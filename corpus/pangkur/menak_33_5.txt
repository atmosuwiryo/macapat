kagyat mantri juru wana
aningali baris agêng dèn iring
kadi satriya bêburu
pangarsane sadaya
nitih macan Raja Miswèl munggèng ngayun
asru dènira angucap
bukanên lawangira glis

mantri bumi atêtanya
sapa akon ambuka lawang kori
Sang Raja Miswèl sumaur
pan iya gustiningwang
Sultan Anom Rustamaji kang sêsunu
acangkrama bêrêg wana
parab Radèn Atasaji

mantri bumi angling sugal
tambung laku pan mungsuh sira iki
pan iki larangan agung
ênggoning kabuyutan
Ratu Purwakôndha pan turun-tumurun
yèn sira gawa kuwasa
di layange gusti mami

Sang Raja Matari Akbar
yèn nora na layange nora wani
mênganana lawang iku
lan iku nama mêngsah
durung nungkul iya marang ratuningsun
Raja Miswèl sigra ngatag
pangarsa ratu prajurit

anubruk macane samya
angalêthak mantri papat wus kêni
kang kari giris andulu
lumayu mring jro kitha
nêdya atur uninga mring ratunipun
wontên mantri ngungak-ungak
wêruh ing solahirèki

korine sampun binubrah
alas iku burone samya gilir
ing sabên dina rong atus
ingkang jagi jro kitha
sato wana miwah ingkang buron manuk
mangkana manjing jro wana
Sang Raja Miswèl Kanardis

ing wuri kang para putra
angawaki bala kang munggèng wuri
Radèn Kodrat Samadikun
Radèn Samardikaran
Radèn Kaharkusmèn lan Dikyanis ngayun
angrêgêp kapraboning prang
sagung para rajasiwi

sapraptane jroning wana
surak-surak sagung bala Kanardis
lan balane para sunu
gumuruh lir ampuhan
Kadarwati mêngakakên cupunipun
gumrubyug kang buron wana
prahara ingkang angirit

aja kaliru ing tômpa
kang miyarsa pagene Kadarwati
têka maksih sêktinipun
dene wus manjing Islam
yêkti ilang bênêre sikire iku
dene maksih sêktinira
Rêtna Dèwi Kadarwati

pan iku sarta tinêdha
wusnya nandhang iman Ni Kadarwati
anênêdha ing Hyang Agung
kasêktène maksiha
kadi sabên anêmên panêdhanipun
Hyang Suksma asipat rahman
paring pamintaning dasih

ingkang têmên tinurutan
nanging salin tan ingaranan sikir
pan mangunah namanipun
yèn walia kêramat
lamun nabi pan mukjijat namanipun
yèn kapir sikir istijrat
wau Dèwi Kadarwati

mangunahira andadra
tan akêndhat pamintaning Hyang Widhi
kang manjing sajroning cupu
nênggih isining alas
andalêdêg sarta rèh pracôndha lesus
amarani buron alas
sira Prabu Samasrawi

iku Marmaya amawas
bêdhil kaca wismane wus kabêsmi
arame kang buron nêmpuh
sulapira mangunah
ingkang sami andaka tubruk-tinubruk
kang dipôngga pêpulêtan
swarane anggêgirisi

Raja Jaswadi amasang
panah gêni kabakar kang wanadri
kang aprang pating garubyug
bêbujung buron wana
eca dulu Kadarwati yudanipun
katrima mangunahira
wana myang sato kabêsmi

wau mantri juru wana
palayune praptèng ngarsaning gusti
wus katur yèn wananipun
kambah satriya mêngsah
Rajaputra Atasaji ambêburu
ingampah duka kalintang
satêmah wana binêsmi

wontên sakêthi turôngga
pangajênge salêksa winitawis
kang macan titihanipun
sang nata sru bramatya
sigra nuduh Samasrawi Sang Aprabu
kang rayi Rajèng Gumiwang
lawan Kyana Patih Jèdhi

rampasana cêkêlana
putra Arab nêrak larangan mami
mangrusak angarubiru
mangkat saking ngajêngan
pan kasusu kumrutug bala kang nusul
praptane pinggiring wana
eram dènira ningali

buron gêng alit galasah
prajurite Sang Raja Karungrawi
wontên salêksa kang sampun
samêkta ing ayuda
Patih Jèdhi tigang lêksa wadyanipun
kang sampun samêktèng yuda
bala Gumiwang kyèh prapti

mangsah Sang Rajèng Gumiwang
Patih Jèdhi jangkung napak wiyati
Karungrawi nguwuh-uwuh
hèh Rajaputra Arab
anututa sun bônda sira kasiku
wong bêburu ngobong alas
sarwi nudingi cêmêthi

putra Ngabêsi umangsah
pan anitih bakarlès praptèng ngarsi
Radèn Kodrat Samadikun
sugal pamuwusira
sira ratu kang anyêngkêr alas agung
lah dulunen alasira
saburone tumpês tapis

mojar Sang Rajèng Gumiwang
bocah jèdhèng sirèku pêksa wani
angling Kodrat Samadikun
sanadyan sun jèdhènga
ing prang wani anggada ngêpruk êndhasmu
payo apa anèng sira
sapa aranmu narpati

pan ingsun Rajèng Gumiwang
ya kadange Sang Prabu Samasrawi
gumrêdêg sarwi amupuh
wau Rajèng Gumiwang
pan tinangkis dening Kodrat Samadikun
arame gada-ginada
samyaprawiraning jurit

mrêpêki Ki Umarmaya
anèng dharat Jaswadi nèng wiyati
Rêtna Kadarwati sampun
matak môntra limunan
wus jinangkung prange Kodrat Samadikun
sira Sang Rajèng Gumiwang
jinangkung ing Patih Jèdhi

Ki Patih Jèdhi tan wikan
marang sira Kusuma Kadarwati
prajurit kang wolu likur
sadaya tan katingal
samya ngêmbat langkape wong wolu likur
wau kang ayuda gada
aganti bindi-binindi

Patih Jèdhi arsa nyidra
Kodrat Samadikun kang jinêmparing
sigra mênthang langkapipun
lumêpas kang sanjata
pan kêbate Rêtna Kadarwati sampun
anglêpasakên sanjata
jêmparinge Patih Jèdhi

wau ingkang sinanjata
gandar tugêl ngungun Ki Patih Jèdhi
sinambêr apa panahku
dene nora tumêka
kang sun arah ya Si Kodrat Samadikun
pinindho malih pinanah
kêbat Dèwi Kadarwati

anglêpasakên sanjata
kêna tugêl panahe Patih Jèdhi
krodha sru dènira muwus
apa ta kêndhit mimang
nora gadug mring Si Kodrat Samadikun
Patih Jèdhi kaku ing tyas
gya mundur ngingêr angèri

apan arsa anowok patih marmanya
kèringan ing ajurit
nagri Purwakôndha
sabên aprang mangkana
Rajèng Gumiwang nadhahi
kang aprang dharat
ki patih kang matèni

mangkya antuk sisihing aprang waspada
wau Ki Patih Jèdhi
gya niyup mangandhap
marang gène kang aprang
sigra Dèwi Kadarwati
ngatag pawongan
sarêng dènnya jêmparing

marang Ratu Gumiwang parêng lêpasnya
wolu likur jêmparing
niba saking kuda
sirah jaja walikat
sêsalang kênèng jêmparing
kanine kathah
patih kagyat ningali

langkung ngungun ki patih arsa tumênga
irunge jinêmparing
ing gandar kewala
cumêplès irung kêna
pisêk sakala ki patih
Rajèng Gumiwang
ajur kênèng jêmparing

sampun pêjah ki patih wau tumingal
pêjahe sri bupati
aniba lumajar
matur ing gustinira
lamun ing mangke kang rayi
Prabu Gumiwang
têlas kenging jêmparing

sarirane kêbyukan panah sawidak
inggih saking wiyati
kawula punika
irung pisêk katiban
ingkang panah gandar saking
ing awang-awang
irung jinujug kêni

langkung ngungun anjêtung duk amiyarsa
Sang Prabu Samasrawi
wau kagegeran
kang kari buron wana
gumrubyug ngungsi jro puri
ya ta narendra
tilar pakuwon aglis

kondur mêmpên sajroning kitha sang nata
ngupaya dandan budi
sagung balanira
para ratu marapat
sakèthèng kang dèn jagani
Prabu Nusirwan
tumut anèng jro puri

ya ta wau duk kobarira kang wana
lan swaraning ajurit
kagyat jroning guwa
ngintip Sang Jayèngrana
dèrèng têtela ing jurit
ya ta samana
wus têdhak Kadarwati

lan kang uwa Ki Dipati Tasikwaja
miwah Raja Jaswadi
tuwin para putra
wus samya pakumpulan
sami ningali kang mati
kang buron wana
kathah awarni-warni

Rêtna Dèwi Kadarwati kalangênan
sêdyane aningali
ana wukir wêtah
tan kêna ing dahana
wukir alit pinggir kali
ayom katingal
sang prabu aningali

pan wong agung nuju anèng lawang guwa
tyasira tan kuwatir
wau praptanira
kang nêdya kalangênan
lawan saparêkannèki
ngupaya toya
kagyat Ni Kadarwati

miyat kori ing guwa wontên kang lênggah
mangu Ni Kadarwati
manawèku mêngsah
wong agung duk tumingal
ingawe Ni Kadarwati
marang kang rama
kumêpyur malajêngi

gya nungkêmi ing padanira kang rama
sang rêtnanjrit anangis
wong agung ngandika
nini apa ta sira
ing kene mau kang jurit
matur anêmbah
inggih amba kang jurit

wus linggiha nini sapa rowangira
matur maksih anangis
pan inggih jêng uwa
Dipati Tasikwaja
lawan pun bapa Jaswadi
lan para putra
myang wayah Atasaji

Kadarwati anuduh pawonganira
lah aturana aglis
jêng uwa lan bapa
miwah kang para putra
lamun jêng rama wus panggih
parêkan mêsat
wus praptagèning baris

duk miyarsa gumrubyug apalajêngan
wus mijil Bagendha Mir
lênggah soring gurda
prapta Ki Umarmaya
lawan Sang Raja Jaswadi
samya karuna
rangkul-rinangkul sami

para rajaputra ngabêkti sadaya
Raja Miswèl Kanardis
nêmbah ngaras pada
sawusnya kinèn lênggah
Sêmakun lan Atasaji
sarêng anêmbah
nungkêmi pada kalih

ya ta kagyat wong agung wau tumingal
marang putra Mêdayin
sampun kinèn lênggah
wong agung lon ngandika
yayi mas apa wus lami
sigra Marmaya
kang matur anambungi

pan mêningi ing prang ping kalih punika
arinta wus alami
mukir mring wong tuwa
mangke anut paduka
sampun agama Ibrahim
nekad ing tuwan
wong agung duk miyarsi

langkung suka kang rayi sigra cinandhak
tinarik dèn arasi
wusnya kinèn lênggah
cakêt nèng ngarsanira
Umarmaya matur aris
rayi paduka
punika darbe pikir

angraosi putrine Rajèng Gumiwang
kang pêjah wau enjing
prang lan putra tuwan
Kadarwati marwasa
pêjahe pun Karungrawi
putrine endah
nama Dèwi Rukanti

angandika Wong Agung Surayèng Jagat
hèh Nini Kadarwati
sira lumakua
nyidra putri Gumiwang
wêlasa pamanirèki
matur sandika
nêmbah Ni Kadarwati

sigra mêsat saking ngarsane kang rama
lan saparêkannèki
pan nagri Gumiwang
amung sawêngi marga
saking ing Mutadarawi
mèh nyandhak gêngnya
lawan Mutadarawi

sapungkure wong agung ngalih panggonan
wisma gêng ingkang maksih
ingkang pinaranan
wong agung anèng kana
wadya sami bakar daging
banthèng manjangan
kang sami dèn bakari

samya suka wadya gung buron balasah
ewon kambingirèki
tata pagubahan
jro wancaksuji samya
mèh surup pradônggapati
gantya kocapa
kang lampah nyarkarani

kawarnaa Rêtna Kadarwati
dalu prapta nagari Gumiwang
lajêng marang kadhatone
ingkang abaris tugur
pôncaniti kang pra dipati
dèrèng wontên miyarsa
yèn gustine lampus
samyanjujug patamanan
Kadarwati asiram angundhuh sari
ngayêm-ayêm sarira

wowohan kabèh kang dèn undhuhi
samya suka sapawonganira
arèrèh wau karsane
pamètira sang ayu
wanci pukul sawêlas prapti
mantri atur uninga
tiwase sang prabu
prang lan Rajaputra Arab
duk miyarsa lir guntur swaraning tangis
gumuruh jroning pura

pramèswari lan Dèwi Rukanti
agung kantaka niba ing kisma
rama prabu sêsambate
nora wêlas ing sunu
pramèswari angrangkul siwi
kaya pa solahira
nyawa putraningsun
diwasa tinilar bapa
sapa baya nini kang sira ngèngèri
wakira Purwakôndha

wong kumaki pêksa kudu wani
mungsuh lawan Sang Surayèng Jagat
ukum kudu mati bae
iku dene kinêpung
nagarane tan bisa osik
pawongan nglud sangsaya
kang tangis gumuruh
pramèswari gung sêsambat
adhuh babo sutèng sun Dèwi Rukanti
rêbutên prajanira

tan wus ucapên ramening tangis
pan kawayon kapati anendra
sang rêtna lawan ibune
kêna ing sirêpipun
prabawane Ni Kadarwati
saksana manjing marang
kaputrèn wus rawuh
anjêjêp ing pasareyan
kinèn gulung babute Dèwi Rukanti
lawan ibune pisan

pinanjingkên ing cêcupu manik
putri Kubarsi tuhu digdaya
tan ana wruh pakartine
sajro pura kasaput
siji datan ana cumuwit
sigra dêdêl sang rêtna
sapawonganipun
mêsat saking jroning pura
tan kawarna ing marga pukul pat prapti
ênggène ingkang rama

byar raina Sang Surayèng Bumi
Umarmaya ing dalu carita
yèn wuri kathah bekane
praptane garwanipun
rajaputri ing Parangakik
ingkang anglêbur beka
rêncana katawur
praptane putra sadaya
duk miyarsa angungun Sang Jayèngmurti
ya ta wau kang prapta

wus raina marêk rajaputri
Kadarwati dinangu duk apa
matur pukul pat praptane
putri Gumiwang sampun
inggih kêna Dèwi Rukanti
lan saibune pisan
kabêkta pukulun
suka wong agung ngandika
iki kêna putri Gumiwang Rukanti
Radèn Sêmakun nêmbah

ingsun budhal mring pakuwon mami
sun wêruhne mring bakayunira
Marpinjun iki ipene
Dyan Sêmakun jumurung
lêrês karsa Jêng Paduka Mir
benjing tamban kewala
panggiha pukulun
pan sampun kacêpêng asta
sampun asrêp pukulun êmpaning galih
môngsa inggih gagala

sampun budhal saking wana nuli
kang mêthukkên askardiyu prapta
pating balêbêr praptane
pra putra para ratu
ingkang kêdah panggih tumuli
kang prapta asêluran
mangkana winuwus
sapraptaning pasanggrahan
kadi guntur gung alit swaraning tangis
kêkêmbang sukèng driya

para garwa samya anungkêmi
tuwin putra wayah mangunêngan
datan pinanjang solahe
sagunging para ratu
aglar munggèng ngarsanira Mir
dangu marang kang garwa
duk Kaolaranu
sadaya sasolahira
sampun katur ing raka Surayèng Bumi
angling Rêtna Sudara

hèh yayi mas Prabu Samasrawi
apa nyata mêmpên jroning kitha
gusis tinggal pakuwone
Arya Maktal wotsantun
inggih èstu ing jawi gusis
atutup lawang kitha
ing warti pukulun
angupaya budidaya
sapêjahe Raja Gumiwang kang rayi
langkung kêkês ing driya

dadyaarsa minta sraya malih
saking ebat miyat wadya tuwan
para putra ing praptane
bote nikêli sèwu
lawan wadya Mutadarawi
mila langkung sungkawa
pisêk patihipun
pun Jèdhi pinanah gandar
gandar wêsi ing putranta Kadarwati
sumyak ingkang miyarsa

ya ta wong agung lagya ngecani
onênging putra kalawan garwa
bujana ing sadinane
lan sagung para ratu
tan akêndhat pambojanèki
wong agung gung asmara
karasikaning kung
lan garwa kêkalihira
Ni Sudarawrêti Sirtupelaèli
pan sami onêngira

putri Gumiwang Dèwi Rukanti
wus apanggih lan Sêmakun ika
Marpinjun among pangantèn
asih Radèn Sêmakun
marang garwa Dèwi Rukanti
prasamya sih-sinihan
kunêng tan winuwus
Wong Agung Surayèng Jagat
kawuwusa sira Prabu Samasrawi
kang lagya pagunêman

langkung sungkawa sri narapati
ewuh arsa ngawaki ngayuda
dene akontap kanthine
milane wayang-wuyung
buron alas datanpa kardi
amung pangeram-eram
bala buron manuk
wong Arab datanpa karya
mung saêjam buron wana tumpês tapis
anungkul datan arsa

aninggala agama Yahudi
pasthi lamun muwuhi cilaka
Kya Patih Bêstak wagêde
tilase tinalikung
mangkya prabu ing Samasrawi
dènnya asih kalintang
Bêstak darbe cinthung
angling Rajèng Purwakôndha
hèh ta Patih Bêstak apa ingsun iki
ngupaya ngambil sraya

ana ratu pawong sanak mami
luwih prakosa asugih bala
ing Kosarsah nagarane
jagat iki kinêlun
pilih tandhing lamun ajurit
ing kêmat môndraguna
Sang Raja Kasrukum
yèn sun atura uninga
lamun ingsun kasoran amangun jurit
kinêpung prajaningwang

sayêktine iku nuli prapti
yèn bêcike ingkang lumakua
iku Bêstak sira dhewe
wakile rama prabu
wakil ingsun Si Patih Jèdhi
parandene wus waras
irunge kang tatu
pijêr dhêsok irung apa
sok umpêtan nora gêlêm mêtu maning
kapok irung kêparat

wong wus èndhèk cilik Patih Jèdhi
irung pisêk dadak lir cêcathak
anjênthir kaya katunggèng
wong dudu manuk dudu
nganggo êlar kaya brêngkutis
amungsuh lan wong Arab
têka nora payu
ngong adu liyan wong Arab
para ratu kêkês mring Si Patih Jèdhi
samêngko têka ngabar

hèh apatih mangkata tumuli
anggawaa mantri Purwakôndha
sandika lajêng lampahe
kya patih kalih sampun
mancal saking Mutadarawi
Patih Jèdhi anapak
ing gêgana sampun
Patih Bêstak lampah dharat
nanging sarêng datan arsa andhingini
kunêng ingkang lêlampah

kawuwusa Sang Surayèng Bumi
pagunêman anèng pasanggrahan
pra ratu pra putra andhèr
lamine garwanipun
putra kalih nèng Samasrawi
wus kawan dasa dina
lan saputranipun
wong agung alon ngandika
hèh ta kakang Adipati Guritwêsi
yayi mas Parangteja

dudu bobote nagara iki
wong sêmono iya kang ngêpunga
yêkti kakehan mungsuhe
iki ta karsaningsun
yayi Dèwi Sudarawrêti
lawan yayi Karsinah
myang yayi Marpinjun
muliha marang Kuparman
sutanira kabèh barênga sirèki
ngantia nèng Kuparman

hèh ta yayi Dèwi Parangakik
lah gawanên sutanira Kelan
kulup milua lakune
mring Kuparman ibumu
ingkang putra matur wotsari
padha sira muktia
kabèh putraningsun
anèng nagara Kuparman
kalangênan yèn salamêt ingsun prapti
iku padha muliha

mring prajamu dhewe-dhewe sami
mêngko padha tunggua Kuparman
mong suka cangkraman akèh
saiki lagi durung
ana bote panggawe iki
lagi ana kang nêdha
marang Hyang Kang Agung
pandongane tinarima
pan mangkana prapta ngong Mutadarawi
wong agung buka kojah

duk panggihe lan Ki Sèh Waridin
anèng ing guwa wukir Munada
tinutur sawirayate
kang myarsa samya ngungun
dening gaib Ki Sèh Waridin
wong agung angandika
paman Betaljêmur
pamangsite iya padha
lamun êmèh asalin sarengat nabi
mêtu ing kadang ingwang

nabi panutup niyakèng bumi
ingkang langgêng nabi kang dinuta
nora salin sarengate
ingutamakkên besuk
kang mêningi sarengat nabi
matur kang para raja
dhuh amba pukulun
mugi tuwan têdhakêna
mêningana inggih sarengat ing wuri
nabi nayakaning rat.

sampun pisah lan Jêng Paduka Mir
alon ngandika muga Hyang Suksma
nêmbadanana kajate
sagunging sanak ingsun
kang sun gawa sabaya pati
duk myarsa pangandika
sagung para ratu
samya sujun ing bantala
ngaras siti nèng ngarsanira Sang Amir
gumêr pamucungira

wusnya dangu pasujuding para ratu
miwah para putra
bela ing para narpati
pan atarap kadi sujuding asalat

kinèn wungu para nata para sunu
wus lênggah sadaya
mangkana sanega sami
ingkang badhe budhal mring nagri Kuparman

samya ngujung para garwa para sunu
tuwin para nata
andêl-andêl Parangakik
samya ngujung lan andêl-andêl Karsinah

para ratu ing Kelan samya gêgêdhug
sami ngaras pada
miwah êmban ratuning jin
samya ngujung Raja Jaswadi lan Miswan

sampun kêbut para garwa para sunu
mung kantun satunggal
putri Kuwari kang kari
nora rowa nora pati sugih bala

putranipun Hasim Kuwari pan tumut
kondur mring Kuparman
wadya gung kadi jaladri
ingkang budhal marangKuparman nagara

kunêng wau gantya malih kang winuwus
wontên duta prapta
saking nagri Burudangin
utusane kang garwa lawan kang wayah

lampahipun tur uninga kalihipun
yèn putra lan wayah
sami jalu pêkik-pêkik
sampun agêng ing mangke anuwun aran

lairipun mung sawulan longkangipun
sêpuhing kang putra
milane botên tumuli
tur uning dèrèng kantênan lairnya

kang jinujug anyaosakên malêbu
Rajèng Kaos lawan
Sang Prabu Rum Burudangin
sami suka anglampahakên utusan

lan kêkintun pan akathah warninipun
gawan sinung nama
pêparabe radèn kalih
radèn buyut sinungan Aris Munandar

radèn sunu Hasim Katamsi puniku
nênggih kang pêparab
ya Radèn Ambyah Katamsi
radèn buyut mung Radèn Aris Munandar

êmbanipun ingkang rama kang kêkintun
Rajaputra Buldan
atmajane Andanbilis
pan anama ya Radèn Andanbanisjan

putranipun sinaosan êmban ratu
marang ingkang uwa
Sang Raja Kaldum ing Simik
kang angirid mring Burudangin nagara

lampahipun ing marga datan winuwus
praptane kang duta
ing nagari Burudangin
wus apanggih lan sang rêtna kalihira

sampun dhawuh sagung kang sêrat kêkintun
lan saosan êmban
Sang Raja Kaldum ing Simik
radèn putra saos saking ingkang uwa

radèn buyut kinintunan êmbanipun
saking ingkang rama
Sang Prabu Kaos nagari
putra Buldan Si Radyan Andanbanisjan

balanipun tigang lêksa kawan èwu
bêktane kang rama
sira Prabu Andanbilis
mring kang putra sira Dyan Andanbanisjan

Raja Kaldum balane pan sampun agung
patang kêthi lawan
salêksa kang para mantri
bala Simik kang pra dipati pan dhomas

bagus-bagus radèn putra radèn buyut
sami kulit pêthak
apan nora pati abrit
yèn tirua kang ibu kulite pêthak

nora tiru kulit abang sarirèku
apan jinis Arab
apanggih lan kulit putih
mêtu sêdhêng kuninge nukmèng pêrada

cahya mancur singa kang andulu ngungun
pipine rinajah
wus tamtu trah Pusêr Bumi
lamun jalu sayêkti pipine rajah

èstri jalu gêng alit samya sih lulut
apan nora ana
ing nagri Rum Burudangin
cahya rupa kadi radèn kalihira

èsêmipun manise pitulas mênut
sêdhêpe têlung jam
dadi usada panastis
wong dharodhog yèn tumingal pasthi waras

maksih timur ginulang-gulang prang pupuh
alul ing ayuda
mêmêdhang lawan jêmparing
lan anggada amutêr luhur turôngga

pêtakipun jumêbrèt lir gêlap paju
samya kagawokan
durung ana Burudangin
lagi iku Rahadèn Aris Munandar

lan dyan sunu Hasim Katamsi puniku
kathah kang kacaryan
ambêbeda anjiwiti
yèn cinêblèk karasa anuli pêtak

pamrihipun kabèh kang asandhing jumbul
ana kulayaban
sakathahe rare cilik
ngagètakên sakèh lara gudhig sirna

lara wudun gêlis tuwa mucu-mucu
ana bancur mêcah
têka matane sirnanting
banjur waras mari nora kumat-kumat

kalihipun timur wus prawirèng pupuh
yèn andhupak bihal
sênuk mèmrèng lan karêndhi
êndhas pêcah polo wutah awak bubrah

ngagêm palu rante mas wrat patang atus
kati pan wus kêlar
sinabêtkên tiris gadhing
asêm jajar pêpitu sinabêt sirna

yèn bêburu macan cinandhak tinapuk
sumyur sirahira
binêdhèl ati binukti
dadya tuman adhahar atining macan

sabên dalu dyan putra kalah bêburu
kang pinrih mung macan
pinèt rina pan wus gusis
mila dalu diningkik paturonira

yèn kapranggul tinubruk simane jumbul
wontêna sadasa
kêna tan marèjèl siji
gya binêdhèl atine inguntal mêntah

samya ngungun gêng alit wadya kang dulu
pan dèrèng miyarsa
tingkah kadi radèn kalih
salamine solahe karya asmara

kunêng rajaputra kalih
kang agung among prawira
ing praja gêng sampun kalok
Rahadèn Aris Munandar
kabuyut Amir Ambyah
iya lawan putranipun
Hasim Katamsi digdaya

ya ta kawuwusa malih
lampahe Jèdhi lan Bêstak
nagri Kosarsah praptane
katur ing sri maharaja
yèn patih kalih prapta
Purwakôndha lan Mêdayun
sang nata duk siniwaka

dening sagung pra dipati
satriya lan ulubalang
miwah ingkang para katong
ratu iku sugih bala
guna ngèlmu paekan
tinarima sikiripun
apan adêdêg satus gas

sarira yayah minangsi
rema barintik akathah
binoponga tigang bopong
wasis garap ngèlmu kêmat
bisa nyalini mata
anglironi matanipun
manungsa lan sato bisa

kang sami sato wus dening
mataning gajah kinarya
sinalinan mata kêbo
abeda awase mya
miwah mataning kuda
sinalinan mata wêdhus
tan beda awase padha

apan netrane pribadi
sinalinan mata macan
kabèh sagung punggawane
sami nganggo mata macan
milanipun kèringan
sira Sang Raja Kasrukum
anèh lawan para raja

ingprajurit alit-alit
mata kucing kang kinarya
wau ta sira sang katong
andangu Patih Buwawas
kayapa aturira
Patih Buwawas umatur
wontên duta kalih prapta

satunggil Patih Mêdayin
satunggile Purwakôndha
alon ngandika sang katong
êndi gawanên mring ngarsa
nulya majêng katrinya
Patih Bêstak dulu ngungun
dening netra kadi macan

surat katur ing narpati
binuka sampun kadriya
jroning surat rêrasane
andangu lawase pira
praptane parangmuka
ing Purwakôndha kinêpung
dening raja ing Kuparman

Kya Patih Bestak wotsari
inggih sawêg tigang wulan
kadi samodra balane
arinipun ing Gumiwang
nênggih sampun palastra
putrine ical ing dalu
sang nata gumujêng suka

yayi Prabu Samasrawi
pantês yèn nora kêlara
amungsuh dudu bobote
banyu kalèn ingilenan
iya banyu bêngawan
yêkti dudu tandhingipun
Purwakôndha lan Kuparman

kya patih kalih wotsari
mila tur wuningèng tuwan
saking karoban mêngsahe
alon ngandika sang nata
hèh Buwawas undhanga
sagunging kang para ratu
sun bantu mring Purwakôndha

sun budhal sadina benjing
sandika aturing patya
sang nata nulya ngadhaton
ing jawi sami siyaga
busêkan sanagara
gumuruh kang para ratu
samêkta kapraboning prang

ing dalu datan winarni
enjang anêmbang têngara
gumuruh gurnang kêndhang gong
thongthonggrit bèri wurahan
sang nata wus busana
budhal punggawa panganjur
satus bala nigang lêksa

sêkawan para narpati
Raja Kanisban Gêmana
miwah Sang Raja Bulêndèr
Sri Naranata Warudhan
sami andêling aprang
lawan Sang Raja Bugarjun
sri bupati ing Gêlidar

lawan Sang Raja Bêrgipis
ratu ing Sondhe prakosa
Kosarsah andêl-andêle
sang nata ing wuri budhal
samas kang para raja
kang binêkta don ngalurug
balane yutan awêndran

wus mancal saking nagari
gumuruh kang balakuswa
busana lir wukir kobong
patih kalih datan pisah
katigane Buwawas
kinanthi ing siyang dalu
sarêng yèn sumiwèng raja

mangkana pan sampun lami
lampahe Rajèng Kosarsah
wus angancik jajahane
ing nagari Purwakôndha
kari lakon sadina
sang prabu kalih amêthuk
Samasrawi lan Nusirwan

nèng jawi kitha sang aji
wus acaos pasanggrahan
rinêngga kutha kêkojor
amawi taratag rambat
wau sapraptanira
bala kang môngka panganjur
baris tigang atus lêksa

sakawan prabu sinakti
anyakêthi balanira
Warudhan Raja Bulêndèr
panggih sang prabu kalihnya
eram Nusirwan mulat
prajurit ingkang panganjur
punggawane mata macan

kalawan kang mata kucing
lagi Sang Rajèng Kosarsah
padha anèh prajurite
pantês ngêntasana karya
nirnakkên mring wong Arab
angsal tandhing kang satuhu
ing prang prajurit Kuparman

nulya dalêdêg kaèksi
bala kang parêk sang nata
upacara ampilane
adhêdhêt pangayapira
kadya giri kusuma
sira Sang Raja Kasrukum
tuhu pinunjul anèng rat

samya mêthuk marêpêki
panggih Buwawas tur sêmbah
punika rama sang katong
kalawan rayi paduka
Sang Prabu Purwakôndha
têdhak Sang Prabu Kasrukum
saking pir bihale sigra

tundhuk sang prabu kêkalih
aras-ingaras kang jôngga
tuhu eram pandulune
marang Sang Prabu Kosarsah
nulya lajêng sadaya
manjing pasanggrahan agung
munggèng ing têtarub rambat

lênggah ing amparan rukmi
prajurit aglar ing ngarsa
pra dipati para katong
lajêng bujana sêsêgah
Sang Prabu Purwakôndha
swaraning bala gumuruh
kadya prakêmpèng udaya

matur Raja Samasrawi
pukulun tiwas kawula
botên utusan sang katong
tur uninga ing paduka
duk parangmuka prapta
saking pangraos pukulun
kadugi amba maguta

gumujêng sri narapati
pan sira durung têtela
Si Raja Arab yudane
jêr yayi prabu gumampang
wruhanira wong Arab
para ratu agung-agung
kabèh prawira ngayuda

apan ingsun wus ngawruhi
polah tingkahe wong Arab
rangkêp-rangkêp dandanane
ratu kang bêbala raja
pira-pira narendra
sabên amukul praja gung
durung tumandang sadaya

sêlak pêcah kang nagari
upama satus dandanan
lagi tumandang kang roro
ratune sêlak kasoran
yèn misih ngèlmu kêmat
iya rangkêp ngèlmunipun
tan kêna pinèt satunggal

kasoran Umarmayèki
para garwa akèh guna
kasoran para garwane
para putra padha dibya
kasoran para putra
para ratu kèh pinunjul
iku yayi kawruhana

ana pawong sanak mami
Raja Rukyatil Talsiyah
anglurugi ing sêdyane
tan nganggo aprang paekan
ngandêlkên sugih bala
mung ngadu atos bêbalung
amungsuh lawan wong Arab

mring Kusniya Malebari
Sang Raja Rukyatil Polad
akèh tumpês prajurite
ingamuk pêputhon êmas
amêcahakên sirah
amutungakên bêbalung
apêdhot otote sêmpal

tur iku ratu pamburi
nora pati kapangarsa
iya mêngkono bobote
mendahane Kewusnêndar
Lamdahur Umarmadya
Maktal lan Tamtanus iku
gangsal kang wus kasarira

ngandika Natèng Mêdayin
Bêstak puniku waspada
tur sêmbah Bêstak ature
pukulun gawok kawula
yèn aprang lan wong Arab
ingkang kathah kêmatipun
kang ampuh aprang paekan

ting kalumpruk padha jêngking
kadi bocah bayi abang
yèn sampun dadi bature
wong Arab sêktine kumat
angot kadi ing kuna
gumujêng Raja Kasrukum
mêngkono rakite uga

ngèlmu kêmat kang sayêkti
kang wus gêguru pamungkas
iya ana pangapêse
wong Arab bisa ambuka
pêngapês ngèlmu kêmat
pan iku wus antuk tuduh
gurune kêmat pamungkas

anadene kêmat mami
kang luwih kapala pisan
luwih angèl ing tuduhe
kang nora kêna binuka
kaya nyalini mata
luwih gawat luwih lêmbut
wong Arab môngsa bisaa

lamun bisaa sayêkti
Lamdahur wus sinalinan
dèn ênggoni mata banthèng
mandaha dening prayoga
ingkang dhapur sambada
kaya Kewusnendar iku
sinalinan mata macan

iku wartane kang luwih
dêdêg para ratu Arab
iki olèh anyar manèh
ratu prawira digdaya
sumbagèng pramudita
sugih bala para ratu
kaipe ing Bagendhambyah

ratu ing Rum Burudangin
Si Raja Tasangsulngalam
kaliwat abot bobote
agême palu rante mas
wrat sèwu dhacin kangkat
rante mas gotong rong atus
kèh pêgat nyawaning raja

kaya ngapa yèn sira bisa amungsuh
lan prajurit Pusêr Bumi
kari kèh dandananipun
balane kadi jaladri
akêthèn kang para katong

padhamôndraguna ingkang para ratu
yèn minungsuh balung kulit
otot dudu mungsuhipun
besuk yèn mungsuh lan mami
sun rangkêp paekan ingong

môngsa bisa anyandhak kasêktèn ingsun
sun rangkêpi ika iki
kalah iki nuli iku
kalah iku ana maning
kalah maning ana kanthong

kalah kanthong ana kênthi kênthung-kênthung
kalah pênthung ana pênthing
kalah sandhing ana nyanthung
jêkut tibane kabanting
dadi bathang manthang-monthong

aku ngrungu dhêdhukunmu si panglamur
paekan Si Masrukakim
wus manjing durung tumanduk
ing môngsa durung marêngi
arsa gawe lara cadhok

undurêna dhingin iku lagi guru
marang ing apatih mami
Si Buwawas kang amuruk
ya durung pati pramati
durung gêguru maring ngong

durung mucuk andumuk kang mêntul-mêntul
panganjure kang ngebati
kacaryan ing padhangipun
lan enaking netra sami
aja dang nuli dinumoh

dimèn padha kasêngsêm pingin puniku
padha ènthènge netraki
karasa ing nikmatipun
tuman gya amundhut malih
pupuhe ingkang kinaot

yèn mangkono nuli ladènana gupuh
kang pramati kang nyadhoki
sayêkti nuli dèn êdum
maring kang para kinanthi
satriya di para katong

ya Ki Patih Bêstak jarumana iku
têkane Si Masrukakim
mung sira kang bisa tambuh
karana putrèng Mêdayin
Radèn Sêmakun nèng kono

manjing ngaku dutane Radèn Sêmakun
tan tinaha wira-wiri
Patih Bêstak nêmbah matur
baris Arab tan wawiki
singa-singa kang ponang wong

antuk manjing pakuwon Arab pukulun
botên wontên sônggarunggi
amung kang inganggêp mungsuh
kang panggih têngahing jurit
yèn sampun prang tandhing angkoh

sanès lawan sagung para ratu-ratu
yèn sampun apacak baris
kathah butarêpanipun
botên kêna wira-wiri
nganggo taha kang maring jro

ya ta alon ngandika Raja Kasrukum
yaiku wruhanirèki
abote wong Arab iku
santosa tur kandêl titi
tipis ati nora abot

sampun nandhês gunême Raja Kasrukum
kasaput ing dalu sami
masanggrahan para ratu
Sang Prabu Mutadarawi
tumut mangsuli pakuwon

kawuwusa Ki Patih Bêstak ing dalu
angutus Si Masrukakim
sarta kirim dinaripun
tigang èwu yuta panggih
Masrukakim sampun miyos

wus binêkta seba mring Raja Kasrukum
pinaring sikir kang luwih
nanging wêlinge sang prabu
yèn uwis aprang ping kalih
trapêna pupuh pênyadhok

karana sun tanting aboting prang pupuh
yèn wus kasor saking jurit
nora anganggo panglamur
yèn kentas saking ing jurit
mungguh yudane pra katong

dene yèn wus karuwan ing wêgah ingsun
ing aprang sira sun jawil
namakkên panyadhok iku
sira dèn angati-ati
satingkahmudèn atamboh

ya ta kunêng gêntia ingkang winuwus
Wong Agung Surayèng Bumi
anèng pasanggrahanipun
siniwèng ing pra dipati
tuwin sagung para katong

abujana lawan sagung para ratu
Ki Umarmaya tanya ris
hèh sapa ingkang karungu
ana bantu agêng prapti
gêgaman lir samodra rob

anauri sira Sang Prabu Lamdahur
iya kakang ana prapti
anama Raja Kasrukum
abantu Mutadarawi
Rajèng Kosarsah kinaot

malah mêtu barise wingi kang mungsuh
dening ta ana gêng prapti
kang nama Raja Kasrukum
pantês besuk amêtoni
dening bantu ratu abot

ing wartane Si Raja Kasrukum iku
kaya mata macan pasthi
gilar-gilar yèn andulu
Wong Agung Surayèng Bumi
pangandikanira alon

dèn prayitna samêngko prang para ratu
nanging aja amêtoni
yèn mungsuhe nora mêtu
asuta mungsuhirèki
mêtu andurma pra katong

tan kawarna ing dalu wuwusên enjang
Rajèng Mutadarawi
anêmbang têngara
thongthonggrit puksur gurnang
kêndhang gong gubar lan bèri
bala Kosarsah
mijil atata baris

kadya wana kêmbang parwata dahana
kêpung Mutadarawi
kapang akalangan
wong Mêdayin caruban
prajurit samêkta sami
Rajèng Kosarsah
munggèng palôngka rukmi

aglar munggèng ngarsa saprajuritira
punggawa lan para ji
tuwin kang satriya
kang saos ing ayuda
sira prabu ing Mêdayin
ngapit kalawan
Prabu Mutadarawi

baris Ngarab nimbangi têngara mêdal
kadya robing jaladri
sagung para raja
miranti baris pasang
Wong Agung Surayèng Bumi
sampun alênggah
ing dirgasana rukmi

para ratu ing ngarsa samya alêngggah
wijoan palowani
para rajaputra
banjêng kang saos ing prang
wawas-winawas kang baris
Rajèng Kosarsah
angatag kang prajurit

amit nêmbah Raja Banisban Gêmara
mangsah anitih èsthi
sarwi ngundha gada
praptèng papan sêsumbar
wong Arab mêtua jurit
sapa rêp pêjah
papagna tandang mami

datan bêtah miyarsa Prabu Yujana
pamit miyosi jurit
ingidèn tumandang
sigra nitih dipôngga
kawot kapraboning jurit
mubyar makutha-
nira binuka asri

molahakên dipôngga anusup wrêksa
adhangah sri bupati
sarwi main gada
ngiwa nêngên binuwang
saking kanan maring kiri
saking ing kiwa
binuwang têngên malih

aliru gon parise kalawan gada
eram kang aningali
praptèng rananggana
dipanggane amapan
aluwês kadya turanggi
angitêr mêngsah
Raja Kasrukum angling

sapa iku mêtu prang baud ing tingkah
apa Si Jayèngmurti
matur Patih Bêstak
punika Kewusnendar
ratu andêling ajurit
kinadang-kadang
mring Sang Surayèng Bumi

kadung kêju tyasira Prabu Kosarsah
maras prajuritnèki
tiwasing Banisban
ing tandhing kalorogan
iki ratu dhegus dhecik
gambèn wong Arab
wau ta kang ajurit

wus apanggya têtanya Raja Banisban
sapa ranmu prajurit
apa Amir Ambyah
sumaur Kewusnendar
ingsun dudu Bagendha Mir
ratu gêgala
Yujana praja mami

ratu moncol kang ingakên saudara
mring Sang Surayèng Bumi
iki Kewusnendar
sira sapa ranira
ingsun Gêmara Narpati
aran Banisban
andêl Kosarsah mami

lah ta payo apa kang anèng ing sira
têkakna maring mami
angling Kewusnendar
si gunung ratu mamak
apa nora krungu warti
lamun wong Arab
prange nora dhingini

payo desa prajamu adoh têtôngga
ratu kang bêcik-bêcik
mung gunung lan jurang
pojoking langit ana
polahmu amêmêdèni
mataning macan
sira go mêmêdèni

sumakeyan ratu undhagi ing kêmat
ratuning bocah cilik
garap ngèlmu setan
anyilih mata macan
sapa kang wêdi sirèki
jungkir-jungkira
nyondhol-nyondhola langit

kirun wana kirun sêlangana mata
goning wong nora wêdi
yèn prajurit Arab
dadak erama sulap
amblês sadhasaring bumi
dadia padhas
sun êjursun gêcêki

asru ngucap sira Sang Raja Banisban
dèn prayitna sun bindi
angling Kewusnendar
lah payo anggadaa
Rajèng Gêmara mrêpêki
amutêr gada
ginada sri bupati

pan tinangkis dening parise malela
mubal kang punang agni
gumuruh kang surak
mungsuh kalawan rowang
pinindho panggadanèki
datan wigata
pining tiga sang aji

panggadane angling Sang Raja Banisban
Arab malêsa aglis
angling Kewusnendar
lah iya dèn prayitna
kudhunga parisa wêsi
amutêr gada
Kewusnendar ambindi

sarwi sênggak panggadanira pinolah
panggadane ngênani
apês panangkisnya
rêmuk parisanira
apêtak sira sang aji
parisanira
ngipatakên tan bangkit

dadya rêmuk sirahe Raja Banisban
wong Arab surak atri
ebat kang amulat
mêngsah rowange samya
klangkung ebat kang ningali
mêngsah sadaya
sêsumbar sri bupati

Kewusnendar gajahe nongklang mandhapan
andarpalun rêspati
payo wong Kosarsah
aja na atêr bakal
bok mêtoni kang wus dadi
ratu anistha
nora bisa anangkis

ngêndi uwong anangkis tan bisa ngipat
angawal nora bangkit
kakèkamu apa
nora muruk prang gada
pantês tangkise wong bêcik
angadhag-adhag
bênêr ajur dhasnèki

dening kaya Wong Agung Surayèng Jagat
tanggon panangkisnèki
liyane tan ana
yêkti gêlar pangulah
ya ta wau ingkang prapti
munggèng dipôngga
sira Raja Brêkiwis

sapa ranmu wong Arab kang mêtu ing prang
ya Kewusnendar mami
lah ta sira sapa
ingsun andêl Kosarsah
ing Sondhe Raja Brêkiwis
gumuyu latah
Kewusnendar Narpati

mêne busuk kaya Si Raja Banisban
angur mundura aglis
aja aprang gada
iya lan Kewusnendar
jênêngmu Raja Brêkiwis
dudu manungsa
apa putuning dhêmit

nagaramu Sondhe apa pêngalasan
bok sing akèh sathithik
ngarani nagara
miwah ngarani raja
ing Sondhe Raja Brêkiwis
pantêsmu uga
mung dadi tukang roti

aja dadi sira ratu nora asal
nyorèngi bumi langit
anauri sugal
apa praduli sira
buyut ingsun raja bêlis
si kaki aran
ing Sondhe Raja Pranit

Raja Brêhèk iku arane si bapa
ya Sondhe dèn ratoni
buyut kaki bapa
kabèh ratu prakosa
Kosarsah tan ana maning
ratu andêl prang
amung wong tuwa mami

aja mêjanani prajurit Kosarsah
Kewusnendar ngengoni
mèsêm gowèk ngucap
uwis aja dinawa
têka ênêk ati mami
arêp amutah
ngrungu ujarmu iki

nadyan silih têdhake Nabi Suleman
lamun datan prayogi
badanmu sapata
miwah cubluk ing aprang
agawe saranging bumi
dêdêgmu kasar
ulatmu tan patitis

têka ura dagingmu kaliwat wadhag
cahyamu ngolang-aling
kuwur ting balêsar
kudu ngili mring alas
sukan ana ing sirèki
yèn jaman Arab
mantri kowe tan dadi

lah bok aja gumagus amata macan
bubarake tokiyik
aja nunggang gajah
langite garundêlan
asugal Raja Brêkiwis
payo gage prang
dèn prayitna sun bindi

mutêr gada mrêpêki sigra anggada
Kewusnendar nadhahi
malangkrik sikutnya
payo ping sèkêt êngkas
bok aja mungsuh sirèki
lan Kewusnendar
Si Kasrukum kon mijil

iku ana pantêse Si Kewusnendar
sugal Raja Brêkiwis
ah Arab malêsa
aja kakehan ujar
gumuyu abêlik-bêlik
nora kayaa
amêksa kudu jurit

mêdhun saking dipôngga Sri Kewusnendar
gajahira Brêkiwis
sinampe ing gada
pêjah sirahe pêcah
cinandhak Raja Brêkiwis
dèn ikal-ikal
binantingakên siti

kadya guntur surake bala ing Arab
prapta Radèn Marsadi
analèni sira
Rajèng Sondhe katawan
mundur kasaput ing wêngi
dalu bujana
Wong Agung Jayèngmurti

Kewusnendar saklangkung sinungga-sungga
kamulyan amênuhi
bêbandaning raja
sinrahkên Umarmadya
Raja Kasrukum winarni
dalu bujana
lan prajurit para ji

lawan Prabu Nusirwan sami drawina
Sang Prabu Samasrawi
aglar kang prawira
Kasrukum angandika
iki sun awas pribadi
Si Kewusnendar
tuhu ratu prajurit

asêmbada ulêse Si Kewusnendar
pilih kang para aji
kaya Kewusnendar
iya sapisan êngkas
pan ingsun arsa udani
prajurit Arab
bêbêciking ajurit

Patih Bêstak ature masih kapara
awrat Raja Yunani
ulêsipun samya
lèrèh pan botên ladak
pêpukule akuwawi
kang para raja
nadhahi pan kawuri

ing dalu tan winursita
enjing muni têngaraning ajurit
kêndhang gong umyang gumuruh
têtêg awor sauran
rowang mungsuh gurnang thongthonggrit lan puksur
wus mijil ing pabarisan
rowang mungsuh amiranti

kêpung barise kalangan
wong agunge sami munggèng ing kursi
myang wijoan palowanu
aglar bupati raja
anjênêngi sowang-sowang barisipun
amunggèng ing dirgasana
Wong Agung Surayèng Bumi

ambanjêng kang para raja
myang sagunging kang para rajasiwi
sira Sang Raja Kasrukum
munggèng ing palôngka mas
para ratu aglar kanan keringipun
ingatag prawiranira
kang sami andêling jurit

sira sang nata ing Pardhan
nitih èsthi nêngah mangsah ing jurit
Raja Bulêndèr anguwuh
wong Arab mêtonana
iya aja wong Arab gora gumuyu
olèh pêpati bêbandan
iku pra ratu paminggir

prajurite wong Kosarsah
ingkang kari akèh kang bêcik-bêcik
gustiku Raja Kasrukum
lalang rat pramudita
durung tau kasoran Raja Kasrukum
hèh sagung prajurit Arab
ya eling sira dèn eling

wau tan bêtah miyarsa
amit nêmbah Sang Rajèng Burudangin
saksana wau umagut
nitih dipôngga buntal
kawrat sagung gêgamaning aprang pupuh
wong Arab surak gumêrah
yayah anêngkêr wiyati

sampun panggih yun-ayunan
atêtanya Sang Raja Burudangin
wong Kosarsah sapa ranmu
sumaur Rajèng Pardhan
ingsun Raja Bulêndèr andêling pupuh
sira sapa aranira
ingsun Rajèng Burudangin

iki Si Tasangsulngalam
ratu ipe nagri gêng Burudangin
sinêmbah samining ratu
lah êndi ratunira
ing Kosarsah iya Si Raja Kasrukum
aprang tandhing lawan ingwang
sira iku tan prayogi

Raja Bulêndèr asugal
aja sira angajap gusti mami
besuk Sang Raja Kasrukum
iku atandhing aprang
gustinira Kalana Anjayèngsatru
dèn prayitna ingsun gada
akudhunga paris wêsi

mrêpêki amutêr gada
gya pinupuh Sang Nata Burudangin
tinangkis parisanipun
kontal panggadanira
kaping kalih kaping tiga dènnya mupuh
suraking bala gumêrah
rowang mungsuh ambarêngi

ganti ing panggadanira
sigra angling Sri Maha Burudangin
hèh Bulêndèr apa uwus
katon panggadanira
apa isih kari pamukulirèku
nauri payo malêsa
sigra Rajèng Burudangin

ngadêg ing palana lawak
têtumpukan palu rante tinarik
ingikal-ikal mandhutur
gumêbyar sunarira
kadi kilat kumilat eram kang dulu
rante mas wrat kalih bêlah
sèwu limang atus kati

sinabêt Sang Rajèng Pardhan
pan kapulêt lan èsthine sang aji
tinarik rante mas sampun
Raja Bulêndèr Pardhan
sampun pêpês awor lan dipangganipun
sumyur sinabêtkên lêmah
wus awor kalawan siti

wong Arab surak gumêrah
samya eram sagung mungsuh ningali
durung ana para ratu
mangkono tingkahira
ing ayuda têtanya Raja Kasrukum
umatur Kya Patih Bêstak
inggih Rajèng Burudangin

pun Raja Tasangsulngalam
ratu ipe sumbaga ing ajurit
angling Sang Raja Kasrukum
abot-abot wong Arab
wus têtela tan kêna kinasap iku
hèh Bêstak sira undanga
ing besuk Sri Masrukakim

Sang Rajèng Gêlidar prapta
munggèng liman Bugarjuk asru angling
hèh ratu sapa aranmu
prangmu kagila-gila
apan Rajèng Burudangin iya ingsun
pan ipene ingsun iya
Wong Agung Surayèng Bumi

lah sira sapa ranira
iya Prabu Gêlidar ratu luwih
pêparab Raja Bugarjuk
dèn prayitna sun gada
dyan amupuh sira Sang Prabu Bugarjuk
katulak panggadanira
ing palu rante mulêti

sinôngga putung kang gada
sigra limanira sri narapati
sinabêt salukunipun
kagubêd sri narendra
ing rante mas rêbah lan dipangganipun
sinêndhal palu rante mas
sarêng ajure lan siti

wong Arab surak gumêrah
ratu roro prang lan Sri Burudangin
kasabêt lan sinalukun
ajur amor bantala
samya cingak andulu pratingkahipun
Sang Prabu Tasangsulngalam
narpati ing Burudangin

kasaput dalu sêmana
tinêtêgan mundur ingkang ajurit
lajêng bujana ing dalu
umung sênggak wurahan
ya ta wau sira Sang Raja Kasrukum
bujana lan para nata
santana satriya mantri

Rajèng Mêdayin kalawan
Samasrawi ngandika ing prajurit
tan kêna ginampang iku
prajurite wong Arab
tuhu abot sinôngga pamukulipun
sandhang pat pitung sandhangan
lan ratu liya-liyaning

dadya sami tan mêtu prang
rewang mungsuh akèndêl ayêm sami
mangkana ingkang winuwus
Masrukakim tumama
kêmatipun nuju pinundhutan pupuh
pupuh pamasange netra
liwat kang têrang kinardi

karaos padhanging netra
angandikakakên kang para aji
kalamun dhêdhukunipun
sagêd mupuh ing netra
liwat saking kapenak padhang satuhu
kaya pulih mata bocah
lagi pangrasaning ati

dadya umatur kang suda
tingal sêpuh kathah kang para aji
sami anuwun ing pupuh
kathah kang kaparingan
amung para rajaputra datan sinung
dening misih rare padha
lawan Prabu Burudangin

punika kang dèrèng suda
ing paningalira pan maksih kadi
kala katimuranipun
sadaya sami eca
pan karaos padhang ingkang para ratu
Masrukakim aturira
wontên malih kang satunggil

punika sagêd mulihna
kadi bocah nanging êmpane sakit
ya ta matur para ratu
inggih tuwan paringa
ingkang babarpisan sakite pukulun
namung padhang babar pisan
rêmbag kang para narpati

pinundhutakên saksana
linadosan ingkang para narpati
tuwin sang pramodyèng satru
anrêpakên pamungkas
pupuh netra cinidra ingkang padumuh
ingkang pamaining netra
sigra minggat Masrukakim

maring pondhokaning mêngsah
ingkang kari sami sakit kapati
cadhok mamar lamur dumuh
kanthi kang para nata
wus angrasa yèn panggawe tan satuhu
upaya pangendrajala
kinèn nyêpêng Masrukakim

duk kesah sing pamondhokan
tan na wikan yèn mêdal Masrukakim
awor pakuwoning mungsuh
ngungun kang amiyarsa
èstu lamun cundaka amara sadu
gumuruh kang para nata
nanging ta Sang Jayèngmurti

wus ilang sipating netra
putih irêng wus awor dadi kuning
wus tanpa ningali sagung
narendra kêni cidra
Masrukakim matur mring Raja Kasrukum
yèn sampun kalêbon kêmat
Wong AgungSurayèng Bumi

cadhok ingkang para nata
gya têngara enjing miyosi jurit
wong agung parentah sampun
animbangi têngara
gêrah-gêrah ature kang para ratu
jêng tuwan sampun tumêdhak
munga kang para narpati

Wong Agung Surayèng Jagat
nadyan gêrah nêdya miyos pribadi
sakite apan wus mantun
namung sangêting wuta
samya kaku tyasira kang para ratu
ingkang ora tau wuta
sêdhih langkung brôngta kingkin

prajurit Mutadarawi
miwah prajurit Kosarsah
ingundhangan para katong
samya amêpêk kang wadya
gêpuk baris wong Arab
kinarya aprang garubuh
wadya gung sampun atembak

para ratu pra dipati
tuwin satriya punggawa
wus samêkta titihane
lajêng prapta ing paprangan
wong agung misih lênggah
ing dirgasana mas murub
kagyat Sang Raja Kosarsah

dening ta Sang Jayèngmurti
misih jênêngi ngayuda
Masrukakim lon ature
suwawi tuwan priksaa
têtanya pasanggrahan
nulya kathah kang umatur
inggih gumyahing pawarta

saking kêdah amiyosi
nanging netra sangêt wuta
lan sagung para ratune
kang sêpuh-sêpuh sadaya
kajawi para putra
miwah ingkang para ratu
kang anom tan tumut wuta

ya ta Prabu Samasrawi
lawan Sang Rajèng Kosarsah
parentah ing prajurite
mêtua tandhing sakêdhap
antuka rong gêbyaran
nuli apranga garubuh
tan ilang kramaning raja

prajurit Mutadarawi
sira Sang Raja Lulkiyah
Raja Adabil namane
amit miyosi ngayuda
nitih turôngga pelag
wus majêng anguwuh mungsuh
wong Arab mêtua aprang

sira Rahadèn Pirngadi
amit ingidèn umangsah
nitih turôngga binarong
wus prapta ayun-ayunan
tanya Rajèng Lulkiyah
hèh satriya sapa ranmu
wong Arab kang mêtu ing prang

ya ingsun Radèn Pirngadi
satriya nagara Selan
Lamdahur putra ya ingong
iya kang ingakên putra
mring Sang Surayèng Jagat
putra andêling prang pupuh
Radèn Pirngadi ran ingwang

sira narendra ing ngêndi
sigra anauri sugal
Raja Ardabil ran ingong
dèn prayitna ingsun gada
rajaputra ing Selan
saksana wau pinupuh
tangkis parise lêgawa

panggadane tan wigati
kaping kalih kaping tiga
hèh Arab malêsa age
Pirngadi angangkat gada
Ardabil gya ginada
tuna dungkap tangkisipun
Pirngadi malih anggada

pinindho tinitir-titir
kaledhon panangkisira
kapalêsat parisane
gada nêmpuh sirah kuda
turôngga kapisanan
tiba kabanting Sang Prabu
Ardabil wus karengkalan

têdhak Rahadèn Pirngadi
Raja Ardabil cinandhak
ingangkat ingikal age
binanting tiba kantaka
Radèn Mardani prapta
tinalèn tinampan sampun
sira Sang Rajèng Lulkiyah

prapta sakawan narpati
Radèn Pirngadi kinêpang
sigra nitih turanggane
radèn sampun narik pêdhang
kinêmbulan binut pat
Rajèng Burudangin gupuh
mangsah amêlak dipôngga

praptèng rana asru angling
anak mas age mirea
Radèn Pirngadi wotsinom
paman kawula satunggal
ingkang tiga sampeyan
palu rantene ingulur
ingikal ngadêg palana

sinabêt narendra katri
karangkus katiga pisan
tinarik kang palu rante
sinabêtakên ing lêmah
sumyur katiga pisan
Radèn Pirngadi amuwung
ing pêdhang mungsuh ing durma

pêjah kampat prapta kang prajurit kathah
gumulung pra dipati
Dyan Pirngadi sigra
nolih ing wuri nulya
angawe sagung prajurit
prapta sadaya
wong Selan Burudangin

molah nêngah palu rantene ingura
sumiyut mobat-mabit
kang katrajang lunas
sèkêt satus pan sirna
miwah Rahadèn Pirngadi
lan para putra
umangsah ngobrak-abrik

ingaturan kondura amasanggrahan
Wong Agung Jayèngmurti
lawan para nata
jarag têmpuh ing mêngsah
karya pênyadhok puniki
êmpaning gêlar
Sang Raja Burudangin

angaturi nanging wong agung tan arsa
sigra nitih turanggi
tuwin para nata
sami mêksa angatag
pangayape kang ngampingi
dadya tan taha
pinapag anumpêsi

Rajèng Burudangin dadya gêgunungan
samadyane ngajurit
sangsaya gung risak
ingkang kaarsa sirna
mring Sang Prabu Burudangin
mangkya atusan
palu rante tuknèki

langkung rame amor rukêt mawurahan
brak-bruk tibaning bindi
kêmprang ingkang pêdhang
tibèng tangkis kasingsal
wadya Arab wuru gêtih
liwunging yuda
sumawur angrampasi

sangsaya gung prajurit rêbah gêlasah
saking ramening jurit
liwung pangamuknya
Prabu Tasangsulngalam
panutaning pra prajurit
yèn bingung mulat
Sang Rajèng Burudangin

pangayape kukuh kang mantri prameya
ratune mobat-mabit
tumpês kang kaarsa
wuri akathah prapta
Kosarsah Mutadarawi
datan kawarna
ramene kang ajurit

praptèng dalu kumpule sagung prawira
wong agung dèn aturi
rumiyin kondura
lan sagung para nata
kang sami nandhang wutèki
nganti ing wuntat
Sang Rajèng Burudangin

pan gumuruh sadaya aluru rowang
ana ingkang anangis
kadangnya palastra
ana uwakne pêjah
akêthèn kang suluh lilin
sami amapag
mangkana sampun prapti

ing pakuwon lajêng sami pagunêman
sagung para narpati
angiras bujana
Lamdahur ingaturan
ing putra Radèn Pirngadi
kang darbe rêmbag
bandan Raja Ardabil

aturira awrat Sang Prabu Kosarsah
tuwin Mutadarawi
yèn sampun prang rêsah
kêmate antuk papan
benjing punika mêraki
upase pumpa
tiba madyaning jurit

pasthi kêthèn wadya kêni upas pumpa
balasah tumpês tapis
gulinting sadaya
datanpa kanin rêbah
yèn benjing wus prang ping katri
 kaping pat
sanjata pumpa prapti

luwung inggih ngupadosa ingkang kiwa
pados ingkang prayogi
tuk papan ngupaya
kinira wus prayoga
yèn bala punika panggih
mêmpêt ing kitha
pinumpa botên kêni

sabab kori sakèthènge jinaganan
amung madyaning jurit
adate kang pumpa
sigra atur mangkana
ing Wong Agung Jayèngmurti
kang para nata
rêmbag atur prayogi

kinèn bêkta lêlaran Raja Lulkiyah
prapta Prabu Ardabil
ing sapa mulanya
wong agung angandika
sira Sang Raja Ardabil
duwe pangucap
marang ing anak mami

Si Pirngadi Raja Ardabil turira
inggih adate nguni
yèn sampun prang gêbyah
prapta kang upas pumpa
kyèhning wadya gumalinting
ya ta ngandika
Wong Agung Jayèngmurti

laraningsun mangkene sapa kang karya
matur Raja Ardabil
uwite punika
têtiyang saking dara
suwitèng Mutadarawi
kinèn gurua
ngèlmu kang mênyakiti

anggêguru dhatêng Kya Patih Buwawas
panyadhok dèn wuruki
dupi mangke prapta
inggih Rajèng Kosarsah
mundhut dhukun Masrukakim
Rajèng Kosarsah
mulang ingkang pramati

kala maksih tuwan amor ing suwita
ingandikan ping kalih
momoripun mêdal
wong agung angandika
yèn mangkono karsa mami
bêcike uga
age kulup Pirngadi

uculana taline wulangên iman
yèku Raja Ardabil
sampun linuwaran
sinadatakên nulya
angraup padaning Amir
mundur turira
maring Radèn Pirngadi

anggèr utusana ing jawi mariksa
pêpatih kula prapti
yêkti analika
pêjah gêsang kawula
pinariksa wus apanggih
Patih Lulkiyah
ngunthul praptanirèki

Patih Kuswèl binakta maring ngajêngan
sêtya tuhu ing gusti
Ardabil lingira
patih sira balia
maring pakuwonira glis
sabalanira
gawanên praptèng ngriki

ing sawêngi iki nuli budhalêna
Patih Kuswèl wotsari
mêdal praptanira
ing pakuwon gya prapta
sanega pating kalêsik
samêkta budhal
balanira sakêthi

sampun jujug awor pakuwon ing Selan
tigang mênut wus prapti
gya samya rêmbagan
kadospundi ecanya
umatur Raja Ardabil
suwawi tuwan
saha bala puniki

lumiriga maring nagari Lulkiyah
aso ngupaya budi
anyinggahi pumpa
upas Rajèng Kosarsah
rêmpêg sagung para aji
sampun ginanjar
sira Raja Ardabil

lawan kinèn manjinga bapa lan anak
lawan putra Pirngadi
wus têguh tyasira
Ardabil pêparentah
ing patih jêmpana joli
jêng gusti gêrah
pinucung jêmpanèki

para ratu sadaya asih kalangkung
lawan wus pracaya
antêpe Raja Ardabil
tinurutan undhang mring nagri Lulkiyah

kang rumuhun sagung rêrepot pinikul
lan unta momotan
blêgdaba sênuk karêndhi
Patih Kuswèl angiring sagung momotan

pan wong agung jinêmpana lampahipun
badhe byar raina
kerid Sang Raja Ardabil
sakathahe rêrepotan dalu budhal

ingkang kantun badhe ngawaki prang pupuh
para rajaputra
Sang Rajèng Rum Burudangin
senapati gêgununganing ayuda

sampun putus sakathahe kang rinêmbug
gantya winurcita
pakuwon Mutadarawi
ing Kosarsah ing dalu samya bujana

gunêmipun ngandika Raja Kasrukum
yayi Purwakôndha
prang iki ing benjing enjing
Rajèng Burudangin badhe kinakathah

jêr mung iku nora milu kêni pupuh
cadhok nora kêna
misih anom ratu luwih
durung ana karasa matane ika

kabèh uwus bêbêcike padha dumuh
Si Tasangsulngalam
ratune wong Burudangin
kari siji sêktine kagila-gila

besuk esuk iku bae kinarubut
sakèhe prawira
kang padha sikêp ajurit
angumpula ywa akèh ingkang sinêdya

kinarubut ngong dhewe jênêngi besuk
yayi Purwakôndha
angawakana pribadi
ya Si Jèdhi mêtua prang saking wiyat

pan kasaru wontên duta kang umatur
yèn bala Lulkiyah
kêbut ing sami sawêngi
Patih Kuswèl sabala sami aminggat

minggatipun wus awor pakuwonipun
saha bala Ngarab
mangke pun Raja Ardabil
ginêsangan kinanthi pakewuhing prang

ya ta wau datan kawarna ing dalu
enjing atêngara
gumuruh gurnang thongthonggrit
gubar bèri têtêg ewon asauran

wus ambrubul barise Raja Kasrukum
prajurit wus mêdal
Kosarsah Mutadarawi
ambêlabar wong Mêdayin wong Talsiyah

budhalipun wong agung ingkang rumuhun
baris para putra
anggabag mêpêti wuri
saha balakuswa wahana baranang

nitih sampun sira Sang Prabu Tasangsul-
ngalam pan ingayap
prajurit ing Burudangin
pan andhêndhêng kadya têdhuh ing awiyat

pan gumuruh têngaranira gumuntur
têtêge sauran
prajurit ing Burudangin
sarêng mangsah lan prajurit para putra

kadya alun ayutan turôngga ngayun
prajurit dipôngga
akêthèn tan kadi wingi
kapan wuwuh iku ta prajurit Ngarab

kang umatur puniku pan dede bantu
duk ing wingi mapan
ukur baris anjajari
ing prang tandhing mangke milane akathah

sampun tamtu mungsuh kudu prang garubuh
sayêkti kêrigan
kang wontên pakuwon sami
mijil ing prang dhasar balane awêndran

balanipun ingkang para rajasunu
kathah kang wahana
mendaha sampun amulih
rajaputra têtiga dhatêng Kuparman

ya ta gupuh parentah Raja Kasrukum
sarêng nêmpuh rampak
prajurit sikêp jêmparing
angêbyuka Sang Raja Tasangsulngalam

pasêr tulup gandhi cacap lawan duduk
amung kang binotan
sang prabu ing Burudangin
kadya guntur suraking mungsuh lan rowang

kadi gunung atêmpur samining gunung
kèhe kang prawira
angrok ing papan mangungkih
ingajêngan sagung para rajaputra

dimèn bingung aja kongsi bisa ngêpung
lan ênggènira sang
narendra ing Burudangin
ingkang pinrih kinarubut para raja

anêlambung sira Sang Raja Kasrukum
anrakakên bala
angudani kang jêmparing
pasêr duduk ing Raja Tasangsulngalam

sang aprabu pangayapira kang pêngkuh
nèng palana lawak
amalu amobat-mabit
sangsayewon mungsuh tumpês ing rante mas

ya ta wau Patih Jèdhi anèng luhur
angayati panah
marang Rajèng Burudangin
dyan lumêpas kêna wêntise kang kiwa

ya ta wau Burudangin sigra lungguh
punggawa dinuta
matura ing Gusti Amir
sun katiban sanjata saking awiyat

wêntisipun kang kiwa ingkang cumundhuk
punggawa anyongklang
mundur Rajèng Burudangin
lênggah anèng luhur palana lêlawak

duk andulu sagung para rajasunu
yèn dipangganira
sang prabu ing Burudangin
mingêr mundur sêmune anandhang brana

nulya sagung ingkang para rajasunu
nèng wurine samya
anggarêbêg kanan kering
alon-lonan undure prajurit Ngarab

anut pungkur wong agung ingkang rumuhun
wau kang punggawa
kacandhak nêmbah ing Amir
gusti rayi paduka anandhang brana

wêntisipun kang kiwa anandhang tatu
tuwin dipun enggal
manawi mêngsah angungsir
datan kèndêl jêmpana maksih sarkara

nêmbah matur Sang Raja Ardabil
botên purun amêlak ing lampah
sampun pinikir adate
wong Arab yèn kaburu
botên kêna kalamun pinrih
rusaka anèng marga
yêkti soroh amuk
aturipun Patih Bêstak
milanipun dèn eca lampahing baris
dadya eca lumampah

wadyèng Kosarsah Mutadarawi
kadyasami angiring kewala
mring bala Ngarab lakune
tan ana purun nêmpuh
maring bala Arab pan ajrih
apan sêdhênge marga
Lulkiyah wus rawuh
sadaya manjing ing kitha
sira Raja Ardabil pêpatihnèki
kang wus rumiyin mapag

wus amanjing ngadhaton Jêng Amir
sagung ingkang pra raja lan bala
sinaosan pakuwone
wadyèng Lulkiyah sampun
pinarapat têngga nagari
saanak rabinira
pan dalême sampun
sinrahakên bala Ngarab
para ratu ngênggèni wismèng dipati
Raja Tasangsulngalam

pinarnahkên pakuwon sitinggil
dening sangêt kanin saking panah
Ardabil langkung sukane
ngênting dènnya sêsuguh
dènnya ngantos tamian gusti
sakèthèng binarisan
lêlarène sampun
lami ingilenan toya
palatare apanggung wus dèn jagani
tugur kang adipatya

mêngsah sami ngêpang saking têbih
Rajèng Kosarsah lan Purwakôndha
kinêrig balane kabèh
atrap pakuwonipun
akêkitha kêkojor sami
suka pangrasanira
Sang Raja Kasrukum
wong Arab kagêm ing asta
sampun anèng kanthong Sang Jayèngdimurti
mangkana winursita

Ki Umarmaya agung anangis
kaku tyasira cadhok andadra
usada kèh tanpa gawe
mila Sang Jayèngsatru
pira-pira usada prapti
miwah kang para nata
datan kêna mantun
malah akaku ing driya
kudu samya angajak mêtoni jurit
suka mati lan mêngsah

wau pangêpunge ambathithit
datan kêna sawiji wong mêdal
wong ing jro prihatin kabèh
kang para rajasunu
samya amit miyos ing jurit
nanging datan kalilan
amuwuhi ing kung
muwuhi kaprihatinan
ing gêrahe wong agung lan para aji
wong agung pan angrasa

lagi kêna sêsikuning Widhi
anglairakên anggêp gumampang
angènthèngakên mungsuhe
kalêmpit ing tyasipun
duk ngandika mring garwa kalih
Parangakik Karsinah
miwah para sunu
kinèn bubar mring Kuparman
pangrasane mungsuhe kari anggawing
dhawuh sêsikuning Hyang

angandika mring Raja Ardabil
hèh Ardabil jro kadhaton nora
ana ta guwa gununge
miwah ta kêbon agung
ingkang mindha pawanan nênggih
Ardabil nêmbah turnya
pan inggih pukulun
amba adamêl pamujan
kang pinindha duk Nabi Mungsa ing nguni
wontên ardi Tursina

pinanggihan ing Hyang Maha Sukci
kalamun ajat anèng Tursina
puniku ing pangarase
sagung ingkang pra ratu
ingkang sami gama Yahudi
malah warni sakawan
gangsal guwanipun
wong agung lon angandika
rêsikana iku arsa sun ênggoni
salawas ingsun lara

arsa ngujlat nèng jro guwa mami
wus mangkana wong agung nèng guwa
dening kang tunggu balane
Umarmadi Lamdahur
lawan sagung kang para aji
dening kang tumut ngujlat
sarta niyatipun
wong agung ing Parangteja
Umarmaya tan kantun lan Yusup Adi
nèng guwa sowang-sowang

dening prabu ing Rum Burudangin
pinasrahan yèn mêtua ing prang
kang môngka senapatine
wau ta kang manêkung
ya Wong Agung Surayèng Bumi
tobata dèn apura
mring Hyang Maha Luhur
mugi ta ingapuraa
minulyakna sakite sawadyanèki
kang sami nandhang wuta

wus alami bala Ngarab sami
duk kinêpung nèng nagri Lulkiyah
Raja Ardabil kithane
nagri alit kinêpung
barisira pinêpêt sami
dadya awis kang têdha
kunêng kang winuwus
Sang Prabu Tasangsulngalam
utusane mring nagri Rum Burudangin
andhatêngakên bêras

katur mring sang rajaputri kalih
yèn kang raka kalihipun gêrah
kêni ing cidra yudane
klawan Raja Kasrukum
asiyaga sang putri kalih
mapag kaprajuritan
kumpul balanipun
Dèwi Isnaningsih lawan
ingkang putra Dèwi Jetun Kamarukmi
sakarine kang têngga

para ratu samya dèn undhangi
siyagèng prang mring nagri Lulkiyah
têtulung ing prang badhene
langkung ing sukanipun
putra kalih angajak jurit
yèn sampuna cinêgah
sarêng lan kang ibu
radèn kalih kadi bêdhal
duk puniku sang putri wus dèn aturi
pratikêle kang mêngsah

dadya ngupaya dhukun sang putri
kang nimbangi sikire Kosarsah
pandhita luwih ampuhe
midhukuh wukir Artus
nami Ki Sèh Kakim Maridin
tukang sikir punika
guruning pra ratu
kang ngagêm sulap lan kêmat
sadayane pan saking Kakim Maridin
langkung saking katrima

wus binêdhol Sèh Kakim Maridin
kabèh anak putune binêkta
nèng Burudangin ginawe
têngga ing puranipun
yèn sun kalah amangun jurit
lawan Prabu Kosarsah
Si Raja Kasrukum
kabèh dadi duwèkira
saisine ing pura Rum Burudangin
môngsa ingsun uripa

lamun kasor Kyai Jayèngmurti
lawan Sang Prabu Tasangsulngalam
tumpêsa brayatku kabèh
sasanak daging ingsun
aja ana kang kari siji
nungkul môngsa bisaa
maring Sri Kasrukum
Ki Kakim Maridin myarsa
upatane Rajaputri Isnaningsih
alon ing aturira

adhuh gusti sang raja pinutri
kadi botên dhatêng sapunika
wong agung lajêng asore
raka tuwan pukulun
srana ing prang pan maksih sugih
lagi tinagih coba
ing kapêsanipun
sedane raka andika
inggih benjing yèn lair panutup nabi
salin sarengat mulya

raka tuwan Jêng Sri Burudangin
benjing mêningi nabi panutan
sak Allah ujare rêke
tumut akasang-kusung
ing andhahan andika nabi
tan pisah lan kang raka
Gusti Jayèngpupuh
masuk sakabat minulya
mangkya lagi sinung apês ing ajurit
môngsa dadak sawarsa

mangke gusti sawêg kawan sasi
kirang kalih sasi kalênggahan
inggih antuke unggule
yèn benjing prang pukulun
inggih dipun angati-ati
mungsuhRatu Kosarsah
Sang Raja Kasrukum
kathah ngèlmunipun kêmat
upas pumpa punika kang amêdosi
anumpêsakên mêngsah

iya sira sun andêl ing benjing
lamun mêtu prang upase pumpa
tulakên pangabarane
Kakim Maridin matur
inggih sampun awalanggalih
nanging panuwun amba
anamung puniku
sirnane kang brêkasakan
putra tuwan wayah paduka jêng gusti
Radyan Aris Munandar

lawan Rahadèn Ambyah Katamsi
rumuhuna minôngka manggala
kula ing rèh pratikêle
kadi Raja Kasrukum
inggih sikiripun kakabalik
sami kantu ing rana
mangkana pan sampun
dadi sagung kang rinêmbag
rajaputri angêrig wong Burudangin
sagung kari nèng praja

tigang atus kang para narpati
ingundhangan ngêriga tunggangan
sarta lawan momotane
unta bihal lan sênuk
blêgêdaba kalawan sapi
puhan miwah wowotan
wontên duta rawuh
kang badhe nututi lampah
Rum Samtari ing Turki kang badhe ngirim
nigang kêthi wowotan

kadangipun Raja Sarkap Turki
lan kang paman Iskal lan Iskalan
anyakêthi prajurite
badhe sarêng sang ayu
duk cinacah ing Burudangin
sarupaning momotan
bêras miwah gandum
lawan para pêpanganan
cinacahkên kapanggih salawe kêthi
undhanging sang lir rêtna

amung bocah limang kilan kari
sabên salêksa unta kewala
mêmêntêre wong tuwane
budhal sang rêtna sampun
balanira kadi jaladri
iya môngsa anaa
kadya tanah ing Rum
bumi papat kang kawêca
ngalam donya Ngarab Rum Ngindi Ngabêsi
kang loh amung satunggal

mung tanah Rum kang êloh pribadi
sor-sorane ing Rum tanah Ngarab
tanah Ngarab sor-sorane
tanah Ngindi puniku
sor-sorane tanah Ngabêsi
apan kinarya dhahas
sampun pasthinipun
sakidulipun sagara
tan kêna wor ing Masrik prapta ing Mahrib
mung Ngabêsi kewala

agamane dèrèng salin-salin
agama Nabi Adam punika
salin ping nêm sarengate
ing Ngabêsi tinutup
amung kêdhik sami agami
Ibrahim sabangsanya
sawêwêngkonipun
Raja Sadat Kabul Ngumar
saturune sabab nagarine pirit
sipat lan tanah Arab

ingkang ngetan kilèn tan udani
kang tan pirit lawan tanah Arab
tan srawungan sajêg-jêge
apan tan ana wêruh
lamun ana nagari malih
amung Ngabêsi Sadat
katon tanahipun
anggênggêng saking ing Arab
ratu pitung èwu agama Ibrahim
wetan kulon tan wikan

tanah sawarsa lampahannèki
sawêngkone dharat Kabul Ngumar
Kadarisman nutugake
benjing ngengehanipun
ing laire andika nabi
bisa nabrang mring Arab
wong Ngabêsi iku
kang jajahan sèkêt warsa
lan sawarsa ingkang mungsuh kangjêng nabi
amung ingkang sawarsa

sawarsa mubêng jajahannèki
rerehane Sadat Kadarisman tabid kaki wau Ki Mahridin
eram dulu dènira tumingal
agênging baris lampahe
nanging pêparon iku
momotaning lawan prajurit
nanging ragi kapara
kyèh momotanipun
Kakim Maridin samana
langkung ngungun bobote sang rajaputri
tulung prang tulung pangan

malah ing dalu kongsi akèpi
alon umatur anèng ing marga
dhuh gusti dèn wingit anggèr
kula supênèng dalu
tinarima lampah sang dèwi
tulung prang tulung pangan
benjing-benjingipun
prapta ing kiyamat sugra
ratunipun raka paduka sang aji
Prabu Tasangsulngalam

angingoni turun Pusêr Bumi
malah salin sarengate pisan
panutup nabi turune
inggih ingon saking Rum
kang amanjing ing Mekah benjing
ing Rum dadi satunggal
têmbe ratunipun
tan liyan kang darbe têdhak
amung kangjêng raka paduka sang aji
lawan têrah paduka

gilir-gilir datan wontên malih
sami rukun trahing raka tuwan
ingkang ngriyini ratune
Ngusmanjop tampinipun
praptanipun turun sang dèwi
dadose sapangandhap
ngratoni tanah Rum
amiji ingon mring Mêkah
duk samana pinacak Kakim Waridin
munggèng ing kitabira

ya ta wau sang raja pinutri
langkung sukurira ing Hyang Suksma
binatin ing panyiptane
mangkana lampahipun
wus alami anèng ing margi
praptèng bumi watêsan
nênggih tanah ing Rum
kalawan bumi Lulkiyah
sakiduling Lulkiyah Mutadarawi
lajêng bumi Kosarsah

lèr Lulkiyah bumi Burudangin
lajêng lampahe praptèng Paliyah
ara-ara kali gêdhe
puniku bandar agung
pabeyaning Raja Ardabil
lampahan tigang dina
lawan kithanipun
kapanggih wong mondhok kathah
pan akêthèn ajrih manjing ing nagari
Lulkiyah duk kinêpang

asrêping tyas wadya ing Rum prapti
dadya panggih lawan êmbanira
raja pinutra kalihe
ing Simik Raja Kaldum
marêk marang sang rajaputri
pukulun lèrèh wadya
ingkang sami ngintun
ing Kebar lan ing Yujana
Kôndhabumi ing Ngindi Dinawar sami
ajrih manjing Lulkiyah

dènnya ngêpang langkung binathithit
duk miyarsa undhang sang lir rêtna
tata rakit prajurite
wadya kang sami ngintun
kinumpulkên prajuritnèki
rêmbatan lan momotan
iya aja tanggung
dadia siji ing wuntat
prajurite barêng lawan anak mami
suka sagunging bala

mungsuh arsa sun tingali wêngi
sun êlonga balang api kathah
wong Turki akèh mrêcone
sun obar pondhokipun
Raja Kaldum matur wotsari
anggèr pênêding lampah
punika pukulun
panduka amundhutana
punggawaning pra ratu kang manganjuri
sintên ingkang pinatah

angandika Dèwi Isnaningsih
kalorehan panganjur wong liyan
iya momongamu dhewe
ingsun gawe panganjur
amrih cêkak sun mangawaki
sagung kang para nata
saprajuritipun
mangawata kering kanan
nuli nêmpuh barênga kalawan mami
gêlar isnakun piat

mung rong pôntha bae ngarêp buri
Si Kasrukum iku prange cidra
amilarsa sun lêb bae
gugupa tingkahipun
aja kongsi sulape dadi
kang sami amiyarsa
suka manahipun
sang rêtna mundhut punggawa
roro bae kuda rong atus ja luwih
anggawa layang ingwang

katur marang kangbok Parangakik
lawan kakang bok putri Karsinah
maring Kuparman jujuge
surat tinampan sampun
mêsat ingkang caraka kalih
wus tinêmbang têngara
budhal sang rêtna yu
rakite sampun tinata
gumarêgut lampahe sagunging baris
datan arsa kawuntat

ing marga tan winurcita
praptèng kitha Lulkiyah cêlak baris
Kakim Waridin Sèh Tartus
alon ing aturira
kèndêlêna sakawan kang baris agung
kawula amatak môntra
inggih panulaking sikir

punika tabuh sawêlas
mangke yèn wus pukul rolas mrêpêki
ya ta kèndêl sang dyah ayu
lan prajurit sadaya
angantosi mantrane Ki Dhatuk Tartus
angadêg nèng luhur kuda
kêplok sarwi cêrik-cêrik

ngawe-awe wuri ngarsa
ngiwa nêngên sarwi mencos maringis
ngurik-urik amacucu
ngujiwat kipat-kipat
tan antara ana swara gumaludhug
gêtêr-patêr sêsauran
tinarima Kim Waridin

dènnya masang kaluwihan
sigra matur marang sang rajaputri
ature Sèh Kakim Tartus
suwawi putra tuwan
angsahêna lan sagung prajuritipun
mangke yèn cêlak barisnya
têngara dipun atitir

sigra mangsah rajaputra
Raja Kaldum ing Simik ngirid baris
têngara surak gumuruh
wong Turki mangke ngarsa
angangsahkên sagunging prajuritipun
gumrudug lir udan lintang
anêmpuh pakuwon nagri

gègèr agni gègèr surak
ambaranang dahana gêgirisi
lor kidul akabul-kabul
busêkan awurahan
samya nêmpuh prajurite kang pênganjur
riwut amarwasèng mêngsah
kang kaparêk lunas tapis

gumêrah ulêng-ulêngan
kang durung wruh amung angrasa gêni
nora wruh mungsuhe rawuh
anumpês amarwasa
kawêratan lir wukir sakêthi tunu
wau sagung para nata
kasusu saos ing gusti

pêdhang duduk antuk papan
kang kapêlak ing gêni dèn amuki
patingbacècèr gumuruh
Bêstak Nusirwan samya
gurawalan angungsi pakuwonipun
wadyanira rêbut papan
ngungsi Prabu Samasrawi

wus kuwur kawur kapêlak
ing dahana kumrubut angêbyuki
prapta prajurit angamuk
gugup pating balêsar
sami ngungsi ênggone Raja Kasrukum
balang pawaka tan kêndhat
wadyèng Simik wadyèng Turki

busêkan pakuwonira
bilulungan baris Kosarsah wingwrin
ngandika Raja Kasrukum
apa kang dadi purwa
adhuh-adhuh wontên bala kang umatur
pan sarwi adêg-adêgan
nèng ngarsaning para aji

bala pangarsa turira
wontên kuda sèwu kang munggèng ngarsi
punggawanipun amuwus
iki pakuwon mêngsah
obongana tumpêsên balane gupuh
ratune cidra ing aprang
gusti Rajèng Burudangin

prang cinidrèng saking wiyat
mila kanin wêntise gusti mami
walêsên cidraning mungsuh
si kêmat brakasakan
ratu mêsum si cidra pijêr jalêbut
nyarungus cidra ing aprang
wong Kosarsah Samasrawi

nuntên malih wontên prapta
sangsaya gung akêthèn ingkang prapti
datan liya muwusipun
si cidra walêsana
obongana singa-singa ingkang dulu
rampêdên aja angetang
lanang wadon gêdhe cilik

anjêtung Raja Kosarsah
langkung ngungun Prabu Mutadarawi
ngandika Raja Kasrukum
Patih Buwawas enggal
upas pumpa angsahêna mungsuh iku
pêpèdhêp paksa waluya
môngsa gagapa basuki

saksana Patih Buwawas
matak môntra wali-wali tan dadi
anjungkêl jêngking markungkung
pumpa tan ana prapta
suwe-suwe lingira Prabu Kasrukum
Patih Buwawas sulapnya
wus dangu tan wontên prapti

pyak-pyuk ari-ari kathah
rah balabar munggèng ngarsa pêpatih
usus masih warni usus
dhêdhêt nèng ngarsanira
usus tumpuk ari-ari pirang atus
ngalumpruk tan ana obah
kaku tyasira narpati

kèndêl satêpining wana
dhêdhêt balanira sami ningali
ing dahana lawan mungsuh
wau bala jro kitha
sami narka yèn mungsuh arsa anggêpuk
lan pangabaran dahana
dadya pajêg dènnya baris

sagung para rajaputra
prajurite sanega ngati-ati
nulya na duta tumanduk
Radèn Adanbanijan
êmbanira Aris Munandar ingutus
atur uninga kang eyang
sang prabu ing Burudangin

têmbungipun sampun gita
ingkang prapta prajurit Burudangin
angiringkên sang dyah ayu
sang putri kalih pisan
sami bêkta ingkang putra kalihipun
Rahadèn Aris Munandar
lan Radèn Hasim Katamsi

Sang Prabu Tasangsulngalam
maradinkên warta baris kang prapti
suka sagung para ratu
miwah kang para putra
atêngara mênga sakèthèng lor kidul
tuwin kilèn lawan wetan
barising pra putra mijil

asubuh byar gagat wetan
katingalan sang rêtna munggèng èsthi
nèngjroning palana kurung
prajurite angayap
kalih atus prajurit wanodya ngayun
munggèng turôngga pêrangan
kadya wukir puspita sri

rajaputra nèng turôngga
ngirid baris Radèn Hasim Katamsi
ingayap prajuritipun
Raja Kaldum nèng ngarsa
Radèn Aris Munandar tajêm gènipun
kapara ing ngarsa kanan
lan ibu sang rajaputri

sagung para rajaputra
mulat marang Raja Kaldum ing Simik
sadaya lumajêng jujug
praptèng ngarsa ki putra
angandika hèh bapa sapa kang rawuh
Raja Kaldum aturira
inggih para rajasiwi

sadaya rayi paduka
ingkang rama kinadang dipun adhi
ing rama tuwan pukulun
mung satunggil punika
dipun pêndhêt wayah Kodrat Samadikun
ingugung milane ladak
rajaputra ing Ngabêsi

sinami lan putra tuwan
Rajèng Kaos pun putra ing Ngabêsi
kalangkung gêng asihipun
inggih rama paduka
nging winayah Radèn Kodrat Samadikun
milane sangêt aladak
sêmbada prawirèng jurit

gumêr kang sami miyarsa
rada cucut Raja Kaldum ing Simik
ing sabarang aturipun
pantês awor sêmbrana
nanging manis pangucap mila tinuduh
angêmbani rajaputra
sêmbranane ngrêspatèni

sadaya rêsêp tumingal
agung nglirik kang para rajasiwi
mèsêm mojar Raja Kaldum
paran anggèr sadaya
pan suwawi kinèthèng manawi luput
saking ing darah utama
nênggih Jêng Nabi Ibrahim

manawikelangan cahya
ingkang thukul wontên ing Burudangin
lah punapa sanèsipun
lan kang raka ing Kelan
kaot kêdhik kapara balung kawêtu
lawan karikatên lampah
kang raka lampah aririh

lah inggih môngsa wontêna
animbangi ing langên kangjêng gusti
Pangeran Kelan puniku
anapi cêlak uga
kalih Radèn Katamsi ingkang lêripun
amèmpêr gusti kawula
lan kang raka Kaelani

rajaputra namudana
hèh yayi mas sadaya paran kapti
tuwin anak mas puniku
Ngabêsi inggih paran
kangjêng ibu punapa lajêng amagut
anêdya têtulung ing prang
lan rumêksa ing para ji

ingkang sami katandhêgan
uwos ingkang pinêpêt mungsuh sami
matur para rajasunu
sagung ingkang wowotan
kang salawe kêthi gya lajêng umangsuk
dening jêng ibu paduka
ngantosi dipun timbali

pan sampun atur uninga
kapanujon Radyan Hasim Katamsi
ing karsanipun puniku
Radèn Aris Munandar
ingkang ibu ya ta pangandikanipun
payo magut sanalika
obah baris angunduri

radèn sigra mangsah têdhak saking kuda
nyandhak sagunging jisim
sinawatkên samya
marang barising mêngsah
Aris Munandar nyandhaki
bangkene kuda
tuwin bangkene èsthi

sinawatkên marang mungsuh kang katiban
pan kathah angêmasi
dadya para putra
kang prawira prakoswa
miwah ingkang para aji
wadya sadaya
nyandhak balangkên jisim

rajaputri anêngah dipangganira
mênthang langkap pinusthi
kang jêmparing mêsat
murub ardi pawaka
kadya palatuking bêdhil
sinung kalamar
lawan sinungan gitik

kang selapi sumyur walirang tumama
urube ingkang pinrih
ubale saasta
pinusus pêsatira
kadi sarpa tapak angin
asri paprangan
panahe rajaputri

samya eram kang mulat pratikêlira
jêmparinge sang putri
lamun tinirua
iku dudu pangwasa
ing sayêkti saking sikir
nanging prayoga
kadya jêmparing gêni

nguwuh-uwuh hèh payo Rajèng Kosarsah
mêtua ing ajurit
aja aprang cidra
dudu apranging raja
rêbutên iki prajurit
sumbagèng jagat
kadang Sri Burudangin

pan arine Sang Prabu Tasangsulngalam
sun Dèwi Isnaningsih
mêtoni prawira
iki ingkang kagarwa
Wong Agung Surayèng Bumi
ingkang patutan
Radèn Ambyah Katamsi

sami dongong mungsuhe kang sami myarsa
swaranira cumêngkling
gêtas rênyah sadak
tan wontên kang maguta
prajurit Mutadarawi
tuwin Kosarsah
sêsingunên asami

dadya ngatag marang prajurit wanodya
kalih atus jêmparing
ardagni sadaya
pan kadya udan lintang
kang kaparag mungsuh bêsmi
gègèr busêkan
wau Ki Patih Jèdhi

mêsat arsa nyidra saking antariksa
matur Ki Sèh Waridin
anggèr dipun enggal
paduka nitih kuda
pun Jèdhi maring wiyati
sawêg umêsat
botên ningali ngriki

ya ta têdhak sampun anitih turôngga
awor prajuritnya glis
Sèh Waridin sigra
ngênggèni gèning sang dyah
nyandhak makêna carèstri
rame umangsah
mangsah nganil Kaosi

basanipun Arab kang sami umangsah
nglêpasakên jêmparing
nganil Kaos ika
adoh saking gêgana
duk niyup Ki Patih Jèdhi
kapêthuk panah
netrane kiwa kêni

pan anglumba Patih Jèdhi kadhinginan
cinandhak kang jêmparing
ngandikèng wardaya
nadyan ingsun matia
bela putri Burudangin
mangkrak pinêcat
binuwang kang jêmparing

bolong siji Patih Jèdhi netranira
sigra anarik lêntring
aniyup mangandhap
nêdya jog ing palana
waspada Kakim Waridin
ya ta samana
tibane Patih Jèdhi

duk gumabrug cinandhak gêgithokira
angling Kakim Waridin
hèh patih dèn awas
dulunên ingsun sapa
Ki Patih Jèdhi ningali
ing gurunira
nungkêmi sarwi nangis

adhuh kaki cilaka têmên wak ingwang
nêmahi ing ajurit
Sèh Tartus lingira
dhingin ingsun wêwarah
aja lali marang mami
poma dèn awas
sajroning andon jurit

yèn kaênggon bangêt-bangêt laku ngiwa
tan kêna ngèlmu mami
sira tan karasa
sor sikir Si Kosarsah
nauri Ki Patih Jèdhi
karasa pisan
nanging ta kadipundi

wong suwita jêr ingsun têrah-tumêrah
wiji Mutadarawi
ratuningsun nyata
kêna anut maringwang
ngupaya dêdalan bêcik
kalawan ingwang
dinuta ratu mami

atur surat pêpucuk maring Kuparman
ingong banjur nênilib
wêwêngkon Kuparman
tamane Ratu Kebar
sun jajah gêdhonge sêpi
kang Kadam Makna
malah sun turun kêdhik

sun aturi surasaning Kadam Makna
mèh mutung ratu mami
malah Patih Bêstak
pan sami cinêngkalak
kinarya rêkya patih
pangewan-ewan
anèng madyaning jurit

lawan para Dipati Mêdayin samya
padha dèn cêngkalaki
lawas-lawas têka
kêna cininthung Bêstak
soring prang ngambil srayèki
maring Kosarsah
Raja Kasrukum prapti

Kakim Tartus alon dènira angucap
mêngko ta sira iki
apa karêpira
sun kaki tunggalêna
kalawan Raja Ardabil
wus pinarcayan
mring Sang Surayèng Bumi

Tartus mojar iku bênêr karsanira
besuk Radèn Pirngadi
madêg naranata
ing nagri Purwakôndha
sira mèlu ping-ampingi
tinuwa-tuwa
lawan Prabu Pirngadi

nanging aja baribin ing liyanira
ing rèh maksih ginaib
saksana cinandhak
Patih Jèdhi binuwang
pinrih tiba jroning puri
ganti kocapa
sira Raja Ardabil

lagya atur uninga ing ngarsanira
Wong Agung Jayèngmurti
munggèng jroning guwa
pukulun tur uninga
swara ingkang kapiyarsi
inggih prabawa
saking ramening jurit

tanpa wilis bêlasah gungi kang pêjah
saking sang rajaputri
Burudangin prapta
prajurite ayutan
lawan ambêkta kêkirim
bêras wowotan
gusti salawe kêthi

kapiyarsa yèn paduka nandhang gêrah
prabu ing Burudangin
inggih sami gêrah
lawan kinêpung mêngsah
sami kandhêgan kang bukti
nuju praptanya
sang putri sirêp jalmi

lajêng magut ing aprang riwut pamuknya
prajurit Burudangin
mungsuhipun risak
pakuwon ingubaran
undure mêngsah amiris
buyut paduka
lan putra tuwan sami

angamuki jinênêngan ibu samya
mungsuh gègèr wanadri
para rajaputra
barise sampun mêdal
angêbyuki angamuki
duk amiyarsa
Wong Agung Jayèngmurti

asru nangis donga sukur ing Hyang Suksma
parentah ing Ardabil
kinèn nimbalana
kang garwa lan kang putra
manjinga sajroning puri
lan bêras samya
kinèn bagi para ji

nêmbah mijil saking salêbêting guwa
gumabrug Patih Jèdhi
niba ngarsanira
kagyat Prabu Lulkiyah
tiningalan kyana patih
adhuh ki lurah
mila tiba ing ngriki

Patih Jèdhi sumaur sarwi karuna
ingsun kasoran jurit
binuwang paprangan
mungsuh lawan sang rêtna
Rajaputri Burudangin
ingkang kagarwa
Gusti Surayèng Bumi

ingong tobat ngong milu agamanira
aturna maring gusti
Sang Surayèng Jagat
tanggungên ingsun asrah
saksana binêkta nuli
praptèng jro guwa
matur saha wotsari

gusti mila wangsul marêk jêng paduka
punika Patih Jèdhi
kapicondhang ing prang
mêngsah rayi paduka
ing mangke arsa nglabuhi
agama tuwan
sumungkêm pati urip

pan anglawe wong agung wau kang prapta
marêk Ki Patih Jèdhi
rinangkul kang jôngga
cinêtha bêcikira
duk ki buyut atur tulis
marang Kuparman
trape wêdi Ki Jèdhi

duk punika wus cinathêt ing wardaya
mring Sang Surayèng Bumi
wus winuruk iman
wus bisa kinèn nunggal
kalawan Raja Ardabil
lan para wadya
nimbali kang ajurit

praptèng jawi kitha anitih turôngga
nandêr madyaning jurit
nèng ngarsa dipôngga
tumurun saking kuda
anggèr manjinga jro puri
inggih ngandikan
raka paduka gusti

putra tuwan lan buyut samya ngandikan
ya ta Raja Ardabil
ngawe para putra
prapta wus dhinawuhan
sami mundura rumiyin
botên kalilan
nutugkên prang samangkin

benjang gampil mundura ing sapunika
inggih karsaning gusti
sigra tinêtêgan
bubar sagung gêgaman
Rêtna Dèwi Isnaningsih
manjing jro kitha
rajaputra kinanthi

gumaludhug kadya ladhu
prajurit ing Burudangin
manjing jro kitha sadaya
ingirid praptèng sitinggil
sang putri nungkêmi pada
ing raka Sri Burudangin

wadyanya pinarnah sampun
dening Sang Raja Ardabil
sang putri yèn wus apanggya
lan kadang Sri Burudangin
lajênga manjing kadhatyan
ngêbyuki sajroning puri

amung putra lawan buyut
kawula kinèn angirid
linilanan maring guwa
sigra Sang Raja Ardabil
ngirid Dyan Aris Munandar
lan Radyan Hasim Katamsi

radyan kalih manjing sampun
guwa lan Raja Ardabil
prapta anungkêmi pada
kanan kèri samya nangis
mulat ingkang rama wuta
netra datan aningali

kalih ingaras kang êmbun
adangu nèng guwa sami
wus samya kinèn mêdala
aja ngragoni kang pikir
dènira mêlêng nênêdha
apuranira Hyang Widhi

Raja Ardabil tinuduh
atêrêna buyut mami
têmokêna lan kang rama
Ki Prabu Kaos nagari
anak ingsun anunggala
ibunira jroning puri

Dèwi Kisbandi amêthuk
mring maru Sang Isnaningsih
tundhuk nèng kagok sapisan
tur sêmbah putri Kuwari
Isnaningsih kudu ngalah
punika ta kadipundi

mangke têkane akantun
punapa manising budi
bênêre inggih kang nêmbah
pundi kang têkane kari
sayêkti sêpuh andika
kawula kang maragili

jêr kula ningkahe kantun
andika ingkang adhingin
sayêkti pinasthi tuwa
botên botên kawula jrih
putri Kuwari turira
inggih parentah kang mawi

Isnaningsih alon muwus
sintên ingkang marentahi
putri Kuwari turira
kakang bok Sudarawrêti
sang rêtna malih lingira
parentahe kadipundi

putri Kuwari umatur
duk maksih nèng Malebari
pêpakan kang para garwa
Marpinjun Sirtupelèli
makatên ngandikanira
kakang bok Sudarawrêti

hèh Kisbandi ariningsun
lamun putri Burudangin
Dèwi Isnaningsih prapta
sira anêmbaha yayi
sira sun ingsêr gonira
dadia garwa wuragil

kang anèng ngarsanirèku
dimèn putri Burudangin
pan iku putri gêgala
sumbaga prawirèng jurit
kalok ing jagat wiryawan
putri adi Burudangin

wus awayah manak pitu
parandene durung krami
saking ingkang para raja
tan ana ingkang ngêmbari
kaprawirane ngayuda
tuhu yèn putri prajurit

tan lèrès ing driyanipun
putri adi Burudangin
sukur talah lae talah
sugiha garwa sinêkti
tumuli baranahana
kaki Prabu Parangakik

