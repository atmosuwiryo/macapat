praptèng ara-ara Tidhar
wong Kumpêni kidul kang dèn ênggoni
kang êlèr Prabu Matarum
Kumpêni tata gêlar
mayor kalih andhadhani ênggènipun
drahgundêr lawan kang dharat
angumpul dadya sawiji

mriyêm kalih lawan tiktak
mung sakawan anèng dhadha anunggil
kang pangawat kiwanipun
prajurit ing Madura
Radèn Carang Môndhalika gangsal atus
pangawat kang têngênira
Kumpêni Islam pra sami

Pangeran Mangkunagara
wus angilèn ngidul adhêpirèki
prajurite patang puluh
kang kinèn tilar tumbak
aja ewuh kapiran pêrange pistul
panah ingkang kalih dasa
Dipati Suryanagari

sabalane wus angetan
madhêp ngidul ngajêngkên bala Bugis
Makasar Sêmbawa Butun
pitung atus sadaya
pra bupati kalih kiwa têngênipun
nênêm ingkang munggèng dhadha
anunggil lawan Kumpêni

Sri Narendra ing Mataram
ngilèn ngetan jojog kudanirèki
wus prayoga rakitipun
asru dènnya ngandika
dèn abêcik mungsuhira kadi mêndhung
wus dènnya sawang-sinawang
Mayor Por lanas ing jurit

mangke dèn ririh kewala
dimèn gitik eca dèn paekani
usar sampun katêlanjur
wontên kalih pambalang
wong Mataram samya giyak sarwi kukuk
angêdrèl Kumpêni usar
sapisan wus dèn susupi

mantri pinilih anunjang
para mantri kaparak anututi
para santana tumênggung
samya umangsah dharat
Janapura Jayanagara angamuk
akuwêl ulêng-ulêngan
sami rok asilih ungkih

caruk rukêt amangrêmpak
rame udrêg gumuruh tambur bèri
bêndhe awor Carawangsul
wor surake kang wadya
Adipati Suryanagara wus campuh
Wiradigda Môndaraka
pra bupati angawaki

Dipati Suryanagara
mantri anyar Kêdhu kang dèn tindhihi
ingadu dharat angamuk
lawan Kumpêni Islam
rame caruk surake wadya gumuruh
kadya prahara ruhara
kumarubut rêbut pati

Pangeran Mangkunagara
ngangsahakên prajurit kang turanggi
kumrutug swaraning pistul
wadya Madura mangsah
Carang Môndhalika ngabani angamuk
kotbuta anêmpuh rampak
mungsuh mêngkap kanan kering

panumbake ingoncatan
giwar mistul ana ingkang jêmparing
pinistulan ngalor ngidul
wus kathah ingkang pêjah
kaku tyase anyarêmpêng nyêrot purun
tinadhahan kang sanjata
saking sanginggil turanggi

nêmpuh wusnya muni giwar
mistul wuri jêmparing nganan ngering
sami kakuning tyasipun
sayah binakta giwar
Carang Môndhalika maksih apêpayung
sami andheprok sadaya
Pangeran Mangkunagari

angangsahkên wong kang tigas
mantri jêro pangeran anindhihi
sarêng nyamêthi anêmpuh
nubruk ngilês turôngga
wong Madura bingung panumbake luput
kalamun tinumbak kêna
rusak bubar bosah-basih

Radèn Carang Môndhalika
cinakuthak pinistul sampun kêni
jaja kang kiwa anêluk
sigra Kudanawarsa
mêdhun saking turôngga anumbak purun
Radèn Carang Môndhalika
kawatgata wus ngêmasi

tumpês kèlês wong Madura
gangsal atus mung limalas kang kèri
kacêkêl urip nêmlikur
mantrinipun satunggal
Dêmang Brajawati rolas kancanipun
tan karuwan palayunya
angungsi bala Kumpêni

Mayor Por kang kacakuthak
Kumpênine usar wus akèh mati
Sakèbêr nisih lumayu
amung pêjah sadasa
drahgundêre usar kari pitung puluh
pisah mangiwa mangawat
tumênggung kalih tut wuri

Dipati Suryanagara
sakancane ngidak pangamuknèki
ungkih-ingungkih abakuh
sagung para kapitan
angawaki kang pra bupati anêmpuh
caruk rok aliru watang
cinorok rukêt kinêris

kapitan katiga pêjah
Kumpêni Slam rusak barisnya ngisis
ingamuk para tumênggung
para mantri sadaya
ing prang wuru liwung ulêngan apêluk
akèh kang watang-winatang
ana kang kêris-kinêris

Bugis Bali sampun risak
sakarine ngungsi marang Kumpêni
maksih rame ing prangipun
rukêt bala Walônda
wong Mataram barêng nêmpuh ambyuk nubruk
Dipati Suryanagara
saunggulira angungsir

lajêng ngawêt saking wetan
sarêng nêmpuh kotbuta ing ajurit
Kumpêni Slam kathah lampus
drahgundêre wus giwar
Mayor êpor ebat tênaganing mungsuh
lajêng dènira kaplajar
Kumpêni ingkang lumaris

nadhahi kalawan tiktak
wantu kêdhik satus ingkang lumaris
rukêt cinorok abingung
tumpês satus sakêdhap
ting gêlasah tiktake binandhang sampun
tuwin mariyêm tinilar
gusis lumayu angisis

Sakèbêr mulat mangetan
yèn Mayor Por sampun lumayu têbih
tambur lan banderanipun
tiba sampun kabandhang
mung Sakèbêr maksih rèrèh unduripun
mungsuh samya ambêbandhang
tan ana ingkang angusir

Dyan Tumênggung Wiradigda
Kartadipa lawan Kartanagari
tan pisah Sakèbêripun
Tumênggung Mangkupraja
Wiraguna lan Natayuda kabutuh
palayune katungkêpan
Dipati Suryanagari

kinêpung kèndêl kewala
samya nungkul wau kang mênang jurit
nèng padhusunan angaup
Pangeran Purubaya
wau pamit duk arsanira umanggut
anyingkirakên kang garwa
sabubare aprang prapti

antuk Walônda satunggal
pan Walônda bingung tan wruh ing margi
kasasar dènnya lumayu
katur dhatêng kang raka
aseseban nèng ngandhap waringin agung
kang putra sampun sumewa
miwah sagung pra bupati

sami ngaturkên bandhangan
Adipati Suryanagara ngirid
wau bupati katêlu
Suryanagara lênggah
ing wurine Mangkunagara duk wau
bisik-bisik aturira
pangeran turira aris

mring kang rama sri narendra
nata dhawuh tan owah bupati tri
Suryanagara umatur
Mantri Kêdhu pacêkan
Ranadipa Randhusana cangkokipun
mantêp wantêr purun aprang
antuk kapitan satunggil

pêjahe rukêt tinumbak
pun kapitan layar Kapitan Bugis
kêkalih sareanipun
kang têtulung dèn iras
wontên ngajêng kula anggènipun caruk
sang nata ris angandika
iya uwonge kang êndi

nèng wingking kinèn mangarsa
lênggah mapan ngandika sri bupati
lah dene iku abagus
kulup Mangkunagara
iya mèmpêr Si Kudanawarsa iku
ingkang putra matur nêmbah
inggih sayêkti yèn mirip

ngandika wausang nata
ingsun pundhut ingsun karya bupati
bupati miji wong sèwu
salungguhe kewala
kaaranna Si Tumênggung Singaranu
sawah jro gêdhong kapêdhak
tur sêmbah konjêm ing siti

hèh Adhi Suryanagara
tunggalêna iku karyaning jurit
Si Tumênggung Singaranu
lawan Si Wiradigda
Môndaraka Si Jaga Ulatan iku
Dipati Suryanagara
sandika aturirèki

dènira prang lingsir wetan
lingsir kilèn bubaraning ajurit
cinacah Walônda lampus
kathahe tiga bêlah
Bali Bugis ingkang pêjah kawan atus
pan kawan atus sawidak
prajurit Madura mati

wong Jawanipun akathah
budhal saking paprangan sri bupati
makuwon Sukarwe dhusun
sadalu suka-suka
pra pangeran samya natab Carawangsul
punggawa kang agêng samya
anatab kang Carabali

Dipati Suryanagara
Adipati Jayaningrat Matawis
samya nabuh Carawangsul
pakuwon natab Monggang
pra prajurit sapocapan samya ngungun
kalane marwasèng mêngsah
saur-sinauran sami

kunêng ing dalu wus enjang
Jayaningrat Mataram tur udani
yèn Kumpêni lampahipun
mring Mataram sakêdhap
mampir kalih êjam prasamya alaju
angetan inggih wikana
ing lampah kang dèn purugi

suka wau duk miyarsa
sakalarsa kondur dhatêng Matawis
têngara budhalanipun
Pangran Mangkunagara
Pangran Purubaya kang munggèng panganjur
Dipati Suryanagara
nèng wuri lan pra bupati

Kêdhu anyar têtêlukan
pra bupati samya atilar mantri
kang samya têngga ing Kêdhu
wau ta lampahira
pan sadina rêrêp dhusun Watukarung
enjing sawadyane budhal
praptane Mataram nagri

Mangkunagara mangetan
ingkang rama dene dèrèng dhawuhi
badhe ing pakuwonipun
sinusul ingandikan
ingkang rama kèndêl ngêntosi nèng Bakung
sapraptanira kang putra
kang rama ngandika aris

kulup ingsun gawèkêna
ya kadhaton ing desa kidul iki
Kabanaran jêmbar iku
ingkang putra sandika
pra bupati ingirid sadaya tumut
prasamya andum pakaryan
Kêdhu Pagêlèn Matawis

ing Bakung ingkang atêngga
abdi dalêm ing jro ingkang prajurit
wau kang samya anambut
kitha ing Kabanaran
tan alama dadya pasang rakitipun
tanah bagus rada jêmbar
polatan ing kanan kering

Dipati Suryanagara
lan Dipati Jayaningrat tinuding
amondhongi sang aprabu
prapta maturtur sêmbah
kula ngutus ing putra tuwan sang prabu
Dipati Mangkunagara
tur wikan kadhaton dadi

jêng paduka ingaturan
sri narendra sigra budhal lumaris
ngidul ngetan praptanipun
pinêthuk baris urmat
drèl ping tiga urmat pangadhatonipun
arja sagung pra bupatya
atata pomahan sami

Pangeran Mangkudiningrat
Pangran Adiwijaya duk udani
kala mayor kalih langkung
sami kagyat tan nyana
dene mêdal margi agêng botên purun
mêdal pinggir gunung Kêmbang
angalèr wetan jognèki

Jatinom Pabelan Kopat
ngalor anjog ing Ngêndho ngetan malih
praptèng Kuwêl ngaloripun
Pêngging kèndêl sakêdhap
nuju wontên baris arahan ing ngriku
Mas Dêmang Surakartika
baris Pêngging kang nindhihi

pinarêng Sang Adipatya
Pringgalaya têtinjo baris Pêngging
sami kagète pinêthuk
Mayor Por têtabean
Mayor Pèbêr tabean lajêng angrangkul
Pringgalaya guragapan
adhuh tuwan kadi pundi

sakèrine pra bupatya
ngujung maring Pringgalaya Dipati
Dyan Wiradigda Tumênggung
Tumênggung Kartadipa
miwah sira Kartanagara Tumênggung
Tumênggung Surajênggala
lan Tumênggung Rajaniti

kabèh prasasat wêwuda
dènnya pisah lawan kang wadya sami
Sakèbêr Gêmêt atutur
sapolahe prang Tidhar
mangke kathah Mangkubumi balanipun
duk prang Tanjung kadar pira
prandene bôndakalani

sawusira dhêdhaharan
anèng Pêngging budhal mring Bayalali
Pringgalaya ngetan sampun
mantuk mring Surakarta
nèng Bondalêm pisahe lan mayor wau
sapraptanira Samarang
Mayor êpor ingkang kari

Sakèbêr kinèn wangsula
marang Surakarta sawadyanèki
drahgundêre pitung puluh
sarta sinungan boman
prapta Surakarta gantya kang winuwus
Pangeran Adiwijaya
Mangkuningrat Singasari

ingkang sami tinanggênah
tanah Pajang duk langkunge Kumpêni
rencang Kumpêni kang kantun
prasamya binegalan
mring mantrine nênggih Pangeran katêlu
angsal tambur lan bandera
kang binegal samya kingkin

wau wong agung Matawis
Pangeran Adiwijaya
Mangkudiningrat tigane
Jêng Singasari Pangeran
rêmbag prasamya sowan
marang kangjêng sang aprabu
kang ngadhaton Kabanaran

budhal praptane Matawis
katur sagunging bandhangan
lan ngaturakên wartane
lampahe mayor kalihnya
sang nata langkung suka
wus kinèn atata dunung
wismèng nagri Kabanaran

saya agung ingkang prapti
wong Kêdhu Pagêlèn samya
môncanagara kang êlèr
Dipati Pugêr wus prapta
Bupati ing Balora
miwah Bupati ing Warung
Sêsela myang Jagaraga

Jayadirja lawan malih
Dyan Rôngga Wirasêtika
wong Dêmak Jipang saparo
samya seba garêbêgan
mring nagri Kabanaran
anuju garêbêg Mulud
arja lir nagri wus lama

samana nagara dadi
nanging cara pabarisan
sagung wismane punang wong
samya ngajêngakên marga
jêjidharan atata
wisma gêng-agêng anglajur
gêng-gêng jaro pra bupatya

lurunge jêmbar arêsik
akathah marga prapatan
prayoga wêdhi sitine
gasik kambah ing akathah
toya wêning tumumpang
sabên kang para tumênggung
sami adarbe balumbang

miwah ingkang para mantri
tan towang karya balumbang
Jumungahipun agêdhe
pasar gêdhe sabên dina
dodolan warna-warna
warung urut pinggir lurung
murah kang sarwa tinumbas

garwa putrane sang aji
myang Pangran Mangkunagara
kang anèng Sukawatine
samana wus samya prapta
miwah kawula warga
tan ana kantun wus kumpul
anèng nagri Kabanaran

langkung arjaning nagari
balabar ingkang pomahan
têgal wana tratabane
wus samya dadya pomahan
wong ngumbara karasan
mangkana gantya winuwus
Kumpêni akarya gêlar

Mangunonêng duk kariyin
pêpatihe Sunan Cina
ing Randhulawang bêdhahe
kacêkêl anèng Toyamas
binêkta mring Jakarta
dadi gêlojo nèng ngriku
ing mangke arsa dinuta

suwitaa mring Matawis
sarta ginawan nagara
ing Pathi dèn paringake
lakunipun rong prakara
yèn kanggo ginawea
pêpatih amangku rêmbug
pinasrah barang prakara

rinêmbugana kang bêcik
iya lawan dèn tanggunga
Kumpêni mitra sêdyane
sêcatuhu angamônga
mring trah Pakubuwanan
yèn wus tan kêna dèn êluk
nora ina pining sapta

lan anggawa maosadi
panutut anut ing karsa
yèn mungguh wong Jawa pèlèt
Kumpêni usada trêsna
nora panggawe cidra
cinidrana yèn apêngkuh
pêngkuhe ambuwang nalar

samana wus angirupi
Mangunonêng mring wong desa
saking Kumpêni gêlare
piranti amranti bala
Mangunonêng wus mêdal
saking Kumpêni misuwur
minggat dosa rêbut gêsang

wus anjog nagari Pathi
bupatine samya kesah
mring Samarang pangungsine
wong Pathi nungkul kewala
tan ana kang malanga
Mangunonêng undhang sampun
siyaga kapraboning prang

wus samakta ingkang baris
sikêp bêdhil wolung dasa
satus sawidak numbake
mantrinipun kawan wêlas
saking ing Pathi budhal
sakawan banderanipun
sêdyanjog ing Garobogan

ing Garobogan wus prapti
suwêng kang darbe nagara
Dipati Pugêr patihe
Dêmang Wêrgadimanggala
ingkang têngga nagara
kalawan urunanipun
bupati môncanagara

Balora Warung lan malih
Jagaraga miwah Jipang
para mantri urunane
têngga nagri Garobogan
kapalan nigang dasa
dadya kumpul gangsal atus
sapalih pasisir Dêmak

dalême dyan adipati
anèng sawetaning Bicak
rinakit kadya kadhaton
Mangunonêng praptanira
mondhok paseban jaba
cingak wêwangunanipun
lan kathah ingkang atêngga

Wêrgamênggala manggihi
lan para mantri urunan
wong môncanagara kabèh
Mangunonêng tigang dina
kèndêl nèng Garobogan
andina patakonipun
solah bawaning dipatya

sabubare Randhukori
Dêmang Wêrgadimanggala
ingkang galur lêlakone
ngaturi para pangeran
kang apês lan digdaya
ingayonan wrating pupuh
kang apês tinundhung kesah

kang prawira dèn ugêmi
pamomonge rinungkêban
dènira dadi bêbotoh
Pangran Mangkubumi ingkang
tan mèngèng binotohan
mangkya kadadosanipun
jumênêng ratu prakosa

Mangunonêng brêbês mili
ngrasa tiwasing sarira
nèng Batawi dadi glojo
Dêmang Wêrgadimanggala
angandhêg lampahira
ngantosa kèngkènanipun
tur uningèng Kabanaran

anuduh mantri kêkalih
kêkapalan kalih dasa
ing marga tan winiraos
praptanirèng Kabanaran
katur mring sang dipatya
sêrate winaos sampun
kadriya têmbunging surat

lajêng undhang pra bupatya
seba mring Mangkunagaran
wus katur wau surate
ingkang saking Garobogan
Pangran Mangkunagara
lajêng sowan mring kadhatun
canthèl atur ingandikan

lawan Pugêr Adipati
myang Dipati Jayaningrat
katri prapta ngarsa katong
Pangeran Mangkunagara
matur atur uninga
Mangunonêng praptanipun
badhe suwitèng narendra

ngandika sri narapati
lah padha sira rêmbuga
lan para bupati kabèh
lah Kakang Pugêr ta sira
Dipati Jayaningrat
priye kang dadi rêmbugmu
Dipati Pugêr turira

sumôngga karsa narpati
pun Mangunonêng punika
lair-batinipun lobok
wite têngah lan wêkasan
loboke botên gethang
jaba jêro ngajêng pungkur
gêgubras edan-edanan

pikir botên mawi dêling
mung inggih tiyang punika
anglarug banjur dêlojor
pawitane gêgêmblungan
angengkrang salengkrangan
mung nguyupa lêri patut
punika atur kawula

Jayaningrat ing Matawis
ature inggih punika
pun Mangunonêng dede wong
upami kinarsakêna
anggarapa prakara
sayêktinipun têruwu
ping kalihipun punika

amba kintên ngêngilani
sagah dhatêng ing Walônda
anggêgampang tan wrin kewoh
punapa rare sadaya
kang ngadhêp padukendra
tan wruh apanggawenipun
ing sasêran kamadaka

ngandika sri narapati
yèn katêlu wus mupakat
kulup kapate lan ingong
nanging sanak-sanakira
santana pra bupatya
padha tarinên sadarum
Si Mangunonêng praptanya

wus mêdal wong agung katri
Pugêr karya srat wangsulan
wus kinèn anglajêngake
Mangunonêng lampahira
dutane wus tinulak
maring Garobogan mantuk
ing marga tan winursita

prapta sampun dèn dhawuhi
Mangunonêng lajêngira
sigra atêngara bêndhe
budhal saking Garobogan
dene kang wadyabala
kadi wontên kawan atus
lan mawi talèdhèk gangsal

kang gêndhing samargi-margi
dènira nglangkungi wana
gumuruh alas pajatèn
alas ing Kêndhêng punika
praptane kidul arga
kèndêl ing tambak kênawur
amakuwon kalih dina

lajêng mangidul lumaris
Tumênggung Mangunonêngan
wus makuwon ing Garompol
akathah wong kang suwita
Pangran Mangkunagara
nuduh baris kang kalanthung
Tumênggung Kudanawarsa

Mantri Sukawati kalih
ingkang ngirid tuduh marga
Mangunonêng ing lampahe
manawi akarya gita
sagung baris pangarsa
samarga anitih tandhu
ngidul ngilèn lampahira

sapraptaning Jatisari
wangsuling wong Sukawatya
nanging sampun masrahake
mring Mantri Mangkunagaran
kang ngirid angatêrna
Dêmang Jagayuda gêmblung
kang ngatêr mangidulira

sapraptane gunung Wijil
Ki Tumênggung Wiranata
kang kengkenan ngatêrake
lagya ing pukul sawêlas
watêse kèndêlira
amakuwon ing Kalêpu
dhusun agêng pinggir marga

duk lagya cucul turanggi
Tumênggung Kudanawarsa
liwat ngajêng pondhokane
mantri pangarsa binêkta
dènnya akarya eram
ngarsa kuda tigang atus
Ngabèi Rêsadirana

mukul tambure kêkalih
banderanipun sakawan
bêcik-bêcik prajurite
Mangunonêng sarowangnya
mêdal mulat kang liwat
atêtanya sapa iku
wontên bature uninga

saking Drêsanan manawi
Tumênggung Kudanawarsa
nênggih pangajêng balane
pitung atus kang turôngga
sami wong pêpilihan
ing wurine tigang atus
prajurit wahana kuda

kalih èwu dharatnèki
Tumênggung Kudanawarsa
Mangkunagaran pêpatèh
punika êmbane lama
nguni Wiradiwôngsa
Mangunonêng duk angrungu
julalatan guragapan

baturku ngadu kêmiri
Si Adhi Wiradiwôngsa
wus dadi prajurit gêdhe
môngsa lalia maring wang
lah age Pôncadriya
umatura lamun ingsun
kangên arsa pêpanggiha

lumayu anêrak baris
praptèng ngarsa atur sêmbah
raka paduka salame
langkung kangên mring paduka
kèndêl Kunadawarsa
balane kang katêlanjur
prasamya kinèn balia

menggok mangalèr sakêdhik
Mangunonêng eram mulat
Kudanawarsa balane
Sura kinanthi nèng ngarsa
turôngga pitung dasa
samya cêmêng bajunipun
kuluk bêsur cêmêngsamya

lancingan sangkêlat abrit
apanji-panji sadaya
mudhun saking turônggane
Tumênggung Kudanawarsa
gapyuk asêsalaman
Kudanawarsa rinangkul
si adhi nora kayaa

têka sami salin warni
adhi busananing bala
têka mangkene rakite
nauri Kudanawarsa
kakang inggih parentah
ing ratu ingkang tinurut
ratu prawira prakosa

Pangeran Amangkubumi
kakang kang jumênêng nata
angluwihi darajade
ing aprang undhagi gêlar
waspada ing wêweka
kakang wontên pitung dalu
ngandika dhatêng kang putra

hèh ta kulup adipati
babo dèn padha prayitna
ana upayaning mungsoh
akêri walikating wang
kaya nablok ananjak
parangmuka mara sandu
pangendra karti sampeka

karasa iya tyas mami
bocah ingsun Suranata
kabèh nglakonana mangke
aja ana mangan sêga
mêsu mêmintèng Suksma
sun belani nora turu
lawan iya nora dhahar

kaya mèh prapta ing mami
lakune pangendrajala
satru anêngah badhene
kulup sira kasukana
lan sagung pra bupatya
aja katara yèn ingsun
gaib amangun budaya

ingsun lagi aprang batin
mêminta pitulunging Hyang
supaya kêna pamêlèh
sakèhe kang laku cidra
Mangunonêng miyarsa
pucat netyanira payus
alêsu sariranira

Kudanawarsa ngrapêti
andika puniku kakang
kapasang yogya sêdyane
wus lami nata ngandika
kulup Mangkunagara
sun têtêdha siyang dalu
olèha kanthi wak ingwang

kaya Mangunonêng nguni
nagara têlu kewala
bisa bêdhah praja gêdhe
Si Kakang Pugêr Dipatya
kanthine durung ana
dumadak andika rawuh
pan sabda pandhita raja

cahyanira muncul malih
pucate asêmu bingar
dènnya miyarsa wuwuse
Tumênggung Kudanawarsa
ilang kang mêlang-mêlang
ginolong-longe kumlungkung
mrih mirapêt pangrêrêpa

bok kacakuthak sathithik
kacênthok kang kacêthikan
ginawa ing panggawene
ginagaping gita basa
basukine kang lampah
wus nora ametung untung
mung sêla salamêtira

kalangkung pamintaningsih
Tumênggung Kudanawarsa
wruh lamun gêmpal atine
upaya pinulasara
sarewa-rewaning rat
mêmaras miris angrungu
rèhe kang umadêg raja

sêdhat-sêdhèt ing panglirik
Tumênggung Kudanawarsa
ngungun cilike atine
dadra cidra badhenira
dhatêng ingkang anduta
badhe ngugêmi kang laku
sumungkêm lair batinnya

angling yèn makatên ugi
Dhi Mênggung Kudanawarsa
kula dika sêtyakake
dhatêng ing Kangjêng Bandara
Pangran Mangkunagara
kula lair batin sujud
katura gambuh kang rama

matia raganingsun
ngayahan dalêm sajroning pupuh
nêdya sabilullah bêkti kula adhi
nanging ta kawula suwun
Adhi pun Pathi kemawon

dadya Kyai Tumênggung
Kudanawarsa tan bangkit laju
Mangunonêng anggubêt sangêt jrihnèki
kalamun pisaha laku
anggondhèl kudu anggendhol

dadya wau tinurut
sarêng ing lampah kyai tumênggung
anèng dhusun Kalêpu sipêng sawêngi
nuntên budhal enjingipun
rêrêm dhusun ing Kamalon

wontên dêdamêl rawuh
sami mariksa bulus ing Jimbung
kuda sèwu prajurite bêcik-bêcik
abêcik punggawanipun
katon santosa tos-atos

lampah mawi panganjur
kuda rongatus banderanipun
kalih supit ing wuri sasupit malih
nênggih kang turôngga satus
ing wuri sapôntha golong

kèndêl punggawanipun
Mangunonêng atêtanya arum
inggih sintên adhi wong agung puniki
Kudanawarsa umatur
sampeyan supe kemawon

punika mantunipun
Dipati Pugêr kang ajêjuluk
Dyan Suwandi mangke wus nama Dipati
Suryanagara gêgêdhug
dadya andêling palugon

angrèh wadyabala gung
sabin Mataram lêlungguhipun
saking Jimbung wartinipun kala wingi
Mangunonêng wuwusipun
punapa kenging tinakon

sampun dadi wong agung
Kudanawarsa alon sumaur
inggih lamun liyan sampeyan tan kêni
mara aturana gupuh
si adhi têmu lan ingong

sigra ngaturan wau
marang Kudanawarsa Tumênggung
Adipati Suryanagara lumaris
wus panggih lan Ki Tumênggung
Kudanawarsa lingnya lon

gih adhi milanipun
kula aturi kèndêl rumuhun
de ramanta punika arsa pêpanggih
Dipati Pathi rumuhun
nêdya sowan ing sang katong

dadya kagyat anjumbul
ing sêmu langkung dènira tambuh
dharakalan Dipati Suryanagari
murugi arsa angujung
Dyan Mangunonêng agupoh

nampik pangujungipun
akipa-kipa panyêgahipun
sampun-sampun pun anak inggih samangkin
môngka sipating kaprabun
samya salaman kemawon

êram dènira dulu
Mangunonêng ing busananipun
sabalane Dipati Suryanagari
lir wong Japara kang tuwuh
mubyare miwah kèhing wong

alon dènira muwus
adhi dahat anggèn kula ngungun
botên dugi tibane Pajang Matawis
Suryanagara nak ingsun
sami lan wadananingong

duk arjaning praja gung
kula nèng Pathi dadya tumênggung
anyarêngi Citrasomna Adipati
seba ing garêbêg Mulud
kèhing wadya busana byor

Japara limang èwu
gunging bala myang busananipun
sami ugi lawan anak adipati
têka tan kêna winuwus
darajad parêk lan katong

pun anak kalih èwu
sabin Mataram lêlênggahipun
tinimbanga kawan èwu ing pasisir
katone ingkang dinulu
kathah ngriki kirabing wong

prapta jodhangan sêlur
ing wanci wus ngajêngakên bêdhug
wontên jodhang sèkêt wus kinèn umiring
ing Prambanan badhenipun
kèndêl dhaharan ing kono

lajêng katri wong agung
praptèng Prambanan lêrêm sadarum
lajêng sami dhaharan Suryanagari
anuli wisan rumuhun
mring Danawarsa lingnya lon

inggih Kakang Tumênggung
kapasang yogya angiras laku
dhèrèkakên dhatêng Uwa Adipati
Kudanawarsa Tumênggung
sumaur barêng lan ingong

datan kawarnèng dalu
timbalanira wau sang prabu
kadya mêthuk sami kinèn mêdal wingking
api-api alêlaku
angaku saking kinongkon

kathah para tumênggung
samya piniji kang bagus-bagus
wontên nyatus kalih bêlah kang umiring
kang munggèng turôngga ngayun
banderanira nyajodho

lajêng prasamya tumut
ngiring Kudanawarsa puniku
lan angiring Suryanagara Dipati
ing marga datan winuwus
paminggir nagara katong

anggabag kang wisma gung
kang jinujug ing pakuwonipun
Adipati Pugêr sigra marentahi
wetane pakuwonipun
Ki Tumênggung Gajahbarong

suwung duk kalih dalu
dhatêng Pagêlèn pan kesah bantu
sampun katur sang nata wau kang prapti
kinèndêlakên sadalu
lan Pugêr kangên patêmon

bawa-rasa sadalu
tutur-tinutur pratingkahipun
samya ngungun-ngungune sadaya sami
duk anèng Batawinipun
lami kinarya gêlojo

enjing binakta sampun
seba maring risang mantri ngayun
Jêng Pangeran Dipati Mangkunagari
nuju samya ngabên sawung
nèng pasowan ngajêng regol

korine tundha têlu
longkanging kori anyamut-nyamut
salawange nênêm pasebane sami
kêbak gêgaman prang pupuh
miwah sagunge panganggo

Mangunonêng gya laju
marang pangeran arsa angujung
nanging pangran datan arsa dèn ujungi
wus tata dènira lungguh
kang samya nêmoni dhayoh

saking wadhaging laku
Mangunonêng alajêng umatur
dhuh pangeran prapta kawula puniki
dhatêng Kumpêni angapus
sinung karya kula sagoh

bêndara batin ulun
mung amrih luwar saking ing kukum
botên sêja sumungkêm dhatêng Kumpêni
ywa kongsi kabanjur-banjur
gèn kula dados galojo

samangke badan ulun
amung sêtya sumungkêm nrus kalbu
mring paduka tuwin rama paduka ji
pêjah gêsang ulun katur
tan darbe paningal mangro

pangeran lon sumaur
lah pintên banggi paman ing atur
bok dhinahar ing kangjêng sri narapati
miwah kônca kang biyantu
ing atur dhatêng sang katong

nging paman kula tutur
ratu kula ing wêwatakipun
luput pisan kêna pisan ing prakawis
saking ambêg lurus têrus
botên watak mirang-mirong

sabda kang wus kawêtu
rinungkêban nadyan dadi bubuk
Mangunonêng miyarsa tyasira alit
wantu lèrès manahipun
dadya datan bisa golong

angetan lan angidul
pangeran malih ngandika arum
benjing enjing kula matur ing sang aji
bok pinarêng bêgjanipun
tinarima ing sang katong

wanci pukul sapuluh
pangeran sigra dènnya mêmundhut
pira-pira sêsaosan kang umijil
dhahar lan para tumênggung
akaton guyup gumolong

lajêng pra sami nginum
lajêng umêdal talèdhèkipun
Mangunonêng ngaturkên talèdhèk kalih
Anyaran ing asalipun
saking pasisir bang kulon

angrêrangin karungu
gamêlanira kêplok gumuruh
rame sênggak sagung ingkang pra bupati
bubarira wanci surup
Mangunonêng amakuwon

laju ngupaya sawung
kêmiri pêksi gêmak ingadu
pra punggawa Mataram kèh kang ngasungi
dadya sukane kalangkung
ing sabên dalu among toh

asuka-suka nutug
lali dosane yèn tumpuk sungsun
apan uwis dadi gantungane pati
ngandêlkên prasêtyanipun
kang sampun kapungkur adoh

pangran wêlas andulu
dadya umatur ing rama prabu
nyuwunakên Mangunonêng uripnèki
kang rama andikanipun
hèh kulup aja mangkono

iya ing sêdyaningsun
sun uripi nanging sun angrungu
timbalane iya ramakamu swargi
dêstun têmên arêp wêruh
tyase Mangunonêng ingong

kaya pa rupanipun
dene kaliwat piyangkuhipun
norakongsi kalakon sang nata nguning
iya wus kasêlak surut
mêngko pinarêng kalakon

nglêstarèkakên ingsun
ing kadang tuwa pratignyanipun
lan kang Pugêr bangêt ture marang mami
yèn nguripana wong iku
nêng bumi akarya kêthoh

pangeran nêmbah matur
inggih wontên tiyang ingkang tutur
Wilatikta Tumênggung Blora nagari
ing saguthit-guthitipun
Mangunonêng yêkti awon

ngandika sang aprabu
ing besuk Sênèn iku sun lampus
sigra nêmbah Pangeran Mangkunagari
wus mêdal saking kadhatun
amangsit mantrine jêro

prapta sêmayanipun
dintên malêm Sênèn gya pinikut
Mangunonêng balane wus dèn awêri
miwah rajabrananipun
cinacah ing têmbang sinom

anuju ing dina Soma
sri naranata tinangkil
aglar ingkang pra bupatya
satriya myang para mantri
jêjêl ing pôncaniti
wau kangjêng sang aprabu
munggèng amparan dênta
sayid kalih munggèng kering
ngadhêp nata Yusup lan Ngabdulrahêman

sri narendra angandika
iya kulup adipati
lalaran sira saosna
sandika pangran wotsari
nolih ngetan ngêjèpi
ing lêlurah Martalulut
ngladosakên lalaran
wau kangjêng sri bupati
mundhut pêdhang ampilan ngasta piyambak

Mangunonêng gya tinuwak
ing pêdhang sampun ngêmasi
jêng sri mulki angandika
iya kulup adipati
Si Mangunonêng iki
dosane ngorakkên ratu
majanani nagara
angracut saraking nabi
duk Pacina ing tingkah sawênang-wênang

wus angrasa nora nana
taliti Rajèng Matawis
ing solah tanaganira
tan patut tinon ing janmi
lir rabussamawati
lali yèn dadine uyuh
mêngko kang duwe gugat
ana ingkang anungkuli
berat marang gêgêlah rêgêding jagad

awit dene wus mupakat
Mangunonêng ukum pati
tur sêmbah wau kang putra
Pangeran Mangkunagari
nolèh ing pra bupati
sadaya asaur manuk
dene tilaranira
Pugêr ingkang dèn pasrahi
mung wanudya juga panêmbang badhaya

pinundhut marang narendra
nama Nyai Manarêsmi
wus misuwur sanagara
yèn Mangunonêng ngêmasi
warta praptèng Samawis
kapiyarsa idlir sampun
dahat pangungunira
utusan marang Batawi
tur uninga ing tuwan gurnadur jendral

yèn Mangunonêng lampahnya
dinuta dening Kumpêni
kacêthikan wus kinarya
lunas ana ing Matawis
nêngna kang sampun lalis
idêlir malihwinuwus
samana atur sêrat
ing Kangjêng Prabu Taruni
bupatine wong sèwu lan numbakanyar

Dyan Tumênggung Ônggawôngsa
miwah Cakrajaya nami
kasuwun dèn wêdalêna
dhatêng Pagêlèn anuli
ambêktaa Kumpêni
ing Pagêlèn kinon ngrêbut
sawusnya tampi sêrat
wau kangjêng sri bupati
animbali Ônggawôngsa Cakrajaya

dhawuh dalêm sri narendra
hèh sira bupati kalih
sun duta anglurugana
kraman nèng Pagêlèn nagri
mêtua ing Samawis
ngatas saparentahipun
bapa idlir Samarang
sandika bupati kalih
mêdal saking pura amundhi nawala

lajêng mring loji wus panggya
oprup Totlomondo angling
bapak mangkat besuk apa
nganggo mêtu ing Samawis
Ônggawôngsa mangsuli
iya tuwan sesuk esuk
Totlomondo manabda
aku iya kirim tulis
layang iku pratela anunggal karsa

lawan ijoane bapak
sayêkti bapak ngawruhi
kahanane Surakarta
tan ana wong bisa bukti
dhinêsêk kanan kering
pinêpêtan dening mungsuh
tan ana bisa nôngga
repot panganing Kumpêni
kang pêparing amung kangjêng sri pamasa

lamun nora tinulunga
saka karsaning Kumpêni
sajroning taun punika
sayêkti wong cilik atis
apa kang dèn ratoni
tan ana manusanipun
sapa kang nanggi karya
ing raja miwah Kumpêni
apa iya gawe ratu siya-siya

bupati kalih pamitan
ambêkta sêrat kêkalih
srate oprup lan sang nata
sapraptaning wisma sami
ngundhangi para mantri
numbakanyar lawan sèwu
kêrig saanak rayat
pra Mantri Pagêlèn sami
nora nana kang arangkêp bêbêdira

ing Sêtu Wage umangkat
salawe Rabingulakir
masih nunggil taunira
jumênêng dalêm sang aji
ing marga tan winarni
tigang dalu praptanipun
nagari ing Samarang
lawan idêlir wus panggih
têtabeyan surat kalih gya tinampan

wus winaos ingurmatan
mariyêm mawanti-wanti
idlir alon wuwusira
sudara bupati kalih
ngantia limang bêngi
kula nimbali rumuhun
kanthine saudara
Tuwan Potêr Bayalali
lawan gawa soldhadhune tigang dasa

sami kumêpyur tyasira
wau bupati kêkalih
Ônggawôngsa Cakrajaya
têmbungnya manis aririh
tuwan kalamun kenging
kawula adarbe atur
Kumpêni tigang dasa
punika inggih manawi
kêkathahên ing lampah dèrèng kantên

têmah manawi kapiran
inggihtêdhaning Kumpêni
sabab Pagêlèn sadaya
wus kêni dhatêng Matawis
pinartiga samangkin
kang darbe pangeranipun
sami wismèng Mataram
kang têngga Pagêlèn inggih
amung kêdhik para mantri pêpacêkan

yèn sampun kantênan wawrat
prange wong Pagêlèn benjing
kula anuntên kengkenan
minta bantu ing Kumpêni
kalangkung pêrlu mangkin
prayogi tuwan akintun
sêrat mring sudaranta
Bupati Banyumas pinrih
angatêrna dhatêng ing lampah kawula

idlir mèsêm wuwusira
inggih sudara prayogi
lawan Bupati Banyumas
sampun ambêkta Kumpêni
katiga kopralnèki
pangagênge Kopral Jakup
sudara pênêt bêkta
katiga tumênggung siji
dadya nênêm soldhat sarean satunggal

namung ing têmbe kewala
kalamun bantu prajurit
kula akintun Sareyan
Potêr ingkang anindhihi
idêlir marentahi
Sareyan Rèke tinuduh
nênêm soldhadhunira
sêrat sampun dèn tampani
ingkang dhawuh maring Bupati Banyumas

wus mangkat saking Samarang
wau bupati kêkalih
Ônggawôngsa Cakrajaya
Sareyan Rèke tan kari
nênêm soldhadhunèki
kapitu Sareyanipun
kang dadya tindhihira
rêrêp anèng Lèpèntangi
enjing budhal ing Walêri kèndêlira

ênjing budhal kajawahan
rêmbên lampahing Kumpêni
dhinaratakên kewala
wau bupati kêkalih
tan sagêd sung turanggi
langkung repot lampahipun
sapraptanirèng Batang
gènira kèndêl sawêngi
enjing mangkat kèndêl nagri Pakalongan

Adipati Jayaningrat
kang ngandhêg ing kalih ratri
badhe anyaosi tundhan
lawan amrênahkên margi
kang bênêr enggal prapti
ing Pakalongan mangidul
jog Têrsana têmpuran
angilèn ngidul jognèki
ing Lêlêdhok lajêng prapta ênggènira

Bupati nagri Banyumas
wau dènnya pacak baris
wontên Sigaluh samana
tapêl watêsing kang bumi
Banyumas kang nagari
Watês kang wetan Sigaluh
wus dadya rêmbagira
anut bupati kêkalih
ing rêmbage Adipati Jayaningrat

sinung pakuwon pinarnah
wau wong agung kêkalih
sajawine paregolan
ing paseban kanan kering
Kumpêni dèn paringi
jroning paregolanipun
langkung sinuba-suba
dening Radyan Adipati
Jayaningrat sagung ing têtamunira

sadalu nutug kasukan
badhayan sang adipati
ngrêrangin punang gamêlan
bubarira pukul katri
enjing malih winarni
pukul satêngah sapuluh
tamu samya ngaturan
Sareyan Rèke wus prapti
sêsaosan wus aglar badhe dhaharan

Dyan Tumênggung Cakrajaya
wus prapta atata linggih
Dyan Tumênggung Ônggawôngsa
pamit apawadan sakit
kinèn mêksa mindhoni
dipati parentahipun
warahên binêtahna
ingsun antèni abukti
mêksa mopo Dyan Tumênggung Ônggawôngsa

katur ing pamoponira
duk miyarsa sang dipati
jaja bang rah sumarambah
mawinga-winga mawêngis
kocak tirah ing lathi
angada-ada kumêdut
ngadêg suraning driya
angandika marang cèthi
jupukêna kêris ingsun Si Gupita

kang garwa kagyat ana pa
mundhut Si Gupita iki
sêntanane tinimbalan
para ipe sami prapti
dhuwunge sampun prapti
ningsêti paningsêtipun
angling marang Sareyan
Rèke undangên pribadi
lara apa ing mau ratri kasukan

apan iku lara awat
gêdhèkkên piyangkuhnèki
dumèh punggawaning raja
mangan dadak dèn timbali
yèn ora dèn aturi
rampadan ing sabên esuk
apa lali yèn ingwang
dudu dêlês wong pasisir
Si Supama iya trah Rajèng Mataram

kang nothoki dhase padha
kakèkne buyute dhingin
Sareyan Rèke uninga
dahat bênduning dipati
mêdal ing pondhoknèki
angrapu Radyan Tumênggung
Ônggawôngsa gya mara
wus kapanggih lan dipati
sru ngandika Adipati Jayaningrat

hèh Tumênggung Ônggawôngsa
mamak langar sun arani
jampêng ingsun iki apa
iya wêwêton pasisir
dudu trahing Matawis
dene mêngkono angkuhmu
ingong ko kira-kira
cêcêdhis kaya sirèki
iya dudu anake Natakusuma

sawusira nguman-uman
wau sira Sang Dipati
Jayaningrat sigra nyandhak
cowèk sambêlan nèng ngarsi
langkung dènira runtik
cowèk ginutukkên gupuh
maring Dyan Ônggawôngsa
kêni alise kang kering
dyan tumênggung panggah tan sêgu tan obah

Dyan Dipati Jayaningrat
sigra dènira nyumbari
payo kene Ônggawôngsa
angayoni Parikêsit
mèh tindak sang dipati
anyêkêl ukiranipun
kang garwa sigra nyandhak
Sareyan Rèke marani
angrêrêpa langkung manis aturira

jangan tuwan kêras gusar
Ônggawôngsa orang kêcil
tuwan trah Rajèng Mataram
lah mêmbri ampunan baik
Rèke wacana aris
mring Cakrajaya Tumênggung
marilah Cakrajaya
Ônggawôngsa ajak pigi
jangan sampe kliatan tuwan dipatya

Ônggawôngsa ngajak mêdal
Cakrajaya kang umiring
ngaso mring pakuwonira
tan adangu samya prapti
para ipe dipati
amanggihi kang binêndu
muwus aparikêna
yèn èstua dados galih
amradata Dyan Tumênggung Ônggawôngsa

sayêktine sang dipatya
labuh rêrêmpon nagari
dadia bubuk tinêmah
nagri Pakalongan iki
santana labuh pati
langkung saking kawan atus
wadyane kang cinêlak
sayêktine milu mati
wolung atus malah kapara langkunga

Rèke tansah angrêrêpa
ture marang sang dipati
mugi tuwan ngapuntêna
Gawôngsa gène tan prapti
punika datan saking
ngandêlkên punggawèng ratu
Sang Prabu Surakarta
dumèh bupati nagari
andhirèkkên dhatêng ing sariranira

miwah lamun angrasaa
lingsêm paduka timbali
sayêkti dede punika
inggih ingkang dados galih
kula purun nanggoni
ing warta watêkanipun
Tumênggung Ônggawôngsa
wantu wong lagya prihatin
sugih manah sawêg kêkathahên susah

sanès kalih Cakrajaya
ayêman tan sugih pikir
mila tan mawi suwala
Ônggawôngsa tyase mintir
mudhêng dhatêng prakawis
sajroning dadi tumênggung
sangêt ing kamlaratan
wiwit Pangran Mangkubumi
nèng Mataram sakancane kirang pangan

miwah dandosaning aprang
lênggahe Pagêlèn mangkin
têlas wus kenging ing mêngsah
kadugi yèn pintên banggi
sagêda angantuki
narupkên santananipun
dadya putêking manah
badan lungkrah têmah sakit
mung punika datan wontên liyanira

mila mung ngapuntên tuwan
sang dipati duk miyarsi
lêga tyasira wus lêjar
sirna sak sêriking galih
mangsuli sang dipati
saka liwat niyat ingsun
nanging antêpên uga
nêdya ala apa bêcik
marang ingsun apa sêdyane sun sarah

Dyan Tumênggung Cakrajaya
lan Sareyan Rèke sami
mituruti Ônggawôngsa
ing tyas wus samya pinanggih
linabuh ingkang lali
lêluput padha rinacut
eling aja karasa
kang kari pinacak bêcik
wus pinulih luwih malih saking lama

wus rêmbag ing angkatira
dyan dipati anyangoni
bupati kêkalihira
dalah sapanèwu mantri
rongatus reyal ringgit
sawijine kang tumênggung
Kumêndhan Rèke uga
sinangon rongatus ringgit
sami ngalêm lomane langkung narima

Kumpêni sinungan tundhan
sarta mantri tuduh margi
mangkat saking Pakalongan
angidul bênêr saari
minggah ing ardi rumpil
Pakalongan kidulipun
anjog ing tanah Banjar
sipêng sadalu anuli
enjingipun prapta pamrêdèn nagara

lajêng prapta pabarisan
Sigaluh ênggèning baris
Tumênggung Yudanagara
urmat mêthukkên ing jawi
asêsalaman sami
lawan kêkalih tumênggung
tabean lan Sareyan
kinanthi manjingirèki
pamondhokan wus samya tata alênggah

Sareyan Rèke asigra
anampèkakên kintèki
saking Idêlir Samarang
tinampan tinupiksa glis
kadriya punang tulis
Yudanagara amuwus
kula aminta inah
inggih sapêkên puniki
kula ngêrig wong batur kang wontên desa

punika idlir parentah
ngatêrna pun kakang kalih
kondur mring Pagêlèn praja
nauri bupati kalih
kula punika yayi
sumôngga ing karsanipun
angantosi sawulan
tan darbe bawa wak mami
sakarsane yayi mung anut kewala

lagya angsal tigang dina
nuntên wontên surat prapti
kang saking Idlir Samarang
yèn Sareyan Rèke mungkin
winisudha Kumpêni
pangkat kumêndhaning laku
Jakup minggah Sareyan
kang wontên Toyamas lami
kinumpulkên dadya Kumpêni sadaya

kalawan Kumpêni Islam
salawe kang lagya prapti
sawusnya praptèng samaya
budhale bupati katri
ing Panjêr Ngayah Pasir
Banjar Mardèn Dhayaluhur
prasamya urun bala
banderane warni-warni
wadya gêlêng barise lampah pocungan

anèng ngarsa mantri numbakanyar sèwu
Kumpêni ing têngah
dene kang munggèng ing wuri
sakancane Tumênggung Yudanagara

baris agung wus angancik Kaliwungu
nulya jog ing Roma
tan ana ingkang ngawali
para mantri balane para pangeran

samya mirut tan ana ingkang amêthuk
mung atur uninga
gustine wontên Matawis
wong Pagêlèn kathah wisma Kabanaran

lampahipun ing Pagêlèn sampun rawuh
baris Jampi Salam
tigang dalu lajêng malih
wus angetan prapta dhusun Jagabaya

ing Banyumas Yudanagara Tumênggung
kondur mring Toyamas
Kumêndhan Rèke kang kari
dyan tumênggung kalih tata pabitingan

Dyan Tumênggung Ônggawôngsa ingkang kidul
kang lèr Cakrajaya
sawadyane kang ngênggèni
Kumpênine tumut kidul ênggènira

wus angumpul mantri numbakanyar sèwu
sami mêntas susah
musakat anèng nagari
mangke sami asrêp cêlak desanira

dhusunipun pinggir lèpèn ginalugu
dene kalataka
pinasang rinakit nginggil
wus santosa kumpule arahan kathah

dandanan gung polatan ing luhuripun
wau kang atêngga
Pagêlèn wus pacak baris
kawuwusa idêlir nagri Samarang

karsanipun angawaki ing prang pupuh
arsa nyirnakêna
mungsuh jroning taun Alip
pan angêrig sagung prajurit Madura

duk puniku panêmbahan datan rawuh
kapambêngan gêrah
dadya amung atur sulih
pêpatihe Mas Riya Môncanagara

gangsal èwu cacahe prajuritipun
tindhih pra santana
kang sami wantêr ing jurit
aran Radèn Apanji Dipanagara

kang pinangku tumbaking prajuritipun
benang kapurancak
tumpêr ingas lan bung pacing
sisih Radèn Apanji Sumanagara

Malihipun Panji Suranata bagus
ingkang winêngkonan
tumbak sulam lan gêrandim
ana wêrgu endhe Têlorong lan Kantar

kawan atus saragêni krêbinipun
de têtindhihira
aran Panji Kartasari
Kartayuda pulunannya panêmbahan

ênêm atus sragêni bayonètipun
pra ipe têtiga
ingkang samya anindhihi
sêsêpuhe Apanji Purwadipura

praptanipun Samarang prajurit agung
idlir paparentah
Mayor Kèngsêr Senapati
kawan atus Walônda kang tinindhihan

kalih atus kathahing drahgundêripun
kalih atus dharat
wolung atus Bugis Bali
pra bupati pasisir ingkang lumampah

Dêmak Kudus Batang Kêndhal Kaliwungu
wus samakta budhal
idêlir saking Samawis
bêkta mriyêm sakawan tiktak sakawan

ari Sabtu lampahe gêgaman agung
kadya wukir kobar
prajurit mawarni-warni
anglir alun gumulung agêgolongan

munggèng ngayun wong Madura lampahipun
kèndêl ing Ungaran
saratri enjing lumaris
nulya lêrêm malih anèng Salatiga

lajêngipun nèng Bayalali sadalu
wontên dutanira
Rôngga Bupati Samawis
akêkintun mring Sang Prabu Kabanaran

lampahipun awor lawan baris agung
duk saking Samarang
badhe nyimpang Bayalali
kawênangan bature Aryèndranata

sêratipun myang obat mimis sapikul
pan sampun inganggrak
idlir bêndune tan sipi
Mayor Kèngsêr pinasrahan pangawasa

kinèn laju kèndêl Toyadana dhusun
aja lunga-lunga
besuk angêntèni mami
jêjaganga sira anèng Banyudana

iya lamun sira tinêkanan mungsuh
aja na pêpeka
abot prange Mangkubumi
wus cinêkêl wau dutane Dyan Rôngga

idlir wangsul mring Samarang baris laju
praptèng Banyudana
prajurit Madura wiwit
angrêrayah ngobong-obongi padesan

barisipun tinata pakuwonipun
pring gêdhèg kinarya
kêkayon kang dèn têgori
rêrakite pra sami cinara jagang

kunêng wau kang para mantri pangayun
samya tur uninga
maring Kabanaran nagri
lamun wontên mêngsah agêng Banyudana

tindhih idlir ambêkta Walandi sèwu
kaduk loking warta
yêktine gunggung prajurit
Bugis Bali Lônda Jawa myang Madura

pitung èwu aliya sêsikêpipun
pra panji Madura
kang ngrêmbat ngiras prajurit
dadya lawan sikêp gunggunge salêksa

karsanipun sri narendra arsa mêthuk
wus gilig sadaya
santana lan pra bupati
amung kantun amanah rakiting gêlar

sang aprabu pangandikanira arum
paran rêmbugira
kulup lan kakang dipati
gêlar apa iku kang pantês kanggoa

yèn sirèku nganggo dumuk angun-angun
sagung mungsuhira
Kumpêni apacak biting
tan pakolèh lamun gêlara candrasa

iya lamun agêlara Gajahbangun
saya tan prayoga
yèn kinarya kagapati
miwah braja tikswa lungit tan prayoga

nêmbah matur pangran mung anut sadhawuh
sumôngga ing karsa
kawula darmi nglampahi
Kakang Pugêr paran baya budinira

Pugêr matur lamun sumawi pukulun
inggih pinartiga
dhadha pangawate kalih
adarbea inggih gêlar sowang-sowang

kiwanipun nganggea côndrasa patut
kang têngên punika
anganggea kagapati
ingkang dhadha angangge êmprit anêba

watêkipun ingkang côndrasa atêpung
kadya grudha nglayang
kagapati kêpung ugi
sri narendra pinuju mangayubagya

sira kulup anaa têngên ênggonmu
dadia wak-awak
kang Pugêr sabêtirèki
akanthia Dipati Suryanagara

lan wong Warung Balora ingkang pinangku
dene ingkang kiwa
Dhimas Pangran Singasari
sabêtira Dhimas Pangran Purubaya

Si Tumênggung Jagapura rowangipun
lan Jayanagara
Si Mangkudiningrat sami
anunggala milua gêlar côndrasa

iya kulup Kudanawarsa Tumênggung
ana kiwanira
pakolèhe cakêt mami
sun jagani bok Kuwur pêpangkonira

dadya ingsun nora adoh atêtulung
bisa kobêr nata
rusake pêpangkon mami
ana dene Kakang Mas Adiwijaya

wuriningsun pangungsèning wong kang lêsu
lawan anyandhinga
jun gênthong kang isi warih
awit kulon Ngasêm kaline tan ana

têngên iku kaline Pepe wus cukup
pangawat kang kiwa
pan iya kaline Pêngging
dèn prayitna mungsuhmu padha prawira

wit mungsuhmu wong Madura luwih sèwu
warta pitung nambang
sapa kêlar anadhahi
lamun ora lawan pitulunging Suksma

iku durung ngetung prajurite Jagul
lawan wong Walônda
Bugis Makasar myang Bali
pra bupati pasisir mèh kêkêrigan

iya kulup sira budhala rumuhun
lan sawadyanira
dadya lumaku sarênti
barêng Kakang Pugêr myang Suryanagara

dèn lumintu budhal saking alun-alun
Dhimas Mangkusuma
miwah Kakang Mas Suryadi
angulona ing Pagêlèn padhangêna

ingkang kukuh ywa keguh katêkan mungsuh
lamun padha Jawa
awit dene mungsuh iki
ingkang gêdhe wus golong nèng Banyudana

dadi iku katri Bupati ing Kêdhu
Kakang Mangkupraja
Kartayuda lawan malih
Si Tumênggung Wiraguna ingsun gawa

rêmbag rampung kondur ngadhaton sang prabu
sagung pra dipatya
santana bubaran sami
samya tata samaktaning magut yuda

wadya agung enjing baris ngalun-alun
atarab balabar
sawusnya miyos sang aji
pra wong agung angabêkti lajêng budhal

barisipun apindha wana wun-awun
têtêk asauran
gong bèri bêndhe tinitir
warna-warna busanane wadyabala

ana wungu irêng abang kuning dadu
abra amarkata
lir pendah kang wukir sari
panganjure Dipati Suryanagara

pêndhak esuk budhal Pangran Singasantun
Pangran Purubaya
miwah sagung pra bupati
panganjure Tumênggung Jayanagara

kang rumuhun samya kèndêl ing Kalêpu
wau sang dipatya
Suryanagara wus rakit
sabalane pacak baris ing Drêsanan

duk puniku Mangkunagara wus rawuh
anèng desa Mudal
ngrakit pasanggrahan aji
pan kajujul bala ing wuri gung prapta

enjingipun budhal malih kang wadya gung
Pangran Purubaya
miwah sagung pra bupati
rêrêp Mudal cinatur kang anèng wuntat

sang aprabu jêngkar saking prajanipun
ngayap wadyabala
têtindhih kapat bupati
Jayadirja Dyan Rôngga Wirasêtika

tiganipun Dyan Wiradigda Tumênggung
kapat Môndaraka
dene bupati kang miji
datan têbih têdhak dalêm jêng sri nata

Dyan Tumênggung Wratmôngka myang Singaranu
Sindusastra lawan
Tumênggung Rêksanagari
kalimane Tumênggung Ranadiningrat

sang aprabu wusnya rawuh mêdal dhusun
mundhut palapuran
cacah wadyaning bupati
miwah wadyanira kang para pangeran

kêmpalipun kang wahana kuda gunggung
salêksa rongdhomas
kang dharat datanpa wilis
dene praboting yuda kang cinarita

cacahipun kang bandera kawan atus
langkung wolung dasa
bêndhe bèri tanpa wilis
Kodhokngorèk tiga Carabalèn sanga

tamburipun lawan suling kawan atus
têtêge sakawan
samana jêng sri bupati
wusnya tampi lapuran dahat tan nyana

inggih lamun samantên kèhe wadya gung
dadya analôngsa
suka sukur ing Hyang Widhi
gènya sampun tampi sih nugrahaning Hyang

ngandika rum mring Jayadirja Tumênggung
kalawan Dyan Rôngga
akèh wadyaningsun iki
lagi mêngko sun wêruh untabing bala

nanging ingsun tansah mêlang jroning kalbu
bêcike anyêngka
lan sinêngkawong ajurit
sapa wêruh iya dadine ngayuda

yêkti lamun gumantung karsèng Hyang Agung
kawula mung darma
mangkana sri narapati
paparentah budhalan saking ing Mudal

kang panganjur nabrang Wanakarta sampun
gègèr Surakarta
pra sami angati-ati
kang lêlampah pangayap jog Sidawayah

kiwanipun pangawate misah sampun
siji ngilènira
anjog Têla wetan Pêngging
kadya ladhu prajurit ing Kabanaran

sang aprabu kèndêl makuwon Dêlanggu
kang putra Pangeran
Mangkunagara nèng Piji
Wanakarta jêjêl kanggenan gêgaman

dalunipun Kudanawarsa umatur
gusti yèn sambada
pun Paman Suryanagari
dèn aturna dhatêng rama padukendra

yèn panuju nyuwun sakawan tumênggung
môngka tindhih wadya
lintune Suryanagari
Singaranu Brajamusthi Brajadênta

kapatipun pun Jayadirja Tumênggung
awit jêng ramendra
karsa ngawaki ing benjing
aprang dharat anindhihi wadyabala

sakalangkung pun paman kuwatosipun
kumêdah rumêksa
anyêlaki sri bupati
akanthia Dyan Rôngga Wirasêtika

pangran rujuk Kudanawarsa ingutus
sowan ingkang rama
ing Dêlanggu praptèng wêngi
tinimbalan laju ing ngarsa wotsêkar

dhuh pukulun putra dalêm aturipun
pun Suryanagara
pakaryanira ing benjing
sampun kongsi têbih lawan padukendra

lintunipun nuwun sakawan Tumênggung
Singaranu lawan
Brajadênta Brajamusthi
sakawane pun Tumênggung Jayadirja

sang aprabu mèsêm angandika arum
ya Kudanawarsa
ingsun kaledhon ing pikir
ing prang dharat pisah lan Suryanagara

sapa iku kang eling apa si kulup
matur Danawarsa
gusti kawula kang eling
mila matur dhatêng putra padukendra

sang aprabu gumujêng ngandika arum
ya Kudanawarsa
muliha sun wus marêngi
iya padha nuli sira prentahana

duk puniku Kudanawarsa Tumênggung
pinaring sang nata
kuluk bludru rendan adi
wus tinampan gya mundur agêgancangan

tan kawarna ing dalu wuwusên enjang
budhal têngara muni
baris kang pangarsa
kumrap tanpa wilangan
èngêt ing parentah sami
angambil papan
Kumpêni wus miyarsi

dalunipun pra bupati kalêmpakan
miwah kang para panji
prajurit Madura
sadaya samya prapta
Mayor Kèngsêr senapati
alon lingira
paran punika benjing

wus têtela Sang Aprabu Kabanaran
sampun wontên ing Piji
kêrig prajuritnya
punggawa pra santana
nêdya amukul ing benjing
angantêp ing prang
Susunan Mangkubumi

pra dipati ature kadi punapa
tuwan yèn ing ajurit
asor ungguling prang
botên kenging suminggah
Hyang Suksma ingkang darbèni
pra panji Sampang
mring mayor anauri

jangan susah tuwan mayor dhi atas prang
kalu orang Kumpêni
bêrtêmên Madura
kumpul bagini banyak
kêndhati dhitambah lagi
dhêlapan bêlas
sapêrti Mangkubumi

Mayor Kèngsêr paparentah tata wadya
miwah mariyêmnèki
pra panji Madura
matur jikalu tuwan
kasih idin besuk pagi
bala yang adha
dhi kidul kulon ini

saya pukul Bupati Kêndhal angucap
bênêr tuwan sayakti
yèn kongsi kanggenan
kidul kilèn punika
gih tuwan repot ing jurit
botên ambêkan
batur ingkang ajurit

Mayor Kèngsêr sigra dènnya paparentah
pra bupati pasisir
myang Kumpêni Islam
lor kulon Bumèn ana
mriyêm siji tiktak siji
ingsun watara
tan arsa Mangkubumi

pasthi wetan dalan gêdhe ênggènira
bala Madura benjing
kulon kidul wetan
pasthi ingkang bubuhan
kalawan Kumpêni putih
têlu tiktaknya
mariyêm têlung iji

ngambil papan Pangeran Mangkunagara
ngalor ngilèn wus prapti
lan sawadyanira
miwah para bupatya
Sang Nata Ngasêm wus prapti
prênah ing dhadha
pangawat kanan kering

Pangran Arya Purbaya Mangkudiningrat
angidul ngilèn sami
tuwin pra bupatya
ingkang sami pinatah
Kumpêni sampun udani
yèn mungsuhira
parentah masang rakit

wus miranti Kumpêni miwah Madura
cinatur sri bupati
prajurit kang pêrak
pan tigang dasa gangsal
cacahe mantri pinilih
lan wolung dasa
Suranata prajurit

para mantri miwah ingkang para dêmang
wadya kaparak sami
pan sampun tinata
ing kiwa têngênira
Madura nêmlikur nunggil
ing ngarsa pisan
Suranata pinilih

ingkang rewa-rewa prajurit kaparak
têlase kang nambungi
saprajuritira
Rôngga Wirasêtika
têpung sungsun kang nambungi
Jayanagara
Janapura nambungi

sinambungan ing Pangeran Singasêkar
prajurit kang turanggi
têpung barisira
Pangran Mangkudiningrat
lan Pangran Purbaya kanthi
para bupatya
nênêm kang pra bupati

ingkang têngên barise wadya kaparak
ngencong lèr kilèn sami
kang kiwa mangkana
sami pangencongira
kaparak ingkang prajurit
têngên têlasnya
nênggih kang anambungi

sawadyane Dipati Suryanagara
Danawarsa nêpungi
saprajuritira
lan Sura Mangunjaya
Pangeran Mangkunagari
wahana kuda
lan Pugêr Adipati

sakancane pêpitu para bupatya
prajurit kang turanggi
wau sri narendra
dangu pamawasira
nganan ngering wus prayogi
sigra têngara
Kodhokngorèk munya tri

Carabalèn Pangeran Mangkunagara
Pangeran Singasari
Carabalèn samya
gumuruh tamburira
barung têtêg bêndhe bèri
kukuk asurak
lir guntur sèwu wukir

mangsah dharat Dipati Suryanagara
kiwane animbangi
guntur ingkang gêlar
Rôngga Wirasêtika
dhêdhêg kang bala Kumpêni
miwah Madura
lanas Radèn Suwandi

sakancane wus samya angrampit jagang
sri narendra nimbangi
Dipati Janingrat
Pangran Adiwijaya
binêkta dharat pra sami
ririh lampahnya
sarêng campuh ing jurit

wus ingaban wadya Kumpêni umangsah
drèle mawanti-wanti
wong Madura giyak
Radèn Suryanagara
katulak pamukirèki
agulagêpan
nadhahi drèl Kumpêni

mundurririh Dipati Suryanagara
katulak pamuknèki
dènira miyarsa
nguwuh bala Madura
mring bature ing jro sami
bala Madura
wêtonana sun iki

sun Madura kabandhang kala prang Tidhar
kang jro nulya ngêtoni
Madura Mataram
amor ambalik samya
Suranata lan pinilih
kang tinumbakan
kuwur Sampange balik

rikatira Dipati Suryanagara
saking lèr anungkêbi
lan Kudanawarsa
ulêng lan wong Madura
rame rok asilih ungkih
rukêt arikat
Madura akèh mijil

prapta Pangran Dipati Mangkunagara
angilês ing turanggi
Madura kèh pêjah
bingung akuthetheran
wontên sawidak kang mati
sakarinira
samya malêbêt malih

nulya mriyêm sinungsun angrampit jagang
mundur akèh ngêmasi
kang kidul umangsah
Rôngga Wirasêtika
katulak mariyêm sami
kalawan tiktak
mundur anêbih malih

kuwur sami nyinggahi kang bêdhil tiktak
wong Madura winarni
Panji Kartayuda
rongatus sragêninya
panumbake Kartasari
caturtus samya
mangidul ngilèn sami

praptanira kidul kilèn Ganawêlang
panggih mungsuhirèki
prajurit turôngga
dhêndhêng lir pagêr jarak
kakalih kang payungkuning
dupi umiyat
yèn wong Sampang mêdali

sarêng kukuk giyak nêmpuh ing rêrampak
pangeran anindhihi
wong Madura panggah
nora mingkêt sacêngkang
Panji Kartayuda anjrit
krêbin ingikal
udhêng binuwang siti

ingkang raka Radèn Panji Kartasêkar
uncal lawungirèki
panyêrote kêmba
Pangeran Purubaya
mundur mung bêdhil-binêdhil
wau Pangeran
Mangkudiningrat bali

saragêninira Pangran Purabaya
kêkalih ingkang mati
mantrine kang pêjah
Ngabèi Martapura
pangerane sami nêbih
mulat wong Sampang
panggah tan kêna kongkih

dadya kèndêl ajêng-ajêngan kewala
ngawêd sawadyanèki
Pangran Purubaya
Pangran Mangkudiningrat
tuwin ingkang pra bupati
balane ambyar
marga gêng dèn barisi

bok kaburu kang baris ing Banyudana
sami ciptanirèki
ngadhang kêkumbahan
kunêng malih winarna
yêkti lampahnya nyarêngi
gêntos kocapa
idlir praptèng Samawis

datan ngangge lêrêm alajêng kewala
Bupati ing Samawis
pinikut anulya
Rôngga Tisnawijaya
sinelong idêlir nuli
wangsul umangkat
maring barisan malih

praptanira Bayalali atêtanya
mring kumêndhan kang jagi
kumêndhan turira
mungsuh agêng kang prapta
sang nata têdhak pribadi
balane lêksan
kagyat idêlir aglis

mangkat kanthi kêkalih upas Walônda
upas Jawa kêkalih
samya kêkapalan
lan Arya êndranata
rencange amung kêkalih
uga jaranan
kumpul wor kang turanggi

nandêr jojog turangganira wus prapta
kilèn Bondalêm sami
mêngsah katingalan
ewon kang munggèng kuda
tan kandhêg dènnya lumaris
mungsuh tinêrak
kagyat prasamya nisih

pan kinira lamun bêbantu kang prapta
bala kèh anèng wuri
dangu tiningalan
kuda wolu balaka
ing wuri tan ana malih
arsa bujunga
idêlir sampun têbih

prapta loring Ngaru-aru kilènira
ing Ganawêlang desi
ningali Madura
nêmatus maksih aprang
dêlèr sakêdhap ngampiri
panggih tabean
lan Panji Kartasari

miwah maring Radyan Panji Kartayuda
idêlir têtanya ris
Mangkubumi prapta
iya ing ngêndi gènnya
matur Panji Kartasari
wontên ing wetan
ênggène Mangkubumi

mêngsah kula puniku ujaring warta
Pangran Purbaya kanthi
lan Mangkudiningrat
wetan pangeran kathah
idlir tabe mangkat malih
laju mangetan
gènya lumampah ririh

prapta Banyudana nuju ramening prang
lèr wetan kilèn sami
samya bêbêdhilan
saking ing katêbihan
dangu lèrèn kang prajurit
upêsir upyak
lamun idêlir prapti

Mayor Kèngsêr têtabean udhunira
idlir saking turanggi
miwah pra bupatya
sadaya têtabean
wong Madura para panji
idêlir tanya
manggène sri bupati

wontên ingkang umatur nèng têngah marga
gènipun Mangkubumi
idlir sigra nyandhak
sêmprong-sinêmprong sigra
ngalèr ngidul ajêngnèki
ngunguning driya
dènira aningali

pandhêndhênge turôngga lir pagêr jarak
dharat angrèb ngêbêki
sêsawah padesan
gamêng tanpa wilangan
nulya ingundangan malih
lor kidul mangsah
jêjagang dipun rampit

ingkang têngên Adipati Martapura
kiwa lajêng nimbangi
gumuruh kang surak
tambur bèri wurahan
kukuk awor Carabali
ababarungan
Kumpêni angêdrèli

nanging saking salêbêt jagang kewala
dêlère angadhêpi
mêriyêm kang wetan
Mayor Kèngsêr kang nata
drahgundêre mobat-mabit
pangawat samya
kang mêngsah dèn mriyêmi

dhadhanipun Sri Bupati Kabanaran
kèndêl mung marentahi
angabên pangawat
katon songsonge gilap
kêthap-kêthap munggèng kursi
dènnya pinarak
kang munggèng ngarsa kêdhik

prajurite angiwa nêngên kewala
wuri datanpa wilis
Dyan Jayanagara
pangawat kiwa nunjang
kidul wetan wus angrampit
ngidak angrangsang
wong Madura nadhahi

akèh lanas kancane Carang Cintaka
supe parentah sami
mêdal ting kareyap
pojoke kidul wetan
Jayanagara Matawis
ingkang ingambah
lajêng caruk mangungkih

kaduk purun akuwêl bêdhil binuwang
amung tumbak lawan kris
ulêng angrarêmpak
rame kang bôndayuda
idêlir duka tan sipi
mariyêmira
ngidul ngetan dèn nêngi

manawantuk Madura caruk wor ing prang
Carang Cintaka nênggih
rukêt lawan Lurah
Saragni Janagaran
buwang tumbak rukêt kêris
Carang Cintaka
pêjah anulya aglis

Janagara arsa anigas mastaka
pan sampun dèn kakahi
nulya praptanira
Panji Suranagara
rongatus sarênge mijil
ngamuk kotbuta
rusak wadya Matawis

saya agung prajurit Madura mêdal
dêlèr asru ngadhangi
tinêrak kewala
tan kêna sinayutan
mundur prajurit Matawis
kathah kang pêjah
Pangeran Singasari

atêtulung prasamya bala turôngga
kêndhosa sabêtnèki
ingamuk Madura
sawadyanira giwar
kang lèr Madura mêtoni
rukêt kalawan
Dipati Suryanagri

sigra prapta Pangeran Mangkunagara
nunjang ngilês turanggi
prajurit Madura
bingung akuthetheran
Dipati Suryanagari
tan kongsi rusak
akas sêsabêtnèki

undurira wadyane Suryanagara
mung têtiga kang lalis
lan mantri satunggal
Madura antuk rolas
kapêlak sêsabêtnèki
dadya undurnya
mundur arèrèh ririh

datan kadya kang kidul sêsabêtira
kêndho tan mikantuki
mila Janagara
undure karusakan
salawe wonge ngêmasi
mungsuh Madura
amung sanga kang mati

wau bala Madura ingkang lèr wetan
kang mêdali kèh mati
kêdhik ingkang gêsang
sami manjing bitingan
mariyêm samya nusuli
amung sakawan
tan kandhêg gêgirisi

saundure Pangeran Mangkunagara
Dyan Suryanagara glis
umatur pangeran
anggèr dene kinôntha
tan kêna pinaksèng jurit
mêngsah Madura
tan kêna ginagampil

ing ayuda tan angsal tangguhe pisan
wontên timbalan prapti
saking ingkang rama
inggih sapisan êngkas
kinèn ngumpulkên prajurit
wau kang rama
badhe ngawaki malih

kinumpulkên prajurit ingkang kapisah
duk winêton rumiyin
dene wong Madura
palayune anêbah
Dipati Pugêr atêbih
nèng Sokawaya
saonjotan dohnèki

lan ing Banyudana Pugêr sawadyanya
lan sapanêkarnèki
kang para bupatya
nênggih môncanagara
ingundhangan ngumpul malih
Sang Adipatya
Pugêr lagya aguling

nèng gêgampèng pinggir kali Sokawaya
ngorok dènira guling
golèk impèn lagya
gandhèk kang undhang prapta
jrih mungu mring sang dipati
gandhèk agêlar
sigra ngunèkkên bêdhil

kagyat gugup dadya wungu sang dipatya
gandhèk umatur aris
paduka ngandikan
sri narendra umangsah
Pugêr alon dènira ngling
gandhèk matura
impènku ora bêcik

dudu dina iki dudu dina benjang
kalane mungsuh iki
pan kari sawulan
yèn uwis praptèng môngsa
nora nganggo dèn pêrangi
mungsuhe benjang
apan minggat pribadi

dèn balanga ing kalungsu bae minggat
gandhèk aturirèki
gih duka andika
kula ajrih matura
sang nata wus mangsah jurit
ngantos andika
kinèn sami ngêncêngi

adipati sigra nyêrat ing karopak
anèng luhur turanggi
mung ronglarik têlas
gandhèk sira aturna
tinampan gandhèk nulya glis
ambêkta sêrat
yata wau sang aji

ingkang wadya lor kidul kulon lan wetan
sarêng umangsah ngrampit
suraknya gumêrah
têtêk bèri sauran
tambur suling Carabali
ngangsahkên bala
lor kidul angêbyuki

sru gumuruh surak kang dharat turôngga
kumrap anunjang wani
Carabalèn umyang
bêndhe bèri sauran
tambure anggêgêtêri
kadya dhawuhan
bêdhah anggêgirisi

drèling mêngsah kadya gunturing prawata
mariyêm anungsuni
gumuruh suraknya
giyak bala Madura
bakuh tan nêdya ginggangi
kidul Bewakan
wus samya dèn obongi

wau prapta gandhèk kang ngaturkên surat
saking Pugêr Dipati
wusnya tinupiksa
sang nata mundhut kuda
nitih sarwi swarèng dasih
bocah mundura
wadya kang kanan kering

panyanane undure ratune kalah
samya lumayu ngisis
kèh tunjang-tinunjang
tan ana tolih kadang
lumayu kuwalik-walik
tan wruh ing warta
gumrubyuk rêbut dhingin

kathah tambur bandera ingkang tinilar
wong Madura kèh mijil
angambil bandhangan
Pangran Mangkunagara
ngungun tan uningèng warti
balane sirna
mung mantri jro kang kèri

kuda kawan dasa ngidul lampahira
Madura kang mêtoni
kasusu lêbêtnya
sami bêkta bandhangan
suka wus malêbêt biting
wau Pangeran
Mangkunagara prapti

ing marga gêng dèn mariyêm saking wuntat
eca lumampah aris
mriyêm datan kêndhat
Pangran Mangkunagara
maksih rinêksa Hyang Widhi
mimis kaliwat
wonge tan ana kêni

maksih nambur Pangeran Mangkunagara
praptèng Ngasêm amanggih
tambur kang binuwang
tambure wong Mataram
miwah banderane kalih
kinèn ngambila
ing wadya ngasmarani

samana kantun pribadi
Pangeran Mangkunagara
amung mantri jro balane
kang maksih dhèrèk gustinya
wadya kang kathah-kathah
prasamya mawur katawur
palayune tan karuwan

wadyabala kang lumaris
kang saking lèr salang-tunjang
gumrêdêg nusul gustine
kang saking pangawatira
dadya akadhungsangan
malêdug pendah wun-awun
kadya binujung ing mêngsah

ratune kèndêl nèng Piji
angantosi balanira
kang dadi pangawat kabèh
lawan ngantosi kang putra
Pangran Mangkunagara
kèndêlira sang aprabu
wus dangukang putra prapta

têdhak saking ing turanggi
Sri Bupati Kabanaran
Pangran Mangkunagarane
prapta ngaturkên bandera
tambur bêndhene wadya
kang tinilar nèng marga gung
gawane wadya Mataram

lingsêm kang para bupati
kang darbe tambur bandera
pangeran ngakak gujênge
mungsuh dèn arani mêlak
banderane binuwang
mungsuhe tan ana mungup
palayune kadhungsangan

nulya arêmbagan sami
sri bupati angandika
kulup karia ing kene
angrêksaa tanah Pajang
ingsun arsa yun mulat
angatêr pamanirèku
Pangeran Arya Purbaya

Mangkukusuma tur uning
kasêsêr gonira yuda
amungsuh lan wong Pagêlèn
dene Si Jaga Ulatan
lamun Kêdhu dèn ambah
ana mungsuh têka Kêdhu
bupati sira parakna

Pamanira Si Dipati
Suryanagara kalawan
Mandraka Wiradigdane
Bupati Kêdhu bandhangan
têtêpa Kabanaran
sakaliwon mantrinipun
aja owah gone wisma

dene mungsuh idlir iki
yèn nêdya mukul Mataram
rêriwukên buri bae
sun tadhahane ing ngarsa
Yayi Mas Singasêkar
iya tunggala sirèku
milu tunggu tanah Pajang

Kakang Pugêr dika mulih
bupati môncanagara
kakang dikagawa kabèh
Si Dipati Suranata
pasisir ulihêna
kêncêngana Pathi Kudus
Juwana Lasêm lan Tuban

Jadirja Rôngga sirèki
kinthilên uwong Madura
bocah saêlèring Pepe
lawan bumi Samarangan
jambakên saking wuntat
yèn baris Kumpêni maju
gitik Si Mangkunagara

nuli jambakên ing wuri
tarunga lèrès kewala
nora lawas lakuningong
nabrang sa-Kulonparaga
têlas andika nata
sami sandika turipun
sarêng dènira budhalan

sri bupati mring Matawis
Pangeran Mangkunagara
mingsêr Barambang barise
wetaning Sanggung punika
Dipati Pugêr sigra
angalèr sakancanipun
badhe pasisir lampahnya

Rôngga Jayadirja kanthi
gubêt angilèn lampahnya
nèng Nglangkap pacak barise
Tingkir lawan Salatiga
myang kiwa têngênira
ing Bayalali wus suyut
idêlir gantya kinôndha

majêng barise nèng Piji
arsa mukul ing Mataram
ing Jabung pacak barise
Sri Bupati Surakarta
jêngkar saking ing praja
têdhak marang Piji dhusun
manggihi Idlir Samarang

rawuh dalêm anèng Piji
pinêthuk ing baris urmat
Kumpêni lan Madurane
idlir mêdal jawinira
jagang ing baris panggya
têdhak sing kuda sang prabu
gapyuk lajêng têtabean

ngaturan mring pakuwoning
idlir wusnya tata lênggah
bupati lan Madurane
prajanji ngujung sang nata
sri pamasa ngandika
bapa kula asung wêruh
Paman Pangran Buminata

kula pracayakkên mangkin
dhatêng Kumpêni kanthinya
kalih bupati lirune
ingkang kabandhang ing mêngsah
Tumênggung Wiraguna
Mangkupraja kalihipun
katigane Natayuda

Bupati Panumping Bumi
dene namane kang anyar
inggih kula sami mawon
kalih ingkang ginêntenan
mung bupati sajuga
Bumija maksih gumantung
bapa kula dèrèng angsal

têtiyang ingkang prayogi
kang nindakakên pakaryan
bupati gih kaliwone
idêlir lon aturira
inggih sarèh kewala
kula ngupados rumuhun
wadanane wong Bumija

têtiyang ingkang prayogi
ingkang kêndêl magut yuda
sri bupati andikane
lan malihipun pun Paman
Dipati Buminata
puniku adarbe atur
kathah antuke sêmayan

bupatine mungsuh sami
lamun bapa parentaha
angajêngakên barise
Têmbêlang Pokak ing Gondhang
samayane kang mêngsah
prasamya prapta atundhuk
dhatêng Paman Buminata

idêlir aturira ris
inggih agampil sang nata
ugêr yêkti sasanggupe
môngsa kèwêdana marga
nata kèndêl tan nabda
radi merang jroning kalbu
dhawuhkên aturing paman

idêlir sru dènira ngling
ing mangke tuwan pangeran
galiha nuntên tarube
arahan têtiyang desa
dimèn nuli wontêna
ingkang nyanggi têdhanipun
bala Kumpêni Madura

kang sami saos ing jurit
ing karya jêng sri pamasa
pangran mathênthêng sanggupe
gagah datan ngangge parnah
kamajon nora nyata
kêdhik wêwekane kaduk
sabarang dèn usapêna

sarampunge kang ginalih
sri narendra sigra jêngkar
sing Piji idlir urmate
atur prajurit Walônda
salawe drahgundêrnya
sakawan upêsiripun
Mayor Sakèbêr Manggala

rawuh dalêm sri bupati
nèng Jabung pukul sadasa
rêrêm dhaharan sang katong
sawusira satêngahpat
kondur mring Surakarta
Mayor Sakèbêr tan kantun
sapraptanira jro praja

wus ngadhaton sang siniwi
gantya malih kang winarna
Nata Banaran têdhake
praptane Kamalon desa
dhawuh mring wadyabala
kinon umangkat rumuhun
nyabrang sa-Kilènparaga

anèng Kilènpraga kali
kinon sami ngantosana
rawuh dalêm sang pamase
sawusnya wadya budhalan
wauta sri narendra
sigra dènnya nulak wangsul
namur mung kuda sadasa

ing ratri rêrêm Saribit
arsa namakakên sarat
sinandi wau lampahe
amung kalih abdinira
bêkta pipisan gêrang
lan jimat rajah kabungkus
anèng sajroning daluwang

prapta sakilèning Piji
têngah kali pinêndhêman
pipisan gêrang malihe
jimat binungkus daluwang
sinalatakên sigra
dening kangjêng sang aprabu
kaping ing rolas rakangat

abdi kalih ngungun sami
manoni tingkah mangkana
ing bambang wetan kondure
prapta Saribit wanci byar
sri pamasa gya têdhak
amung turôngga sapuluh
dhatêng sa-Kilènparaga

tan lêrêm Banaran nagri
praptane Kilènparaga
masanggrahan nèng Barosot
wus panggih lan wadyanira
kunêng malih winarna
kang baris ing Piji wau
antara ing tigang dina

lawan dènira mêndhêmi
sang nata ing Kabanaran
pipisan dèn salatake
nulya katiban wêwêlak
sagunging wong barisan
gêring sore esuk lampus
gêring esuk sore pêjah

Madura miwah Kumpêni
datan wontên kaliwatan
rumab panas tis sakite
Mayor Kèngsêr senapatya
sakit sadina pêjah
idlir santêr gêrahipun
pitung ari datan lena

malah kongsi madya sasi
gêrahipun mêgap-mêgap
nging dèrèng prapta ajale
amung dahat santêrira
nahanakên kewala
Walandi alit kang lampus
drahgundêre tigang dasa

salawe wadya lumaris
sèkêt wong Kumpêni Islam
patang atus Madurane
nanging tan môntra mandhaa
kang gêring saya kathah
rina wêngi ting galuruh
giris maras kang miyarsa

idlir dhawuh mring pra tindhih
barisan ing Piji desa
ing kene sangar bumine
mênthèk lan prayangan setan
rina wêngi ngalambrang
sajroning barisan agung
angêrêki karya pêjah

marmane barisan iki
prayoga lamun tininggal
amaju malih papane
ingkang kinira prayoga
sun mulih mring Samarang
môngsa bodhoa ing pungkur
pra tindhih matur sandika

sigra budhal tuwan idlir
ginotong ana ing lincak
binarukutan kajange
pinikul ing sikêp desa
wontên Madura prapta
kalih èwu kang bêbantu
kêkalih pangiridira

Ngabèi Kuda Pranglangit
lan Dêmang Kuda Prangrupak
sawusnya gêlêng rêmbage
pra tindhih sigra budhalan
tilar Piji barisan
Kèbêr senapatinipun
dene senapati Jawa

inggih Pangeran Dipati
Buminata Surakarta
kapat para bupatine
Dyan Tumêngung Wiradigda
Tumênggung Mangkuyuda
myang Rajaniti Tumênggung
Tumênggung Surajênggala

wus budhal saking ing Piji
langkung agênging gêgaman
prajurit Madura mangke
kalih èwu wêwahira
sapraptanirèng Pokak
ing Malese akêkuwu
pancak jagang kapurancang

sami mêndha ingkang sakit
nanging mungsuhe arungan
prapta riwuk esuk sore
kunêng gantya winursita
Sang Nata Kabanaran
ingkang pacak barisipun
wontên sa-Kilènparaga

wong Pagêlèn wus miyarsi
kang baris anèng Watêsan
Tumênggung Cakrajayane
baris lèr Lêrêng kalawan
samantri numbakanyar
dene kidul Lêrêngipun
Dyan Tumênggung Ônggawôngsa

priyayi sèwu pra mantri
sami biting sinantosan
galugu rinangkêp tembok
Walandi amung sadasa
anunggal Ônggawôngsa
Tuwan Rèke tindhihipun
Dyan Tumênggung Cakrajaya

anyabrang sakidul kali
manggihi dhatêng kang uwa
Tumênggung Ônggawôngsa ge
amuwus Ki Cakrajaya
uwa paran ing karsa
dèn ewa krubuhan gunung
Sri Bupati Kabanaran

saèstu badhe mariki
kadi paran badhenira
yèn sumawi dawêg bolos
ingkang uwa saurira
inggih lampah yèn nyata
batine utusanipun
kang anêlik dèrèng prapta

Cakrajaya muwus malih
kadi paran yèn kasèpa
tanpa tuwas wêkasane
lan malih uwa kawula
angraos sampun sayah
kangèlan salaminipun
rêmpu wontên nginggil kapal

akaku têmên tyas mami
uwa makatên punika
kang uwa batine jêthèt
sinamur agêgujêngan
rinapêtan ing netya
dhuh-dhuh adhuh nak tumênggung
barang rèh dene sarkara

aja tinggal purwa madyanèki
dika dhingin wijil lit lir kula
ing Rendhetan têlung lawe
pan dadya gamêlipun
Martanaya pak garêm nguni
nuntên wontên lurugan
Samarang rumuhun
Martanaya tinimbalan
praptèng ngarsanira rahadèn dipati
hèh kulup Martanaya

sun sêlange kulup wongirèki
ing Rendhetan pan Si Udakara
lan bumine têlung lawe
iku sun gawe pamuk
iya besuk ingsun lironi
Martanaya tur sêmbah
sumôngga pukulun
kula bêktèkkên kewala
botên susah paduka mawi nglintoni
mèsêm radèn dipatya

iya kulup pangêmanirèki
ngrasa duwe wong tuwa maring wang
lagi anglakoni gawe
duwe bêbêcik iku
sira ngraosakên ing mami
iya luwih tarima
pinaringan sampun
busana sarwa lorodan
nuli sira pinacak lurah prajurit
pêparab Nilasraba

awit wong cilik dika rumiyin
duk sinuhun sumare Nglawiyan
dika lan kula ginawe
sami nama tumênggung
kinèn angrèh abdine mantri
punapi walês dika
marang têrahipun
yèn enthenga bobot dika
sintên ngandêl marang anak putu wuri
gawe cacad acidra

Cakrajaya tumungkul tan angling
nulya pamit suwuk ingkang rêmbag
Tumênggung Ônggawôngsa
marang loji wus pangguh
lan Kumêndhan Rèke ngrêmbagi
anak ana pawarta
Cakrajaya tutur
Susunan ing Kabanaran
badhenira karsa atêdhak mariki
bala tanpa wilangan

yèn sumawi anak payo pêgi
mupung tamban asru wuwusira
anjêngèk Kumêndhan Rèke
paran bapak tumênggung
dene tinggal papan wus bêcik
ya gampang besuk apa
yèn wus katon mungsuh
karuhane gone mawrat
Dyan Tumênggung Ônggawôngsa anauri
ora anganggo wawrat

duk maksihe Pangran Mangkubumi
ora samenekèhe kang bala
Mayor Sakèbêr balane
Walônda limang atus
Kumpêni Slam dhomas ing nguni
pra dipati sadaya
aprang lan puniku
Susunan ing Kabanaran
tumpês tapis Kumpêni kêdhik kang urip
de anak kudu mawrat

iya iku wong kudu ngêmasi
angur badan pasrahna uripan
duk mirsa Kumêndhan Rèke
angênês manahipun
nanging lair maksih nasabi
sanadyan mangkanaa
wong aprang puniku
mundur durung katon mêngsah
dyan tumênggung angusap jajanirèki
lae astapirolah

lamun anak kongsi aningali
marang mungsuh rusak ingkang manah
nadhahi dudu bobote
kang dak jaga pan mungsuh
pra pangeran kathah nèng ngriki
Pangeran Purubaya
Mangkukusumèku
Pangran Suryadikusuma
tri pangeran ingkang padha dak jagani
sagêndhinging ayuda

sapa nyana banthèngane prapti
durung mungsuhan wong kaya anak
siji iku ing adate
mayor pan pêjahipun
ya Mayor Has pêjahe nguni
Mayor Por kapalajar
Sakèbêr marundhul
anak lamun uningaa
yèn praptaa Susunan Amangkubumi
nyabrang ing Bôgawônta

wong Pagêlèn sadayane iki
anumbaki manira lan anak
desa kang wus têluk kabèh
dhèwèke dadi mungsuh
saya gigrig wau tyasnèki
Kumêndhan Rèke mojar
iya pak tumênggung
ugêr ywa rina kewala
aku merang ing dalu padha lumaris
apa karsane bapak

dyan tumênggung wus lêga ing galih
angundangi prayitna siyaga
aja kaswara ing akèh
besuk karuhanipun
têlik ingsun pan dèrèng prapti
kang amor lawan mêngsah
mangkana ing dalu
Dyan Tumênggung Cakrajaya
ing pondhoke gumuruh sawadyanèki
lolos balik mring mêngsah

lan dutane dyan tumênggung prapti
sang aprabu anèng Pagarongan
kadya samodra balane
pangran katiganipun
ngalèr anjog ing Banyuurip
Susunan Kabanaran
badhe mangke dalu
kèndêl wontên Bôgawônta
Dyan Tumênggung Cakrajaya sampun balik
wau kapanggih marga

Mantri Mataram têtiga ngirid
Dyan Tumênggung Ônggawôngsa sigra
manggihi Kumêndhan Rèke
anak iku wus tamtu
sri narendra rawuh mariki
ature dutaningwang
iya lampahipun
tinilar ing Pagarongan
Cakrajaya ing mêngko uwis ambalik
akesah sabalanya

samya gugup têngah dalu nuli
budhal tilar pabarisanira
agêgancangan lampahe
balane dyan tumênggung
wontên tigang atus prajurit
satus kang kêkapalan
dharat kalih atus
Kumpêni kuda sadaya
sanjatane kawan dasa dharat sami
nênggih Kumpêni Islam

duk kêbyaran ing talaga nguni
dupi rahina pan katingalan
wong desane titir kabèh
anututi bêbujung
ingkang arsa samya ngadhangi
Kumêndhan Rèke mojar
bênêr pak tumênggung
wong desa iki sadaya
uwis padha dadi batur mau sami
padha ngladèni karya

mêngko padha mèlu Mangkubumi
dumèh apa tumênggung dêlingnya
karo aku gêdhe kae
lan kêras aprangipun
ya mulane wong Jawa ajrih
kang sami ngadhang ngarsa
wau dyan tumênggung
ngikal bêdhil balimbingan
cêluk-cêluk wong desa elinga mami
aja na kang sikara

dipun padha eling yèn wong cilik
ana kang eling ana kang ora
kang lali rame surake
agiyak sarta kukuk
dyan tumênggung ngatag Saragni
mangsah sarêng nanjata
Kumpêni anusul
kang angadhang binêdhilan
akèh kêna piyake anganan ngering
eca dènnya lumampah

sangsaya kèh wong desane sami
sapangilèn wus samya miyarsa
wong ngadhang kèh ngêtutake
Kumpêni Islam kantun
wong têtiga dipun tumbaki
sami tatu sadaya
siji lajêng lampus
dyan tumênggung langkung duka
ora talah wong desa angkuhe sami
iya anêmu apa

kuda sèkêt samya ambêg pati
ingkang sèkêt atêngga rêmbatan
dyan tumênggung ngamuk dhewe
Kumpêni tumut ngamuk
kang binêdhil akèh kang kêni
malêdug salang-tunjang
tan ana kang pêngkuh
wus akathah ingkang pêjah
dyan tumênggung wangsul panggènan lumaris
wus prapta Winong samya

kèndêl sakêdhap lajêng lumaris
pan angungsi nagari Toyamas
samarga-marga lampahe
ingadhang tinut pungkur
tan cinatur lamanirèki
praptèng parêdèn ika
ical arubiru
Tumênggung Yudanagara
kang abaris Sigaluh sampun miyarsi
Kumpêni praptanira

ingkang saking Pagêlèn pra sami
lawan Dyan Tumênggung Ônggawôngsa
Tumênggung Cakrajayane
wus balik tumut mungsuh
Sunan Kabanaran ing mangkin
wus ngancik Pagêrwaja
wong Pagêlèn tarub
kang rayi kalih ingangkat
Pangran Purubaya Mangkukusumèki
Pangran Suryadisuma

ingkang para mantri-mantri sami
tarub sadaya wus praptèng Rema
Sunan Kabanaran mangke
wus asrêp galihipun
aningali wau kang rayi
tarub Pagêlèn ômba
kêkapalanipun
wus tigang èwu kumpulnya
sri bupati andhawuhi ingkang rayi
kinèn agêng tyasira

wus pawitan iki sira yayi
ing Pagêlèn cacahe salêksa
lan pitung èwu punjule
kajaba tuwaburu
lan ing Rema Panjêr Pamardin
mantêp wong têlung lêksa
pawitanirèku
ingsun dhingin pawitana
wong samono kaya nora bèncèng pikir
angrata tanah Jawa

têlung èwu pawitanku yayi
Sokawati tur pêrak nagara
amung sabêdhug adohe
lawan panggonan ratu
ing Pagêlèn punika têbih
lawan kuthane raja
sapolahe tutug
yayi ngancika ing Rema
ing Banyumas nuli gitikên tumuli
Pamrêdèn ancikana

sun tinggali ya sira prajurit
kapilih lan pinggir têlu bêlah
sangang puluh sanjatane
kang binang wolung puluh
tumbak irêng sêmune malih
samya amolung dasa
ywa têbih sirèku
yèn bênêr pangadinira
iku yayi padha lawan Bugis Bali
barêng rêmpu kalihnya

ingkang rayi umatur wotsari
ingkang raka malih angandika
sun yayi pisah nèng kene
sun anjog maring Kêdhu
ingkang rayi samya ngabêkti
kang raka sêsalaman
pangeran puniku
nênggih Suryadikusuma
gya têngara wau ta wong agung katri
sarêngdènnya bubaran

tan winarna lampahirèng margi
Pangran Purbaya wus praptèng Rema
Ngulangan luwang ngajênge
Watês pamrêdènipun
panganjure Pagêlèn sami
pan sampun yun-ayunan
lawan barisipun
Radyan Tumênggung Banyumas
kawuwusa wau kangjêng sri bupati
praptèng Kêdhu sawadya

ing Jêmajar kang dèn pasanggrahi
gangsal dalu kondur mring Mataram
gumuruh wadya balane
ing marga tan winuwus
praptanira nagri Matawis
wus manjing angadhatyan
sagung wadyanipun
wus tata wismane samya
eca tyase wong cilik gustine prapti
nagari Kabanaran

Pangran Mangkunagara ngunduri
barisipun wontên Kaserenan
sabên dina aprang rame
nging lèrès tangkêpipun
angrêriwuk sagung bupati
yèn binêrêg anilap
tinilar tut pungkur
ing sabên dina mangkana
kaku tyase Madura miwah Kumpêni
dene prang sêsetanan

Mayor Pèbêr pirêmbagan sami
lawan Mas Arya Môncanagara
pêpatih ing Madurane
lan para panji kumpul
lawan sagung para upêsir
tuwin kang pra dipatya
nênggih kang rinêmbug
aprakara dene pangan
lawan repot inggih têdhaning Kumpêni
sagung wong pabarisan

Pangran Buminatakang tinari
pundi desa kang patut dèn ambah
kang kathah bêras parine
pangran alon umatur
botên wontên ingkang nimbangi
liyane ing Masaran
goning bêras pantun
yèn punika karêbata
botên kirang wong sabarisan puniki
sayêkti kacukupan

nulya matah prajurit lumaris
sèwu prajuritipun Madura
rongatus Kumpêni Slame
wong Jawa gangsal atus
Pangran Buminata bêktani
Radèn Wiryakusuma
kuda têlung puluh
kuda Pranglangit Madura
ngidul ngetan budhale saking ing baris
anglarag ngambil pangan

Pangran Mangkunagara miyarsi
lajêng budhal saking Paserenan
watara wadyabalane
turôngga tigang atus
bupatine pangeran nênggih
têtiga kang ajaga
kang abaris kidul
Tumênggung Suradigdaya
lan Tumênggung Sura Mangunjaya nênggih
tuwin Malangnagara

mantri ngajêng sakawan angiring
Malangprakosa Malangdrigama
Malangprawira malihe
Malangprawira iku
nunggil baris anèng Karangri
sakidul kilèn Bera
kuda gangsal atus
myarsa yèn mungsuh anglarag
sami kirab barise anganan ngering
samana praptanira

lèr Karangri anulya ginitik
mêdal saking dhusun kering kanan
kukuk surak sarta bêndhe
ambêdhil anênambur
wong Madura panggah nadhahi
tinundha tinarajang
wong Madura kukuh
rame prang Madura dharat
mungsuh kuda rinewang lèrès ing jurit
kèh kêna kang kapisah

dadya ngumpul wong Jawane sami
ngungsi anèng wurine Madura
tinata prangira lèrès
mêngkap panyananipun
nubruk ngamuk ngilês turanggi
tan wruh lamun sakêdhap
gêgêtêri gugup
prajurit Madura kathah
tatu pistul sadasa ingkang ngêmasi
dangu dènira aprang

wanci pukul sapuluh ajurit
lingsir kilèn dadya pirêmbagan
mundur alon benjing malih
undure barisipun
pan agolong mungsuh ngênginthil
mistuli saking kanan
kering saking pungkur
Pangeran Mangkunaga
saking wetan alingan dhusun anganti
badhe anggitik têngah

dupi sampun kaliwat sapalih
tinarajang sami nabêt kuda
tinunjang ngilês kudane
pêdhot barising mungsuh
pothar-pathir kathah ngêmasi
wau katri punggawa
myat gustine rawuh
mangsah malih yudanira
sami nunjang pambedhunge nganan ngering
rêsah mungsuh kèh pêjah

wong Madura ngamuk dèn oncati
pinistulan myang wontên pinanah
saya kathah pêpatine
ing wanci tunggang gunung
praptanira cêlak ing baris
prasamya tinulungan
wong barisan mêtu
Pangeran Mangkunagara
sawadyane undure ngidul aririh
wau wong agung samya

asru ngungun rusak rowangnèki
kathah pêjah myang kang nandhang brana
Pangran Mangkunagarane
sawadyanira rawuh
masanggrahan dhusun Karangri
enjing sagung kang pêjah
wus kinèn amêrung
antuk kuping pitung dasa
gya utusan marang nagari tur kuping
praptaning Kabanaran

lajêng katur ing sri narapati
ingkang putra ngaturakên sêrat
mratelakakên yudane
prang enjing kongsi surup
ungguling prang kathah kang mati
sadaya pitung dasa
yudane dipun suk
wangsul jawi pabarisan
langkung suka wau dènira miyarsi
Sang Nata Kabanaran

kunêng bala Madura kang kari
langkung dening bramatyaning driya
kang sami ngambil pangane
tan antuk panganipun
mindhak kathah ingkang ngêmasi
enjing malih arêmbag
bantu mukul mungsuh
ambêkta Kumpêni seta
pitung dasa myang tri atus Bugis Bali
Madura pêpucungan

wadyanipun kang binêkta kalih èwu
panjine têtiga
Kartayuda Kartasari
katrinipun Apanji Purwadipura

ya ta wau Pangran Mangkunagara wus
amiyarsa warta
yèn mêngsah wangsul ngagêngi
panji katri sakawan para gunungan

mantrinipun sadaya ingkang pangayun
wong Jawa punggawa
têtiga Wiradigdèki
Rajaniti kalawan Surajênggala

duk puniku Pangran Mangkunagri nuduh
ngaturi kang paman
Pangran Arya Singasari
prapta lawan Tumênggung Kudanawarsa

mantri ngayun kinêrig sadaya sampun
praptèng lèr Têmbayat
pangeran kumpul miranti
myang balane Pangeran Mangkudiningrat

Pangran Mangkudiningrat grah cacar agung
langkung sangêtira
saking gênging cacarnèki
wus binêkta mantuk nagri Kabanaran

wadyanipun pan samya kantun sadarum
tumut ingkang raka
Jêng Pangran Mangkunagari
kèhing bala Pangeran Mangkudiningrat

kuda sèwu pangirid pêpatihipun
Dyan Jayasudirga
wus dadya dènira pikir
budhal majêng tata dhusun Tundhasara

gêlaripun sapit dumuk angun-angun
kinarya pangawat
Dyan Wiranata kang kering
tinindhihan Tumênggung Kudanawarsa

kiwanipun Suradigdaya Tumênggung
Suramangunjaya
wuri Pangran Singasari
prajurite pitung atus kang turôngga

tan adangu katingal praptaning mungsuh
lère Tundhasara
dalêdêg mangidul sami
mungsuh bubar sigra dènnya amèt papan

sami gugup Kumpêni sigra anambur
sêmu kacakuthak
datan nganggo macalangi
sigra campuh drahgundêr ngêdrèl sênjata

mungsuh kawur kuwur wadya kang tinêmpuh
prajurit Madura
para panjine nindhihi
gêgolongan kang kamuk samya anggiwar

bêstrongipun wong Madura ingkang kantun
wontên tigang dasa
nèng ngarsane para panji
kathah tatu prajurit Mangkunagaran

mangsah kiwul mungsuhira dhawul-dhawul
kinarapyak kuda
Pangeran Mangkunagari
nunjang saking wetan lajêng ngilènira

ngalèr ngidul panunjange sampun riwut
lir paksi sikatan
kadya bênce nyênyambêri
siyat-siyut mingêti durjana prapta

sêndhal-sêndhul wong Madura samya bingung
bodhal-badhil dhadhal
busêkan pating bêsasik
cinakuthak kang cinênthok nyênthak-nyênthak

kadya wêlut cinandhak-candhak marucut
mungsuh kang kapisah
kathèthèran pothar-pathir
kang abakuh apêngkuh angangkah wêgah

dadya êpur tan ana kang kasor unggul
mantri jro satunggal
Jaya Supônta ngêmasi
kang kabranan sira Rôngga Panambangan

malihipun tumênggung satunggal tatu
pun Suradigdaya
kempole kiwa kang kêni
wiwiting prang lingsir kilèn bubar asar

atut pungkur sakêdhap para tumênggung
wus wangsul sadaya
wontên bêbantu kang prapti
pra bupati prapta saking Kabanaran

wastanipun Jaya Turôngga Tumênggung
lawan Janapura
pitung atus kang prajurit
kêkapalan kajawi ingkang adharat

malihipun kanthi ngampil suratipun
Natêng Kabanaran
tinampan tinupiksa glis
wus kadriya surasane kang pustaka

sira kulup ngrampita nagri dèn gupuh
Dhimas Singasêkar
milua lakunirèki
timbalana Rôngga lan Si Jayadirja

nulya wau sandika ing aturipun
sigra budhal ngetan
gandhèk angilèn lumaris
badhe tata-tata anèng Pacarikan

pra Tumênggung pinêpak sadayanipun
Rôngga Jayadirja
wau ta dipun timbali
kênthing dina ngrampit nagri Surakarta

wus angumpul sagung punggawa panganjur
Suramangunjaya
Wiranata lawan malih
wus waluya tatune Suradigdaya

mung sadalu nèng Carikan enjingipun
lajêng budhalira
lan Jêng Pangran Singasari
pra tumênggung nênêm sakawan nèng ngarsa

lampahipun angalèr ngilèn alaju
nyabrang Kamanggaran
panganjure lajêng sami
kang ngobongi desa kidul Surakarta

samya bingung wong Surakarta gumuruh
mungsuh ingkang prapta
Pangeran Mangkunagari
anèng Babad lan Pangeran Singasêkar

pra tumênggung ing Surakarta tan mêtu
amuwêr kewala
miwah kang wadya Kumpêni
samya ngêkês tan ana sumêdya mêdal

sigra laju Pangran Mangkunagara wus
prapta Grêmêt desa
Pangran Arya Singasari
Janapura kalawan Jayanagara

kidulipun ing kampung Kabangan iku
kang saking lèr prapta
Tumênggung Jadirja angling
kanthi lawan Dyan Rôngga Wirasêtika

mantri ngayun sadaya sami atumut
wontên kuda dhomas
punggawa kalih wus prapti
sowan marang pangeran anuwun prênah

sigra sinung pangawat panggenanipun
Rôngga Jayadirja
ing kiwa amangawati
tinimbangan Pangran Arya Singasêkar

dhadhanipun Mangkunagara kang mangku
wong Kumpêni mêdal
amalih lampahirèki
Pringgalaya lan oprup nèng marga gènnya

kang nèng kidul Sindurêja tindhihipun
wong gêdhong kaparak
sapalih tumut mêdali
anèng Kadipala campuhing ayuda

Dyan Tumênggung Jayanagara angamuk
lan sawadyanira
Sujanapura Bupati
nulya nusul saha bala aprang nunjang

balanipun Bupati Sindurja mawur
myang wadya kaparak
gêdhonge kalulun sami
wontên bantu prapta turôngga sapta wlas

saking kidul Jayawikrama Tumênggung
anggitik ing têngah
pêdhot mungsuh walang ati
aprang tanggon Tumênggung Jayawikrama

wus angumpul ing Ngadiwarna puniku
wontên songsong jênar
Pangran Arya Singasari
dadya kèndêl Tumênggung Jayawikrama

Mantrinipun Pangran Singasari matur
anuwun parentah
punapa sinêrang jurit
angandika Pangran Arya Singasêkar

mêngko durung ki lurah yèn wus atarung
maksih bêbalangan
durung rukêt ing ajurit
Senapati katon maksih prange kêmba

datan dangu bala Kumpêni prangipun
nulya wau Pangran
Mangkunagara ngundhangi
mundur ngalor gumolong apanthan-panthan

samya dulu pangalère ingkang mungsuh
bok akarya gêlar
ing Jèbrès mangetannèki
sami nyabrang bangawan Jurug mangetan

menggok ngidul punggawa kalih tinundhung
Dyan Rôngga Jadirja
muliha mring Sukawati
lamun ngrampit malih asêmayan dina

lampahipun pangeran sabalanipun
prapta ing Carikan
ing ngriku kèndêl saratri
enjing budhal masanggrahan Kêdhung Jambal

duk sadalu nulya wontên duta rawuh
ngaturi uninga
saking Banaran nagari
yèn kang rayi Pangeran Mangkudiningrat

gêrahipun cacar santêre kalangkung
pangeran parentah
ingkang Paman Singasari
ingaturan têtêp anèng Kêdhung Jambal

pra tumênggung lumakua mupung esuk
padha nglèncèrana
barisan Malese iki
prapta kidul saka kulon saka wetan

Si Tumênggung Suramangunjaya iku
lan Suradigdaya
têka kidul amêtoni
Wiranata Cakrajaya têka wetan

karo iku saka kulon gone mêtu
Si Jayanagara
lan Sujanapura malih
ingsun arsa têtinjo mring Kabanaran

wadyaningsun kabèh sun tinggal tut pungkur
Paman Singasêkar
lampah ingsun mring Matawis
nora bêkta mung mantri jêro kewala

wanci bangun sigra budhalan gumuruh
tan amawi dharat
asar praptaning nagari
ingkang rayi kapanggih pan maksih gêrah

datan wêruh ingkang raka praptanipun
dangu ingkang garwa
apa bojomu wus lami
dene iya lara bangête mangkana

nêmbah maturgih sampun lami pukulun
rama padukendra
wingi ratri anêdhaki
amaringi gantèn mila ragi sênggang

sang aprabu nimbali anguwuh-uwuh
botên amiyarsa
lawan botên bisa angling
angandika Pangeran Mangkunagara

sakèh tômba saka ing jaba sadarum
padha tulakana
yèn sang nata wus maringi
nêmbah matur Dyan Ayu Mangkudiningrat

inggih dhawuh timbalan dalêm sang prabu
yèn botên kalilan
usada saking ing jawi
sabên ari usada saking jro pura

botên dangu gandhèk kêkalih kang rawuh
opyak sanagara
kawruhan praptanirèki
jêng paduka ngandikan manjing jro pura

sampun cucul lajêng amanjing kêdhatun
taksih prajuritan
tan kalilan anglukari
nuli kerit sapraptanira jro pura

wusnya ngujung gya pinundhut aturipun
dènira mangun prang
prang tundhasara angrampit
sampun katur sasolahira sadaya

pan wus dangu Pamanira Singasantun
tunggal lawan sira
apa na undhake malih
kuwanène sêrênge asmarèng laga

nêmbah matur dèrèng wontên indhakipun
pênêt pun Jadirja
akêndho datanpa budi
bok manawi dèrèng prapta kalamôngsa

kalihipun pan samya nama lan dhapur
lan Paman Purbaya
tinimbanga botên silip
katigane Sultan kang baris ing Pokak

priya iku paran baya tanpa ngèlmu
wong lanang wêdi prang
duraka wêdi ngêmasi
pan kalêbu wêwilangan tanpa tekad

yèn mangkono kulup pamanira iku
gone kêndho pêrang
kagawaran Singasari
mêngko ingsun êlih Pangran Prabu Jaka

lah ta kulup priye larane adhimu
wingi sun marana
sun tingali gone sakit
bangêt têmên cacarên mangkana ika

nêmbah matur èstu langkung sangêtipun
putra padukendra
inggih sarase ing benjing
imbuh bagus burikipun krowal-krowal

sang aprabu angandika sira kulup
sapuluh wêngi kas
ngrampita gawaa kanthi
Pamanira Dipati Suryanagara

malihipun Môndraka Wiradigdèku
barênge lan sira
budhala saking nagari
sigra nêmbah pangran umatur sandika

wanci pukul sawêlas kalilan mêtu
ujung pamitira
Wasisan tan sowan malih
praptèng jawi lajêng kondur dalêmira

pra tumênggung akathah prapta ing dalu
punggawa têtiga
Môndraka Wiradigdèki
miwah Radyan Dipati Suryanagara

dhinawuhan tumut sandika turipun
dalu tan kawarna
ya ta kawuwusa enjing
sarêng budhal Pangran myang katri punggawa

pasar warung sadaya pamuwusipun
dhuh Gusti Pangeran
Dipati Mangkunagari
jinurunga lananga dènira yuda

mungsuhipun sirnaa aja na gêpuk
nagri Kabanaran
gustiku pangeran iki
nguwisana aja kongsi ingkang rama

cahyanipun pantês prajurit pinunjul
ulat mulat-mulat
wong agung kang amengini
mung cacade dêdêge kurang satêbah

Môndaraka Wiradigda Dyan Tumênggung
ingkang munggèng ngarsa
Suryanagara ing wuri
ginarêbêg prajurit asongsong pêthak

wong mêmarung kang gawa anak amuwus
thole lah tiruwa
yaiku Radèn Suwandi
bagus anom baranyak prawira ing prang

Pangran Mangkunagara iya gustiku
dêdêga samana
sayêkti anggaru langit
cebol-cebol kok kudu anguntal jagad

ucapipun wong marung datan ginalur
cinatur lampahnya
Pangeran Mangkunagari
sawadyane wus prapta ing pabarisan

panggih sampun lan Pangeran Singasantun
dhinawuhan nulya
paman paduka atampi
kang timbalan saking raka padukendra

kinèn mundhut nama paduka kang sampun
Pangran Singasêkar
wit ginalih tan prayogi
sinung santun nama Pangran Prabu Jaka

pangran matur ing paman sarwi gumuyu
ing watawis kula
mila nama dèn salini
ingkang karsa kados jêng raka paduka

dimènipun mindhak akêndêl prangipun
nama Singasêkar
pan kadya dede prajurit
mila pinaringan Arya Prabu Jaka

mèsêm muwus anak lurah ciptaningsun
mêngko yèn apêrang
akêndêl wani ngêmasi
praptèng rana niyatku pating palêsat

niyat ingsun duk anèng pondhokan wau
têka padha ilang
si wani tan ana kari
ingkang kari si maras si mêlang-mêlang

puluh-puluh sapuluh ping têlung puluh
nora bisa selak
ki raka sri narapati
yèn ramanta kêndêle kaya Walônda

sru gumuyu sagung kang para tumênggung
pangran paparentah
mring sagung para bupati
dika Paman Dipati Suryanagara

dika nuduh nimbali para tumênggung
kang baris tampingan
Jayadirja Brajamusthi
Brajadênta myang Rôngga Wirasêtika

Dyan Tumênggung Ranadiningrat ywa kantun
besuk Rêbo ngarsa
ing kono gon ingsun ngrampit
patêmone iya ing Grêmêt kewala

budhal sampun pangeran sawadyanipun
saking Kêdhung Jambal
sasêntana pra bupati
kumpul kabèh baris agêng mring Carikan

enjingipun kinirab kang baris agung
anabrang Manggaran
praptane kilèn banawi
andum lampah ambagi kang pra bupatya

pra tumênggung nênêm kang kinèn rumuhun
ngancika ing Babad
ywa ngobongi wisma dhingin
yèn Mas Rôngga lan Jadirja durung têka

kudu pêngkuh nganti praptane tumênggung
bang êlèr sadaya
Suryanagara nambungi
kados êmbèn dhatênge pun Paman Rôngga

kriganipun ingkang dèn antos pukulun
pangeran ngandika
paparentah rèhing jurit
mring kang Paman Pangran Arya Prabu Jaka

lamun sampun Rôngga prapta dèn agupuh
paman amajênga
mring Garêmêt andhadhani
anganthia Wiradigda Môndaraka

kiwanipun pangawat gangsal Tumênggung
Sura Mangunjaya
Suradigdaya lan malih
Janapura miwah pun Jayanagara

gangsalipun pun Wiranata Tumênggung
paman anèng dhadha
ginunggunga kang prajurit
kadi wontên tigang èwu kêkapalan

malah langkung inggih para dêmangipun
sadaya punika
mantri andêl Sukawati
prajurite kawan atus kêkapalan

inggih lamun paman angarsakna magut
pan botên kainan
kula badhe angantuni
lan pun Paman Dipati Suryanagara

ingkang rêmbug wus dadya sadayanipun
Pangran Prabu Jaka
ngalèr Babat dèn anciki
Pangran Mangkunagara ngilèn lampahnya

lampahipun Suryanagara duk wau
lan sawadyanira
kiduling nagara prapti
Pangran Mangkunagara nèng kilèn praja

kang kawuwus gègère jroning praja gung
mungsuh katon mrêpak
ing Babat kang dèn anciki
ingkang êlèr wus prapta anèng Kaleca

nulya ngutus atur wuninga mangidul
yèn êlèr wus prapta
pra Bupati Sukawati
gya têngara Pangran Arya Prabu Jaka

barisipun andhêsêk mangalèripun
wus praptèng Kabangan
wau sagung pra bupati
pangran prabu ngujung astana Lawiyan

wusnya ngujung Pangran Prabu Jaka laju
ing Garêmêt prapta
parentah ing pra bupati
kang mangawat kiwa têngên kinèn misah

laju riwut pra bupati barisipun
têpung kêkapalan
Kabangan Garêmêt nênggih
lèr Garêmêt punika anêkuk ngetan

ingkang kidul ing Kadipala anêkuk
ngetan praptanira
kilèn Katipès mêkasi
wadya Surakarta ayuda kênaka

sri bupati paparentah
uprup kinèn miyosi ing ajurit
mapag praptanirèng mungsuh
lan patih kalih pisan
bupati jro ingkang tumut mêthuk mungsuh
mung Pangeran Pakuningrat
bupati kaparak kering

kang tiga têngga sang nata
sigra nambur kumpul bala Kumpêni
ambêkta drahgundêr satus
satus Kumpêni dharat
wus tinata ingkang kiwa têngênipun
Adipati Pringgalaya
pangawak têngên dèn goni

kinanthèn Kumpêni Islam
pun Kapitan Jawa Kapitan Bugis
lan sradhadhunipun satus
pangawate kang kiwa
Dyan Dipati Sindurja sawadyanipun
kinanthèn Kapitan Barak
satus sradhadhune Bali

uprup ingkang munggèng dhadha
kang kinanthi nênggih bupati kalih
Mlayakusuma Tumênggung
lan Pangran Pakuningrat
Kumpênine Islam namung kalih atus
anênggih kapitanira
Salijah lawan Dul Jalil

Makasar satus kang têngga
sri narendra nênggih Dhaèng Lêmbani
budhal kang wadya gumrêgut
kalih mriyêm binêkta
praptèng Buminata salèr wetanipun
ing Kawiradigdan lama
tinata baris Kumpêni

drahgundêr wuri kewala
ingkang dharat pinangku munggèng ngarsi
kalawan mariyêmipun
Dipati Pringgalaya
manggèn baris ing saêlèr wetanipun
wontên longkang rolas cêngkal
kalawan bala Kumpêni

Adipati Sindurêja
kilènipun radi ngalèr sakêdhik
wus satata barisipun
kidul mêngsah tumingal
sami nêmpuh pangawate sarêng campuh
têngaranira gumêrah
arame bêdhil-binêdhil

wau ingkang lagya prapta
mêdal Wanakarta ngetan lumaris
Mangkunagara agugup
myarsa sanjata munya
nyongklang jojog sadaya prajuritipun
ing Garêmêt praptanira
arame dènira jurit

Dipati Suryanagara
amuwuhi nèng dhadha ambakuhi
pangeran arsa anawur
pindha wadya arahan
banderane dèn lêlêt songsong dèn ingkup
sawadya mung kawan dasa
mêdhun saking ing turanggi

anuntên kuda sadaya
samya makan kuda anurut kali
kali Larangan puniku
tambuh kadya wong miyat
Wiranata kinèn milih wadyanipun
mung tigang dasa kewala
kang sayogya wani mati

pangeran alon ngandika
ingkang katon lor ika apa Bugis
kapitane kang kumingsun
sasuwene makanjar
mêncak-mêncak aprajurit tur pinunjul
têka ilêsên kewala
pêsthi nuli dèn tulungi

sira mring Si Paman Rôngga
Jayadirja pêsthienggal nulungi
Wiranata ngalèr gupuh
lan kuda tigang dasa
nèng Garêmêt angetan botên adangu
majêng angalèr sadaya
sarêng anabêt turanggi

kukuk ing wuri gumêrah
anarajang ing Pringgalayan baris
Kapitan Jawa nèng ngayun
tinunjang kudandapan
Rôngga Jayadirja sarêng atêtulung
prasamya nabêt turôngga
angilês anubruk wani

pothar-pathir kuthetheran
kinarapyak sêmpal abosah-basih
ulêng-ulêngan tan dangu
wus pêjah tigang dasa
kapitane angamuk kagulung-gulung
binuntaran ing landhean
tinumbak poporing bêdhil

bodhik-bodhike kabandhang
têlakupe ilang kabandhang sami
kalawan prajuritipun
Dipati Pringgalaya
atêtulung kèlêsa turôngga lampus
Ngabèi Pringgawijaya
mungsuh tan asuwe bali

mring Garêmêt praptanira
langkung suka antuk bandhangan sami
Kumpêni arsa têtulung
ewuh wus awor ing prang
wadya Pringgalayan kuwur tumut kagum
wau ta Kapitan Jawa
reyab-reyab sarwi ngungsi

sradhadhune tigang dasa
ingkang pêjah kèh pêcah sirahnèki
pitulas kang sami tatu
banderane kabandhang
kêndhang gonge kabandhang kari katipung
cinangking pan sarwi pincang
kagawa sukune kanin

sami ginujêng kewala
sadangune makanjar mêmêdèni
toging êndon ora enjuh
uprup ewa tumingal
sinung ikêt Pangran Pakuningrat gupuh
udhênge panakawannya
sinungkên wus dèn tampani

bocahe agarundêlan
digêgojog kapitan kêna sarik
dene iku mung kumênthus
angkuhe nora kaprah
wani nonton talèdhèk sajro kadhatun
regol kunci wani bêdhah
jaro sawetan pandhapi

udhêng gilig rajang pandhan
dirampoga sêdhêng dosane nguni
dikira sandhang rongatus
mêngko ta ge kaparat
luwih têmên angkuh setan siji iku
Kapitan Itèl angucap
nudingi sarwi macicil

bêgitu trak adha guna
apa kêrja mau tinggal dhi sini
pan têrlalu brani malu
lah jangan kalihatan
kêrja marah samua orang sang prabu
lu tiadhak punya orang
lu jangan adha dhi sini

Kapitan Jawa wus kesah
sabubare mantuk pondhoke lami
sangajênge masjid Agung
bujad Kumpêninira
banderane kabandhang saruninipun
kapiyarsa sanagara
yèn Kapitan Jawa baring

pêrange kêna musibat
kawarnaa wau kang maksih jurit
pangawat kiwa kangcampuh
rame abêbêdhilan
Pangran Mangkunagara kang lampah nambuh
dupi cêlak lawan mêngsah
sawadya nitih turanggi

banderanira binabar
payung mêkar kagyat kang anon sami
barise dhadha tinêmpuh
wadya dharat tinunjang
sami piyak ana ta mariyêmipun
sinulêt pan kadya gêlap
kuwur datan makantuki

satunggil sinulêt pêcah
bêdhat mrapat ingkang mariyêm wêsi
tatale samya malêdug
kagum kang sandhing samya
kang satêngah anjêtung kadi wong bisu
Walandine kalih pêjah
wong Jawa sakawan kanin

lawan tumbak barêkatan
Pakuningrat aran pun bapa kaki
kêna gowang pucukipun
tatal mariyêm angsal
Pangran Pakuningrat langkung dènnya ngungun
Walandi mati ing mêngsah
nênêm amung jalan kaki

pangeran anulya giwar
ngalèr ngilèn ngidul Garêmêt prapti
sadaya sami angungun
nyana dene pangeran
nyana Wiranata mindhoni amagut
Pangran Arya Prabu Jaka
pangungunira tan sipi

sami kèndêl kang ayuda
wetan kulon aso tan mangsah malih
mung drahgundêr sami maju
nanging botên atêbah
lan Kumpêni Islam apan sampun dalu
bok mêngsah anêdya cidra
mangkana mungsuhirèki

Pangeran Mangkunagara
mundur ngilèn lor kidul animbangi
nèng Gumpang pisahan sampun
Rôngga miwah Jadirja
sakancane mangalor para tumênggung
mantuk marang Sukawatya
Pangeran Mangkunagari

angidul sawadyanira
Adipati Suryanagara nênggih
Môndraka Wiradigdèku
tumut angidul samya
kèndêl ing Balali makuwon sadalu
enjinge budhal mangetan
wangsul Pacarikan malih

Pangeran Mangkunagara
duk angrampit Surakarta ping kalih
rusak Kapitan Jawèku
Rêbo Pon ping pitulas
sasi Ruwah taksih Alip taunipun
sangkalanira anunggal
jumênênge sri bupati

lan wontên bêbantu prapta
maring Pokak bantu saking Samawis
wong Sêmbawa kalih atus
sampun ngumpul ing Pokak
sangsaya gêng barise kukuh apêngkuh
nanging bina-bingung ing prang
jajahan tan bisa radin

kacarita duk samana
wong Walônda kathah kang samya balik
golongan nênêm pêpitu
sasukane suwita
mung wong agung kêkalih ingkang jinujug
Pangeran Mangkunagara
miwah Sang Prabu Matawis

kang dadi tambur sulingnya
apan sami Walandi kang kinardi
ana lurah pinapatut
kang dadya mantri ana
kang sêmbada ana ginawe wongagung
kang anèng Mangkunagaran
ana kang ginawe mantri

sawab abêr yudanira
mila susah têmahan samya balik
wit wantêr ing yudanipun
wong agung ing Mataram
ing asale kang sami Walônda dhusun
nora kambah mangun yuda
dudu Walônda prajurit

lan arang pakaryanira
anèng Jawa suka dipun sawahi
mung têlung jung bisa cukup
nyalawe mantrinira
kang kaprentah Walônda tiyange dhusun
sami wêlas têmah eca
mangkana ingkang winarni

Pangeran Mangkunagara
atur surat pratelan dènnya jurit
lan atur Walandi pitu
têlukan saking Sala
dutanira praptèng Kabanaran katur
mring kang rama sri narendra
sukèng tyas sri narapati

pra bupati pinarênca
karsanira bêbingung pra Kumpêni
kang anèng Wêdhi tinuduh
têtiga pra bupatya
ing Tangkisan Gondhang têtiga tumênggung
kang kidul kulon lan wetan
pêpitu kang pra bupati

ingkang salère nagara
sapangilèn pêpitu pra bupati
kunêng malih kang winuwus
kadi sarêng ing lampah
nanging gantya wau ing caritanipun
Pangran Arya Purubaya
alami rêbatan biting

Tumênggung Yudanagara
sakancane mantri bang kilèn sami
lawan bupatine sèwu
Tumênggung Ônggawôngsa
nèng Gumêlêm dènnya ngadêg barisipun
abêbiting pan santosa
andina prang rêbat biting

Walandine mung sadasa
nêdha bantu mring nagari ing Têgil
nagari Têgil puniku
pêtoripun sosoran
ing bang wetan Surabaya timbangipun
yèn prakara kilèn Têgil
ingkang ngrampungi prakawis

Dyan Tumênggung Ônggawôngsa
miwah Yudanagara tur udani
ing Pagêlèn kawonipun
Susunan Kabanaran
kang nêdhaki angatêr ing arinipun
ing mangke Pagêlèn bêdhah
wangsul ing Mataram malih

lan Tumênggung Cakrajaya
sampun ical lumayu pisahnèki
amalik tumut ing mungsuh
Tumênggung Ônggawôngsa
nunggil wontên ing Toyamas ênggènipun
yèn botên binantonana
ing Toyamas tiwas benjing

tan lami bêbantu prapta
tigang dasa warni Kumpêni putih
Kumpêni Slam patang puluh
dene Kumpêni pêthak
Litnan Markèt punika têtindhihipun
pangirit Kumpêni Islam
Litnan Babandhên kang nami

alpèrès ulur sorsoran
praptanira ing Toyamas nagari
pra sami rêmbag amundur
dhatêng nagri Banyumas
Ônggawôngsa Yudanagara puniku
wus apanggih pirêmbagan
amrih sarkaraning jurit

Dyan Tumênggung Yudanagara ngling
kakang tumênggung paran ing karsa
inggih ing lampah pênêde
Ônggawôngsa sumaur
môngsa borong karsane yayi
dene badan kawula
prakara puniku
kula purun ngandhêmana
têkèng pati yèn parentahe Kumpêni
kula botên suminggah

kaping kalih parentahe adhi
kula botên ngetung lara pêjah
sawab badan kula mangke
sarah upaminipun
yayi ingkang pama jaladri
sak obahe kang toya
sarah darmi ngatut
Tumênggung Yudanagara
gih punika kakang parentah Kumpêni
kula kinèn angrêbat

nagri Ngroma lan Pagêlèn nênggih
kula kinèn angatêr pun kakang
enggala mantuk Pagêlèn
Ônggawôngsa Tumênggung
pamuwuse manis aririh
inggih lamun sêmbada
lan adhi Tumênggung
pênêd ngaturana sêrat
inggih dhatêng Pangran Mangkusuma mangkin
sanadyan ta bêndara

ing batine jêr ipe sayêkti
ngaturana nyamping tigang lirang
miwah wontêna tunggale
kathah pikantukipun
maekani rubêding jurit
lan nyorok kaantêpan
inggiha pikantuk
gêlar wadi sinantosa
Dyan Tumênggung Toyamas mèsêm nauri
inggih lêrês pun kakang

nangingpun kakang ingkang akardi
sêrat punika sumanggèng karsa
kula mung tampi dadose
anuntên dadosipun
ingkang sêrat sadintên mangkin
Tumênggung Ônggawôngsa
karya sêrat sampun
raose sami kaduga
angêcapan anulya tiningkêm aglis
sinungkên kang dinuta

mêsat duta tan kawarnèng margi
prapta pasanggrahaning Pangeran
Mangkukusuma nèng Mardèn
linarapakên sampun
katur surat wus dèn tampani
dinangu dutanira
Toyamas Tumênggung
pangeran ajrih ambuka
sigra têdhak sowan mring kang raka aglis
Pangeran Purubaya

ngaturakên sêrat ingkang prapti
wus tinampan dhatêng ingkang raka
binuka sinuksmèng tyase
tur sêmbah pun Tumênggung
ing Toyamas katur ing gusti
bok ayu jêngandika
punika kêkintun
nyamping paningsêt lan dhêsthar
malihipun kawula atur udani
nagri dalêm Toyamas

binantonan Kumpêni ing mangkin
Kumpêni pêthak Kumpêni Islam
mila kawula ing mangke
kalangkung èwêdipun
dèn dhatêngi bala Kumpêni
lamun paduka karsa
nêdhaki pukulun
dhatêng nagri ing Toyamas
pan kagungan dalêm inggih siyang ratri
pun tumênggung sumôngga

lawan malih kawula tur uning
aturpemut yèn Kumpêni benjang
sêdhêng aso pamukule
ing paduka pukulun
yèn paduka kasoran jurit
sampun ping kalih marga
mêdal Watubarut
mêndhêta margi kang wetan
ingkang anjog ing Panjêr dhangan sakêdhik
wau duk amiyarsa

Pangran Purbaya kalangkung runtik
wusnya titi surate binucal
kang rayi atur sêmbahe
paran karsa pukulun
punapa gih kula mangsuli
kang raka angandika
iya sak karêpmu
yèn sira ngêtog maring wang
wong mêngkono apa gawe dèn wangsuli
gawe kisruh ing lampah

nulya undhang Pangran Purbaya glis
ing prajurit sami prayitnaa
kang rayi tinuduh age
atêngga bitingipun
Karangnôngka dhusun dèn goni
pacak baris santosa
sigra awotsantun
Pangeran Mangkukusuma
mring kang raka Pangran Purbaya anênggih
budhal sawadyanira

prapta Karangnôngka pasang rakit
pra prajurit kang samya adharat
pinatah jro biting kabèh
ing kering kananipun
kêkapalan têtindhih mantri
wuwusên ing Toyamas
wau Dyan Tumênggung
Yudanagara kalawan
Ônggawôngsa rêmbage pan sampun dadi
kumêndhan kalihira

nganti angsul-angsul nora prapti
têlung dina sigra atangara
badhe amukul yudane
Pangran Purbaya wau
Pangran Mangkukusuma kalih
lan Suryadi katiga
budhal kang wadya gung
Dyan Tumênggung Ônggawôngsa
munggèng ngarsa Kêrtawijaya Ngabèi
ingkang darbe pun Rema

sinambungan prajuritirèki
wong Banyumas aran wong Kadipan
samya wong Bali Bulèlèng
patang puluh pêpitu
gat-inggatan saking Batawi
asikêp tumbak benang
sami ponthang pitu
Kumpêni ing wurinira
ing wurine Yudanagara nindhihi
Dhaluhur Pasir Ngayah

wus tinuduh mêndhêma wanadri
nyêgatana nyêkuthak mrih rusak
kawusa gêmpala tyase
wauta lampahipun
biting Karangnôngka kaèksi
bêndhe munya sauran
surak awor tambur
Dyan Tumênggung Ônggawôngsa
majêng nisih ambukak bala Kumpêni
lan prajurit Kadipan

maju rampak lawan wong Kumpêni
dyan tumênggung pangawat tinunjang
kang têngên sêmpal wus gègèr
sinêrot wus malêduk
wus tinilar tumênggung aglis
majêng ngidul saksana
pangawate kidul
wong Banjar Mrêdèn katunjang
sampun dhadhal wau kang bala Kumpêni
rame campuhing yuda

wong Kadipan samya ngungkih biting
lan Kumpêni ngêdrèl datan kêndhat
Kumêndhan Rèke lan Markèt
kalih sami angamuk
maksihpanggah kang anèng biting
Pangran Mangkukusuma
lan sawadyanipun
kantun sapalih kang dharat
kang turôngga wus dangu dhadhal kang ngungsi
atilar gustinira

Pangran Suryadikusuma nênggih
nora tahan ingêdrèl Walônda
tan awani rok prang rèrès
tilaring arinipun
Pangran Mangkukusuma maksih
Tumênggung Ônggawôngsa
saking lèr anêmpuh
wadya ngobrak-abrik jagang
Dyan Tumênggung Ônggawôngsa sigra manjing
lan wonge tigang dasa

dyan tumênggung marpêgi ngêntosi
nguwuh-uwuh Kadipan manjinga
pangeran êntèk balane
pangeran nolih wau
ngalèr dipun ajêngi bêdhil
giwar sawadyanira
sanjatane ucul
pêpatihe ingkang kêna
Pangran Mangkukusuma pisah turanggi
kudane wus kabandhang

kantun kalih dasa ingkang dasih
wong Banyumas angalingi samya
dèn lancangi Kumpênine
risak palajêngipun
kang ambujung sami ngèndêli
wong cilik angrêrayah
mring jro bitingipun
Pangeran Mangkukusuma
sapraptane kitha Pamarêdèn nguni
bitinge ingkang raka

salin sipat sawadyanirèki
kang tumingal gêmpal manahira
satus loke Kumpênine
samya ngênês tyasipun
nanging Pangran Purbaya runtik
môngka yèn kalaira
kang raka rinêngu
Pangran Suryadikusuma
nora layak badhe dèn wadulkên benjing
mring Sunan Kabanaran

wusnya aso kang bala Kumpêni
Kumêndhan Rèke ngajak majênga
miwah ta Kumêndhan Rakèt
têngara sigra laju
wau Pangran Purbaya nênggih
nimbali pra bupatya
tinari prangipun
Tumênggung Tirtanagara
Cakrajaya lan Tumênggung Sawunggaling
Tumêngung Rêksapraja

dyan ingêlih namanira nênggih
nama Tumênggung Kartanagara
tinari sami ature
pikantuk wêdalipun
pranging jawi kobèt sakêdhik
pan botên sugih obat
amêmpên puniku
sawêg sami pirêmbagan
pacalange kang prapta atur udani
yèn mêngsah agêng prapta

sami gugup sagung pra bupati
nora kongsi akarya pangawat
mêdal sarêng campuh rame
kang môngka ngarsanipun
abdi dalêm kapilih pinggir
caruk lawan Walônda
rame yudanipun
Dyan Tumênggung Ônggawôngsa
anglancangi anunjang mingêr angering
lan kuda pitung dasa

Kyai Martawijaya Ngabèi
kuda sèkêt anunjang angambah
anusul Ônggawôngsa ge
tan taha ing panêmpuh
anon mungsuhira kaèksi
karoyêge gêgaman
tôndha riyonipun
kapilih pinggir rame prang
wong Kadipan rampak nunjang lan Kumpêni
kang tinêrak piyambak

tangkêp wuri wong kapilih pinggir
arok rukêt ubêkaning aprang
mung kapal satus mungsuhe
saking têngên anglambung
duk tinêtêr pangerannèki
kang songsong sinanjata
kêna dhandhan payung
tugêl bêt tiba ing lêmah
Jêng Pangeran Purbaya lumayu gêndring
bala maksih rame prang

maksih ulêng wong kapilih pinggir
ana nguwuh yèn pangran wus dhadhal
prajurit sami anolèh
sinêrot lajêng mawut
niba tangi nusul ing gusti
ingusir kathah pêjah
benang tiga likur
tumbak benang awor bathang
wau pangran pinasangan anèng margi
ing piranti duk prapta

kinalatôka saking wanadri
dadya mawur binendrong sanjata
atanggon saragênine
lajêng samya akukuk
surak giyak ana kang bali
katulak saking wuntat
palayune bingung
pangerane nilap-nilap
karusakan kaponthal awor wong cilik
kèndêl pambêrêkira

anèng Kalisapèn pijêr sami
mèt bandhangan kèh wong kang kacandhak
nanging nora na pinatèn
kang pêjah pitung puluh
tigang dasa kang dèn bandani
tinakèn asalira
akèh warnanipun
angaku wong ing Mataram
ana Pajang Kêdhu Pagêlèn sapalih
ana abdine lawas

wangsul marang ing Gumêlêm malih
Yudanagara lan Ônggawôngsa
Kumêndhan Rèke lan Markèt
duk kang mêntas ing unggul
ing ayuda gantya winarni
Pangeran Purubaya
wau kèndêlipun
ing Gêgombong bumi desa
sakarine kang wadya apacak baris
lan sagung pra bupatya

para mantri prapta ting sarêndhil
saking kaplajar saking singêdan
lan prajurit kapilihe
ngulicir praptanipun
pangran langkung ngungun ing galih
waune tan kèngêtan
langkung supenipun
dinangu kancane pêjah
tiga likur sakawan ingkang sragêni
waos cêmêng sakawan

ingkang kathah kanca angêmasi
gangsal wêlas ingkang numbak benang
kadangon ing prang rukête
tan wontên kang têtulung
yèn wontêna ingkang nulungi
kula maksih kaduga
ngundurêna mungsuh
maksih awrat duk Patidhar
duk Patanjung atusan mungsuh Kumpêni
punika kadar pira

garundêlan bali winatawis
wong Pagêlèn prange nora layak
mung siji kang bêcik prange
kang maksih tumut mungsuh
Ônggawôngsa lan sawadyèki
wong samene binêdhag
palayune mamprung
wau ta kang kawuwusa
ingkang lagya sungkawa Pangran Suryadi
kêni ingrêraosan

arsa kesah tundhuk mring Kumpêni
nêdha pêthuk Tumênggung Toyamas
prapta duta lan surate
Dyan Ônggawôngsa rêmbug
lan Kumêndhan Rèke nujoni
Kumêndhan Markèt rêmbag
angaturi mêthuk
prasamya mêthuk colongan
wus kapêthuk wau Pangeran Suryadi
binêkta mring Toyamas

wus utusan marang Petor Têgil
tur uninga sampun panarima
Pangeran Suryadi mangke
lajêngêna dèn gupuh
maring Têgal laju Samawis
samana wus binêkta
praptanirèng dangu
anèng nagari ing Têgal
lajêng maring Samarang linajêng maring
dhatêng Selong binucal

ya ta wau dyan tumênggung kalih
Yudanagara angêrig bala
angundhangi panêkare
badhe panglurugipun
apan dhatêng Pagêlèn malih
samakta sadhiyanya
gêgaman wus kumpul
budhal wau lampahira
maksih jrone ing wulan Ruwah kang sasi
dadya panganjur lampah

Kartawijaya Mas Angabèi
Mantri Ngrema nulya sinambungan
Tumênggung Ônggawôngsa
bala Kumpêni pungkur
pan anggamêng lampahing baris
nulya wadya Toyamas
kang nindhihi pungkur
Tumênggung Yudanagara
sabalane lampahira nulya prapti
bitingan Karanganyar

rêrêp dalu enjinge lumaris
datan ewah rakiting lumampah
praptèng bumi ing Remane
kèndêl pan cêlak mungsuh
Pangran Purubaya winarni
lami dènnya miyarsa
yèn Kumpêni rawuh
samakta tata prayitna
masang rakit pangeran kalih dhadhani
pangawate kang kiwa

Dyan Tumênggung Cakrajaya nguni
sakancane mantri numbakanyar
dene pangawat têngêne
sakancane tinuduh
Dyan Tumênggung Kartanagari
lan sagung kang gêgaman
mantri tuwaburu
wau kumêndhan kalihnya
Rèke Markèt sami anata prajurit
dhadha miwah pangawat

kang dhadhani prajurit Kumpêni
lawan Tumênggung Yudanagara
ingkang pangawat têngêne
apan ta Dyan Tumênggung
Ônggawôngsa sawadyanèki
kiwane Kandhuruhan
Pasir Dhayah luhur
sigra nambur majêng lampah
Dyan Tumênggung Ônggawôngsa andhingini
dènnya wus gambuh ing prang

kapalan pitung puluh
ngrêmpêl akaton kêdhik dinulu
mungsuh mojar iya babo sapa iki
mung ngarêmpêl baturipun
dubilah têka amoncol

cêmêng turangginipun
pun simbar manik agêng aluhur
pan sumêblak tanggon tangkêping ajurit
dyan tumênggung anèng ngayun
kang cêlak sami waspaos

yaiku dyan tumênggung
katara nyêkêl bêdhil nèngngayun
balimbingan dèn ikal nginggil turanggi
sami gêmpal manahipun
hoyag barise duk tinon

pan wontên tigang atus
wau pangawat kapalanipun
Ônggawôngsa mung pitung puluh turanggi
parandene wani nêmpuh
sarêng nabêt kuda nêrot

saking wruh bobotipun
mungsuh sanadyan pangeranipun
wus ping lima dènira nadhahi jurit
wus kawruhan budinipun
nora mantêp ing palugon

mungsuh bendrong bêdhil gung
pambêdhilira gugup sru kuwur
gya winalês satunggil mantrine kêni
niba ingkang kari mawur
sêmpal pangawate pêdhot

bêbujung dyan tumênggung
sawadyanira mung pitung puluh
malih tandhing dèn apit dadi angapit
wau dènira bêbujung
dyan tumênggung sampun adoh

mingêr angalèr gupuh
nuntên mangilèn mêdal ing pungkur
wong Kumpêni pan maksih rame ajurit
Yudanagara Tumênggung
katon solahe saking gon

parigêl ing prang pupuh
wira-wiri angalor angidul
angampingi yudane bala Kumpêni
ngangsahakên balanipun
prasamya ngangsêg kumroyok

drèlira gumarudug
bêdhil-binêdhil surak gumuruh
maksih kathah pangeran balanirèki
dene kêdhik mungsuhipun
tumênggung prapta nêrambol

bêdhili saking pungkur
pangeran kagèt sabalanipun
sami mawur pangeranira anggêndring
Kumpêni kèndêl tan bujung
Tumênggung Gawôngsa ngodhol

ngalèr ngetan binujung
sarwi binêdhilan saking pungkur
ting kacècèr prajurite akèh kêni
pambujunge dyan tumênggung
lan Kumpêni sampun adoh

mungsuh nolih ing pungkur
yèn adoha lan Kumpêninipun
sami wangsul pangerane angundhangi
tambur bêndhene angungkung
prajurit wangsul samya lok

payo idêgên iku
amung sathithik samono iku
mangsah sarêng pangeran ingkang nindhihi
Dyan Ônggawôngsa Tumênggung
kinarubut ing prang popor

jipat pan ginarubuh
nora kayoman sabala mundur
mundur miring nadhahi bêdhil-binêdhil
prapta kilèn larenipun
dyan tumênggung sigra mogok

lalarenipun agung
tumbak-tinumbak pan ora gaduk
amung bêdhil punika kang maksih urip
arame prang bêdhilipun
lan urip lakuning towok

rèrèh pambêdhilipun
ingkang wetan têlas obatipun
ingkang kilèn durung têlas obatnèki
tan kêndhat pambêdhilipun
mungsuh wetan mundur alon

kumêndhan kalihipun
wau miyarsi bêdhil gumuruh
ajidane ingutus kinèn ngaturi
Dyan Ônggawôngsa Tumênggung
aja prang dhewe mangkono

tumênggung sigra mundur
dhasar mungsuhe wus padha mundur
dyan tumênggung lan ajidan gya lumaris
têtabean praptanipun
kumêndhan tansah nênutoh

pundi palayonipun
inggih andhêge wau kang mungsuh
dyan tumênggung alon dènira nauri
kèndêl dhusun Jamberumput
anèng ngriku amakuwon

Kumpêni unduripun
ngupaya papan ingkang pikantuk
dhusun Wanasigra kang dèn pakuwoni
aparêg ing lèpèn agung
sigra pacak biting manggon

rajêgira galugu
wong Kumpêni dene ingkang kidul
Dyan Tumênggung Banyumas kang dèn bubuhi
wetan Gawôngsa Tumênggung
Ngabèi Ngremo kang kulon

dalunipun tinukup
kang ngirid maling para tumênggung
ingkang wetan jinujug ing têngah wêngi
lajêng bêdhili gumrudug
katulak jro sami tanggon

winalês bêdhil agung
sigra ngurugan sanjata mawur
mungsuh ngisis winêton binêrêk sami
akèh kang kacandhak lampus
palajêngira wus adoh

prapta pakuwonipun
barisan agêng ing Jamberumput
sami ngungun nênukup kasoran jurit
mèh prapta ing Jamberumput
dènira wangsul kang mungsoh

kunêng ingkang winuwus
duta Pangran Purubaya wau
angaturi uninga kasoring jurit
saking Pamardèn prangipun
mring kang raka jêng sang katong

sapolah tingkahipun
asor ungguling aprang wus katur
langkung duka kang raka sri narapati
nanging sinimpên ing kalbu
sinamun datan kawiyos

milane kang dèn utus
ngandhêg anèng ing jroning praja gung
angantosi Pangeran Mangkunagari
kinèn mariksaa iku
ing paman prang anggung kasor

sang nata sigra tuduh
gandhèk lêlancaran lampahipun
animbali Pangeran Mangkunagari
prapta tan kalilan cucul
lajêng amanjing kadhaton

praptane pura sampun
wusnya ngabêkti ing rama prabu
inguncalan sêrat Pagêlèn kang prapti
winaos sarwi gumuyu
dene sabên aprang kawon

nuju kang wontên ngayun
Adipati Janingrat Matarum
lawan Radèn Dipati Suryanagari
wusnya maos suratipun
pangeran nêmbah turnya lon

paran karsa pukulun
pan rayi dalêm tiwas kalangkung
ngrêrubêdi inggih kinanthi ing jurit
bawah rong lêksa nêmèwu
ing ayuda nora jegos

yèn sêmbada pukulun
gihpun Paman Purbaya puniku
kakêrsakna dadosa lêlurahnèki
wong Suranata pukulun
sinabin satus kemawon

ing prang paduka pangku
bilih makatên darbea purun
yêkti ajrih tilara ing paduka ji
pinisah tan dadi batur
ing ayuda langkung amoh

mungsuh Walônda têlu
nungsang jêmpalik palayunipun
ing Pagêlèn punika lêrêsing pikir
botên ngangge bol kacendhul
paman dipati kemawon

Suryanagara purun
mungsuh lan Raja ing Bulupitu
Ônggawôngsa Tumênggung asline cilik
jênêng nyêndhal buru butuh
sikêp ngangsu mikul lodhong

Paman Purbaya iku
dêstun abêtah imul jalêbut
Ônggawôngsa mungsuhe dadak malêncing
kinggilên jangkah rumuhun
ing karsa paduka katong

awit karsa sang prabu
lamun Paman Purbaya gih sampun
anganciki ing Pagêlèn ingkang pasthi
kadya sagêda ambanjur
ing tanah Banyumas Lêdhok

miwah salajêngipun
pasisir Têgal mangetanipun
Pakalongan Kêndhal Batang Lèpèntangi
banjur Samarang kinêpung
yèn pangeran pan mêngkono

abdi dalêm pukulun
Suryanagara ing bobotipun
bêdhah ing Banyumas balela nglakoni
yèn jamak-jamaka iku
pra pangran kang duwe bobot

ngandika sang aprabu
mangkonoa manèh iya kulup
yèn bêcika jênênge wong tuwa iki
dèn tutakên kadangipun
tan dèn bakali dadi wong

sapa ta kang anêmu
wêwinih bawah samono iku
sira kulup lan ingsun manggiha dhingin
bawah têlung lêksa iku
sêsasi bae angradon

puluh-puluh ta kulup
winawas ing tyas padha pinupus
dikèhana sarêngên mundhak akanji
yèn eling anaking ratu
kang jamak ora mangkono

pinaring suratipun
saking kang raka prabu wêwangsul
dutanira mantri kalih kinèn mulih
marang ing Pagêlèn gupuh
amundhi nawala katong

datan kawarnèng ênu
praptèng Pagêlèn carakanipun
langkung sigra mangilèn lampahirèki
praptèng baris Jamberumput
tur surate raka katong

tinupiksa sratipun
ragi dêduka paworing têmbung
ngolok-olok hèh ta Purubaya Yayi
èngêta sutaning ratu
trahing prajurit kinaot

dudu anaking jagul
elinga yèn sira kadang ingsun
Mangkubumi iki ora wêdi mati
jêr eling sutaning ratu
undhagi surèng palugon

lamun trahing Matarum
upa-jiwane kang dadi luhur
datan ana liyane amangun jurit
wong tani garu maluku
sudagar dagang lungandon

yèn trah Mataram iku
nora wani mati nèng prang pupuh
sayêktine kapiran uripirèki
pasthine saturunipun
turun pisan tabokan wong

turun ping têlu mikul
wong nora idhêp gawene iku
tanpa brata uripe prasasat mati
kapindho durakèng ngèlmu
kasiku dening Hyang Manon

wong kang wêdi ing lampus
angumpêtakên ing umuripun
umur iku wêwatêse wus pinasthi
yèn parêk ing ajalipun
tan kêna ginawe adoh

yèn adoh ajalipun
ingêlêbana gêgaman sèwu
tanpa rowang yèn durung watêse prapti
wong siji ngamuk wong sèwu
tan mati akèh kalakon

ana wong duwe catur
duk yayi mas maksih nèng praja gung
mendahane ya Pangeran Rôngga iki
miluwa murwèng prang pupuh
ngungkuli ing raka katong

mêngko nora tinêmu
ing besuk apa tinêmunipun
liwat têmên ing pangarêp-arêp mami
wajibe ing kadang sêpuh
ginajulan kadang anom

