Dipati Suryanagara
Wiradigda Môndraka kang anunggil
Pangran Natakusumèku
baris nèng Têpasaran
Ki Tumênggung Jayadirja barisipun
nèng Magora kanthinira
putra Mangkuprajan kalih

Rahadèn Mangkuwijaya
miwah Mangkudiwirya kang anunggil
Jagalatan Singaranu
kang sami nèng Mêgora
Radèn Suryanagara sakancanipun
sami anglarag mangetan
mukul Kumpni prang Pingit

pan Dêr Pol kalawan Kulman
Jayadirja pinukul barisnèki
arame dènira campuh
Radèn Mangkuwijaya
kêni mimis pilingane lajêng lampus
mawur kang munggèng pangawat
Tumênggung Jayadirja glis

wontên kang atur wuninga
Radèn Mangkuwijaya angêmasi
ki tumênggung mangsah ngamuk
ngrêbat kunarpanira
nênggih Radèn Mangkuwijaya puniku
manawa sêlak tinigas
murdane marang Kumpni

Ki Tumênggung Jayadirja
pangamuke kotbuta ngowak-awik
wus pinarêng takdiripun
duk ingêdrèl sapisan
ki tumênggung wêntisira ingkang tatu
cape tiba sangking kuda
kang pra santana ngalingi

binayang nginggahkên kuda
ki tumênggung tan arsa nèng turanggi
sugal rêkasa amuwus
hèh sanak-sanak ingwang
ingsun iki ya aja ginawa mundur
balik ingsun uworêna
lan pulunane sang aji

Rahadèn Mangkuwijaya
dudu uwong ingsun tinggala urip
ing mêngko yèn ingsun lampus
iya sakarêpira
kunarpane Radèn Mangkuwijayèku
yèn tan karêbut ing sira
pan iya kunarpa mami

aja kudu sira gawa
duk puniku Kumpni anututi
angêdrèli angarutug
Tumênggung Jayadirja
bisa ngadêg sakêdhap sangkinggêng nêpsu
pan sarwi anyandhak watang
lajêng karungkêb ngêmasi

sêntanane kalih dasa
sami ngamuk lawan kancane mantri
Panumping wontên sapuluh
wuru pangamukira
mungsuh giwar Kumpni mati sapuluh
lan Bugis Bali pitulas
uwal sakala kang jurit

Rahadèn Mangkuwijaya
kunarpane winowot ing turanggi
Tumênggung Jayadirjèku
kunarpa dinandanan
nulya prapta Ki Tumênggung Singaranu
kalawan Jagaulatan
magut mungsuh kang balèni

dadya kang dandan kunarpa
angsal bangban nora angiras jurit
landheyan tumbak sapuluh
karya mikul kunarpa
tinalenan cindhe kewala têtêlu
wus têbih ing lampahira
lawan sapih kang ajurit

pan Dar Pol kalawan Kulman
dalu-dalu sinêrot lampahnèki
praptanira têngah dalu
baris Tarayêm nulya
panggih lawan Mayor Sakèbêr turipun
yèn untung dènira aprang
antuk punggawa kêkalih

siji punggawa satriya
Radèn Mangkuwijaya kang ngêmasi
apan pêpulunanipun
mring natèng Kabanaran
kang satunggil andêl bupati gagêdhug
Ki Tumênggung Jayadirja
prajurit ing Sokawati

Sakèbêr sigra nênurat
dalu-dalu utusan mring Samawis
kalamun ngantia esuk
sayêkti mungsuh kathah
Adipati Suryanagara puniku
angamuk kancane pêjah
pêsthi tan olèh lumaris

enjang Singaranu lawan
Jagalatan sami atur upaksi
marang senapatinipun
kang baris Têpasaran
Adipati Suryanagara angrungu
tiwas Tumênggung Jadirja
Radèn Mangkuwijayèki

langkung ngungun saha kurda
sigra nitir têngara sang dipati
Suryanagara umagut
gitik baris mênggora
sigra budhal wontên dasih kang umatur
Kumpni samênangira
sami lorot tinggal baris

angumpul Tarayêm samya
kadi taha ing sampeyan puniki
manawi enjinge ngamuk
wau sang adipatya
duk miyarsa menggok ngetan barisipun
baris Kumpni kang ana
ing Pingit arsa ginitik

lan Tumênggung Mangkuyuda
duk miyarsa ingkang baris ing Pingit
Kumpni mungsuhnya rawuh
Radèn Suryanagara
sigra nambur wus rakit lajêng acampuh
Dipati Suryanagara
ngamuk lan sawadyanèki

kuwur Kumpni anggiwar
kapalajar wangsul Bahrawa malih
Radèn Suryanagarèku
ngêbroki barisira
anèng Pingit pan arsa mangkat angidul
Tarayêm arsa ginêcak
kancane kang pra dipati

sami gendholi sadaya
luwung inggih kèndêla ki dipati
awrat Sakèbêr puniku
lan malihe sampeyan
dèrèng atur uninga dhatêng sang prabu
kang wontên ing Pranaraga
kalih pêjah ing ajurit

pêjahe raka paduka
sami-sami bupati gêng pribadi
inggih sintên timbangipun
Rôngga Wirasêntika
Jayadirja katri paduka pukulun
sami andêling ayuda
gêgêdhuging pra dipati

Dipati Suryanagara
pirêmbagan lan sagung pra dipati
yèn mangkatên dawêg mundur
wangsul mring Têpasaran
pan ing ngriki adhakan margining mungsuh
bêbanton sangking Samarang
wus rêmbag budhal kang baris

wangsul sakilèn Paraga
Têpasaran pabarisane lami
amikir ingkang ingutus
dhatêng ing Pranaraga
sarat ingkang milu prang bilih dinangu
kancane mantri têtiga
Panumping ingkang tinuding

srat dadya sigra lumampah
kunêng wau gantya ingkang winarni
Sakèbêr carakanipun
wus praptèng ing Sêmarang
surat katur mring Yan Baron pan Undurup
prange pan Dar Pol lan Kulman
antuk punggawa kêkalih

satunggil Mangkuwijaya
lan Tumênggung Jayadirja kang kêni
dêlèr suka marasipun
sukane ingkang manah
Jayadirja bupati andêl gêgêdhug
marase bok winangsulan
dene andêle ngêmasi

dadya dêlèr karya gêlar
angundhangi bala kang pra dipati
pasisir sami akumpul
budhal arsa magut prang
ingkang marang Pranaraga kang jinujul
karyalok ing kalairan
batin aja dèn balèni

ing patine Jayadirja
dene andêl bupati tur kêkasih
mila rewa-rewa jujul
kèndêl anèng Barangkal
karya surat lawan angrukti kêkintun
lawan arsa ngaturêna
bupati kabandhang nguni

Tumênggung Jayawinata
duk prang Lengkong iku kacandhak urip
mring Sakèbêr ingkang antuk
wus lami nèng Samarang
kang dinuta nênggih Pangran Adilangu
akathah kêkintunira
sangkêlat baludru karbin

lan kursi kang sakêmbaran
wus winêngkas wau Pangeran Wijil
kinanthèn pêpatihipun
Adipati Samarang
Dêmang Surayuda kang ajaga jagul
idêlèr wêwêlingira
kathah mring Pangeran Wijil

wus mangkat sangking Barangkal
ngidul ngetan ing Warung kang dèn jogi
wontên kuda têlung puluh
dharate pitung dasa
tan kawarna ing marga praptèng Madiun
suwêng lajêng lampahira
mring nagari Pranaragi

anjujug Pangeran Rôngga
Ngadilangu pondhok salèring masjid
kang rayi lajêng rinangkul
angling pangeran rôngga
dika adhi marang idêlèr ingutus
mangke lamun mari sayah
kula apituduh margi

kula gawani kongkonan
dika jujug Jayaprameya adhi
lurah mantri jro puniku
lajêng katur ing lampah
pasthi enjing pun adhi ing lêbêtipun
Pangeran Mangkunagara
kang angirit ngusap wèni

sawusira mari sayah
sinunggata wusnya bukti
dhatêng Kamangkunagaran
caraka dêlèr Samawis
sapraptanira panggih
Pangran Wijil Ngadilangu
pangeran angandika
inggih paman benjing enjing
kula bêkta sowan ing raka paduka

sampun tanggêl ing punika
paman anjujuga enjing
inggih pasowan kewala
wus pamit makuwon malih
pangeran tur upaksi
duta idlèr praptanipun
kang rayi kang dinuta
Ngadilangu Pangran Wijil
ingundhangan wadyagung enjing pêpêkan

manggihi caraka prapta
kang sangking upnur Sêmawis
ing dalu tan winurcita
enjinge aglar kang nangkil
sagung mantri bupati
sami ngandikan lumêbu
sang nata têdhak marang
pandhapa manggihi tami
kerit marang Pangeran Mangkunagara

sapraptanira ngajêngan
asru ngandika sang aji
adhi ing ngriki kewala
dawêg sêsalaman adhi
dika minggah ing nginggil
Pangran Wijil nêmbah maju
sawusnya sêsalaman
cinandhak astanirèki
sampun mundur adhi ing ngriki kewala

binakta lênggah satata
ya ta wau Pangran Wijil
sigra ngaturakên surat
kang sangking dêlèr Sêmawis
tinampan tinupèksi
bêbuka tur tabenipun
ingkang akathah-kathah
katura ing padukaji
wiyosipun pun dêlèr nyuwun apura

sakathahing kalêpatan
pratingkah kang wus kawingking
mantuka inggih duk dadya
tuwan paduka rumiyin
kula ambêbakali
ing tuwan amrih pakantuk
dhatêng raka paduka
syargi jêng sri narapati
tuwin dhatêng komasaris sami uga

sampun sami kalampahan
sudara dipun paringi
tigang èwu Sokawatya
nuntên wontên kang nyêlani
praptane jendral nguni
pun Wilêm Baron pan emut
kêni ing wêwadulan
kula tinambuh prakawis
tuwan drêmi têgêse tibèng kawula

nging wontên atur kawula
sudara kirang yèktèni
tan angantos tur kawula
mangke jendral sampun mati
Jakup Musêl kang dadi
têlase sataunipun
tampine kang pangwasa
ing mangke kula aturi
ngantukêna kapênêdan kina-kina

suwawi apêpikiran
mrih mulyaning bumi-bumi
yèn tuwan maksih ngarsakna
ing karsa kadi puniki
risaking tanah Jawi
sayêkti kabanjur-banjur
sintên ingkang kelangan
liya paduka lan malih
putra tuwan sang prabu ing Surakarta

Kumpni darmi kewala
panêdha kawula mangkin
sudara mugi èngêta
yèn katêmpah tanah Jawi
mangkya sêpuh pribadi
lawan kaping kalihipun
nguni punggawa tuwan
Tumênggung Jawinatèki
duk prang Lengkong ingkang akacandhak gêsang

pun Sakèbêr ingkang angsal
ingaturkên ing Samawis
Tumênggung Jayawinata
pan inggih kula pênêdi
botên manggih pisakit
manggih kabaikan agung
ing mangke pan katura
dhatêng ing paduka malih
abdi dalêm Tumênggung Jayawinata

lawan sagunging pratôndha
sih-sinihan sami-sami
tan supe salaminira
wus cinacah kang pakirim
kathah awarni-warni
tinampan sadayanipun
Jawinata ngandikan
sapraptanira ngabêkti
ngaraspada ginagujêng warnènira

dene sampun malih warna
kadi paranakan Bugis
mundur ngujung ing Pangeran
Dipati Mangkunagari
nulya mring bapanèki
bapakira sênggruk-sênggruk
Dipati Jayaningrat
ngandika sri narapati
Jawinata karasan anèng Sêmarang

sang nata alon ngandika
marang ing Pangeran Wijil
adhi kang muni ing layang
idêlèr arsa apanggih
liwat kangên ing mami
sun undhanga mring Madiun
iya nurut kewala
sanadyan mring Pranaragi
sakarsèngsun adhi anurut kewala

nanging adhi kayaparan
iya awak ingsun iki
lagyewuh ana amônca
nora kolur ing tyas mami
ya pirabara benjing
yèn misih padha rahayu
sayêkti wèh wangsulan
nanging dika wruha adhi
salawase si dêlèr iku rumôngsa

yèn ingsun nêdya alawas
nèng tanah môncanagari
sayêktine ingsun undang
rèhning sun tan nêdya lami
yèn wus sampurnèng jurit
mulih mring Mataram ingsun
Tumênggung Sindusastra
wus kinèn akarya tulis
angsul-angsul kang sangking dêlèr Samarang

Pangran Wijil tigang dina
kalawan ing tigang latri
kalangkung sinungga-sungga
nèng nagari Pranaragi
sêrate ingangsuli
paring sapi têlung puluh
pêdhète kang sadasa
lan susuh salawe kati
patang pikul kang warni dhèndhèng manjangan

lawan turôngga satunggal
wêton Magêtan gêng inggil
ulês dhawuk megantara
wus pamit Pangeran Wijil
kang srat wus dèn tampani
angsul-angsulan pakintun
enjing mangkat Pangeran
Ngadilanguwus apamit
tanggal pisan Bêsar sangking Pranaraga

saungkurira caraka
prapta ingkang pra dipati
bang wetan sumiwèng nata
Kalangbrèt Kartasanèki
Nganjuk Pace Ngrawèki
Sarêngat Balitaripun
ing Japan Wirasaba
miwah Bupati Kadhiri
samya jujug Pangeran Mangkunagara

sinebakakên sadaya
sagunging kang pra dipati
sadaya wus tinarima
dinangu kapalanèki
ginunggung sadayèki
pan salêksa kalih èwu
lan satus pitung dasa
ingkang dhinapur prajurit
pan kajawi kuda kang dadi wowotan

nata nimbali bunira
kang anèng ing Sokawati
praptane antuk rong dina
nuntên garêbêgan nênggih
Bêsar langkung gêngnèki
barising garêbêgipun
sang nata adhadharan
miyos ing paseban jawi
animbali santana bupati putra

bakdaning garêbêg Bêsar
sang nata anarimani
sakawan kang pra dipatya
Pangeran Madiun nênggih
pinaringan kang bibi
ratu mamênang puniku
malih kang pinaringan
Sêtrapati ing Kadhiri
Rêtnawati kang kinarya têtariman

kalawan ingalih nama
Sêtrapati ing Kadhiri
Ki Tumênggung Katawêngan
ing Rawa Kartayudèki
pinaring Selawati
ing Sarêngat bok kapundhung
sampun sami aningkah
Ratu Mamênang wus panggih
lan Pangeran Madiun Mangkudipura

duk sêmana langkung arja
nagari ing Pranaragi
kanggenan natèng Banaran
siniwi ing pra dipati
sagung môncanagari
mangkana ingkang winuwus
Pangran Mangkunagara
ngaturkên jarahanèki
satilare Dipati Suradiningrat

sawêg prapta ingutusan
sangking pangilèning wukir
barana miwah boyongan
badhaya sarancak sami
kalih ambêbakali
ingkang wus dadi salajur
katur marang kang rama
pangeran ngêndhak kêkalih
èndhèl lawan pambatak ingkang dèn êndhak

pambatah ingkang dèn êndhak
anama Ismayawati
mari onêng èndhèlira
kang rama pan ragi runtik
iya tataning ngêndi
wong kinongkon têka rusuh
dèn ajak ngrata jagad
têtêkone nora bêcik
karangsangan kaya ambêg wong urakan

wong kinon bêdhah nagara
apa saisine nênggih
sayêkti katur sadaya
lamun ana dèn sênêngi
ekral barang kinapti
môngsa ta dadaka luput
mêngkono ingkang jamak
nora murang tata titi
sanênasak amurang nagara krama

wus pinundhut kalih pisan
èstu duka kang ramaji
pangeran langkung matêbah
kang rayi ingkang tinuding
aturna ing ramaji
tan kudu kanggonan ingsun
ngong tohi karingêt rah
ambêdhah ing Pranaragi
nora katon samene sariraningwang

nuli plêg tan purun sowan
ing Sêptu lan Sênèn Kêmis
sang nata tan angandika
maksih miyos Sênèn Kêmis
dèrèng nyana sang aji
yèn kang putra rêntêngipun
tan ana tur wuninga
yèn kang putra agêng brangti
duk miyarsa sangking pawèstrèn sang nata

ingkang putra tinimbalan
ratu bandara wus prapti
ing ngarsanira kang rama
ngandika sri narapati
iya kangmasmu iki
têka nora seba mutung
lah iya sumakeyan
prajurit prawirèng bumi
têtêkone kaya wis angrata Jawa

kang putra matur tur sêmbah
putra tuwan sangêt kingkin
yèn dalu tan antuk nendra
siyang datan antuk bukti
kang rama ngandikaris
wong ugungan kumalungkung
kaya wong nora kalah
karosan padhaning janmi
dene anggung kapalayu bukakrakan

yèn ajanoa kang tuwa
môngsa gagapa basuki
mati pinênthung wong desa
wong mono yèn duwe pikir
kang kaprah lawan janmi
kaya putra Nabi Dawut
iya gawanên rara
èndhèl iku kang sawiji
ingkang putra antuke kalangkung suka

praptaning pakuwonira
èndhèle katur satunggil
wontên lêgane kang manah
Pangran Mangkunagarèki
pêndhak enjinge malih
anujoni dina Saptu
mêtu ing pawatangan
sarwi ambêkta Walandi
Ônggadrêma milu watang gêgundhulan

ngangge badhong agêgêlang
wong anyandêr dèn tumbaki
gumuyu kang sami mulat
kang rama runtik ing batin
dudu panggonanèki
pawatangan lalalucu
nanging sinamun netya
winawas datan katawis
runtikipun awor wuruning asmara

bubare watangan sami
bupati kabèh ngandikan
santana putra sakèhe
sang nata lajêng busana
angiras pagunêman
ingkang putra ngandikan rum
hèh kulup Mangkunagara

aprakara laku iki
sira sun tuduh muliha
maring Pajang Mantarame
nging mêtua Garobogan
si dêlèr nèng Barangkal
manawa banjur angidul
kulup sira adhangana

bupati môncanagari
saparo sira gawoa
têtêlu Pranaragane
Surabrata Natabrata
katri Suradipraja
Pranaraga milu ringsun
mung si adhi Pakuningrat

Madiun kang milu mami
si kakang Mangkudipura
si adhi Martalayane
iku kang milu mring sira
Kaduwang Kamagêtan
Jagaraga lan ing Warung
ing Sêsela ing Balora

jabakna nagara siji
Grobogan dadi wong Pajang
pamanmu Pugêr lungguhe
si Warung lan ing Sêsela
nagari loro iya
pamanmu Pugêr yèn jaluk
têka sira lilakêna

dadi mung pitung bupati
têtêpe kang sira gawa
Pranaraga têlu dhewe
kapat Madiun kanoman
Magêtan Jagaraga
Balora kapitonipun
ing Kaduwang sèjèkêna

sijiku nunggal abaris
kalawan pangarêpira
aja pisah sadinane
kang putra matur sandika
tan sagêd ngangsulana
kang rama parentahipun
kalangkung sangking prayoga

dinangu prajuritnèki
ingkang sami kêkapalan
liya prajurit dharate
bupati pitu punika
cinacah kang turôngga
tigang èwu gangsal atus
lan pitung dasa sakawan

kawan èwu dharatnèki
sang nata malih ngandika
dene kang milu maringong
si Caruban Kartasana
Pace Kalangbrèt Ngrawa
Sarêngat Balitaripun
Porong Ngantang lan ing Japan

Wirasaba lan Kadhiri
dene ta kulup si Jipang
iku ora milu ringong
milu maring sira nora
wus sun karya ganjaran
kang dadi pawitanipun
pamanira Singasêkar

sêlang gumuningsun iki
pamanira Prabu Jaka
duwe pawitan sêmono
wong wolung èwu si Jipang
nora bisa anglembak
muthag-muthêg ngalor ngidul
abêr têmêning ayuda

mas rôngga nambung wotsari
pukulun rayi paduka
wingi prapta utusane
yèn sampun bêdhah ing Tuban
kalawan ing Nglamongan
badhe aggêcak Sidayu
dêdamêle wus lumampah

Pangran Mangkunagarèki
nambungi maring mas rôngga
paman rôngga satêmêne
iku katut dening sira
dudu ingkang kaskaya
dhewe paman Singasantun
katut opyak ing akathah

padha ngrungu yèn kiyai
pinarak môncanagara
wong pasisir padha gègèr
lamun aja mêngkonoa
môngsa bisoa mêlar
pira lawase ta iku
duk kyai nèng Kabanaran

norantuk sawah sakikil
muthag-muthêg nora obah
nèng nagari Jipang bae
wus katon antêpe kurang
paman Suryanagara
tobat akanthia iku
lamun prakara ing aprang

minyak-minyik mung anglirik
lamun dulu wêwadonan
gumêr punggawa gujênge
wus dadi ingkang pirêmbag
parentahe kang rama
anjoga ing Cêngkalsèwu
Ngrawa Pathi Kudus Dêmak

wetaning Lasêm sirèki
aja milu-milu ngolah
ya karêpe bubohane
pamanira Singasêkar
kang abot Surabaya
iku kang ngawaki ingsun
jajal wong môncanagara

wus matêng ingkang prajangji
bubaran ingkang bujana
pêndhak enjing kawiraos
Pangeran Mangkunagara
lan sagung pra dipatya
siyaga wus pamitipun
ngujung kang para dipatya

budhal sangking Pranaragi
sarêng pitu likur Bêsar
kadya hèrnawa balane
wontên gangsal èwu kuda
dharat tanpa wilangan
anèng marga tigang dalu
rêrêp tanah Jagaraga

ing wuri budhal sang aji
tanggal pisan sasi Sura
sampun salin ing taun Je
liman sapta ngrasa tunggal
pinetang sangkalannya
sampun prapta ing Madiun
masanggrahan kawan dina

Pangran Mangkunagarèki
budhal sangking Jagaraga
sadalu margi lampahe
praptanira Garobogan
panggih Sang Adipatya
Pugêr sami amêmangun
ing pikir ecaning lampah

dènira arsa masisir
Pangeran Mangkunagara
ingambêngan katanggêle
mangsaning jawah punika
luwung benjang kewala
yèn mêndha kang jawah wangsul
samangke luwung ngidula

anjampangi ing Matawis
kônca bupati punika
kang wontên Kêdhu Pagêlèn
sami sinupit ing mêngsah
dêlèr anèng Barangkal
saantuke matah bantu
mring Kêdhu Pagêlèn samya

tan adangu dungkap prapti
dutane Suryanagara
maring pangeran jujuge
lampahe atur wuninga
tiwas kasambut ing prang
Tumênggung Jayadirjèku
lan Radèn Mangkuwijaya

Dipati Pugêr miyarsi
anjêtung astapirolah
Pangran Mangkunagarane
wurung dènnya arsa dhahar
kapingungun sadaya
pangeran andikanipun
dèn age sira banjura

dutane paman Dipati
Suryanagara nusula
mumpung kyai durung adoh
manawa kasêlak ngetan
gêcak ing Surabaya
Adipati Pugêr matur
ing Pangran Mangkunagara

lidok tur kawula inggih
yèn paduka tan nuntêna
yêkti katiwasan gêdhe
pêjahe pun Jayadirja
sêmpal baune kiwa
rama paduka sang prabu
punapa dene sampeyan

caraka lajêng lumaris
Pangeran Mangkunagara
bêktani mantrine roro
angirit carakanira
Radèn Suryanagara
lajênga dhatêng Madiun
ing wuri dadoskên rêmbag

Pangran Mangkunagarèki
kondura dhatêng Mataram
Dipati Pugêr badhene
marentahakên wong desa
kinèn karya rêratan
karya lok maring wong dhusun
lamun natèng Kabanaran

wurung marang Surawèsthi
lampahe anikêl sêmat
anjog ing Dêmak badhene
akarsa gêcak Samarang
ngadu prajurit anyar
Pangran Mangkunagara wus
budhal sangking Garobogan

angidul ngilèn lumaris
anjog dhusun ing Gagatan
kalangkung rêsah balane
samarga-marga ngrêrayah
wong Sima wong Tênawas
nulya kang para tumênggung
kang têngga ing tanah Pajang

wus sami miyarsa warti
lamun gègère wong desa
wong bang lèr angili kabèh
prasami kumpul gêgaman
arsa mêthuk pangeran
anuwun parentahipun
ing Pangran Mangkunagara

Brajadênta Brajamusthi
Tumênggung Surawijaya
miwah Suradigdayane
lawan Suramangunjaya
Tumênggung Dipadirja
sakidul Sima kapêthuk
kang pra dipati sadaya

kumrubut sami ngabêkti
wusnya tata sami lênggah
pangeran sru timbalane
kabèh sanak pra dipatya
padha apêpuliha
patine kancanirèku
paman Tumênggung Jadirja

iya loji Bayalali
iku apa nora kêna
iya kinarubut ngakèh
ature kang pra dipatya
anggèr kalangkung gawat
akathah mariyêmipun
botên kenging ginagampang

Pangran Mangkunagara ngling
payo padha pêpikiran
sun mondhok ing ngarêp kono
sigra sarêng bêbudhalan
kèndêl ing pasanggrahan
parentah ing pra tumênggung
sami kinèn angrampida

nacak loji Bayalali
binanton môncanagara
bupati kapitu kabèh
tigang èwu kêkapalan
bupati tanah Pajang
kumpul wontên kuda sèwu
wadyagung grêgut sarkara

kang kinarya panganjuring jurit
nênggih Tumênggung Surawijaya
Tumênggung Dipadirjane
prapta surak gumuruh
wetan loji sakidul loji
miwah lèr baris gabag
mung kang kilèn suwung
prajurit môncanagara
pêksa nêmpuh mariyêm sadaya muni
akèh turôngga kêna

samya giwar wong môncanagari
pan angetan sami ingadhangan
mantri jêro jêjênênge
sakawan ngajak wangsul
wangsul ngilèn kang pra dipati
amor Bupati Pajang
anggênggêng ngêndhanu
bantu sangking Surakarta
prapta dalu Kapitan Tolong tinuding
lan Alpèrès Salija

kalih atus ingkang Bugis Bali
Jawa tindhih mas Surakartika
sami mêdali kêkèdhèr
nglêlèdhèk tangkêpipun
upêsir kang sami turanggi
lan para mantri Jawa
wontên kuda satus
arame dènira aprang
yèn binujung panggiware nganan ngering
mariyêm loji munya

kadi guntur wantu-wantu muni
panggiware tan ana kang tahan
kang lèr sangêt pangangsêge
pinetar kawu kawur
ingkang wetan angangsêg malih
dèn mariyêmi bubar
gumrubyug angêlun
dènira aprang sadina
tanpa wêkas pukul lima mundur sami
pra dipati sadaya

lajêng sowan ing ngarsanirèki
Pangran Dipati Mangkunagara
gumujêng myarsa ature
ingkang para tumênggung
lan ature mantri jro sami
kang jênêngi ngayuda
sangsaya angguguk
wis datan kêna pinaksa
bêbèdhungên wong desane kanan kering
ya padha rusakana

pan sadalu gunêm pra dipati
enjing pangeran sigra têngara
angidul ngetan budhale
sagung kang pra tumênggung
kinèn wangsul barise sami
Pangran Mangkunagara
wus anjog ing Sanggung
sadalu enjinge budhal
sapraptane Barija mung tigang latri
lajêng dhatêng Mataram

kunêng wau carakanirèki
nênggih Dipati Suryanagara
ing Madiun duk praptane
katur marang sang prabu
wus binuka suratirèki
lagya antuk satêngah
sang nata anjêtung
animbali pra dipatya
para mantri tuwin sagunging prajurit
prapta glar ngarsa nata

surat kinèn amaosa malih
marang Ki Tumênggung Sindusastra
wus prapta watês tibane
patine Ki Tumênggung
Jayadirja sagung miyarsi
gumêr pangungunira
kadyamin puniku
amine sidhêkah Ruwah
pangungune wong kathah wijiling lathi
nata dhawuh kang waspa

langkung rêntêng tyasira nrêpati
kadya wangsula ngilèn cinipta
sampun kaliwat rêmbuge
dènnyarsa atatêmu
lawan têdhak ing Surapati
sêmados sri narendra
benjang praptanipun
ing nagari Kartasana
sawêg sami ngumpulkên sakadangnèki
ingkang wontên Lumajang

kalangkung ruwêt sri narapati
datan antuk anadhah anendra
barusah bubrah galihe
katon sasolahipun
Ki Tumênggung Jayadirjèki
rewang duk abêbakal
wimbuh ing tyas kambuh
lami tan kêna sinaba
sidhêkahe para kaji kinèn ngaji
ing sapandhuwurira

sampun lami mèh kapiran budi
wontên caraka sangking bang wetan
Adipati Cêbolange
kangngirit praptanipun
anak putu ing Surapati
ing Kadhiri wus prapta
cacahe nak putu
kang mungêl sajroning layang
pitung dasa putunira Surapati
kang mêdal anak gangsal

ing samangke ingkang ambaboni
anak Barahim Wiranagara
anak Lêmbulêmgorane
miwah ta anakipun
Tirtanata sami anunggil
anak Suradilaga
Surapatènipun
ngumpul ing Barahim suta
sutanira sakawan kang jalu nênggih
kang sêpuh namanira

Radèn Malayakusuma nênggih
kang umadêg anèng nagri Malang
kang dadi pangaubane
ing sagung sanakipun
arinira namanirèki
Radèn Suranagara
kalih arinipun
Rahadèn Jayanagara
ari malih agênge anglêlangkungi
wontên tigang manusa

Ki Mas Sênthong kalareanèki
anama Radèn Tirtanagara
amung banthèng titihane
turôngga sagêngipun
tan kawawa dipun titihi
kadhang anitih cikar
mangkana sang prabu
kapencut sajroning surat
ing tyas aris lêjar pangungunirèki
mring Tumênggung Jadirja

budhal sangking Madiun sang aji
balanira pan kadi samodra
Suryanagara dutane
wus pinaring sul-angsul
sarta kintun salawatnèki
lan ulês kinintunan
mori tigang kayuh
wangsule sarêng bubaran
sri narendra mring Ngêblêg Kartasanèki
masanggrahan Caruban

enjing budhal sawadyanirèki
sadintên rawuh ing Kartasana
masanggrahan ing wismane
nênggih bupatènipun
kang wadyagung makuwon sami
kadya suwak kang praja
kanggenan wadyagung
arja ing sami sakala
pra dipati bang wetan sadaya kêrig
tugur nèng Kartasana

nuntên mundhut utusan sang aji
anganthèni Ngabèi Dul Jalal
Tumênggung Dêmak waune
ingkang badhe ingutus
animbali sutèng Barahim
kanthi punggawèng Srêngat
lan Japan puniku
Ngabèi Pêndhawajaya
wus lumampah sapraptanirèng Kadhiri
dhawuh ingkang timbalan

Adipati Cêbolang pangirid
lawan Radèn Malayakusuma
Ibrahim suta malihe
lawan sakadangipun
dêdamêle yèn winitawis
gangsal atus sadaya
paworing wongipun
lan prajurit Surabaya
wontên sèwu praptaning Kartasanèki
apan pinaring kurmat

iya dene taliti prajurit
urmat baris ngalun-alun aglar
lamun prajurit jro bae
sêsêg lun-alunipun
lan angirab pangeranèki
busananing kang wadya
kaparak dinulu
baranang giri pawaka
warna-warna lir panjrahing puspitadi
ngebati kang amulat

praptanira baris angurmati
munya kêndhang gong bèri sauran
sêrunèn lan carabalèn
kodhokngorèk angungkung
sarta êdrèl nginggil turanggi
eram dènira mulat
wong Surabayèku
miwah prajurit ing Malang
sami dongong miyat tingkahing prajurit
kaya dudu manungsa

kêbat rikat acukat tarampil
sêbat-sêbut amor kudanira
atusan tinggal tingkahe
wau kalih tumênggung
ingkang mêthuk jawining kori
sadaya ingandikan
wau sang aprabu
ngrasuk busana sabrangan
arasukan toromur wungu rêspati
angagêm kuluk jangkang

baludru cêmêng mubyar binodir
kêkintunira dêlèr Samarang
pan sarung Bugis nyampinge
rema têtêl apatut
kadya prabu ing Maispati
wau kalih punggawa
kang ngirit lumêbu
Mas Rôngga Wirasantika
lan Pangeran Pakuningrat ngacarani
marnahkên ênggènira

dupi cêlak sang nata nambungi
padha dèn parêg ing ngarsaningwang
sami sandika ature
sami asèlèh dhuwung
kumarubut sami ngabêkti
mangaras ing suku sang
mangusapi lêbu
sawusnya têlas sadaya
Ki Ngabèi Dul Jalal mrêpak bêbisik
punika kang rasukan

kotang têratean cêmêng nênggih
kang abêbêt sambojèjo ingkang
talaga muncar udhênge
pun Cêbolang pukulun
sigra mundur wusnya bêbisik
Ki Ngabèi Dul Jalal
ngandika sang prabu
angenconga lungguhira
ingsun tuduhêna kang sawiji-wiji
Cêbolang nêmbah mangsah

dupi parêg rinanggèh astèki
dimarene aja sira taha
marêpa mangulon bae
ngisore dhampar ingsun
Ki Cêbolang marêbês mili
kawratan sih sang nata
kabèh sami ngungun
dene lagya wruh sapisan
pêpatute lir wus wêruh tigang warsi
rakête pawong sanak

ngandikaris Cêbolang kang êndi
Ibrahim suta ingkang atuwa
kang dadi pamugêrane
Cêbolang nêmbah matur
kang rasukan baludru wilis
ingkang udhênge jingga
limar nyampingipun
nulya winastan sadaya
sadhèrèke sakawan dipun wastani
myang kadang naking sanak

panggulune Suranagarèki
nuntên arine Jayanagara
nuntên ingkang wuragile
kang luwih agêngipun
Ki Mas Sênthong Tirtanagari
ingawe kinèn nyêlak
kang langkung gêngipun
kinèn acucul rasukan
rasukane nênggih kotang kêstob putih
wus sami cinuculan

iki baya kang atiru kaki
wong samene iki nora nana
ingkang mêngkono gêdhene
ing sabarisan agung
suka gujêngira nrêpati
dangu-dangu umiyat
yèn ana wong sêpuh
lah kang tuwa iku sapa
kang jêjenggot Cêbolang matur wotsari
abdi dalêm pun bapa

sri narendra angandika aris
sira ingkang nama Wirasraya
duk kakang prabu syargine
kang kinarya tumênggung
iya Sêcanagara nguni
kalane Pranaraga
duk sira jinunjung
pukulun inggih kawula
kinarsakkên lan pun anak Sawunggaling
gih pun Sasranagara

sri narendra kèngêtan ing galih
iya ta lah wus nora kayaa
Si Sawunggaling budine
prakosa nora tangguh
tundhabema têmah kacêlik
apa tan rêmbugana
kalawan sirèku
Wirasraya matur nêmbah
sêdyanipun Surapringga miyambaki
arsa nama dipatya

kula myarsa kula pituturi
babar pisan aluhung sowana
sampun tanggêl pênggawene
ing paduka rumuhun
kula ingkang têngga Kumpni
manahe dèrèng eca
bilih pinakewuh
sang nata alon ngandika
iya iku wong tanggung pikire ugi
ing wêkasane tiwas

Wirasraya umatur wotsari
kala tuwan kithèng Kabanaran
sabarang atur-ature
ing paduka pukulun
pan kawula inggih sapalih
ngungun duk amiyarsa
wau sang aprabu
lah iku anake sapa
bapakipun pukulun pun Sawunggaling
pinêndhêt anak angkat

dhatêng abdi paduka ing nguni
gih pun uwa Dipati Jangrana
Wiradêdaha mantrine
ngandika sang aprabu
yèn mangkono boboting cilik
dudu karabatira
iya sira iku
apane Jayapuspita
nêmbah matur mantu kang sêpuh pribadi
nging mantu pêpulunan

iya Wirasraya wus pinasthi
sira mênangi ing jênêng ingwang
karsaning Hyang Rahmat gêdhe
aja taha sirèku
ngemutêna mêmulang nênggih
pratikêling ayuda
umatur anuhun
pan sarwi marêbêl waspa
tega têmên mring kang abdi Surawèsthi
sang natèng Kabanaran

dangu-dangu sang nata ningali
ragi nganan ana kang alênggah
agawat ing pasêmone
aragang dhapuripun
tuwan ora tuwa sayêkti
anetra lêngguk liman
nanging gutuk untu
rambutipun dèrèng uwan
maksih cêmêng rasukan baludru wilis
kotangrenda satêbah

udhêng Arab sruwal kêrstin abrit
bêbêd ragi Bali kêkencongan
gêdhog Makasar bêntinge
nyuriga pêdhang suduk
pantês lamun dhokoh ing jurit
ngandika iya sapa
Wirasraya iku
kang ana ing keringira
Wirasraya pukulun abdi nrêpati
anakipun pun uwa

têtilare abdi padukaji
gih pun uwa Dipati Jangrana
mangkya ngabèi namane
gih Jangrana pukulun
apikagèt sri narapati
apa iku kang aran
kalareanipun
iya Ki Jaka Tangkêban
matur inggih gumujêng sri narapati
hèh pawong sanak ingwang

aja ngarani angkoh ing mami
ngrungu syara durung wruh ing rupa
tibaning wruh lagi kiye
sukur rahmat maringsun
ing têgêse dene mênangi
ingsun amurwèng yuda
sira durung lampus
kawilang prajurit kuna
mêngko ingsun bisa têmu lan sirèki
sayêkti bêgjaningwang

adhi Mlayakusuma sirèki
ngulihana iya jênêng bapa
nama ing kaki angsale
anamaa sirèku
Adipati Wiranagari
lamun sira kaduga
loji Gêmbong iku
uwisêna babar pisan
nagri wetan sun srahakên ing sirèki
babone Pasuruan

Pajarakan Prabalingga Bangil
Porong Malang miwah ing Lumajang
sun paringkên sira kabèh
sakèhe anak putu
pra dipati lan para mantri
padha angèstrènana
ing jêjulukipun
Dipati Wiranagara
atur sêmbah para mantri pra dipati
kabèh saur kukila

Adipati Cêbolang nambungi
loji Gêmbong wus lami kinêpang
muwêr sami Walandine
mila kèndêl pukulun
dèrèng wontên ingkang ngidèni
mangkya maksih kinêpang
inggih kang tinuduh
Kartanagara Lumajang
kadangipun nak-sanak pun adipati
nênggih Wiranagara

angandika wau sri bupati
adhi Dipati Wiranagara
bantonana prajurite
kang ngêpang Gêmbong iku
arinira iya kêkalih
ya Si Suranagara
namaa tumênggung
Tumênggung Suranagara
ingkang anom iya wuwuha namèki
Arya Jayanagara

sun gawani nagara kêkalih
ambantoni marang Pasuruan
ing Japan Wirasabane
mangkata besuk esuk
dhuwung waos wus dèn paringi
kandêlan wrat nyakawan
êmas sêpuh-sêpuh
prasami sopal kancana
miwah malih rasukan baludru sami
lan sakancinge pisan

niga bêlah reyal dèn paringi
Radèn Tumênggung Suranagara
Arya Jayanagarane
kalih agêng tyasipun
èpèk renda dipun paringi
katimange kancana
wawrate nyapuluh
kang kèri kinèn mondhoka
tinut wuri jodhang puluhan waradin
sawong prajuritira

pêndhak enjing ing budhalirèki
Suranagara Jayanagara
Ngabèi Japan kanthine
wau ta ingkang kantun
Adipati Wiranagari
lan Dipati Cêbolang
pan ing sabên esuk
sowan dènira ngandikan
lan sang nata gunêm masalahing jurit
lan sagung pra dipatya

akasukan wau sri bupati
papêdhayan prajurit tayungan
wong Balianyar praptakèh
sami darahing ratu
namanira Dyan Maniklungit
lawan Radèn Jayastra
ing babêktanipun
sangking ing Nusakambangan
nigang dasa praptane nêdya angabdi
mring natèng Kabanaran

wus pinacak kinarya prajurit
nama atusan wong Brajayuda
ing kaparak golongane
sami rasukanipun
pêthak tinarètès ing abrit
sami sinungan jangkang
kabèh kulukipun
nênggih sami binacingah
abang putih samyagêng ing tyasirèki
wadya Nusakambangan

sabên enjing mijil sri bupati
ngirabakên prajurit sadaya
angajari prang pagute
kang pinrih gêlaripun
angsahira kinèn maoni
mring Ngabèi Jangrana
dhinawuhan sampun
Mas Rôngga Wirasêntika
wadana jro ingkang kinèn andhawuhi
sagung wadya kaparak

kirab anèng jawining nagari
pinggir wana ara-ara jêmbar
prajurit sru têngarane
kang prang kuda rumuhun
nuntên wadya kaparak sami
umagut aprang dharat
winêtokkên sampun
sadaya wus kawuningan
mring Ngabèi Jangrana wus dèn takèni
marang sira mas rôngga

pundi paman kang dèrèng prayogi
anauri Ngabèi Jangrana
inggih anak sadayane
sampun sami panuju
anglangkungi gêlar puniki
lawan kang kina-kina
laluri winangun
pun bapa amung satunggal
dèrèng sênêng prajurit jro angsahnèki
sami anyèrèd tumbak

dene kêdah unggul ing ajurit
inggih sawêg winaris kewala
anak amrih sayêktine
dede prange wong agung
butatuli tumbak cinangking
punapa sok pêranga
banjur soroh amuk
lajêng mijêt baunira
kiyu têmên bau kula aningali
anak angsah andika

yèn apranga lan wong Surawèsthi
kula tadhahi gêlar balêsar
dadia senapatine
kula rewangi ngantuk
gumêr sagung kang pra dipati
suka gumujêng samya
Jangrana acucut
anak mas ukaraning prang
sapambalang rubuhe kang watang sami
yèn prang ngangge ukara

Rôngga Wirasêntika dhêkoni
mila paman wingi sri narendra
sampeyan pinrih têgêse
maonana kang luput
botoh sêpuh pasthi prayogi
yêkti lêrês sampeyan
bucal ukarèku
angling Ngabèi Jangrana
apan kangjêng sang nata amrih utami
sampun bucal ukara

botên ngangge wawratan ngajurit
sok apranga angamuk kewala
tan etung kalamangsane
sidaguri winadung
yèn nêgara witing kasambi
kang dèn angge punapa
inggih wadungipun
punapa inggih wontêna
gênging wadung sakala sabôngka nênggih
sangkale satirisan

manusane wontêna rong èsthi
malah langkunga ing patang gajah
anak puniku inthane
sami suka gumuyu
kang miyarsa para dipati
sumyak ambata rêbah
sarêng unduripun
sapraptanirèng paseban
Ki Jangrana kêdah akantun nèng jawi
tan purun lumêbêta

gih sampuna pun anak pribadi
atur kula têlas ing pun anak
mas rôngga sarêng lêbête
praptèng byantara prabu
sri narendra angandikaris
anèng di Si Jangrana
rôngga nêmbah matur
kêdah nèng jawi kewala
priye rôngga apa ana dèn waoni
mau mring Si Jangrana

Rôngga Wirasantika wotsari
datan wontên ingkang winancenan
ginunggung gêlar sakèhe
mung satunggal pukulun
dipun cacad dipun poyoki
mangsah nglêlandhak tumbak
dede kramanipun
winastan tilar ukara
ngicalakên parikramaning ajurit
ambutatuli nasak

cucudipun inggih marêk ati
sri narendra alon angandika
rôngga bênêr lamun kuwe
ya lagi buru butuh
lagi durung ana pinikir
saakal-akal ingwang
durung ana tinut
mêngko ana botoh tuwa
yêkti wajib sagêlare dèn ugêmi
anganggo môngsakala

timbalana malêbu tumuli
lawan si adhi Wiranagara
lan Dipati Cêbolange
Wirasraya yya kantun
kang Jangrana padha wong buki
mas rôngga sigra mêdal
praptèng jawi dhawuh
kerit lumêbêt sadaya
sapraptane ing ngabyantara nrêpati
sang nata angandika

dhi Dipati Wiranagarèki
paran wartane kang bantu ngetan
kadangmu karo lakune
Si Suranagarèku
lan Si Jayanagara nênggih
ana guyuning rowang
sigra awotsantun
Dipati Wiranagara
inggih abdi dalêm dutanipun prapti
Gêmbong taksih kinêpang

abdi dalêm Pasêdhahan gusti
sampun rantam barise pinancak
tigang èwu dêdamêle
ping kalih yudanipun
bantu sangking ing Surawèsthi
prang wontên Prabalingga
ing mangke pukulun
bantu Sampang Surapringga
kang abantu mantuk dhatêng Surawèsthi
badhe wangsul wartanya

kathah bantu kang sangking Samawis
sami tata wontên Surapringga
miwah Madura bantune
inggih kang tigang èwu
wangsul lawan bala Kumpni
kawan èwu Madura
inggih badhenipun
anggitik môncanagara
Wirasaba ing Japan miwah Kadhiri
bêkta Kumpni mudha

kawan atus Kumpninya
dhomas ingkang Bugis Bali
kawan èwune Madura
mila tahanipun mangkin
yakine kang pawarti
lamun paduka pukulun
rawuh môncanagara
mau gumyahing pawarti
mung Pangeran Mangkunagara kewala

mila inggih Surapringga
ingkang sami dèn jagani
kêrig prajurit Madura
kang tugur ing Surawèsthi
sang nata ngandikaris
adhi Wiranagarèku
lah iya ngarah apa
sêlot-sêlote ta adhi
sêdhêng bamban anata prajuritira

mangkana wau sang nata
angayêm-ayêm kang abdi
nèng tanah môncanagara
akasukan sabên latri
lan sagung pra dipati
sami eca manahipun
tuwin wong agung wetan
anak putu Surapati
langkung carêm anggung atampi ganjaran

sampun kinulawisudha
sinungan nama dipati
Dipati Wiranagara
kadange nom tiga sami
apan sinami-sami
sinungan nama tumênggung
mintir kang dana boja
wus inganggêb kulit daging
kunêng ingkang sawadya angeca-eca

gantya malih kawuwusa
kang sabên dina ajurit
Kêdhu Pajang lan Mataram
Pagêlèn rame ajurit
kang baris Kêdhu sami
kasoran samangke unggul
Pangran Mangkunagara
pinarêg wontên Matawis
milanipun kang mêngsah sadaya taha

Sultan Bantên angkatira
lan bupati para mantri
badhe anggitik Toyamas
Tumênggung Mangkudirjèki
prajurit kang turanggi
sadaya pan wolung atus
kalawan pitung dasa
kalih èwu dharatnèki
praptèng Lêdhok pamardèn dhadhal sadaya

Tumênggung Yudanagara
bitinge wetan nagari
galugu kinapurancang
santosa dipun tênggani
sagung para ngabèi
bang kilèn tugur ing ngriku
kathah kêriganira
wau ta sampun miyarsi
lamun Sultan Bantên badhe mukul ing prang

sigra dènira utusan
marang Pagêlèn lumaris
duta prapta atur surat
marang Ki Tumênggung siji
siji marang Kumpni
Kapitan Bagrak puniku
sami ungêling surat
nêdha bantu ing ajurit
alon mojar Ki Tumênggung Arungbinang

tuwan lamun datan rikat
bilih kawratan pun adhi
Tumênggung Yudanagara
Kapitan Bagrak sigrangling
dika amatah mantri
kewala ingkang abantu
lawan Kumpni kula
kapat sasur ingkang putih
Luknan Bungsèt puniku kang ngirit lampah

lawan bature si bapak
Kapitan Gôndariyèki
wong Bali sèkêt kêwala
bêktaa mriyêm kêkalih
ki tumênggung anuding
kêkalih panèwunipun
lawan sakancanira
sadaya cacahing mantri
prajurite gangsal atus kang turôngga

Ngabèi Martadipura
Panèwu Marta rannèki
budhal lampahe asigra
datan kawuwus ing margi
ing Banyumas praptènjing
wus panggih lan ki tumênggung
pinarnah ing panggenan
lawan mariyêmirèki
bètèng pasang rakite langkung santosa

langkung sugun-sugunira
mangkana ingkang winarni
Ki Tumênggung Mangkudirja
lan prabu ing Pakungwati
panganjurira prapti
nocok pabitinganipun
rame surak wurahan
ing jro anadhahi bêdhil
sami giwar ngantosi ing gustinira

tan adangu praptanira
Sang Prabu Mangkarawati
lan Tumênggung Mangkudirja
angangsahakên prajurit
Ki Tapa angawaki
angirit prajuritipun
wong Bantên andêling prang
tigang dasa sondhèr kuning
têtindhihe Radèn Arya Kêndhayatan

ingangsahkên ngamuk dharat
angrangsang angrêbat biting
amung kêkalih turôngga
kêstapa kang maksih nitih
lawan radèn aryèki
Kêndhayatan maksih manggung
nèng kuda songsong pêthak
santana ing Pakungwati
naking-sanak lan Sultan Tubagus Buwang

prajurit Bantên angrangsang
datan kandhêg dèn bêdhili
Ki Tumênggung Mangkudirja
angawêt anganan ngering
Sultan Bantên jênêngi
songsongipun kuning sungsun
caruk prajuritira
anarik kolowang sami
pangungkihe nêdya ngobrak-abrik jagang

angrangsang-ngrangsang katulak
ingêdrèl ngudani mimis
kumêrap maksih angrangsang
prajurit ing Pakungwati
sogok-sinogok sami
arame rok silih caruk
akathah kang kabranan
dèrèng suda tyase sami
angawaki dharat Radèn Gêndhayatan

kinarutug ingsanjata
wong Bantên amêksa ngungkih
wus akathah kang kabranan
binayang mundur kang kanin
kang kari nusul ngungkih
berangi biting galugu
prajurit kang turôngga
kang sami dèn mariyêmi
sami giwar sagung prajurit turôngga

kang angrangsang ingêdrelan
asru dèn êsoki mimis
sangkin kathah kang kabranan
Ki Tapa kudane kêni
mundur prasamya miris
Kumpni pangêdrèlipun
rontaka lan darebas
langkung ramening ajurit
sami mundur marang wana tarataban

kalih jam ing yudanira
prajurit ing Pakungwati
ingkang pêjah tiga wêlas
pêpitu kang sami kanin
Sang Prabu Pakungwati
asru dènira amuwus
hèh kakang Mangkudirja
paran pênêde puniki
anauri inggih ta sadasa-dasa

wong mungsuh botên katingal
wong aprang kalawan mimis
lamun sami katingala
sayêkti gitik-ginitik
saksat mungsuh dhêdhêmit
yèn wontêna ingkang mêtu
kula kang anarajang
kula ilês ing turanggi
yèn punika inggih anggèr taksih gawat

lamun suwawi punika
paduka kula aturi
panggih lan raka paduka
Pangeran Purubayèki
sami amangun pikir
bilih dhakan sangking kidul
anggitik ing Toyamas
Sultan Bantên anuruti
budhal ngidul mring Pagêlèn saha bala

Ki Tumênggung Mangkudirja
tinuduh kinèn ngawaki
nèng lêledhok sangking wetan
sandika Mangkudirjèki
lawan nguruni mantri
têtiga kalawan jagul
tumênggung ing Banyumas
sampun amiyarsa warti
ing budhale mring Pagêlèn mungsuhira

nora gawa baris Jawa
sang prabu ing Pakungwati
prajurit Bantên kewala
mung bêkta têtiga mantri
mantri kang anjagani
jagul pêpikulan sangu
prajurite priyôngga
wong Bantên ingkang marjurit
botên luwih mung tigang atus sawidak

panggih wetan Bagawônta
Pangeran Purubayèki
anèng dhusun Bantardawa
kasoran dènira jurit
lamun kang rayi prapti
pinêthuk lajêng kapêthuk
sami arêrangkulan
wus tata sami alinggih
sami tutur-tinutur kasoran ing prang

Pangran Arya Purubaya
tutur kasoran ing jurit
kalawan Kapitan Bagrak
rêbat Pagêlèn tan olih
mangke baris Kumpni
sampun wontên ing Sagaluh
kalawan Arungbinang
Pagêlèn wetan dèn goni
Sultan Bantên tutur kasoran ing yuda

anggitik nagri Toyamas
pinêthuk wetan nagari
bitinge langkung santosa
tan kêni ingungkih jurit
lawan wontên Kumpni
sangking Pagêlèn bêbantu
dadya mangke ngandika
Pangeran Purubayèki
adhi prabu punika rêmbag kawula

kula bantoni punggawa
satunggil pun Sawunggaling
dadosa êlok kewala
mukul ing Toyamas malih
yèn sampun kapiyarsi
nuntên wangsula angidul
mêdal kilèn kiwala
mukul Pagêlèn sayêkti
kula adhi ingkang gitik sangking wetan

yèn sampun Pagêlèn pêcah
Toyamas puniku gampil
sangking ing ngriki kewala
kang wetan Mangkudirjèki
dika kèn angawaki
payo-payo apingamuk
adhi puniki warta
kang nglurug mangetan sami
sampun radin têtiyang môncanagara

antuk bumi pitung lêksa
raka dika sri bupati
sampun mèh angkat-angkatan
gêcak loji Surawèsthi
kula lan dika adhi
lan raka andika besuk
kangmas Adiwijaya
lamun kantuna ing kardi
gih punapa adhi sae pêpanggiha

anggitik ing Surapringga
raka dika sri bupati
ngadu wong môncanagara
prajurite kang turanggi
salêksa malah luwih
dharate rong lêksa langkung
botên lami watara
pêcahe ing Surawèsthi
lajêng ngilèn raka andika sang nata

puniki yèn kalêrêsan
yèn bêdhah Toyamas adhi
botên kudu ngêpung Têgal
sami pinaliwat adhi
Pamalang dèn anciki
sayêkti nuli atêpung
dhimas Natakusuma
kangmas Adiwijayèki
sayêktine kapanggih ing Pakalongan

Dipati Suryanagara
ngancik Kêndhal Lèpèntangi
raka andika sang nata
pasthi Kêndhal dèn anciki
angêpung ing Sêmawis
kula andika puniku
kangmas Adiwijaya
sami ngêpung loji Têgil
pan mangkatên rekane yèn angsal lampah

tinêlukkên wong Pasundhan
sangking ing Toyamas benjing
sayêkti gampil kewala
môngsa ngawalana jurit
yèn Pasundhan wus radin
Batawi aja cinatur
liniwatan kewala
mulih marang Pakungwati
kula lawan Dipati Suryanagara

kang ngatêr ing laku dika
mulih marang Pakungwati
adate raka andika
yèn aprang wus antuk titih
botên marêm ing galih
pangamuke ngiwat-ngiwut
tan ana malang-malang
gêmpang ngangkang kapalipis
pan anglurug tan wontên gawêr ing marga

apan wus tamtu ing wêca
adhi yèn têrah Matawis
yèn wus umbul-umbul Kuran
ing ayuda pilih tandhing
raka dika puniki
ngantêpi agamanipun
kathah kadang kawula
adhi mung siji puniki
têtêkone têtêp mantêp ing agama

kalangkung suka miyarsa
Sang Aprabu Pakungwati
myarsa kojahe kang raka
Pangeran Purubayèki
rêmbuge sampun dadi
kunêng gantya kang winuwus
tumênggung ing Toyamas
angantukakên Walandi
mring Pagêlèn yèn mêngsah angidul samya

anjog Pagêlèn sinêdya
Sang Prabu Mangkarawati
Kapitan Bagrak ginêcak
kang tate prang amêtoni
tan purun prang jro biting
Kapitan Bagrak datipun
watêr ayuda dhadha
angantêp gitik-ginitik
wêwatêke Kapitan Bagrak anggagrak

lampahira wangsul gêlar
marang Toyamas ing warti
binanton Pangran Purbaya
kang dinuta Sawunggaling
margi malipir wukir
Selamanik mênggok ngidul
dalu dènnya lêlampah
Karangdhuwur kang dèn jogi
têlikira Ki Tumênggung Arungbinang

kang kinèn amomor lampah
mring sultan ing Pakungwati
gugup dènira anyimpang
sapraptane tur udani
yèn mêngsahira mangkin
nambuh lampah Karangdhuwur
badhe anjog angetan
kang angiring Sawunggaling
ki tumênggung miyarsa gupuh lumampah

mring loji panggih kapitan
bilang mungsuh andhatêngi
sêdya anambung ing lampah
urut sèwu kang dèn jogi
gupuh dènnya miyarsi
angundhangi wadyanipun
sigra Kapitan Bagrak
ki tumênggung kadipundi
akal dika punapa ta kinêdhikan

gih punapa kinathahan
magut rajèng Pakungwati
adat puniku prawira
botên kêni ginagampil
duk wontên Pakungwati
wikana mangke puniku
Tumênggung Arungbinang
inggih tuwan winitawis
sampun kongsi kuwatir kang kantun wuntat

tuwan pinalih kewala
gih kêpara kathaha ingkang kari
kula mung bêkta rongatus
prajurit kang turôngga
ingkang dharat amung bêkta tigang atus
sapalih mantri kang milya
Kapitan Bagrak amijil

dragundêre kawan dasa
kalih dasa amung kang jalan kaki
kalih bêlah Bugis Wangsul
Kapitan Gôndariya
upêsire kang turôngga têlung puluh
sangking pakuwon wus budhal
ing lampah ragi anyilip

sarêng rêp Kalêgèn prapta
amakuwon anèng wismaning mantri
Kalêgèn wetan puniku
kiwa mot wong akathah
tan katawis margi agêng ingkang kidul
sadalu apirêmbagan
angreka gêlaring jurit

Ki Tumênggung Arungbinang
maos surat antuke punang têlik
cacah prajuriting mungsuh
pêpênêde sadaya
busanane kudane aja kaliru
kalih atus salawe prah
andêl pamuking ajurit

kang satus têtindhihira
pangiride Ki Demang Rêksapati
turanggane jangjan biru
rasukan krêstin abang
talakupe baludru irêng puniku
grim kuning saruwalira
kêras Dêmang Rêsapati

Ngabèi Jayakintara
satus malih prajurit dèn tindhihi
turanggane abang sêpuh
mêrtaswejo bajonya
talakupe rêrendan baludru biru
lancingan biru sangkêlat
satêbah pêsmènirèki

dodot kuning salawe prah
kadi sondhèr puniku kang nindhihi
payung putih namanipun
Radèn Mas Gêndhayatan
kuda rajêg abajo irêng baludru
pinêsmèn urut dongdoman
udhênge cawêni putih

baludru jro kang lancingan
ambêranyak kuda adheyan ngirig
Ki Tapa nunggil ing ngriku
cêmêng turangganira
rasukane lurik kuning ulêr lulut
talakup baludru abang
saruwal kombor grim kuning

dene ta pangajêngira
wontên sèkêt dêmang bantu nindhihi
bajone sangkêlat biru
bopong turangganira
nora nganggo talakup kawêng talêkung
rangkêp sapta ngagêm baya
sultane kang payung kuning

turanggane dhawuk pêthak
kêkambile rarab baludru wilis
cindhe bang palisiripun
bajo toro kewala
salancingan ngiras sami salmur wungu
baludru cêmêng kang jangkang
tirah lung-lungan binodir

pangayape tigang dasa
mung sadasa kuda kang munggèng ngarsi
nanging arang kang asêpuh
sami rare sadaya
dipun eling tuwan barise martêlu
lawan tuwan dipun awas
mungsuh kang ala kang bêcik

Sawunggaling gène têbah
amung kuda sèkêt pan botên luwih
ragi kering ngarsanipun
punika benjang-enjang
Sawunggaling kula kèn mêdhot rumuhun
pisaha kalawan sultan
sang prabu ing Pakungwati

ingkang ngajangi kawula
lan pun bapa Gôndariya ing benjing
dene tuwan liyanipun
prajurite kang kathah
sampun tuwan obah sangking gène besuk
prang têtêg inggih kênia
yèn kula sor kula ungsi

kang adodot kuning tuwan
wong salawe pamuk andêling jurit
yèn durung katon puniku
sampun tuwan agahan
nadyan katon yèn kula dèrèng kaburu
sampun dika obah-obah
tan wontên kang kula ungsi

Kapitan Bagrak lingira
inggih tuwan tumênggung kadipundi
mungsuh sangking kilèn niku
lakunipun angetan
yêkti kula pêgat ing wetan umagut
nauri Kyai Rungbinang
botên tuwan sangking kering

yèn tuwan pêgati ngarsa
balanipun Sang Prabu Pakungwati
pêparon watawisipun
yèn botên pratêlonan
ingkang jêrih kalayan ingkang apurun
lamun pinêgat ing ngarsa
kang jêjêrih têmah wani

yèn winêton ing ngiringan
ingkang jêrih tulus gènipun jêrih
sayêkti padha lumayu
kari kang wani padha
wong apêrang sanadyan mênanga iku
kalamun balane rusak
pan tiwasing senapati

rêmbag sadalu tan uwas
rêbat pikir sadalu apradondi
Kapitan Bagrak puniku
kêdah panggitikira
sangking ngarsa yèn mungsuh kalah kacakup
dèrèng rêmpêg kang pirêmbag
sami kakune tyasnèki

ki tumênggung nulya mêdal
api-api têtoya praptèng jawi
parentah ing balanipun
desa kang kulon ika
desa suwung padha obongana gupuh
ingkang tinuding lumampah
tumênggung lumêbêt malih

ing pakuwon palênggahan
lan Kapitan Bagrak nulya miyarsi
obong-obongan gumrudug
tanya Kapitan Bagrak
gni paran puniku tuwan tumênggung
saure Ki Arungbinang
tuwan kula tan udani

saksana prasamya mêdal
lajêng mulat dahana gêgilani
Kumpni ngundhangan kumpul
miwah sagung wong Jawa
sami kumpul manawi solahing mungsuh
pangantine pan kongsi byar
lajêng budhal ngilèn sami

nanging kêkalih marginya
êlèr kidul kang êlèr dèn margani
datan têbih longkangipun
amung êlêd sadesa
kêkapalan kang sami wontên ing ngayun
kang dharat wontên ing wuntat
puk ro kathah dharatnèki

Kumpni miwah wong Jawa
kathah dharat lampah dadya sawiji
mêngsah lampahe mratêlu
Sultan Bantên nèng dhadha
Sawunggaling kang pangawat kiwanipun
têngên Panêmbahan Tapa
lawan dêmange kêkalih

Ki Tumênggung Arungbinang
kakang Kartilêksana dika ugi
lawan Martadika gupuh
dèn inggal anèng ênu
Sawunggaling pukulên kiwa gènipun
poma ta dèn kongsi pisah
lan Sultane Pakungwati

Ngabèi Kartilêksana
lajêng mangsah wau duta kang dêlik
prapta panggih ki tumênggung
matur mêngsah wus cêlak
tan adangu kang rantab-rantab kadulu
pangarsa dharat sawidak
Kapitan Bagrak udani

lajêng dènnya irnarajang
binêdhilan lajêng palajêngnèki
ngetan sami dèn bêbujung
nyandêr Kapitan Bagrak
ki tumênggung kèndêl lan sawadyanipun
kalawan Kumpni Islam
lan Walandi jalan kaki

Kapitan Bagrak wus têbah
Luknan Bungsèt Kaptan Gôndariyèki
muwus marang ki tumênggung
tuwan tumênggung paran
dika susul sudara tuwan puniku
mungsuh kang agêng nèng wuntat
sarunène kapiyarsi

êndêlna kaparèng tiwas
ki tumênggung sigra nandêr pribadi
Kapitan Bagrak kasusul
ambêdhili wong dharat
mungsuh sami lari nalêsêp ing dhusun
sami wong ala kewala
tumênggung asru dènnyangling

hèh tuwan kapitan paran-
karsa dika kula botên mangarti
aprang botên ngangge rêmbug
sakarêp-karêp dika
botên kapok si kalèrêk tumpêsipun
lan si uce prang pajênar
ngangge karêpe pribadi

wong ala dika tarajang
mungsuh ingkang têmên mingsih nèng wuri
karungu kêndhang gongipun
sêrunèn kapiyarsa
batur dika puniki akèh kang kantun
kapitan mèsêm anulya
dawêg ki tumênggung bali

tan adangu lampahira
mungsuh katon eca dènnya lumaris
dupi sarêng ing pandulu
sarêng panêmpuhira
wong ing Bantên Kumpni ingkang tinêmpuh
ingêdrèl maksih angrangsang
panunjange numbak wani

amung tiyang kalih desa
yèn caraa yudane wong Mantawis
ngarsa nunjang wuri nusul
mila Kumpni rusak
punika ta kang ngarêp sampun anêmpuh
wuri ningali kewala
tinonton wontên nulungi

wus lingkap Kapitan Bagrak
sangêt kuwur sakêdhap wong Kumpni
sakawan dragundêr lampus
ingamuk tinalêmpak
ingkang pêjah tiga sangking kudanipun
tumênggung arsa tulunga
Sultane Bantên anggitik

ki tumênggung tinarajang
pinanggahan nanging wadyanirèki
sami miris manahipun
dadya sor yudanira
wus kabêrêg wau sira ki tumênggung
prajurit turôngga sirna
kantun ingkang dharat sami

kumpul ing wadananira
anggarêbêg tan pisah ing ajurit
amung kari ki tumênggung
kang maksih nitih kuda
sakathahe prajurit mawur katawur
kawone Kapitan Bagrak
sakêdhap nulya kapanggih

prajurit kang sami dharat
Kumpnislam Jawa lan jalan kaki
akathah sami têtulung
rame campuhing yuda
kari kathah wong Bantên abêr prangipun
dadya rèh ulêng-ulêngan
wong Bantên kathah ngêmasi

kasêmbuh ing praptanira
para mantri kang prang lan Sawunggaling
Sawunggaling wus kaburu
pisah kalawan sultan
sampun têbih kang ambujung sami wangsul
lajêng prang udhêl-udhêlan
lan prajurit Pakungwati

Sultane Tubagus Buwang
nandêr mangsah kumêrap wadyanèki
mangsit wau ki tumênggung
Kapitan Gôndariya
inggih bapa lah puniku sultanipun
ngangsuhakên pamukira
wong salawe sondhèr kuning

ya kapitan Gôndariya
undhang dharat marang sagung upêsir
piyak maro barisipun
Sultan Tubagus Buwang
lajêng nêmpuh Kapitan Bagrak acampuh
arame caruk kalewang
Kapitan Bagrak kalindhih

amubêng palayunira
kaparêgok wau barisirèki
Kapitan Gôndariyèku
lan ki tumênggung nunggal
katêngkulak tinadhahan pamukipun
mring Kapitan Gôndariya
arame ungkih-ingungkih

rukêt acaruk landheyan
ki tumênggung sigra dènnya nulungi
binalik sarêng tinêmpuh
ki tumênggung kasingsal
kinaroyok ing dharat ing kering pungkur
ki tumênggung karepotan
bêdhile tan kobêr muni

nuju nitih kuda ajar
Ki Tumênggung Arungbinang mèh kêdhik
baya dèrèng ajalipun
kinaroyok ing mêngsah
mêngsah dharat milangèl pinrih ing lampus
kongsi ginêbug sunapan
ki tumênggung kudanèki

anggiwar angulêr kilan
kancanira mantri samya nulungi
kuwur sami katêlanjur
Kapitan Gôndariya
nguwuh-uwuh ing ngriki anak tumênggung
mila dika awor mêngsah
ki tumênggung sampun nunggil

wong Bantên kang sondhèr jênar
jêbul wontên têngah dènira jurit
pisah lawan gustènipun
sangking kuwur ing aprang
carub awor liru gon tan wruh ing batur
dragundêr Kapitan Bagrak
palayune wangsul malih

wau Radèn Kêndhayatan
kang angabên prajurit sondhèr kuning
wontên ing têngah angamuk
ngiwa nêngên solahnya
mobat-mabit Kêndhayatan pamukipun
mêngkab ingkang tinarajang
kanan kering anangkêbi

arame kinandhang-kandhang
binêdhilan sampun kelangan gusti
sultane apan bêbujung
ing para mantri Jawa
kang binujung anikêl palayunipun
samya jêbul malih têngah
angêpung kang dodot kuning

binêdhilan kering kanan
Gêndhayatan pamuke mobat-mabit
wong dodot kuning sapuluh
pan sampun sami pêjah
sultanipun lan Ki Tapa ambêbujung
wong dharat puniku gêlar
jaga palayoning jurit

Ki Tumênggung Arungbinang
gêndhingipun balithuk mungsuhnèki
prang bingung pating bilulung
Rahadèn Gêndhayatan
dangu-dangu sawab dening kinarubut
ing sinapan lan darebas
kêna cêngêle ngêmasi

tiba sangking kudanira
gya rinêbut marang wong dodot kuning
ing uwot turangganipun
binakta bêdhah ngetan
kang tinêrak samya piyak pijêr jêtung
anon tingkah kang mangkana
wong atusan kèndêl sami

ngungun miyat solahira
wong limalas sami anggawa jisim
kang tinêrak dongong gêtun
baris atusan piyak
pêcah maro wong Bantên palayunipun
wong dodot kuning angetan
kasmaran kang ngulon sami

dadya prasamya dèn ungsir
kang angulon kang angetan
prajurit kuda kimawon
kalawan Kapitan Bagrak
malah praptèng Wawala
sultane nulya kapêthuk
katur Radèn Gêndhayatan

punika ingkang ngêmasi
kapêngpêng mukanirabang
ngamuk abela sêdyane
kadangira naking-sanak
dadya para mantrinya
gendholi angajak mundur
mêngsah Kumpnine kathah

sang prabu ing Pakungwati
dèrèng kêni ingaturan
kuda siningsêt ambêne
Kapitan Bagrak punika
Sultan Tubagus Buwang
sêmune arsa angamuk
barise sigra winêcah

pinartêlu ingkang baris
wau ta kang lagi prapta
Pangran Mangkukusumane
dinuta marang kang raka
Pangeran Purabaya
ngundurna kang rayi gupuh
yèn kasoran ing ayuda

angamuka lêbugni
adhi suwawi kondura
sarêng wau ing undure
angetan praptèng Galendhang
Ngawu-awu ngalèrnya
Kapitan Bagrak wus wangsul
datan purun angungsira

kang bujung mangilèn sami
Ki Tumênggung Arungbinang
datan wontên prajurite
wong Bantên repot sadaya
pikulan lan wadonan
anêmên pambujungipun
Ki Tumênggung Arungbinang

anandêr dènnya nglancangi
wus kaliwat majêng ngetan
wong Bantên menggok angalèr
nêrak êmbêl ing talaga
kèndêl tan sagêd polah
têluk asrah darbèkipun
Ki Tumênggung Arungbinang

gupuh dènira nampani
kang atos-atos kewala
êmas miwah sêsotyane
lan busana kang prayoga
liyane kang punika
tinampèn ing mantrinipun
ing lètèr Surawikrama

tan karuwan cacahnèki
wonge sami inguripan
sami binônda kimawon
praptèng surup kèndêlira
panggih Kapitan Bagrak
dalu-dalu ngajak laju
mantuka dhatèng Ungaran

ing pukul sawêlas prapti
barisan loji Ngurawan
ki tumênggung mariksa ge
angiwa mring pasarean
kanthong motha ngungkaban
isi êmas sêpuh-sêpuh
graita Ki Arungbinang

êmas iki têlung kati
sun aturêna sang nata
iya dadi kayaningong
lami tinuduh ngayuda
durunga duwe kaya
iki parêng bêjanipun
gustiningsun sri narendra

mas walulon tigang kati
kang sami manjing dangdanan
pan inggih sakati malèh
sampun sami rinojodan
manjing mas patang katya
kunêng gantya kang winuwus
kang têtêp baris Ngungaran

Pangran Purbaya winarni
barise nangkil nèng Praga
wontên dhusun ing Kadêmèn
sawetaning Bogawônta
angênthêl manahira
nging balane maksih agung
wontên sèwu kang turôngga

kalih èwu dharatnèki
mantrinipun maksih kathah
nênêm para tumênggunge
kalamun gunggungên samya
sawarnining gêgaman
kadi langkung kawan èwu
dhasar abêr yudanira

Sang Aprabu Pakungwati
makuwon anèng Ngulakan
lêt patang desa têbihe
gène mêtak kang santana
Rahadèn Gêndhayatan
sultan ing Bantên kalangkung
dènira sungkawèng driya

kèh kalong ingkang prajurit
barana kathah kabandhang
tambuh raose manahe
Jêng Sultan Tubagus Buwang
anggung wayang-wuyungan
ciptanira kadya nusul
mring sang natèng Kabanaran

kang maring môncanagari
nanging èwêde kang manah
lagya tinuduh ing gawe
bêdhah nagari Toyamas
anggung soring ayuda
nadyan ajur rêmak-rêmpu
tinunggila ing sang nata

ingkang alagya prihatin
wuwusên Kapitan Bagrak
Tumênggung Arungbinange
sami majêng barisira
marang Pêgêlèn wetan
baris dhusun ing Sagaluh
rinakit loji anakan

prapta bantu sangking Têgil
sakawan kang pra dipatya
kawan dasa dragundêre
jalan kakine sawidak
dadya mantêp sadaya
jalan kaki kalih atus
lawan dragundêr sawidak

langkung agêng ingkang baris
Sêgaluh kadi nagara
pasar pabarisan gêdhe
nganggo kêbo sapi jaran
jinagan ing Walônda
pinindhoa yudanipun
pinukul natèng Banaran

kadi kasaid nadhahi
Ki Tumênggung Arungbinang
wus mari kamôndakane
madêg walulon tyasira
dene Pagêlèn ômba
radin wong nêmlikur èwu
ngumpul wus dadi satunggal

wus kathah kang nungkul prapti
para mantri numbakanyar
tilar Pangran Purbayane
ing Pagêlèn tan winarna
ingkang baris santosa
ya ta wuwusên ing Kêdhu
Mayor Sakèbêr barisnya

nèngTigawanu anênggih
mratiga kang baris Sêcang
sira Kapitan pan Dêr Pol
ing Tarayêm barisira
Sungrat kalawan Kulman
têtiga bupatinipun
Ki Tumênggung Wiradigda

lan Tumênggung Rajaniti
Tumênggung Surajênggala
dene Sêcang bupatine
Ki Tumênggung Mangkuyuda
Sakèbêr kanthinira
kang abaris Tigawanu
bupati pasisir samya

Kêndhal miwah Lèpèntangi
têtindhih Tumênggung Batang
baris ing Kêdhu mêngsahe
Dipati Suryanagara
Pangran Natakusuma
wêwolu para tumênggung
sami wontên Kilènpraga

Pangran Adiwijayèki
lan Tumênggung Mangkudirja
nabrang angidul barise
karsane angulatana
Sultan Tubagus Buwang
miyarsa sor yudanipun
pacak baris ingulatan

Tarayêm anggung ajurit
lan bala Mangkunagaran
nèng Kaligondhang barise
Tumênggung Kudanawarsa
lan Suramangunjaya
kang baris Sêcang amungsuh
lawan Tumênggung Môndraka

Singaranu miwah malih
Wiradigda Jaulatan
ing Tigawanu mungsuhe
Dipati Suryanagara
Pangran Natakusuma
ing sabên dina prangipun
bêburon gênti kasoran

Pangran Mangkunagarèki
baris wontên Pajagalan
pra mantri Mataram kabèh
ngumpul anèng Pajagalan
liya ingkang pangarsa
Kaligondhang barisipun
Tumênggung Kudanawarsa

nanging kêrêp tampi tulis
Pangeran Mangkunagara
sangking Idêlèr Ondorop
sami kintun-kinintunan
ingipuk tur linopa
akathah pisungsunipun
idêlèr marang pangeran

idêlèr ngojok-ojoki
Pangeran Mangkunagara
pinrih umadêga katong
kacèk apa lan kang rama
dene prakosaning prang
Kumpni ingkang têtulung
akathah pangipukira

pangeran batin kagimir
nanging ajrih kawêntara
mung lagi binatin bae
ing tyas maksih karêkuhan
tari Kudanawarsa
sakalangkung datan rêmbug
ing karsa kang sapunika

manawi datan sayêkti
ngabên-abêni kewala
amrih karusakan kabèh
wong Jawa gagêmpurana
ajana kawarasan
ya ta wau karsanipun
Pangeran Mangkunagara

tan arsa piningit malih
lumuh yèn kuwangurana
lingsêm yèn kawêntar akèh
dadya parentah anglarag
kang baris Kaligondhang
kinèn angalèra gupuh
Tarayêm pinarêkana

dadya lami pacak baris
pangeran nèng Pajagalan
anyaut Pajang pakolèh
Kêdhung miwah ing Mataram
amung Pagêlèn têbah
kang botên kêni sinaut
tiwas Pangran Purubaya

mangkana kawarna malih
Pangran Arya Purubaya
Pangran Mangkukusumane
lan Sultan Tubagus Buwang
badhe angantêp yuda
budhal mring Pagêlèn mangsuk
tan mirsa bantu kèh prapta

mêdal lèr pangeran malih
lampahira pinarapat
pra dipati kari kabèh
pangran kalih munggèng kanan
Sultan Bantên nèng dhadha
ing gêlar nêdya bêbingung
pangeran kalih wus prapta

ing Sumbiran kèndêl baris
pra dipati sangu toya
dènira pacak barise
Pagêlèn lèr kagegeran
mungsuh prapta bêbahak
Sultan Bantên barisipun
têngah dhusun Pamêlaran

Pangran Adiwijayèki
lan Tumênggung Mangkudirja
nèng Ngulakan sabalane
kang rayi sampun umangkat
pangeran kalih pisan
kang rayi ing Bantên tumut
magut prang Pagêlèn ômba

Tumênggung Mangkudirjèki
ingkang kinèn anusula
mring Pagêlèn sabalane
Jêng Sultan Tubagus Buwang
kang kinèn ngampingana
budhal kuda tigang atus
Ki Tumênggung Mangkudirja

kawan atus dharatnèki
lampahira sigra-sigra
nèng Mêlaran pawartane
jinujul praptèng Mêlaran
Tumênggung Mangkudirja
lan Sultan ing Bantên tangguh
Mangkudirja nèng Mêlaran

umatur saha wotsari
Ki Tumênggung Mangkudirja
anggèr kawula kinèngkèn
dhatêng raka jêngandika
Pangran Adiwijaya
milane paduka purun
aprang saênggèn-ênggènnya

nadyan raka tuwan inggih
Pangran Arya Purubaya
pan inggih dene lêrêse
nguni ingkang pinarcayan
mring natèng Kabanaran
among paduka pukulun
mung Pangran Adiwijaya

sang prabu ing Pakungwati
alon dènira ngandika
puluh-puluh wis kalakon
iki kakang Mangkudirja
prajurit sun kèh rusak
ya Si Gêndhayatan iku
mati prang anèng Wawala

angling rajèng Pakungwati
kakang mas Adiwijaya
anèng ing ngêndi samêngko
Ki Tumênggung Mangkudirja
matur wontên Ngulakan
pakuwon tuwan puniku
ênggène raka paduka

angling Prabu Pakungwati
sira nora têmu lawan
kakang mas Purubayane
nging kasusu lakunira
pan lagi rêp-arêpan
antèkêna mêngko yèn wus
salamêt sabubaring prang

kunêng wuwusên Kumpni
kang baris Sêgaluh myarsa
wong desa bangêt gègère
Pagêlèn kang lor busêkan
mêngsah sami angrupak
Pangeran Purubayèku
sampun ngancik ing Sumbêran

sampun prapta anèng loji
Ki Tumênggung Arungbinang
samapta sagêgamane
miwah sagung pra dipatya
pasisirwus anggabag
aglar prajuritiragung
Pamalang Barêbês Têgal

cinacah wadya pasisir
bupati ingkang sakawan
sèwu bêdhil sunapane
kalih èwu kang anumbak
wus sami pirêmbagan
Kapitan Bagrak sru muwus
hèh sudara Arungbinang

ing pundi mêngsah puniki
Ki Tumênggung Arungbinang
anyaosakên têlike
puniki têlik kawula
wau dalu duk prapta
Pangeran Purubayèku
sampun ngancik ing Sumbêran

wontên sèwu kang prajurit
punika prajurit kuda
kathah kang dharat balane
lawan kang rayi kewala
Pangran Mangkukusuma
pêngawat têngên puniku
dene pêngawate kanan

sakawan kang pra dipati
dene kang munggèng ing dhadha
Sultan Bantên sabalane
lawan punggawa satunggal
bêbantu lagi prapta
wingi prapta sangking Kêdhu
pun Tumênggung Mangkudirja

Kapitan Bagrak lingnyaris
kadipundi karsa dika
gih tinata mumpung mangke
sampun kapiran ing gêlar
kapok duk prang Wawala
wus kaledhon tinggal urus
kangelan tan antuk wirya

amanggung dèn uring-uring
mring sudara Arungbinang
Tumênggung Têgal lingnyalon
hèh bênêr puniku tuwan
Tumênggung Arungbinang
kang wruh ing boboting mungsuh
ngling Tumênggung Arungbinang

dika tuwan lawan mami
wontên ing pangawat kiwa
yèn sampun nyêlak mungsuhe
gih Pangeran Purubaya
Pangran Mangkukusuma
yya malang tumolih ngriku
dèn amêlêng ing ayuda

para tumênggung ing Têgil
papat Barêbês Pamalang
wontên ing dhadha ênggène
sampun angrawati liyan
Sultan Tubagus Buwang
pêlêngên ing prang puniku
dene bapak Gôndariya

wontêna pangawat kering
mungsuh kapat pra dipatya
ingkang kula kanthèkake
panèwu anumbakanyar
adhi Jayawikrama
kalawan mantri sapuluh
tigang atus kang turôngga

dene pra Dipati Têgil
gêbêngan kula kewala
ingkang kula kanthèkake
mung turôngga kalih bêlah
dene pangiridira
pun Martadipa puniku
lawan pun Martadipura

hèh poma Martadipèki
aja andhingini nabrang
ing kali Jangling campuhe
lan aja ngrawati ingwang
dèn mêlêng yudanira
Kapitan Bagrak amuwus
paran inggih saudara

para tumênggung ing Têgil
pênêde angajangana
Pangeran Purubayane
dene kula ngajangana
Sultan Tubagus Buwang
kyai tumênggung marêngut
sarya sru dènira ngucap

lahtuwan dèrèng mangarti
kalamun sipat wong Jawa
tikêla sèwu balane
tandhing lan para pangeran
tuwan pan botên makan
wong mungsuh bêndaranipun
pasthi ulap sarta mêkak

Tumênggung Têgal nambungi
kumroyok katiga pisan
tuwan puniku pasthine
beda Tuwan Arungbinang
kang sampun antuk lila
kang duwe darah puniku
ngurdèni sudara dika

wong pasisir ngiring-iring
maring Kumpni kewala
bêbutuhan yèn kapêngkok
puniku wanine uwas
kèndêl Kapitan Bagrak
wus anut pratikêlipun
mring Tumênggung Arungbinang

kang pirêmbag sampun dadi
sigra dènira têngara
tambur gumuruh wor bêndhe
kêndhang gong bèri sauran
samakta pra dipatya
anggawa dragundêr satus
lampahe Kapitan Bagrak

dragundêr sawidak kari
jalan kaki wolung dasa
ingkang kantun Luknan Bungsèt
wus budhal sagung gêgaman
sangking Sagaluh enjang
abra lir pawaka murub
gêrgut tan nêdya mundura

