wau ta pramukèng ditya
Sang Gowindra Baradhana Sapwani
myang Nanda samya ngungun
mulat apêsing rowang
kamitênggêng mangangên-angên tyas emut
mêmatêk aji sanjaya
mrih kêkêsing mungsuh kèsthi

Kralkralata duk kataman
sru kasrêpan tyas sanityasa tistis
anglês lêsah bayu larut
gumêtêr kang sarira
ucul dènnya musthi sanjata salukun
saksat murcatma sakala
galasahan anèng siti

ginosongan mundur sigra
mangsah Sang Wil Suba Manggala kèksi
sikêp musala sinawung
anèng madyaning rana
tansah asru sêsumbar anguwuh-uwuh
minta lawan kang tumimbang
kasantikaning ajurit

lagya mangkana kawuryan
gumêtêring ôngga murcitèng siti
nulya ginosongan mundur
Raja Martiki mulat
yèn punggawa kang mangsah samya ngalumpruk
wus anduga yèn kataman
kamayan wisaya wèsthi

tinulak sami sakala
kawistara sirêping marasandi
wil Mityakardha tinuduh
mangsah ing rananggana
wotsari wus asikêp bajra linuhung
sêsumbar aminta lawan
kang atimbang sura sêkti

rinoban pangaribawa
prabawaning aji sanjaya kalis
winantu-wantu tanpantuk
sinèp mêksa lêksana
kaku ing tyas kapat pramukaning diyu
wêkasan rêmbug tumandang
mangsah sarêng asêsiring

wus sami ayun-ayunan
lawan ditya Mityakardha liniring
kapat sami angun-angun
sikêp dhêndha prawara
tinakonan sowang-sowang namanipun
sumaur parêng sajarwa
mukaning danawèng Pêngging

kang sawiji Sang Gowindra
lawan Baradhana katri Sapwani
Sang Nandana kapatipun
padha wil pêpilihan
trahing yaksa Kartiyasa duk rumuhun
punggawèngdityarsi Raja
Kalasuwidha palinggih

ing Malawa wukir Oya
padha tau ginulang jayèng jurit
myang guna kasaktèn putus
marma kabèh sinungan
pêparaban amèt labêting kasêbut
lire aran Sang Gowindra
kyating rat prawira sakti

Sang Baradhana prakosa
Sang Sapwani sura pragolèng jurit
Sang Nandana wijaya nung
wil Mityakardha myarsa
sru gumuyu lah dene pating cakênuk
kaya patraning gopala
ririb kararaban riris

nganggo aran apêparab
karya umpak aranira wêwangi
ukarane nora urut
kalêbu gêgêmblungan
lah ta kapat aja pijêr umbak umuk
padha barênga andhêndha
sun tadhahane pribadi

saksana catur pramuka
parêng dènnya samya dhêndha tan pilih
saking ngarsa saking pungkur
myang saking kering kanan
tinangkisan ing bajra têmpuhira sru
kapyarsa pating kalêmprang
kang swara katyub ing angin

ing antara karepotan
tandangira kapat têmah katitih
têmpuhing bajra tumanduk
maring dhêndha prawara
katalampik uwaling panyêkêlipun
kang bajra tumamèng angga
kapat parêng angêmasi

wil Mityakardha sêsumbar
dene ingki wong gêmblung kênèng pati
dadak nganggo adol sêngung
padha lamun padhaa
untap-untapana tan bara lan ingsun
lah manawa maksih ana
prawira sesaning pati

kabèh barênga umangsah
môngsa ingsun singgahana sayêkti
katadhahan dhadha bau
padha sura marata
ing bênêre tatag tanggon tan amingkuh
mara nuli kêmbulana
aja pijêr iyon sami

ya ta dining kang saraya
ditya saking kahyangan Gôndamayi
amiyarsa swara saru
sumbaring Mityakardha
sanalika bramantya sru sumung-sumung
mangsah sudira tan taha
sira Sang Ditya Marani

muntap triwikrama dadya
Kalarupa Rudra anggêgilani
wimbuh wandanya sagunung
mêngkap kang muka papat
tutuk mêtu wisaya wiswa sumawur
wil Mityakardha tumingal
èsmu katrêsan tyas miris

tinahanakên têtanya
swara gêtêr hèh apa katon iki
baya ratu carattaun
tansah anêmbur wisa
sinauran swara gora gra gumuruh
wruhanira hèh raksasa
ingsun yaksèng Gôndamayi

punggawa gêdhig manggala
têngran ingsun Risang Ditya Marani
hèh dhik ah sapa sirèku
sumaur Mityakardha
sarywa nyawat kang bajra kêna sinaut
winalêsakên saksana
wil Mityakardha ngêmasi

mangsah ditya Sambartaka
trah yaksendra Raja Wrêkamaruki
marma kuwasa manamur
momor ing samirana
anrang wisa sirêp dening maruta rum
sang mitya marani kagyat
bangun tyas kabangan kèksi

anguwuh nulya têtanya
hèh ta sapa sikara mor ing angin
sinauran wruhanamu
ingsun wil Sambartaka
mantri prajèng Manimantaka linuhung
trah Sri Wrêka Bayusuta
yaksendra sudira sakti

wil Marani asru mojar
kalingane sira trahing duskarti
marma mangkana ulahmu
lah iya rasakêna
wikramane Si Marani mangkya tan wun
tumamèng sira minôngka
pamunahing tyas durniti

Sambartaka sru bramantya
musus lesus rok pôncawora tarik
Marani kabuncang kombul
katub ing aliwawar
mangsah ditya Midusa nanggulang bayu
triwikrama Rudrarupa
gora gra kagiri-giri

tan pantara wisa bajra
saking grana parêng ambêkan mijil
mêsês wor ing bayu riwut
sira wil Sambartaka
katampêkan kang wisa bajra tumanduk
dadakan luluh sakala
kuwônda datan kaèksi

mangsah ditya Waprakridha
krodha mangkrak praptèng rana ngêmasi
kataman ring wisa bayu
pêpulih wil Wrêcita
mati luluh yaksa Surasthra kêkiwul
syuh sirna kuwandanira
kênèng wisa bajra mandi

sigra ditya Subodhara
pêpatih jro Manimantaka nagri
bramantyambêk sumung-sumung
mangsah sura tan taha
madêk triwikrama Rupa Kalamêrtyu
kang babahan hawa sanga
mijil dahana mawêrdi

pinêthukakên saksana
Sang Silapa triwikrama nimbangi
babahan badan sadarum
samya mijil bun wisa
sumamburat sirêp kang dahana murub
pangrêbdaning Windosara
Sang Subodhara ngêmasi

mangsah Kya Patih Dumrapta
pangiriding Manimantaka nagri
madêg tiwikrama wimbuh
sor Kalamrêtyu Rupa
sariragni angèbêki rat kalimput
sirna dening Sang Silapa
Patih Drumapta tan kèksi

Raja Bahlika saksana
apêpulih mèt silibing ajurit
sang maraja kang amêthuk
samya ngadu kamayan
danguning prang Raja Bahlika kapikut
mulat sang raksasa raja
krodha mangsah ambêk pati

madêg triwikrama dadya
Rudra Rupa Kalamêrtyu Wisagni
abra marakata wimbuh
angèbêki buwana
mulat ing tyas gandarwo Raja Karawu
matur ing nata bathara
punika gusti matosi

manawi botên enggala
cundhamani sinidhikara yêkti
sèsining rat dados awu
gadgada sri narendra
musthi cundhamani saksana sinungku
pamursitèng cipta maya
mijil Martyu Siwandagni

mawa praba purbangkara
anglimputi dahana wisa mandi
sirêp rêrêp sirna luyut
tanpa tilas samana
Sang Yaksendra Martiki pamuksanipun
parêng linarut kang praba
prabawaning cundhamani

samantara mangkya prapta
gara-gara gora rèh graning giri
gumuruh kang guntur kêtug
cancalèng pracalita
gêtêr-patêr dhèdhèt erawati têdhuh
limut-limut alimêngan
sèsining jagad tan kèksi

tôndha trahing Witaradya
katarima bratèng yaksendra nguni
mangkana Raja Karawu
matur ing sri bathara
sapunika yèn sêmbada tyas sang prabu
ambirat warana samya
mariksèng Parswasta giri

nata manggut kaparêngan
tan antara mari limunan sami
tumêkèng Parswastamèru
limêngan ing rat sirna
katon kabèh purèng Sri Parswasta tuhu
sarwa raras rum kawuryan
yayah sasatdhana kèksi

samana dahat kacaryan
sri narendra mulat rêngganing puri
midêr-midêr andêdulu
lawan gandarwo raja
miwah Natèng Bojanagara Mataun
amanggih raksasa bajang
wangun pikun kaki-kaki

dinangu matur sajarwa
amba ulucumbuning Sri Martiki
wasta Dyaparastha ulun
minôngka tuwanggana
kuwasa ngrèh kang wil kalawija satus
mangkya sami jaga pura
ing Manimantaka nagri

amung kawula priyôngga
kang piniji ing rèh kinèn tut wuri
dhatêng pundi purugipun
amba tan kenging pisah
awit saking widagda nindaki tanduk
karya mardawèng lukita
mênggêp manuhara manis

Dyaparastha nêmbah matur malih
kajawining anurut saagnya
amba punika wiyose
ngiras lêlangênipun
Sang Raksasa Raja Martiki
asring kinèn nênulat
swarèng rat sadarum
kang dumadi myang tumitah
kadi gêtêr-patêr dhèdhèt erawati
gutur kêtug katulad

sato paksi myang swaraning janmi
jalu èstri amba sagêd nulad
narendra sapamyarsane
ngungun têmah kayungyun
arsa wikan yêktining dadi
nulya wil Dyaparastha
wotsari anurut
tuladaning bawa swara
sarwa saplak tan siwah sasiki-siki
prabu sukèng wardaya

wus mangkana karsa nata mangkin
animpuna sagung ditya tawan
jalwèstri kinumpulake
myang gandarwo lit agung
ingkang anèng Parswasta giri
Dèwi Parwati prapta
lawan êmbanipun
rasêksi kalih panêngran
Nyai Êmbam Balwiki Maridhi tuwin
wil Drêstha kang tut wuntat

Banaspati Brakuthu tan kari
Wrahaspati sutane Bahlika
gandarwo Baidhi mangke
ingkang angirid laku
wadya barat myang ditya kuthip
saking Manimantaka
kabèh tambak tembun
samya sumiwèng ngarsendra
Dyah Parwati dinangu sapa kang kardi
purèng wukir Parswasta

Dyah Parwati umatur sajati
dadosipun pura di punika
pun kakang Parwata darbe
pusakaning lêluhur
yaksa raja nirbita nguni
warni Manimantaka
paringing Hyang Guru
kuwasanipun punika
yèn pinêtêk ing pundi kewala yêkti
kawuryan purotama

sarwa sangkêp sèsinya mawarni
lir kahyangan ing sura buwana
jawining pura tan pae
gumlar rakit praja gung
wêwangunan samya miranti
partinipun ing kina
punika tumurun
dhatêng putra kang gumantya
Prabu Niladati Kawaca wêwangi
Rajèng Manimantaka

lami-lami tumurun ing siwi
Raksasendra Niradha Kawaca
laju tumrah ing putrane
Drawakawata Prabu
kang kasêbut nama ing nguni
Raja Ardawalika
punika sêsunu
têtiga èstri pamadya
kang asêpuh ditya Drawaya wêwangi
Drawiyani arinya

kang taruna Drawayana nguni
katri pisan samya saktimanta
wignya manjing ajur-ajèr
makatên wartinipun
Sang Drawaya lan Drawiyani
samya kadarpèng karsa
tan kêni sinayut
Sang Drawaya kayungyun tyas
amêngkua dhatêng Dèwi Padmawati
môngka purwakèng garwa

kang anama Dèwi Padmawati
garwanipun Prabu Gêndrayana
Natèng Ngastina wartine
Sang Drawaya ing dangu
rêmbag lawan Dyah Drawiyani
têmah saeka praya
sami kajêngipun
Dèwi Drawiyani mangkya
sru kapencut kagarwèng Gêndrayana ji
dados sori pamungkas

Sang Drawaya lan Dyah Drawiyani
sêkunging tyas samya nis wisata
matyèng paran wêkasane
marma pamuksanipun
Sri Drawakawata ing nguni
putra nèm kang gumantya
Drawayana Prabu
anggadhuh Manimantaka
lajêngipun tumrahing suta wêwangi
Yaksendra Sarsihawa

dyan tumurun ing suta pangarsi
apanêngran Raja Mèrupadma
kang ambêk susila sarèh
punika siswanipun
Prabu Jayabaya ing nguni
punang Manimantaka
inggih lajêngipun
kadarbe dhatêng pun rama
Sang Yaksendra Martiki antawis lami
sinungkên ing atmaja

kakang Raja Parwata samangkin
punang Manimantaka pinêtak
kawuryan pura têmahe
têlas aturanipun
Dyah Parwati konjêm wotsari
Prabu Aji Pamasa
angandika arum
paran mangkya karêpira
nêmbah matur ananggakkên pati urip
kumambang sakarsendra

anggêripun inggih dèn luwari
laki amba Sang Raja Bahlika
kang kandhap prang wêkasane
kapikut winiyuyung
dening yaksa ing Gôndamayi
rèhning tan tumut dosa
amung ubyang-ubyung
mugi dipun aksamaa
pun Bahlika lawan suta mantu mami
drês misih nat saraya

prabu mèsêm sampun dèn timbali
Sa Bahlika praptèng ngabyantara
dinangu ing kamulane
dadya sarayèng pupuh
nêmbah matur sajarwa jati
wiwitan lan wêkasan
ing sasolahipun
narendra suka miyarsa
angandika hèh Bahlika paran kapti
matur sumanggèng karsa

prabu kèndêl samantara myarsi
tangising wil karya ngrêsing driya
tinimbalan tan asuwe
praptèng ngarsa kadulu
kang karuna ditya kêkalih
dinangu paran marma
dadya tangisipun
sawiji matur sajarwa
dhuh pukulun amba punika wil kuthip
saking Krêndhawahana

sang maraja kang adarbe dasih
amba wasta pun ditya Rênduma
tangis kawula katêmbèn
kapanggih lawan sunu
kang aical kalaning alit
sawêg mangke katingal
tumut ing wil ripu
dupi bibaring ayuda
kinumpulkên sagunging ditya sasami
sumiwèng ngarsa nata

Sang Bahlika kang kapikut mangkin
tinimbalan kerid sang maraja
amba sakônca andhèrèk
praptaning ngarsa prabu
amba mulat wontên wil kuthip
kadi anak kawula
kang ical rumuhun
amba marpêki têtanya
winangsulan pun Rêmdumeya wêwangi
saking Manimantaka

tan darana amba mêngkul sarwi
karuna sru karêrantan ing tyas
pun Rêndumeya tan pae
tumut amularke luh
amba dèrèng ngantos aniti
têtakèn ing karana
sêlak tampi dhawuh
sinengan praptèng ngarsendra
kalilana kawula anaru krami
nilas wartining suta

sri narendra parêng nayogyani
wil Rênduma wotsari saksana
têtanya marang sutane
kamulaning umulun
ring raksasa Raja Martiki
wuwusing Rêmdumeya
maksih sênggruk-sênggruk
tutur duk rare samana
mêng-amêngan lan para wilaja cilik
anurut wanantara

ana lampor swara sri sênggani
sagung para wilaja katrajang
laju karad saparane
tan ana kang rahayu
marga tibanira sarênti
padha sowang-sowangan
ana tibèng banyu
watu wukir myang jêjurang
ing wêkasan mung aku dhewe kang urip
kasangsang wit mandira

anèng kono nuli dèn têmoni
wewe putih têmbung amèt suta
kinèn anglagani gawe
barang rèhing praja gung
gugur gunung krigan karya ji
dadi wakil tumindak
manira anurut
wêkasan sinung sarana
rupa kanthong kaya susuh manuk kèksi
mawa praba prabawa

kanthong iku kuwasa kinardi
wêwadhahing sarwa saniskara
yèn ginawa ènthèng bae
nadyan angusung gunung
saisine kamot sayêkti
nora nganggo rêkasa
tur kêna kinandhut
babare tan kêna owah
pirang taun kewala ingong nglakoni
karyaning wewe seta

dupi ing antara môngsa mangkin
ana undhang dhawuhing nagara
angrig wadya barat kabèh
si biyung wewe pingul
wus kalilan atur sêsulih
manira kang tumindak
sinung môngka sadu
awarna rêtna dumilah
yèn kinuswa tan karasa arip anglih
luput ing lêsu lupa

wuwusira Rêmdumeya sarwi
amèt kanthong lan rêtna dumilah
lah iki rama rupane
yèn kaparênga mungguh
aturêna ing sri bupati
apa sakira bisa
nanggunga uripku
Rênduma kasêmbadan tyas
awotsari sumôngga punika gusti
aturipun sutamba

prabu mèsêm angandika aris
mangkya ingsun durung darbe karsa
sarampunging karya bae
sayêkti ana dhawuh
dene kanthong lawan rêtna di
dimèn maksih kagawa
ing sutanirèku
andhêku Sang Wil Rênduma
wus mangkana narendra mèt pamrayogi
pasanging rèh utama

angandika mardawa maladsih
yayi Dèwi Parwati samangkya
manawa padha parênge
Manimantaka iku
lêstaria kang andarbèni
muhung sira priyôngga
nanging yogyanipun
yayi dèwi anuruta
sun srahakên ring Dèwi Kalayuwati
sumurup dadi tawan

sun watara prayoga ing wuri
Sang Bahlika iku tumutura
dene wrahaspati dimèn
lulusa ngrèh amêngku
ing Kandhaka amadanani
Banaspati kang padha
nèng kana sadarum
Brakuthu ingkang minôngka
sosoraning Wrahaspati amumpuni
barang rèh pangawasa

Si Baidhi mangkya dimèn bali
manggon anèng kahyangane lawas
angrèh sabawahe dhewe
si ditya Drêstha iku
prayogane muliha mangkin
marang Manimantaka
anurutna sagung
ditya kang kari ing kana
sukur bagya manawa ana kang wajib
mumpuni môngka muka

nanging kabèh iku karsa mami
kabawaha ing sang gandarwendra
ya kakang Karawu kiye
padha nganggêpa ratu
kang amurba misesa yêkti
kakang gandarwa raja
sun pasrahi iku
barang rèh cara satata
tan na pae labêting karya utami
mèt pamrih raharjèng rat

Dyaparastha Rêmdumeya iki
ingsun pundhut miji karo pisan
traping karya ana dhewe
Dyah Parwati andhêku
nêmbah matur anayogyani
kang dhinawuhan samya
sandika sadarum
prabu malih angandika
lah ta kakang Karawu sira ing mangkin
kang minôngka nayaka

angrèh wadya bacingah sayêkti
kukum patrap satata sacara
nganggo êmpan papan dhewe
apa satatanipun
myang carane sowangan sami
lulusêna kewala
anggêre mituhu
marang rèh parentahira
lan maninge kabèh padha sun lilani
tumamèng pasamuan

tan lyan sira kang môngka pangirit
barang karya tindaking prakara
apa kang dadi adate
lêstaria lumaku
ayya pisan angêngowahi
risang gandarwa raja
wotsari andhêku
matur mugi pakantuka
ing pangèstu paduka kang kulèsthi
sagêda kalampahan

ya ta Dèwi Parwati wotsari
aturira wontên sastra wedha
anggêr-anggêring barang rèh
myang kagunan sadarum
kang angikêt punika nguni
Yaksendra Mèrupadma
saking wulangipun
Sri Bathara Jayabaya
tumrah dhatêng pun kakang Parwata mangkin
sumanggèng karsa nata

Prabu Manggut wus kinèn angambil
sastra wedha prapta tinupiksa
karya kacaryaning ngakèh
karas kanaka luhung
guritaning sastra rêspati
kawuryan mawa praba
narendra kayungyun
yayah miyat langên jiwa
ngunandika lah iki prayoga dadi
kanthining nata dibya

kapirênan tyas sang prabu
dadya gung liniling-liling
surasane sastra wedha
kabèh saplak lan karsa ji
tan ana kang winaonan
wêkasan angandika ris

lah yayi dèwi satuhu
kang sastra wedha mumpuni
mangkya pamrayoganingwang
amung lakinira wajib
anggadhuha sastra wedha
karana wus saksat waris

lan Raja Bahlika iku
pinèt saraya ing nguni
anglakoni barang karya
dadi wus tan madal sumbi
anggadhuh Manimantaka
miwah sastra wedha iki

gampang ing wuri yèn nuju
ana karya kang wigati
ingsun timbali dèn prapta
andikaning nata sarwi
maringakên sastra wedha
tinampènan Dyah Parwati

wotsari matur anuhun
sandika mituhu yêkti
ing karsa sri naranata
prabu angandika malih
lahkakang gandarwa raja
mangkya wus palasthèng kardi

ingsun iki karsa kondur
nanging pamrayoga mami
sagung kang para gandarwa
raksasa myang banaspati
kabèh padha tumutura
marang Pêngging Dwarawati

apadene para ratu
sabrang Jawa kang abaris
ingsun arsa ambiseka
saananing kadar mami
môngka tôndha katarima
dènira ngawat-awati

padha nêdya mèlu pupuh
wêkasan maksih basuki
lawan karsaningsun mangkya
ko wahana turanggi
sira kakang kang prayoga
lumakua andhingini

dhawuh maring para ratu
lan warahên kakang patih
ingsun amundhut turôngga
sarta konên amiranti
satataning pakurmatan
ayya kongsi nguciwani

têlas pangandika prabu
gandarwa raja wotsari
mêsat praptèng pabarisan
panggih lan para narpati
andhawuhakên parentah
kabèh wus sandika sami

rêmbag andum karya sampun
anata pangkating margi
dènnya mêthuk sowang-sowang
Sri Karawu mêsat malih
praptèng Pêngging awêwarah
marang Tambakbaya Patih

ing kondurira sang prabu
karsa wahana turanggi
mundhut pêthuk dèn samapta
satataning rèh piranti
patih sampun amêmatah
sampating sapalakarti

mêsat malih Sri Karawu
praptaning Parswasta giri
matur solahing dinuta
sukèng tyas sri narapati
ngandika manadukara
kakang mukyaning duta di

tuhu santika ing laku
sabarang rèh rampung ramping
andhêku gandarwa raja
ngandika malih sang aji
lah kakang Sampati suka
ing sakondur ingsun iki

arsa tinggal tilas pemut
wukir Parswasta samangkin
bêcik aran ing Parswasta
tôndha mêntas dèn ênggèni
purèng Yaksendra Parwata
misuwura ing sawuri

wotsari Raja Karawu
nayogyani ing karsa ji
Natèng Mataun sumêla
wakane kula anêmpil
sampun dados rêngating tyas
kalilana amarabi

inggih ing wukir Karawu
tôndha kang ngêntasi kardi
pun kakang gandarwa raja
tumanggap dènnya mangsuli
punika langkung prayoga
dadosa pemut ing wuri

Sri Mataun manthuk-manthuk
lah loma wakane iki
ngong têmpili têka gampang
benjang gêntosan anêmpil
gumêr kang samya miyarsa
prabu mèsêm sukèng galih

ya ta ing antara sampun
prapta kang amêthuk sami
Dyah Parwati dhinawuhan
mèt Manimantaka nuli
arsa katupiksèng nata
saksana pinèt pribadi

dupi wus kêna sinambut
kawuryan warnaning wukir
mari katon dhatulaya
angungun sri narapati
katur kang Manimantaka
tiningalan ana kèksi

gambar kaswargan linuhung
angartikèng tyas sang aji
lah iya layak kewala
kang Manimantaka iki
darbea guna prabawa
ana gambaring swarga di

nulya pinaringkên wangsul
Dyah Parwati anampani
wotsari anyadhong dhawah
angandika sri bupati
asungna ing priyanira
Si Bahlika kang ngrumati

sandika sinungkên sampun
mangkana sri narapati
mulat langêning wanarga
kang lêngkèh lorah gêgili
mindha sastra rinumpaka
dahat kacaryan ing galih

enjangira kang winuwus
undhang samapta miranti
dhawuh timbalaning nata
sagung raksasa rasêksi
wadya barat brêkasakan
gandarwa myang banaspati

kinèn mangkata rumuhun
Sri Karawu kang angirid
minôngka suka manggala
kalilan mêsat wor angin
nanging amung sawatara
datan kêna angungkuli

samantara budhal kêbut
lêlêmbut kabèh kaèksi
kadi satataning janma
samya lon-lonan lumaris
wil bajang Sang Dyaparastha
môngka têngran tansah muni

anulad swaraning manuk
mawarna mawa sênggani
sabawaning sato wana
sinalah swarèng sundari
yayah pradôngga surendra
wimbuh rarasing lumaris

dyan tumêdhak sang aprabu
nitih kudastra tulya sri
Natèng Mataun ing wuntat
lan Rajèng Bojanagari
samya wahana turôngga
kaparêngan ingkang prapti

Sri Ngawantipura laju
anggarêbêg mungging wuri
samarga-marga rêrasan
sirnaning didya Martiki
Natèng Mataun pawarta
purwa puwaraning jurit

wus mangkana kang kadulu
narendra ing Nungsarukmi
lawan para ratu sabrang
kang mêthuk laju umiring
rêrêb ing ratri samana
anèng desa Jatimurti

pinatah pakuwonipun
jroning desa wadya janmi
para gandarwa raksasa
kinèn rumêksa ing jawi
anèng têgal sêsawahan
sugata manekawarni

enjang budhal sang aprabu
tinata pangkatira sri
samarga-marga pêthukan
lawan para nata sami
mawa tabuhan pradôngga
sowangan laguning gêndhing

Sang Wil Dyaparastha gupuh
tinuduh ing sri bupati
kinèn sêndhon bawa swara
kang awilêt milangêni
nurut unining pradôngga
angraras swara sundari

lumaksanèng karsa prabu
kang miyarsa ngungun sami
kayungyun yayah kasmaran
ing nalika iku dadi
rukuning janma raksasa
tan ana kang sônggarunggi

brakasakan lan lêlêmbut
mari angrêridhu jalmi
malah sami pawongmitran
gênti minta kang kinapti
tan ana rasa-rumasa
wus sasat wôngsa pribadi

wruh mêmêdi kang kadulu
mari kagilanên sami
saking tan darbe prabawa
sagung siluman sakalir
kungkulan pangaribawa
wibawèng nata utami

apanjang lamun winuwus
rêrênggan uruting margi
lampahira sri narendra
limang dina mangkya prapti
ampeyaning jaban praja
pakurmatan warni-warni

pradôngga urut marga gung
sabên saonjotan kèksi
pakuwoning para nata
myang sagung punggawa mantri
sarwa raras rum kawuryan
yayah srining puspanjali

ing antara rawuhipun
anèngbale pôncaniti
tumêdhak sri naranata
lênggah siniwèng para ji
sowang-sowang tinatata
pangkating pasilan sami

putra santana sadarum
angayap ing kanan kering
Kyana Patih Tambakbaya
sumiwèng ngabyantara ji
ing wuri para punggawa
sadaya ambirat kingkin

lilih malih dènira nglih
saengga kang tarulata
wus lawas katragan ing we
mangkya katurunan warsa
ing masa labuh kapat
samantara sêmi lumung
saha suhun sari sumar

mangkana sri narapati
manambramèng para nata
karaharjanira kabèh
parêng wotsari sadaya
umatur nuhun samya
mintokkên antuk pangèstu
sawabing prabu sudibya

dupi ing antara wanci
wijiling kang pambojana
samya suka-suka kabèh
tan ana cuwa ing karsa
nutug dènnya rêrasan
warta-winartanan laku
sasolahing sowang-sowang

luwaran sri narapati
tumamèng jro purantara
para garwa mêthuk kabèh
samya suka paripurna
raharjaning narendra
lan para nata sadarum
wus makuwon sowang-sowang

ing ratri kang para sori
anèng ngabyantara nata
samya sêmbranan ature
nuwun antuk-antuk tawan
dènira mênang yuda
angandika sang aprabu
lah iya yayi prayoga

boyongane warni-warni
sesuk kêna tiningalan
kabèh padha adi aèng
ing watara durung ana
tontonan kang mangkana
karya ascaryan satuhu
garwa tri sarêng wotsêkar

kadi datan wontên sami
kasusu arsa awikan
ing tawan kang adi aèng
myang sagung para parêkan
tan ana antuk nendra
pating kalisik sadalu
mung ngayun-ayun raina

ya ta enjingira malih
prabu miyos sinewaka
mêpak kang anangkil kabèh
janma raksasa lêlêmbat
sumiwèng ngabyantara
samya konjêm marikêlu
mulat wingiting narendra

yayah Sang Hyang Pasupati
siniwakèng suralaya
parapsari mara kabèh
mangkana sri naranata
ngandikèng gandarwendra
kakang mangkya èsthiningsun
arsa karya kaelokan

arinia pramèswari
minta antuk-antuk tawan
kang sakira adi aèng
gandarwo raja tumanggap
dahat mangayubagya
sanalika tan kadulu
dupi ing antara prapta

angirit kang para pêri
anggawa kêmbang wowohan
warna-warna adi aèng
mawa gônda rum angambar
myang surasa sarweca
sangku mas wêwadhahipun
pinatik ing sarwa rêtna

ing antara ana kèksi
pêri anggawa kukila
maneka warna di aèng
samya sêngkêran kancana
pinatik ing sêsotya
sowangan swaraning manuk
samya karywa êla-êla

ing antara malih prapti
pêri gawa raja mirah
sêsotya wungkulan kabèh
rineka puspa hèrnawa
isi tirta sugônda
warna-warna minanipun
kabèh samya mawa praba

ana pêri katon malih
samya mikul sêngkêran mas
isi sato cilik kabèh
kang tutut-tutut kewala
manekawarnanira
sowangan swara rum-arum
angraras rèh katuridan

tembak timbun ing ngarsa ji
sagung para pêri samya
samya yu anèm warnane
karêngga dening busana
wus sasat waranggana
saking Kaendran tumurun
maring gon sudira brata

angungun sri narapati
tan anyana yèn mangkana
kadadean ingkang tinon
ing wau pangèsthinira
amung wil Dyaparastha
myang sagung para lêlêmbut
kalilan tumamèng pura

wignyane sang gandarwo ji
karya lêlangên mangkana
mrih sukèng wardaya katong
saha garwa paratmaja
supaya tan kuciwa
wêkasan wotsari matur
pukulun sri batharèng rat

sumôngga punika gusti
ing pangèsthi padukendra
sumôngga karsaning katong
saking parmaning jawata
ulun darmi kewala
angirid ing ngarsa prabu
nyumanggakakên sakarsa

angandika sri bupati
kakang anêdha narima
dènnya tumanggap dadine
ana lam-lamên sarwendah
ing mangkya karsaningwang
para pêri kabèh iku
iridên tumamèng pura

Sri Karawu matur aris
pukulun yèn kaparênga
wontêna têngran lêbête
mawi tabuhan kadhoprak
bendrong gêndhongkothekan
tawan lêlêmbat sadarum
dadosa panganjurira

pinilihan kang parèstri
pantês kawujudanira
miwah sangkêping pangangge
sampun saru tiningalan
dening para wanita
samya ngigêla sadarum
kang bawa swara sumôngga

aturing gandarwopati
kasêmbadan tyas narendra
anuduh pawongan loro
sasi kinèn rumatia
kadhoprak lêsung kawak
pêpilihan kang anabuh
èstri widagdèng kothekan

samantara wus miranti
luwaran sri naranata
para ratu saanane
kalilan tumamèng pura
parêng sagunging tawan
wus mangkana sang aprabu
lênggah madyaning panirat

ajajar lan pramèswari
ingayap para parêkan
kang sumiwèng ngarsa katong
putra santana pêpakan
patih myang para nata
andhèr ing latar supênuh
mabukuh pasilanira

mangkana gandarwo aji
tampi sasmitèng narendra
wotsari mêsat ing mangke
anuduh kang bawa swara
wil Dyaparastha tanggap
anulat swara rum-arum
kadi lêlagoning janma

kadhoprak kang anyalahi
binarung bendrong kothekan
datan antara lêbune
kang para mênthèk sêluran
samya ngigêl sadaya
mari mêdèni dinulu
dènnya kongkulan prabawa

angandika sri bupati
maring garwa myang pawongan
lah iku kang aran mênthèk
gawene anggung sikara
ing sawah-sawah samya
para garwa samyangungun
cèthi kabèh kagawokan

dhawuh sasmitaning aji
suwuk kang bendrong kothekan
kinèn salin lêlagone
sagunging mênthèk kalilan
kèndêl pangigêlira
makidhupuh samya lungguh
tarap anèng palataran

Dyaparastha bawa malih
nulat swaraning kukila
tibèng salahan sumêngèr
pindha unining arina
binarung lan kadhoprak
gêndhong kothèk kumaruwuk
tistis tyase kang miyarsa

datan antara kaèksi
para janggitan kumêrap
samya ngigêl ting karogèl
narendra ngandikèng garwa
yayi iku janggitan
naracak bajang sadarum
rambut abang ambragadag

karême saba ing kali
amèt mina kang pinangan
anglimpe sêpining uwong
bolong ambêdhah bêndungan
ngungun kang para garwa
wus mangkana dhawuh suwuk
salin laguning kadhoprak

janggitan kabèh alinggih
tan antara Dyaparastha
bawa swara alêlagon
lir sundari kamarutan
sinalahan kadhoprak
bendrong kothekan ambarung
akarya ngrês kang miyarsa

sanalika kang kaèksi
para wêdhon jêjogedan
pating kathuwêl anglètèr
sowangan pangigêlira
prabu ngandikèng garwa
iku wêdhon aranipun
kabèh kaya nini tuwa

karême padha aninis
anèng panggonan kang kiwa
sêpining wong nyolong êndhog
lamun tan antuka tigan
sêsukêr kang pinangan
marma sêmburira ampuh
kaya wisaning taksaka

garwa lan parêkan sami
ngungun èsmu miris ing tyas
suwuk malih tabuhane
wêdhon wus lungguh atarap
ya ta wil Dyaparastha
wiwit bawa salin lagu
nulad swaraning sulingan

gêndhong kothekan nyalahi
kadhoprak asarawungan
binarung sinang dhug dhug nèng
tampah cêmung kang kinarya
samantara kawuryan
sagunging wewe asêlur
narigêl pangigêlira

prabu angandikèng sori
mara yayi tingalana
yaiku kang aran wewe
dhêmênane salah karya
sok amèt rare dolan
siningitkên soring susu
datan kawruhan ing janma

mulih lamun dèn tabuhi
dhug dhug nèng cêmung lan tampah
si wewe ngigêl anglètèr
garwanira kagawokan
suwuk kang têtabuhan
wewe kèndêl samya lungguh
mabukuh ing palataran

mangkya sang gandarwopati
dhinawuhan angandika
wus kakang samene bae
wuryaning suba manggala
iridên kang sarwendah
nanging kakang karsaningsun
anguyu-uyu pradôngga

gamêlan salendro muni
gêndhing Boyong aprayoga
gandarwo raja ature
gusti langkung kasinggihan
nanging yèn kaparênga
supados sangsaya gambuh
gambiraning kang tumingal

wontêna kang narawung
raras ruming swara mrih aruntut
inggih pun wil Dyaparastha kang amêsthi
widagda mardawèng sagung
wiramanipun tan dhompo

wotsari Sri Karawu
kasêmbadan ing wardaya prabu
wus atata pradôngga salendro muni
swara rum yayah angirup
wohing rat kabèh tanpandon

narendra wus anuduh
maring Sang Wil Dyaparastha laju
narawungi anut wiramaning gêndhing
kang sinawung rèh raras rum
sri taman murwèng lêlagon

ginupitan ing kidung
kêmbang-kêmbang wowohan sadarum
urut kadi lêlakoning janma yêkti
tan antara pêri satus
sami tumamèng kadhaton

anggawa puspita rum
myang wowohan sarweca sadarum
warna-warna winadhahan sangku rukmi
pinatik sarwa rêtna byur
mubyar sunaring sêsorot

salin guritanipun
para manuk rinipta ing kidung
samantara pêri satus manjing puri
kukila gêgawanipun
samya sêngkêran mas abyor

ganti gupitèng kidung
mina-mina sarêng pêri satus
sêlur sami gawa raja mirah akik
isi tirta suganda rum
mawarna mina anèng jro

wêkasan kang kinidung
gêguritaning sato sadarum
amarêngi kang para pêri sabiting
sêlur sami amêmikul
sêngkêran mas isi sato

mangkana kang para rum
jroning pura cingak duk andulu
marang pêri samya ayu-ayu sami
pantês lan gêgawanipun
kabèh sarwa di kinaot

gandarwo raja matur
pêri samas punika pukulun
sabêbêktanipun adi aèng sami
tawan utami sadarum
ing pambage môngsaborong

narendra mèsêm muwus
Si Parwati têka tan tumutur
timbalana salakine aja kari
lan diyu ditya lit agung
padha iridên maring jro

nêmbah Raja Karawu
lèngsèr saking ngarsa wangsulipun
wus angirid Sang Bahlika myang Parwati
praptèng ngabyantara prabu
suwuk ingkang gêndhing Boyong

mijil sugata prabu
marang para pêri myang lêlêmbut
rinukti kang dadi karêmane sami
samana luwaran sampun
mung pêri maksih anèng jro

mangkya Raja Karawu
dhinawuhan lumaksana gupuh
maring Krêndhawahana kinèn angirid
ditya tawan lan bêbantu
saliring wêling wus kamot

wotsari mêsat sampun
angambara myang ditya sadarum
sanalika praptèng Setra Gôndamayi
Sri Kalayuwati nuju
lênggah soring waringin wok

siniwèng Dhadhungawuk
gandarwendra marêk makidhupuh
angandika Bathari Kalayuwati
lah sira prapta Karawu
baya dinutèng sang katong

Raja Karawu matur
inggih èstu kawula ingutus
kang rumuhun ngaturakên pangabêkti
sarta sangêt ing panuhun
dene sih paduka yêktos

amaringi bêbantu
ing wêkasan unggul juritipun
kaping kalih angaturakên upêksi
kang minôngka antuk-antuk
tandhane jayèng palugon

awarni tawan satus
raksasa myang raksêsi puniku
anjawi kang bôngsa lêlêmbat wil kuthip
mukyaning tawan sadarum
diyu wanudya yu anom

Parwati namanipun
putri Manimantaka puniku
imah-imah antuk ratu banaspati
têngran Sang Bahlika amung
saking sarayan kemawon

kang kaping tiganipun
angaturkên siti uyun-uyun
sumêrêpa dados pituwasing jurit
dhatêng kang sami bêbantu
punggawèng ngriki kemawon

wukir lèr wukir kidul
sauruting jurang siluk-siluk
kang asungil rumpil dhêngkil angarikil
barang tanêman tan tuwuh
rêkaos ginarap ing wong

kaping sakawanipun
mangkya wayah paduka sang prabu
angaturi uninga bibaring jurit
kalajêng karsa dhêdhawuh
matah karya sampun dados

makatên dhawuhipun
dhatêng Dèwi Parwati puniku
mangkya yayi anuruta karsa mami
sun srahkên sira ing besuk
maring panêmbahan ingong

ingkang kahyangan iku
anèng Krêndhawahana ganda rum
apanêngran Bathari Kalayuwati
lakinta dimèn tumutur
bêcik dadining lêlakon

Si Wrahaspati iku
lêstaria dènnya ngrèh amêngku
ing Kandhaka madanani banaspati
kang anèng kana sadarum
aywa na kang walangatos

dene ta Si Brakuthu
iku maksih lêstaria milu
amumpuni kuwasaning Wrahaspati
Si Baidhi dimèn wangsul
anèng gon lawas kemawon

Si Ditya Drêstha iku
prayogane muliha dèn gupuh
maring Manimantaka narubna kang wil
gung alit dimèn angumpul
rukuna ayya na diyon

nanging ta kabèh iku
kabawaha ing kakang Karawu
iya padha anganggêpa narapati
ditya Dyaparastha iku
lan wil Rêmdumeya karo

miji dhewe anèng sun
traping karya sayêkti sinambut
lah punika dhawahing wayah narpati
rèhning sampun katarucut
nuwun aksama kemawon

amba sumanggèng kayun
sri bathari mèsêm sarya muwus
hèh Karawu sira mukyaning duta di
widagda nindaki tanduk
tanggap wardawèng wiraos

matura ing ratumu
sun tampani tawan uyun-uyun
dahat suka anarima sun lilani
anglulusêna kang dhawuh
Raja Karawu wotsinom

pamit kalilan sampun
mêsat praptèng Pêngging nêmbah matur
saking purwa madya wusana tan lali
dadya sukaning tyas prabu
wêkasan angandika lon

kakang sayogyanipun
sagung para pêri samas iku
balèkêna marang kahyangane sami
yèn ana karya ing pungkur
gampang dèn undang kemawon

gandarwendra wotsantun
samantara mangkya sang aprabu
anggêganjar sagung ratu myang pra rêsi
wus sami kalilan mantuk
sapungkure para katong

prabu sungkawèng kalbu
dening Dèwi Naru sang dyah ayu
kawaryan kang nityèsmu putêk kapati
saênggon-ênggon kapiluh
tambuh darunèng wirangrong

dinangu marmaning kung
angaturkên wasitèng karuhun
wêwêlinging rama Sang Kapyara Rêsi
benjang yèn ingsun kadulu
anèng netranirèng karo

ingsun dumuk satuhu
mari lêbda jiwa ing tumuwuh
kèndêl aturira Dèwi Suskandani
narendra miyarsa ngungun
mangangên-angên tyas kepon

tan antara kadulu
Sang Narendra Daruka puniku
arinira Dèwi Daruki duk prapti
atur uningèng sang prabu
saliring rèh kang kalakon

wontên wisayèng satru
kang tumanduk karya arubiru
anêmahi pamuksaning rama rêsi
apratôndha dhèdhèt têdhuh
parêng warsa rum katongton

nuntên kawula antuk
sasmitaning dewa mêsat sampun
panggih lawan kang karya upaya sandi
wontên ing gêgana anggung
sêsumbar andhandhang mungsoh

pusakaning buyut kang awarni
taragnyana punika minôngka
pangandêl upayaning rèh
makatên ujaripun
lamun maksih pusaka mami
paringe Hyang Berawa
marang kaki buyut
kang wiswagni taragnyana
pageneya têka datan tumpês tapis
sèsining nuswa Jawa

duk miyarsa kawula smu tistis
mêsu budi saksana kabuka
parmaning dewa yêktine
amba marpêki gupuh
tinakenan tan jarwa jati
angakên naga raja
saking samodra gung
arsa maring Ulupampang
Sang Maharsi Kapyara dinuk ing pamrih
mèt walêsan wisesa

ing nguni duk patining sudarmi
sinikara dening Sang Kapyara
tanpakarana barang rèh
marma adrênging kayun
anrang baya sêdya pêpulih
atandhing kasantikan
duratmaka muwus
rêngênta hèh naga raja
sun jatèni Rêsi Kapyara ing mangkin
wus sirna sanalika

kataman ring guna pangaskrêti
iya saking kasudibyaningwang
kang taragnyana wiyose
pusakaning bêbuyut
Hyang Berawa kang amaringi
sangkaning dhawuh marma
antuk nugraha gung
sang buyut Raja Kosara
ing Kalinggapura anggung dèn gêgiri
dening satru wisesa

sotaning tyas sanityasa tistis
pangikising karsa tilar praja
martapèng sunya têmahe
Hyang Berawa tumurun
sung wasita lawan rêtna di
sirnaning parangmuka
dening rêtna iku
aprabawa taragnyana
kang tinuju ing kamayan pangaskrêti
syuh sirna tanpa sesa

ing antara lama kang rêtna di
iku dadi pusakaning eyang
brahmana raja namane
sabanjure tumurun
maring rama Kalinggapati
têngran Raja Karsula
tumêkèng maring sun
duk maksih rama narendra
awêwarah hèh Sangara sun jatèni
supaya prayitnaa

têmbe lamun sira madêg aji
dèn waspada kang dadi bêbaya
ing Ulupampang sangkane
ana paliyasipun
tampanana iki rêtna di
saking Hyang Siwasmara
marang bêbuyutmu
rêtna di mawa prabawa
taragnyana mawardi têmah wiswagni
pamunahing duyasa

dupi ingsun wus tômpa rêtna di
boya lawas gumantyèng sudarma
kèlingan sawasitane
iku karananingsun
anêkani adrênging ati
Sang Kapyara têmahan
puput janjinipun
sirna dening taragnyana
hèh narendra pangèsthinira ing mangkin
dadi wus tanpa karya

narimaa maring sun sayêkti
saking karsaning dewa mangkana
Sang Kapyara panêmune
lah iki warnanipun
ingkang dadi marganing pati
rêtna di aprabawa
taragnyana mêrtyu
tingalana dèn waspada
dupi mulung lajêng kawula tampèni
ing tutuk kawistara

prabaning kang rêtna di kaèksi
amrangangah abrit kados wongwa
sarêng watawis kalimpe
lajêng kawula ulu
duratmaka minta rêtna di
amba muwus sajarwa
ing wêkasanipun
duratmaka anggraita
datan mawi antan-antanan kang jurit
nirbita anrang baya

duk narajang kawula tadhahi
ramening prang tan wontên kasoran
antawis dangu kalimpe
lajêng kawula sêmbur
prabaning kang rêtna di murti
duratmaka kataman
ring rèh kalamêrtyu
sirna sami sanalika
amba mantuk praptèng sêndhang Toyawangi
wontên satru kawuryan

duratmaka dados bajul putih
kapiyarsa dènira sêsumbar
Sri Sangara pangakêne
minta pusakanipun
kang awarni rêtna di murti
kawula anggraita
kalingane iku
kadadyaning duratmaka
marma tukung tan sambada mrêta sami
sangli anèng jro sêndhang

dangu datan kawula sauri
sang buaya lajêng anarajang
gumilang solahbawane
pêksambêk angun-angun
ulun panggah anêmbadani
wêkasan kawisesa
pun Sangara bajul
dening sor karosanira
parikêdah budi nanging tan kuwawi
nimbangi kasantikan

mila tansah kawula pisakit
kasabêtkên ing toya punika
minôngka paukumane
sadalu kaping satus
apunagi ngantos dumugi
pralayèng pramudita
bajul anglêmpuruk
kala makatên punika
rare angèn maesa samya ningali
dados sukaning driya

ing wêkasan pun buaya putih
analôngsa minta pangaksama
kasagahanipun anèh
rumêksèng mesa danu
ingkang wontên pangenan sami
rare angèn sadaya
sarêng nguwuh-uwuh
bêndara sang naga raja
yèn saèstu sagah pun buaya putih
prayogi linuwaran

witne botên susah dèn kandhangi
dimèn wontên pangenan kewala
kang maesa sadayane
kawula têka nurut
laju mêsat praptèng ngarsa ji
angaturi uninga
punika pukulun
sumanggèng karsa paduka
pun buaya punapa dipun pêjahi
utawi ginêsangan

sri narendra angandika aris
lah ta yayi Daruka ing mangkya
pangungun ingsun têmahe
dadi pangimur-imur
pambengkasing duhkita yêkti
saking kuwasanira
bisa munah satru
mungguh muksane si paman
pandoning Hyang pinupus santosèng budi
manawa katarima

dene iku si buaya putih
lulusêna pamisesanira
nanging sawatarabae
iya bênêr wus kokum
rèhning mêngko nalôngsa kadi
satataning katawan
lawan iku saguh
rumaksèng para maesa
sayêktine wênang dèn apura yayi
sirantuk sihing dewa

pirabara katêmuning wuri
nirmalanta marmaning bathara
waluya jati ing têmbe
saiba sukaningsun
sang narendra miyarsa mèt sih
matur mangayubagya
saandika prabu
mênggah ruwating cintraka
kang saèstu amba drêmi anglampahi
saking sih padukendra

nanging dèrèng masa ing samangkin
taksih rêmên rumêksèng talaga
angsala pangèstu dimèn
manggèn silarjèng tuwuh
wahananing kaanan jati
pamit sampun kalilan
mêsat saking ngayun
sapungkure naga raja
sri narendra tansah dènnya ngêngimuri
ring garwa kang duhkita

miwah Dèwi Soma mangkya maksih
anglêlipur maring marunira
yayi iki wus sêdhênge
biratên sungkawamu
dene sira wus amiyarsi
aturing rayi naga
galur kongsi tutug
kapikut ing duratmaka
dadi bajul winisesa sabên wêngi
wêkasan analôngsa

wuwusira Dèwi Soma sarwi
ngêjum keswaning maru samana
Dèwi Daruki lipure
karya medha panutur
myang panuntun têkèng panitis
pirang-pirang asahan
sangkêp sèsinipun
miwah dupa gôndawida
dadya sukanirèng kang samya kandhuri
carikan warna-warna

wus mangkana karsa nata mangkin
angadani adêging witana
kulon pamedan prênahe
lèring udyana mèru
lêt gapura lan pôncaniti
sêmana sinung aran
bale darma kèstu
môngka langgar kabuyutan
uparêngganira sambada sarwa sri
tan ana kang kuciwa

nahan prajèng Pêngging Dwarawati
kawuwusa ing Krêndhawahana
Sang Dèwi Parwati mangke
sampun jinunjung lungguh
dadya patih amisesani
saniskarèng prakara
bang-bang alum-alum
barang rèh sarwa kuwasa
datan pae lan Dèwi Kalayuwati
kèdhêping wadya barat

ya Parwati ya Kalayuwati
yayah wêwayanganring paesan
sarkara lawan manise
yèn tan ana kadulu
Sri Bathari Kalayuwati
Dèwi Parwati môngka
wuryaning pandulu
samana Raja Bahlika
kang dinuta marang Pêngging sung udani
ing prabu kaparêngan

marma lamun têtawuran aji
Dyah Parwati kang tampi maesa
lawan sapalakartine
datan antara dinum
maring para yaksa rasêksi
tumêkèng wadya barat
warata sadarum
samya suka sukur ing tyas
kawuwusa wontên punggawa ing Pêngging
wismèng tampingan praja

Jônggamure kasub ing wêwangi
marêk maring ngabyantara nata
atur uninga wiyose
darbe maesa lawung
binarak ing raksasa kuthip
kalacak saking tapak
ing kapanggihipun
sampun pêjah dèn pêpurak
wontên dhangkaning wil kuthip akêpanggih
wasta ditya Kacêmba

srinarendra saksana anuding
Sang Wil Dyaparastha Rêmdumeya
kinèn amilungguhake
ing sapranatanipun
sri bathari kang bênêr bêcik
kêlare linakonan
wil kalih wotsantun
mêsat saking ngabyantara
praptèng Krêndhawahana sampun kapanggih
lawan Raja Bahlika

andhawuhkên timbalan narpati
nulya sami kerit sakalihan
marêk maring batharine
matur dinutèng prabu
milungguhkên raksasa kuthip
dhustha paksa ambarak
kang maesa lawung
tinakèn pangakênira
wasta ditya Kacêmba ing Sônggarunggi
juru tênung petangan

angandika Sri Kalayuwati
timbalana Si Ditya Kacêmba
pagene asalah gawe
Raja Bahlika matur
wil Kacêmba sampun alami
mèh sataun punika
nandhang sakit abuh
bathari wagugên ing tyas
pinariksa satuhu yèn nandhang sakit
tan bisa anggulawat

Dyah Parwati dinuk ing pangaksi
ananggapi kang dadya sasmita
Raja Bahlika ingawe
tinuduh adhêdhawuh
mundhut sungu maesa bothi
singa kang adarbea
ganjaranira gung
watara para raksasa
dhinawuhan tan ana bisa ngaturi
amung ditya Rênduma

marêk maring ngabyantara sarwi
ngaturakên kang sungu maesa
Sang Wil Rêndumeya kagèt
wruh lamun ramanipun
darbe sungu maesa bothi
yêkti môngsa wurunga
pinidosa iku
traping ambarak maesa
lan angrampas rajadarbe padha ugi
kaplaksana ing prajaRêndumeya nulya marêpêki
atêtakon maring ramanira
apa kang dadi sababe
ambarak kêbo lawung
wil Rênduma kagyat nauri
lah iku kêbo apa
ingong tan sumurup
sungu iki wruhanira
antuk saka wil Jangli ingsun urupi
lawan arca berawa

mêngko katur ing gusti bathari
wuwusira Sang Ditya Rênduma
dènnya sujarwèng sutane
kapiyarsa satuhu
marang Dèwi Kalayuwati
kang sungu wus tinampan
dumadya marbangun
anguningani wardaya
Dyah Parwati tanggap sasmitèng bathari
aniti patananya

hèh Rênduma sajarwaa jati
sun takoni kang sungu maesa
saka ing ngêndi têmêne
wil Rênduma wotsantun
aturira rèntès patitis
tanpa taha rêringa
pukulun saèstu
saking wil Jangli punika
amba darbe arca berawa kinardi
pêpundhèn panêmbahan

rinêmênan dhatêng pun wil Jangli
tansah dènnya maripih ing mangkya
wontên jalaraning pamèt
makatên wuwusipun
Sang Rênduma punapa tampi
dhawuhing undhang-undhang
kang ngaturi sungu
sayêkti antuk ganjaran
wêwangsulan ênggih amba êmpun tampi
nanging sawêg ngupaya

dèrèng antuk sungu kang prayogi
pun wil Jangli malih wuwusira
antuka sungu kang sae
yèn dede kêbo lawung
ingaturna yêkti tan tampi
dawêk sami rêmbugan
manawa sarêju
kuladarbe sungu dhaplang
kalih rakit singate maesa bothi
tan wontên kang kuciwa

wau sampun katur kang sarakit
dados kantun sarakit punika
andika aturkên mangke
agung ganjaranipun
kula amung dika urupi
ingkang arca berawa
makatên pukulun
wil Jangli wicantênira
Dyah Parwati saksana kinèn nimbali
Sang Wil Jangli wus prapta

dyan dinangu karananing nguni
awit dènnya ambarak maesa
kalawan ing wêkasane
araning lyan sinambut
doracara apusing krami
wil Jangli katrêsan tyas
matur èsmu gugup
mila ambarak maesa
saking sangêt kaluwèn saanak rabi
rêkaot mèt baksana

mila wastaning lyan dèn akêni
awit saking pun ditya Kacêmba
sampun sangêt ing sakite
manawi lajêng lampus
yêkti muspra ingkang prakawis
mila angapus krama
saking rêmênipun
dhumatêng arca berawa
mila purun doracara angakêni
sampun sêsaos singat

pakèwêding manah bokmanawi
katitika kang singat punika
pun ditya Rênduma dimèn
manggih plaksananipun
sampun ngantos kula nêmahi
kawisesa ing praja
wil Jangli wotsantun
têlasing atur sajarwa
Dyah Parwati bangun tyas kabangan kèksi
saksana nungku karsa

matur maring Bathari Yuwati
pun wil Jangli lêpat ping sakawan
sumanggèng karsa pantêse
mênggah panimbangipun
yèn ambarak maesa bothi
saking wana pangenan
kang darbe angruruh
kapanggih sampun pinurak
pantêsipun kang minôngka ili-ili
wijiling rêrayahan

Jônggamure kêdah anampèni
ili-ili tinon
samurwate maesa tan pae
rajakaya lintu rajapèni
rajakaya sami
ing panimbangipun

nadyan warni bêndho bodhing kudhi
anggêr aèng elok
animbangi sagung rajadarbe
mênggah namaning lyan kang sinilih
wil Kacêmba maksih
dados juru tênung

timbangipun anjawat pawèstri
inggih semahing wong
yêkti manggih wirang patrapane
dinalihkên dhatêng Sônggarunggi
wil Kacêmba tampi
saantawisipun

timbangipun yèn angapus krami
masang rèh piawon
sinakitan inggih patrapane
lawan arca winangsulkên malih
wil Rênduma tampi
mangsulêna sungu

mênggah doracara asêngadi
sandining wiraos
ngakên sampun katur saosane
timbangipun mèt kagungan aji
amanggih bilai
ing patrapanipun

têlas aturira Dyah Parwati
wêkasan wotsinom
Bathari Yuwati ing samangke
sukèng driya manadukarani
ring Dèwi Parwati
dènira mirukun

mèt pêpatut timbanging prakawis
ngunandikèng batos
Si Parwati tuhu tan apae
lan wong jalu birawaning budi
baya iku bêcik
kinaryaa wangsul

kaatura wayah ingsun aji
dènira milunggoh
wus pakolih pamariksaning rèh
karampungan mangkono yèn dadi
ilanging dhêndha mrih
pirukun kang patut

wus mangkana angandika aris
maring duta karo
matura ing wayah aji mangke
aprakara kang maesa bothi
pêpariksan mami
pakolihing laku

sira karo wus padha miyarsi
ing pranatan ingong
amborongkên kang dadi karsane
Si Rênduma kalawan Si Jangli
sakarone bêcik
katura sang prabu

kang supaya dinangu pribadi
purwaning lêlakon
Dyahparastha wotsari ature
aprayogi Sang Dèwi Parwati
marêk ing ngarsa ji
pralêbdèng pandangu

kasêmbadan ing tyas sri bathari
andikanya alon
hèh Parwati lumakua dhewe
angirida Si Rênduma Jangli
Si Bahlika bêcik
milua lakumu

Dyah Parwati umatur wotsari
tandhaning piawon
singat miwah arca prayogine
ulun bêkta môngka cihna bukti
kalilan tumuli
mêsat saking ngayun

angambara ditya nêm duk prapti
ing Pêngging wus anjog
laju marêk maring pura bae
pramukaning duta wil kêkalih
matur rèh tinuding
dènira milungguh

asêsandhan Sang Dèwi Parwati
uruting lêlakon
dyan dinangu matur kamulyane
pêpariksan timbanging prakawis
lawan cihna bukti
arca sungu konjuk

sri narendra angandika aris
manawa mangkono
wus pakolèh titipariksane
hèh wil Jangli sira sun takoni
apa ta sayêkti
kaya ingkang katur

Sang Wil Jangli nêmbah matur aris
pukulun sayêktos
lampah amba makatên ing mangke
pêjah gêsang sumanggèng karsa ji
mèsêm sri bupati
angandika arum

hèh wil Jangli sajarwaa yêkti
ingsun atêtakon
rupa apa darbèkmu kabèhe
jroning wisma kang kalêbu pèni
nadyan rèmèh ugi
yèn pedah rahayu

Jangli matur amung andarbèni
sela kambang tinon
lir antigan paksi suwarnane
nanging agung sawabipun ugi
kinarya usadi
ing sêsakit abuh

kinaluku lawan toya tuli
kanthi sêkar konyoh
kainumkên botên atêlake
abuh kingsèp sirnaning sêsakit
sanalika bangkit
angangkat sakayun

dhawuh kinèn angambil tumuli
wil Jangli wotsinom
mêsat saking ngarsendra ing mangke
praptèng wisma wus amèt sela di
sanalika bali
angaturkên watu

karsa nata cinoba tumuli
mundhut sêkar konyoh
tirta tuli wus cumaos kabèh
sela kambang kinaluku aglis
matah kang tinuding
maringakên banyu

usadane wil Kacêmba yèn wis
mari lara aboh
tinimbalan samôngsa mangsane
wil Rênduma mangkya kang lumaris
praptèng Sônggarunggi
samana kapangguh

wil Kacêmba tan bisa alinggih
maksih sarwa aboh
kainuman tirta usadane
sanalika nirmala kaèksi
wus waluya jati
samantara lungguh

dhinawuhan lamun dèn timbali
marining kalêson
winangsulan sandika pênêde
lah suwawi mangkat sapuniki
badan kula mangkin
êmpun mantun lêsu

adan samya mêsat wil kêkalih
praptèng ngarsa katong
wus winartan ing rèh saurute
wil Kacêmba angungun kêpati
wêkasan wotsari
matur nuwun sèwu

dènirantuk pitulung usadi
waluyaning aboh
saking prabu sang sudibya ing rèh
ananggakkên jiwa raga mangkin
sakarsa narpati
lumaksanèng dhawuh

angandika alon sri bupati
hèh Kacêmba mêngko
narimaa arinira pinèt
dèn akoni araning wil Jangli
wus timbang usadi
dadi nirmalamu

Si Wil Jangli katrap andêdasih
maring sira mêngko
nandhang wirang iku têmahane
bisa wurung saka pangusadi
wus timbang sayêkti
Kacêmba andhêku

matur sampun anarima inggih
botên walangatos
sri narendra malih andikane
hèh Parwati warahên Si Jangli
watu maosadi
ing mangkya sun pundhut

pamurunging jarah rayah dadi
wadal watu ijo
sun paringkên ing Si Jônggamure
sumurupa dadi ili-ili
kêbone kang mati
binarak ing diyu

nadyan rupa watu timbang yêkti
lan ajining kêbo
iya dene agêdhe sawabe
Dyah Parwati nêmbah andhawuhi
maringSang Wil Jangli
nyumanggakkên watu

Jônggamure kinèn anampani
ngandika sang katong
hèh Parwati mungguh arca kiye
wus bênêre yèn balia maring
wil Rênduma nuli
ambalèkna sungu

dene katrap linaran Si Jangli
kêna yèn liniron
barang karya kang abot sanggane
anèng sira dhewe traping kardi
mungguh mèt sang adi
durung kêna kokum

mung dèn pêpêt pandunmaning bukti
tawuran gêgêcok
ing sajroning têlung taun bae
sabab iku durung kongsi dadi
duhkitèng bathari
sandining pamuwus

Dyah Parwati nêmbah nêmbadani
pranataning katong
pamit sampun kalilan angkate
sarêng lawan Sang Bahlika mangkin
wil Rênduma Jangli
Kacêmba tumutur

praptèng Krêndhawahana marêngi
sri bathari miyos
Dyah Parwati matur saliring rèh
sukèng driya Sri Kalayuwati
dènira tan têbih
lan pranatanipun

tunggal misah ing wêkasan sami
samipaning raos
Dyah Parwati kinèn matrapake
wus kalilan sêsowangan mulih
tan ana nalisir
lastari samya tut

kawuwusa nagari ing Pêngging
mangkya karsa katong
amêwahi paglaran wadya kèh
saubêning bale pôncaniti
sinungan wisma lit
unggyan wong mêmarung

lamun nuju miyos tanggap warsi
sagung wong nênonton
lan wadyaning para ratu kabèh
pinaringan sarana kang dadi
urupaning bukti
sawataranipun

karsa nata mangkana lêstari
kadadeyaning don
mèh rampunging karya ana kere
papariman sinung mas sadêmi
tan arsa nampani
maksih nuwun wuwuh

sinung malih mêksa dèrèng tampi
kongsi pirang bobot
maksih anggung ngêngudi wuwuhe
prabu kewran ing driya smu runtik
ngandikèng pêpatih
takonana iku

kayaparan karêpe sayêkti
aywa wèh pakewoh
wus dinangu aturira sarèh
kalingane sang ratu upami
taksih andarbèni
karêman panggunggung

yèn makatên botên anêtêpi
kotaman sayêktos
dene sawêg cinoba ing kere
têka asmu ruditèng tyas kadi
tan arsa nguswani
sinoming para rum

garaning gayuh utama
botên saking amèt pamrih
mung tabêri barang karya
anggung mariksèng wadya lit
kang edan jompo sakit
pêjah ing saênggènipun
wajib kapulasara
sinungan waragad sami
murugakên raharjèng rat pramuditya

karantên ratu punika
ing bêbasanipun wajib
amrih èngêting wong edan
maluyakakên sêsakit
wong jompo dèn ingoni
tiyang pêjah tanpa dunung
kinukup jisimira
kapêtak ingkang prayogi
yèn makatên tuhu kêkasihing dewa

pae lawan bôngsa sudra
kang kadi kula puniki
botên amèt kotamannya
kang kaèsthi siyang ratri
mung papariman kongsi
kasêbut tuntunan bêruk
sanadyan sudra papa
yèn kang lêpas ing pambudi
yêkti taksih anggayuh madya utama

lumuh ing rèh kang anistha
sandeyaning tyas manawi
kalajêng lampah kanisthas
tan wun atêmah anisthip
kandhangan risak yêkti
mila ing jaman rumuhun
wontên tatiyang sudra
mêmulang suta pribadi
dèn tabêri rumêksa ing kauripan

sarana tumindak madya
pamardi lawan marsudi
mardi wêdaling ardana
marsudi sidaning dadi
saking gêmi nastiti
ngati-ati barang kayun
anganggoa dêduga
watara ingkang prayogi
yêkti bangkit kabangkat koripanira

suta mituhu ing bapa
dhasar kasinungan budi
lêpas panggraitèng driya
ing wêkasan sarwa dadi
kasêbut wong utami
tumrah dhatêng anak putu
wusnya matur mangkana
kere muksa tan kaèksi
kapitèng tyas Bathara Aji Pamasa

sampun anduga yèn dewa
tumêdhak paring pêpeling
Kyana Patih Tambakbaya
kang tinuduh mariksani
maring wong jro nagari
têkan desa gunung-gunung
lamun ana wong edan
lawan wong jompo ing kardi
wong kalaran wong mati tan kaopenan

katura pratelanira
samurwating kang prayogi
patih laju undhang-undhang
warata kabèh miyarsi
samana amarêngi
ana wadya tuwa buru
angaturi uninga
lurah dhungke angêmasi
tanpa waris miwah sanak kadang warga

pinariksa kang kunarpa
murut ujwala nêlahi
gônda run marbuk angambar
laju muksa tan kaèksi
ngungun sri narapati
pati dhinawuhan gupuh
anyandhi tilasira
kang rumêksa dèn lilani
angênggèni wismaning dhungke sadaya

samana sadina-dina
wêtuning brana jro puri
ingangge pamulasara
miwah kinarya mêmancing
dupi antara sasi
nuju wêkasaning taun
masa asuji mangkya
prabu karsa angadani
sumur bandhung jro kadhaton apaju pat

pandhudhuking kidul wetan
manggih arca kancana di
wangun sata matarangan
aciri baboning rukmi
kawasa angundhaki
mas kang kêdhik wawratipun
dinèkèk soring arca
jroning sadina sawêngi
mundhak tikêl wawrating rukmi punika

prabu sukèng tyas samana
kang adhudhuk-dhudhuk sami
ginanjar samurwatira
ing antara sumur dadi
rukmaka dèn wastani
lire panggenan mas tatur
punang sumur rukmaka
mangkya rinêngga sarwa sri
kèh bramara ngingsêp maduning puspita

wus mangkana kawuwusa
tumapaking tanggap warsi
marêngi taun pranawa
surya sangkala winilis
tataning janma trusthi
kacôndra sangkala ketung
wenda kinarya muka
masa kartika ing mangkin
karsa nata mêmangun warnaning sastra

mèt panulak kang rineka
sêsikon lurahing wukir
kairibakên punika
lawan kiriman kintèki
saking Parswasta giri
purnaning pangikêtipun
aran Sastra Parwata
kalantur dipun wastani
Sastra Ardi kangge ing para pandhita

kabyawarèng sanagara
salining sastra ing mangkin
marêngi kang rajawedha
lir saban barasu bani
sêsoban arêratri
karya sukaning wadya gung
praptèng purnamasada
mèh bubaran ana kèksi
wukir Côndragêni murub marakata

kongsi ing antara dina
samana sirêping agni
prabu têdhak pêpariksa
marang wukir Côndragêni
lawan sagung para ri
gandarwo Raja Karawu
kinèn andhinginana
mèt papan kang aprayogi
panggenaning para nata saha wadya

têdhakira sri narendra
dupi ing antara prapti
sêlaning wukir samana
tumamèng pakuwon sami
kapirênan para ji
tumingal langêning gunung
pasanggrahan sarwendah
sugata maneka warni
bangkitira Sri Karawu karya suka

mangkana ana kawuryan
saking pakuwon narpati
kang cahya tumejangkara
amung sarema kaèksi
madhangi graning giri
angandika sang aprabu
iki cahyaning apa
ujwalèng praba nêlahi
sang gandarwo raja alon aturira

pukulun ingkang kawuryan
punika tejaning wêsi
wontên salêting kawah
gadgadèng tyas sri bupati
dhawuh kinèn angambil
gandarwo Raja Karawu
mêsat saking ngayunan
samantara wangsul malih
angaturkên katga kang amawa cahya

katampan sinawang-sa-wang
kadi dhapur pasupati
andangu kamulanira
anèng kawah katga iki
matur sang gandarwo ji
cariyosipun rumuhun
pucak ardi punika
watu salèn pandhe wêsi
kang akarya Êmpu Ramadi ing kina

anglampahi kang pitêdah
karsaning Hyang Udipati
Êmpu Ramadi punika
kinèn apandhea wêsi
karya gêgaman jurit
warna-warna dhapuripun
kang badhe pinaringan
sagung para dewa rêsi
milanipun ing kawah wontên curiga

watawisipun punika
mênawi Êmpu Ramadi
angèngèhakên satunggal
saking kêdah musakani
dhatêng paduka aji
dipun agêma pakantuk
mèsêm prabu ngandika
yèn mangkana kêris iki
sun arani Côndragêni wus prayoga

gunung iki pantêsira
arana wukir Marapi
lawan gunung Côndramuka
iya bêcik sun arani
wukir Marawu sami
kagawa labêting dangu
tilas pabêsalenan
unggyan êmpu pandhe wêsi
Sri Karawu wotsari mangayubagya

miwah sagung para nata
sadaya jumurung sami
ing antara kondurira
praptèng praja sri bupati
karya sêsoban malih
boga andrawina nutug
pêndhak enjing kalilan
antuking para narpati
ngundhangakên sabdaning prabu sudibya

dènira maringi aran
curiga lan wukir kalih
samana laju kasusra
araning ardi Marapi
wukir Marawu mangkin
katêlah aran Marbabu
antara tigang côndra
tumapak kang sa manggasri
prabu miyos siniwi ing panangkilan

Kyana Patih Tambakbaya
dhinawuhan angadani
karya kuwu pacangkraman
anèng pasanggrahan lami
sêlaning wukir kalih
Marapi lawan Marawu
risang gandarwo raja
tinuduh amugarèni
marma enggal rampunging panambut karya

sangkêp uparêngganira
katur ing sri narapati
laju têdhak pinariksa
tan ana kang dèn waoni
tuhu sarwa rêspati
mêmêt sambada ing wangun
pasang rakit rineka
sapalakartining puri
mangkya sinung aran dalêm prasadarga

kondurira sri narendra
tan ana sawiji-wiji
kongsi praptèng warsa Iwa
surya sangkala marêngi
oyag rupaning kori
kang côndra sangkala nuju
seta warnaning muka
ing masa srawana mangkin
praptèng Pêngging katêkan cobaning dewa

putrinira sri narendra
nama Dèwi Citrawati
muksa saking jroning pura
tanpa karana sayêkti
prabu lan pramèswari
kapinêngan anahan kung
kongas ardayèng driya
mêmayat yuktining kapti
karêrantan matrênyuh tanpa jamuga

yayah tumutur wisata
kang tyas sanityasa tistis
para parêkaning pura
dadya lut malat wiyadi
wayang-wuyungan sami
saênggon-ênggon kapiluh
luluh nala tan lana
kalimunan alin-alin
kalulun rèh sanagara aru-ara

tanpa sri rarasing wrêksa
kawulat lum-alum anglih
mamah kang ron ruru samya
mêsum mari sarwa sari
surêm sunaring rawi
rawat-rawat tumurun truh
tumrahing ima matra
tidhêm tandhaning dumadi
sunya ruri saniskara kang kawuryan

kadya bela kawiyogan
ing ratri sasôngka kèksi
sasat sung cipta sasmita
pangentaring rèh rudatin
swarèng sarwa kapyarsi
yayah ngimur anglêlipur
amung gandarwo raja
kang ginubêl ing pangudi
ngupadia pamuksaning atmajendra

Sri Karawu aturira
dipun sarèhna rumiyin
taksih sinêngkêr ing dewa
dèrèng môngsa dèn ulati
benjang môngsa asuji
wontên parmaning dewa gung
kang amanggih punika
pinasthi jodho sayêkti
kadhaubna mêwahi arjaning praja

kèndêl tansah wagugên tyas
Natèng Pêngging Dwarawati
samana dupi antara
praptaning môngsa asuji
mangkya winartèng kawi
rajaputra ing Mataun
Radyan Welakusuma
nuju cangkramèng wanadri
ambêbêdhag sato mêmikat kukila

kalunta-lunta têmahan
kapisah lan kang umiring
tumamèng jro wanapringga
miyarsa tangising èstri
pinarpêkan kaèksi
Dèwi Citrawati tuhu
radyan putra tan samar
yèn iku putri ing Pêngging
maksih kadang nak-sanakipun priyôngga

atêtanya marmanira
wontên ing wana pribadi
Dèwi Citrawati kagyat
sumaur sintên nakèni
rahadyan amangsuli
kula putra ing Mataun
wasta Welakusuma
cangkramèng wana mèt paksi
sang dyah èngêt yèn punika arinira

tan taha pinarêpêkan
karuna sarwi wêwarti
yayi mas kula tan wikan
sangkaning tumêkèng ngriki
kula nguni sayêkti
nendra wontên ing kadhatun
dupi tangi katingal
kula sampun dèn wêngkoni
tiyang jalu Sang Guritna wastanira

wismèng dhusun Wanabaya
kaprênah wetan puniki
amung lêt jurang kewala
tri sasi kula ladosi
kêrênge anglangkungi
lêpat sakêdhik anggêbug
mila kula miruda
rumaos botên kuwawi
suka luhung minôngsaa ing sardula

radyan putra duk miyarsa
talingan kadi sinêbit
pamit arsa mêjahana
ing dhustha kang ambêk drêngki
sang dèwi amangsuli
adhuh yayi sampun-sampun
pun Guritna punika
sakalangkung saking sakti
mila sagêd dados pandung adiguna

lagya lawanan wacana
radyan putra lan sang putri
gandarwo raja kang prapta
muwus manuhara manis
mangke radèn rumiyin
dipun sarônta ing kayun
bêbasan sampun gita
yèn dèrèng uningèng gati
gampil angèl amêgat jiwaning janma

gugon tuhon punika nora pakantuk
yèn mawi dugi prayogi
watara upaminipun
sambawa mèt sambada mrih
karaharjaning lêlakon

pun Guritna punika sakti satuhu
tan kêni sinanggi miring
alah tôndhayêktinipun
suwawi dèn pariksani
saking limunan kemawon

radyan putra lan sang putri tan kadulu
kula kang masang piranti
panglimunan kalihipun
samana dyan putra putri
kaparêngan wus tan katon

kawuwusa Sang Guritna gupuh-gupuh
dènira ngulati putri
kaubrês jroning wana gung
kang wrêksa ingobrak-abrik
binêdholan dhungkar kasol

sato-sato kang kacandhak lêbur tumpur
singandaka tumpês sami
binantingan ajur mumur
mêksa tan bisa kapanggih
gut-gutên riwut kawuron

musus tangan mijil kang dahana murub
angobar jroning wanadri
mangkana Raja Karawu
muwus lah radèn puniki
kayêktosan ingkang katon

mangke kula sirêpe kasaktènipun
supadi sampun andadi
saksana Raja Karawu
aji ginung pangaskrêti
winatêk mursitèng raos

Sang Guritna kapêsan kang bayu larut
balung kadi dèn lolosi
lêsah kasulayah kèlu
sakala tan darbe budi
kataman ing rèh kinaot

byar katingal anèng ngabyantara prabu
andangu karana yêkti
lah kakang wong apa iku
kaya kabandana kèksi
Raja Karawu wotsinom

dhuh pukulun punika têtiyang dhusun
awasta Guritna inggih
pandung aguna satuhu
ingkang andhustha sang mutri
rêmit datan konangan wong

mangke wontên dados tôndha yêktinapun
dipun dangua pribadi
putra paduka pukulun
gandarwo raja wotsari
angatonkên sang lir sinom

Dèwi Citrawati uningèng ramèbu
karuna sarta nyungkêmi
pangkoning kang rama prabu
parèbu parêng samyanjrit
wor tangising wong kadhaton

sri narendra anjêtung ngungun pêpungun
ngandika lon anyênyapih
padha mênênga karuhun
aywa na pijêr anangis
mapan uwus karahayon

lah ta nini ingsun têtakon satuhu
paran kamulane nguni
sira atilar kadhatun
yayah rena tan katolih
kang putra wungu wotsinom

maksih asrêt ature urut aruntut
lêpat kawula rama ji
anuhun pangaksama gung
kawula sajarwa jati
katambêtan sangkaning don

nguni ulun tilêm wontên ing kadhatun
dupi tangi têka kèksi
kula sampun dipun wêngku
dhatêng pun Guritna mawi
wêwarah ingkang wiraos

ngakên saking karsanipun rama prabu
katariman semah putri
anggêr tan karya rêrusuh
angrisak ing dalêm puri
kawula têka pitados

raosing tyas kados kenging guna wuyung
ênggèn kula angladosi
mèh tri wulan laminipun
pun Guritna tan suririh
lêpat sakêdhik anjotos

kula lajêng miruda sapurug-purug
nrajang wana jurang trêbis
pringgabaya datan ketung
ing antawis ragi têbih
kapanggihwong bagus anom

Radèn Welakusuma pangakênipun
putrèng Mataun sayêkti
sawêg kinuncang dewa gung
dènira mêmikat paksi
kapisah lan sagunging wong

atêtakon karana wontên wana gung
inggih kawula wangsuli
makatên kados kang katur
lajêng krodha sudira mrih
amunah dhustha kang awon

kula pênggak sarta wêwarah satuhu
pun Guritna langkung sakti
dangu wawan-wawan wuwus
pun uwa gandarwo prapti
tumut pêpemut wiraos

ing wêkasan kula lan putrèng Mataun
linimunakên tan kèksi
katungka ing praptanipun
pun Guritna angulati
mungsêng wana jurang sigrong

sagung wrêksa dhinungkaran kabarubuh
sato-sato dèn bantingi
laju angobar wana gung
pun uwa gandarwo pati
kang anyirêp karya kepon

lajêngipun praptèng ngabyantara prabu
têlasing atur sang dèwi
wotsari Raja Karangu
angatonakên sang pêkik
dinangu rèhing lêlakon

matur lamun cangkramèng wana nênumpu
kinuncang ing bathara di
kapisah lan wadyanipun
laju kapanggih sang putri
amung pribadi kemawon

tinakenan mangsuli salajêngipun
kados aturing putra ji
tan wontên siwah sarambut
narendra ngungun miyarsi
anuduh gandarwo katong

kinèn dhatêngêna ing wadya Mataun
kang ngiring maring wanadri
pisah lan bêndaranipun
aywa na pijêr ngulati
amlasakên solahing wong

Sri Karawu mêsat sanalika wangsul
ngirid wong rowêlas sami
katarik ing aji ginung
praptaning ngabyantara ji
kang dinangu wartaning wong

matur lamun umiring putra Mataun
cangkrama dhatêng wanadri
kapisah wêkasanipun
kapanggih wontên ing ngriki
punika bêndaraningong

prabu mèsêm wusana ingkang dinangu
pun Guritna matur kumbi
angaku lagya mèt kayu
uningèng lamun sang putri
kabêktèng wong bagus anom

arsa tulung ing wêkasan kapiyungyung
wêkasan laju tut wuri
kongsi praptèng ngarsa prabu
sumôngga ingkang panggalih
ulun tan dosa sayêktos

karsa nata wil Rêndumeya tinuduh
kinèn angusunga aglis
wismaning Guritna iku
ayya na owah kang isi
apa saananing kono

Rêndumeya nêmbah mêsat saking ngayun
praptèng wanabaya nuli
mèt kanthong pusakanipun
saking wewe seta nguni
wismane Guritna pinot

kawadhahan jro kanthong sèsinya wutuh
tan ana kang owah sami
samantara wangsulipun
ginêlar anèng ngarsa ji
katon tilame sang sinom

dyan dinangu sapa darbe tilam santun
matur Dèwi Citrawati
tilam kawula puniku
ibu sori kang maringi
Dèwi Soma matur alon

inggih kula kang asung tilam puniku
katawis amawi ciri
majupating karangulu
dene kanan polong sami
dados paliyasing wadon

kang supados parêk jatukramanipun
drêman atmaja sayêkti
angandika sang aprabu
hèh Guritna sapa kardi
tilam kang kaya mangkono

pun Guritna mênêng tan bisa umatur
ing antara ana kèksi
raryyalit gundhala gundhul
kusika kusut kang warni
kadi woding têbu kang sol

tanpa taha anèng ngabyantara prabu
angigêl sarya sêsanti
mêngko sayêkti tan wurung
Si Guritna anêmahi
lir pucung pinêcah ing wong

rusak sagung sarandune badanipun
ujêr tan kajamak
piangkuhe si panyakit
agung gawe aru-araning tumitah

pasthi iku kaplaksana ing sang prabu
bêbasan wus kêbak
sundukaning lêmbing kongking
amung kari kinarusukan kewala

mênêng mangu lajêng lungguh makidhupuh
nêmbah aturira
anuhun pangaksama ji
dènnya dahat diksura amurang krama

saking sêkung kasêsêk ing suka sukur
sêsukêring kang rat
Guritna kenging piranti
bokmanawi mantun karya kira-kira

sang aprabu andangu sapa sirèku
alon aturira
ulun bôngsa setan gundhil
kang adarbe wisma joglo jajar sanga

adêdunung wontên pèrèng urutipun
jurang wanasaba
lèr wetan padaning ardi
inggih wukir Maendra wetan punika

milanipun kapasukan suka sukur
ujêr pun Guritna
akarya giri-giri
yèn kecalan makatên wicantênira

setan gundhul golèkana dolanaku
lamun ora bisa
tan wurung ingsun basmèni
wismanira joglo kang jajar sêsanga

sakalangkung marasing tyas yèn saèstu
wisma kabasmaran
mila lampu anglintoni
kang aical dinèkèk panggèn adhakan

lêrêsipun amantuni karya giyuh
têka sangêt dadra
dados pêpuntoning budi
mung misungsung akik loyang môncawarna

langkung agung sawabing akik sadarum
winursitèng cipta
adarbe prabawa sami
kang acêmêng amurugakên karosan

kasor sagung liman singandaka liwung
kang abrit punika
kuwasa mijilkên agni
angin toya sasamining pangabaran

malihipun kang jênar kuwasa tuhu
kinarya gêgêndam
pangasihan guna dhêsthi
kang apêthak aprabawa sulaksana

têguh timbul tan wontên bajra tumanduk
kang ijêm minôngka
sarana usadèng sakit
lan kuwasa angindhakkên rajabrana

lajêngipun kang akik loyang sadarum
sampun katampenan
dhatêng pun Guritna inggih
mila sakti mandrane tanpa sasama

têmah mantun giri-giri arubiru
prabu angandika
ing samêngko paran kapti
setan gundhil ananggakkên sakarsendra

inggih luhung dadosa kagungan prabu
karantên punika
wajibing ratu sayêkti
simpên barang aèng kang mawi prabawa

lan puniku pun Guritna tinarungku
yèn taksih kanggenan
akik loyang môncawarni
yêkti sagêd miruda tanpa karana

sang aprabu mèsêm angandika arum
hèh Guritna sira
darbe akik môncawarni
matur kumbi botên rumaos kanggenan

setan gundhul mèt tôndha yêktining atur
tilam mênyan kobar
wus arupa pulanggêni
dinamonan muksa samantara prapta

tinut pungkur ing akik loyang sadarum
kang amôncawarna
ambandhang cublak sawiji
isi lênga pirantining lêlimunan

awotsantun setan gundhul aturipun
pukulun punika
akik kang amôncawarni
mêdal saking kandhutanipun Guritna

atut pungkur ing pulanggêni puniku
karantên punika
pagêsanganing kang akik
mila sagêd anarik saking kandhutan

bêgjanipun ambandhang cublak sêsungu
kang aisi lisah
limunan pangamèt silib
inggih darbèkipun Guritna priyôngga

sang aprabu alon dènira andangu
lah Guritna sapa
kang adarbe cublak iki
ing jêrone winatara isi lênga

tanpa matur Guritna amung tumungkul
prabu angandika
marang sri sutèng Sampati
lah ta kakang Karawu mangkya wus kandhas

iya amung kari amèta pêpatut
patraping wisesa
gandarwo matur wotsari
kasinggihan pukulun karsa paduka

sang aprabu malih pangandikanipun
kakang Si Guritna
katrapan kunjara wêsi
têlung taun anèng jroning pawarangkan

ujêr iku durtaning rat padhanipun
wong gôngga balila
karya ru-arèng dumadi
wisma têkan sèsine môngka rayahan

dimèn dinum pawongane putriningsun
surup dadi dhêndhan
dènira gung milarani
dene akik loyang kang amôncawarna

iku patut bali marang setan gundhul
sacublake pisan
sumurup dadi pangili
dènnya tansah gêgiri angobar wisma

Sri Karawu jumurung karsaning prabu
samantara prapta
sira Ki Dêmang Camêthi
amiyarsa pun Guritna kaplaksana

laju matur yèn darbe rewana wulung
kenging pangapusan
pinèt pun Guritna nguni
sagah asung lêlinton mas tanpa una

têmahipun sapariki botên muncul
pangandika nata
hèh Guritna apa yêkti
tanpa matur amung tumungkul kewala

prabu dhawuh kinèn angulati iku
sajroning kang wisma
katêmu soring gêguling
têkên kayu rewana wus katupiksa

karsa prabu mangkya pinaringkên wangsul
laju tinanggapan
marang Ki Dêmang Camêthi
wuwuh malih patrapanira Guritna

winiyungyung ing pusara badanipun
anèng jro kunjara
pidananing wong ngapusi
dhinawuhkên marang Patih Tambakbaya

sinungan wruh ing purwa puwaranipun
sampun kalêksanan
mangkana sri narapati
abêbisik maring sang gandarwo raja



karsa prabu masa kartika ing ngayun
Dyan Welakusuma
dhinaubakên sayêkti
antuk Dèwi Citrawati binasahan

manthuk-manthuk gandarwo raja wotsantun
dahat kasambadan
matur lah inggih prayogi
dados botên kuciwèng cipta sasmita

mangkya sampun kalilan putrèng Mataun
aso masanggrahan
saha wadya kang umiring
sinukèng tyas yayah antuk lêbda jiwa

samana wus tumapaking salin taun
ing war cukila
surya sangkala marêngi
swaraning wong katrusthan tanpa barakan

timbangipun côndra sangkalaning taun
gati warna muka
môngsa kartika ing mangkin
prabu miyos anjênêngi rajawedha

para ratu samya pêpêkan sadarum
anèng panangkilan
kabiseka sukèng kapti
siyang ratri wuryaning kang têtingalan

samya barung sêsiring swarèng raras rum
rêmpêging pradôngga
angrangin mangun sarwa sri
srang sênggani muwuhi manising praja

