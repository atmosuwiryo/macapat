Wau Ki Bayi Panurta
datan arsa kundur mring wismanèki
tansah kang putra tinunggu
kalamun sampun lêjar
maksih asring dhinayohan siyang dalu
mangkana datan winarna
mangsuli kang kocap malih

Sira Ki Sèh Amongraga
ingkang lagya sênêt nèng pucak wukir
Kêlut kidul-kilènnipun
ardi Mendhong dènnira
numpa pangabêktining Hyang Kang Maha Gung
akarêm nèng jroning guwa
laminira sèkêt ari

Yata wau Sèh Mongraga
karsanira linggar saking ing wukir
ngandika mring santrinipun
payo madal panjatan
matur inggih sumangga nulya tumurun
nuruti linggir gêntingan
jurang pèrèng lêmah miring

Manapis wana gêrotan
pan kêpranggul wong dhêdhampalan sami
mèt cokol godhonge umbut
ngrampêt rambanan wana
samya cingak ningali mring kang lêlaku
anêrka yèn janma tama
mêntas mahas wana wukir

Mawan wana têrataban
wontên puncuk wukir alit arêsik
tan ana pêncu mênjutu
amundri pucak papak
atêtambi lilingiran suku gunung
winastan ing gunung Padhang
ingampiran tan asari

Praptèng pucaking prawata
rata lêmpar lir pinapar rêspati
wontên sanggarira patut
kantun rêgang kewala
rinambatan bilungan lawatan ngrêmbyung
bolu têkik lan papasan
êmêr saga sanggalangit

Katêlêng lan katimunan
sisindhêtan galing lawan wêdani
kasimbukan kati-gubug
dêdêl myang adal-adal
buntêt slimpêt lung-wana gadhung kêmarung
rawe cao ciuciyah
sêkêthi galing pong-pongging

Lir pinayu ing wilisan
têpung pucuk lung kadya mêstakani
lung gadhung ngayun kêtiyup
lir ngawe ingkang prapta
Sèh Mongraga karênan tyas anèng ngriku
têlaga patukan toya
nyarong kirihan umili

Tan ana wowohan endah
dhuwêt jambu kêluthuk lan kêcapi
undhe-undhe lan kêlayu
gowok kêmlaka kamal
langkung ramhat binuka têranging kalbu
kalaban labêting tapa
nèng ngriki sadasa ari

Nulya mangare Mongraga
lan santrine Jamal Jamil tan kari
laju lampahira ngidul
mahas wana wulusan
têlêngipun ing Lodhaya dènnya darung
sima lir kewan ingonan
ngarsa wuri ting saliri

Sima tan ana nukarta
pan lêstari lampahirèng wanadri
kêdalon tansèng wanagung
mèt papan kang asimpar
siyang dalu swaraning sima agêlur
kadhang sring sima anendra
Jamal Jamil kuwal-kuwil

Lêpas lampahira mahas
sêdyanira amantog ing pasisir
linampahan tigang dalu
lon-lonan lampahira
tan rêkasa mung satitah ingkang laku
wana writ grêng agêrotan
liwat ing ardi Sakêthi

Tan ana bêbanarira
aluk-lukan kalêmpong wana wukir
tan petungan ting pêcucu
lit-alit pêpunthukan
kawit saking tanah Lumajang kang punthuk
sapangilèn pawukiran
praptèng tanah ing Magiri

Ajêjêl saingga griya
alit-alit punthuk ardi Sakêthi
kathah guwa ting cêlungup
pan samya ingampiran
kang sadalu kalih dalu
kèh araning guwa-guwa
guwa Rante guwa Wringin

Guwa Sit guwa Larangan
guwa Genggong guwa Prit guwa Têrik
guwa Carat guwa Karug
guwa Bang guwa Lawak
guwa Lawèh guwa Sopal guwa Sruput
guwa Munthêl guwa Samas
guwa Warèng guwa Putri

Guwa Rajam guwa Sakap
guwa Dhepok guwa Kêrèk guwa Mis
guwa Juwata puniku
sakèh ingkang kamargan
ingampiran kang sakêdhap ingkang dangu
mêngkana Sèh Amongraga
prapta pinggiring pasisir

Ing Karang-burêng gêbyugan
pan tri latri masiking galih katri
tyas tan ana liyanipun
namung sawiji nikmat
ing coloking saking agal maring lêmbut
kang uwus tan kawistara
têrang têrateyan pati

Patitising mring kasidan
sadangunya umèksi ing jaladri
datan aningali laut
pan katingal dharatan
pan mangkono paningal pasêmonipun
mèh-mèh bisa amisesa
ing agal dhatêng ing rêmit

Myang rêmpit dhatêng ing ngagal
agal rêmpit datan kalêmpit
kalimputan ing Hyang Agung
amuhung kasidikan
Sèh Mongraga bakda kasud ing tri dalu
linggar sing sasanèng parang
laju wangsul ngalèr malih

Sampun lêpas lampahira
punthuk ardi Sakêthi wus kawingking
tapis grênging wana sêpuh
langkung wana trataban
ara-ara bulak wiyar angêlangut
sêlan wana têrataban
tanah ing sêgara wêdhi

Linampahan kalih dina
ngêncêng ngalèr mring Wajak Watu-urip
Bantal Padhomasan gunung
praptèng sukuning ngarga
apan lajêng kewala manjat mêndhuwur
winastanan ardi Kêthak
nèng pucak namung salatri

Tumurun nurut ingiran
jurang sêngkan timpahan suku ardi
anjujur sukuning gunung
anulya malih minggah
wukir Selandaka tan nênggêl prapta wus
nèng sapucaking aldaka
ing Selandakan tri ratri

Kathah macan kewan-kewan
banthèng cèlèng mênjangan kêbo sapi
rêco pêksi sawung puyuh
rêco Bathara Naga
candhi alit candhi Mêrak wastanipun
arêngkêt wana bondhotan
pêtung ganjur lan pring ori

Gya tumurun saking arga
nut aluran lêlêngkong lukak-lukik
luk-lukan munggah tumurun
têrkadhang kêpranggulan
janma dhêdhampalan wêwanan buburu
samya kukuk akikikan
sona jugug ambêdhagi

Banène olèh bayangan
suka surak-surak gumuruh atri
sênjata munya lèr kidul
miwah kang kitêr sima
pan wus adat kang dadi kamuktènipun
wong ing Bantal Padhomasan
lan wong Wajak Watu-urip

Sira Ki Sèh Amongraga
ningêt lampah manawa na manguri
murang ing marga anusup
katon sakalebatan
wus dinuga mring wong kathah yèn wong luhung
tirakat nèng gunung Wajak
mring cêmpurung pucak wukir

Apan Diyèng Pakarêman
kêbuyutan ing cêmpurung awingit
mangkana panduginipun
yata Sèh Amongraga
pan sumêngka anênggêl manjat mandhuwur
wana grêng bondhot gêrotan
kayu taun sapanginggil

Praptèng pucaking prabata
amêlatar sela kumlasa arêsik
kinubêng ing kayu taun
santên baga jêmpina
katimaha wanitan goraya garu
jati jambon wungu laban
kumuning lan randhu kuning

Kilèn sela gêng amungal
winastanan sela dalêm awingit
pinggir kidul wetanipun
sela itêm mathethah
kadi wadhuk malêmbung kumucur ranu
sumrèwèh mili mangandhap
ingaranan Watu-urip

Toya jog ing sêndhang Wajak
ranning dhusun ing Wajak Watu-urip
toya wajak sawabipun
pan dadya patimbulan
lamun nuju Grakasih Jumungahipun
muruh mili kadi lênga
wong ngalap sami nginumi

Wau Ki Sèh Amongraga
anèng nginggil pan namung kalih ratri
prabawa mawi têturuh
udan angin tirêban
datan bisa pênthèr Hyang Surya ngêndhanu
timbang pêdhut ngampak-ampak
pat ari angêmu riris

Ngêndhuruk Ki Jamil Jamal
tinêruhan timbrêng ing kawan ratri
Sèh Mongraga gya tumurun
saking ing Pakarêman
lawan santrinira kalih tansèng pungkur
nut lingir aluran jurang
dènnya mirangrong adhamping

Yata Ki Sèh Amongragi
nèng sêndhang Wajak ing kono
dènnira atangat kalih dalu
sawuse anuli
minggah sakêdhap marang
malêbèng ing guwa Menak

Nèng guwa sadasa ari
dènnira rêrêm mirantos
maksudakên tangat mring Hyang Agung
ingkang Maha Sukci
sinêrang tranging sangat
têlênging driya priyangga

Guwa punika anunggil
dadya kabuyutaning wong
pedah kabudayan têguh timbul
jalma kang lèh gaib
Wajak Waturip guwa
têlung gon puniku sami

Ana panêngêrannèki
wong olèh widayat kono
yèn ing sêndhang Wajak ngombe ranu
kang katrima pêsthi
buthak bun-bunanira
mêlinthas praptèng nguyêngan

Yèku têguh tanpa aji
pratandhane guwa rêko
kang wus pinitayan cacadipun
tèngèng gulunèki
de kang olèh widayat
saking Watu-urip arga

Abucêg cacade malih
wus ila-ilane kono
lamun nora cacad têguhe mung
sadina sawêngi
bêgja yèn kongsi cacad
tèngèng miwah budhêg buthak

Têguh salamine urip
tan ana braja tumemplok
sira Sèh Mongraga santrinipun
wong ro Jamal Jamil
dumadakan idayat
Ki Jamal tèngèng gulunya

Jamil buthak bunannèki
watês kuncir mêlong-mêlong
yata sawusira laminipun
pan sadasa ari
nulya mijil Mongraga
tumurun angalèr-ngetan

Nut lêkêring suku ardi
nèng Gunung Buthak mêngalor
anyêngka panjatan praptèng luhur
mung sare saratri
apan laju kewala
nut gênêng sukuning ngarga

Ayam-alas ing wana-dri
anjulur jurang parang rong
anatêr tataran wontên gumuk
sasukuning ardi
ran gênêng ing baratan
anon guwa ingampiran

Winastan guwa Kumitir
tri ratri dènnya amanggon
jro guwa awiyar alulurung
pan apanti-panti
wontên tirta karihan
mili lir kali tikungan

Wus antara nulya mijil
Jamal Jamil tan kêna doh
nusup wana-wasa lêbak undhung
andarung lumaris
araryan lamun salat
wêktu tan jamak tan kala

Lêpas lampahirèng margi
dènnya mahawan mêngulon
rarywan sor kêkaywan isis iyup
uwiting kusambi
nèng sela sumayana
Sèh Mongraga ris sabdanya

Paran purwane hèh Jamil
êmbunmu buthak mêntholos
Jamil aturira waunipun
duk tuwan anêpi
anèng ing sêndhang Wajak
kawula nuju kasatan

Kasêsa anginum warih
tan kantên ngokop kemawon
raose lir pendah lisah latung
tuwak dalah mangkin
duka dalêm punika
buthake sirah kawula

Ki Jamal liningan aris
apa mulane sirèko
tèngèng gulunira alon matur
duka paduka wingi
malbèng ing guwa Wajak
dèrèng sadalu nèng guwa

Apan kawula ningali
satunggil wungkusan ampo
lajêng kula têdha ngantos tuwuk
nuntên dalunèki
supêna binorèhan
mring tiyang èstri wus tuwa

Wanci têngah tuwuh angling
sira dimèn mari ngêthok
makatên wuwusnya dhatêng ulun
gya kawula tangi
lajêng tèngèng kewala
mèsêm Ki Sèh Amongraga

Wus payo padha lêstari
ngêncêng kewala mangulon
nulya sami lampah sêdyanipun
marang gunung Wilis
tanah ing Pranaraga
karsane anjajah desa

Ing Trênggalèk wus kawingking
ngancik suku ardi Tropon
sêjarah pwakiran punthuk-punthuk
ting pêthuthuk inggil
kèh wêka-wêkanèki
samya ran piyambak-piyambak

Kabèh samya dèn-unggahi
ardi Cawêt ardi Waron
ardi Jatingarang ardi Puru
ardi Bayangkaki
ardi ing Watutunggal
ardi Kidang ardi Tawang

Ardi Mayang ardi Pêncil
ardi Gawar ardi Bagor
ardi Pêlawungan ardi Biru
ardi Nagasari
ardi ing Panjalin-bang
ardi Tumpak ardi Kêndhat

Ardi Soka ardi Curi
ardi Mayat ardi Puyoh
ardi Kêtaguhan ardi Mungul
ardi ing Drêpati
miwah ing ardi Liman
winêratan sahadaya

Kang tri ratri pitung ari
dènnira mayêng dhêdhepok
tan na kêliwatan sadaya wus
anèng ardi Wilis
kongsi salikur dina
anèng pucaking aldaka

Anulya tumurun aris
ngalèr-ngilèn nut lêlêmpong
tirahing agiran luran trêjung
ampahaning wukir
anêtêr ing lêmparan
bana bêbanar mêlatar

Karsanira Sèh Mongragi
mring têlaga Bêl kinaot
samining têlaga tan kadyèku
pan agêng pribadi
nèng pucaking prabata
praptèng sukuning panjatan

Suku lèr-kilèn kang mêrgi
sumêngka lampahira lon
ngèndêl anèng Ngêbêl bale batur
patute lir panti
caritanipun tiban
nèng Ngêbêl tibèng panjatan

Rèrèh sakêdhap nulya glis
margyanggênting ngatos-atos
wiyare rong pêcak sapandhuwur
lwah jro kanan keri
ing lampahira randhat
samar mamar mênga gawat

Dangu gya prapta ing wukir
sira Ki Sèh Mongraga lon
rarywan gêbyok arga Bale-latu
nulya manjat malih
nut lêmpènging ancala
wukir Calam-agung rannya

Minangka korining wukir
ing têlaga Ngêbêl kono
yata sèh Mongraga praptèng ngriku
sapucaking ardi
tumingal kang têlaga
kadya wêkaning samodra

Alirap toyanya wêning
kalangkung langên yèn tinon
kinubêng kêkaywan kayu taun
pinggire apasir
rêsik tan na kaliyang
myang têlaga tanpa sarah

Ingidêran wukir-wukir
wukir magêr lir anggêbyog
apan têpung-gêlang ting parêncu
tan pêgat apipit
wau Sèh Amongraga
mayêng pinggiring têlaga

Kacaryan dènnya ningali
ing têlaga kang kinaot
kongsi têpung jamang ingkang kidul
cêlangap umili
mangisor mring padesan
kinarya anggadhu sawah

Yata wontên wong nênêpi
nèng cêlangap mêgok-mêgok
Sèh Mongraga tanya lah sirèku
wong apa nèng ngriku
umatur kang tinanyan
saking girise tyas kula

Sèh Mongraga angandika
lah apa kang sira sêdya
dene wus kapara tuwa
lawan sapa arannira
umatur inggih kawula
tiyang ngriki kewala
winastan dhusun ing Saba
Angganala rankawula

Kang dadya susah tyas-amba
awit kêpailan têdha
sêsami kula sêsawah
kiwa têngên kawêdalan
apan sampun kawan mangsa
kawula tiwas priyangga
têgal jangan jarak kapas
kapêsan kêparak ama

Tan kuwasa nêdha upa
datan sagêd asung kaya
ingonipun anak-rayat
sadhèrèk kula têlas
kêdhampêl waragat sawah
tuwin têlas kang tinêdha
saking tiwasing kawula
têmah mêlarat kêliwat

Milane kawula nekad
tirakat anèng têlaga
yèn angsala ngalap bêrkah
kang mara-bumi têlaga
yèn kawula asêsawah
mung sagêda kawêlandha
sampun kongsi kenging ama
punika susah-kawula

Sèh Mongraga wlas tumingal
angandika mring Jamil Jamal
tulungên ing kawruhira
sarat salamêting sawah
manawa lamun katrima
Ki Jamil matur sandika
majêng sarya ris anabda
inggih wakne Angganala

Agampil yèn mêkatêna
mangke kula amitêdah
sarat sêlamêting sawah
pan buntuting walang kapa
apan linandheyan carang
inggih caranging pring krêsna
sabên suruping Hyang Surya
pinandhi anèng sêsawah

Ingidêri nèng galêngan
watêse sawah andika
dèn-kongsi atêpung-gêlang
sabên pojoking galêngan
landheyan tumbal lan kapa
pinanthêng keblat sakawan
niki japane apalna
ama sulak balak-balak

Yèn si ama nora balak
tan balak mati sun-tumbak
ilang nora na pa-apa
kêtulak tumbak lan kapa
marêp ngidul matêk japa
marêp ngulon matêk japa
marêp ngetan matêk japa
marêp ngalor matêk japa

Insa Allah kawêdalan
kiwa têngên kênèng ama
dika sêlamêt priyangga
lah yêktènana ing benjing
panêdha-kula mring dika
amung awèha pidêdah
sacacah lêkêring arga
prayogi matur kang gênah

Namane satunggal-tunggal
ing ngarga Êbel punika
kang liningan langkung suka
myarsa tuture Ki Jamal
Sèh Mongraga ris ngandika
ya sira Ki Angganala
lah payo mara tuduhna
kang sinung ngling tur sandika

Gya lumampah anèng ngarsa
umatur inggih sandika
ardi ngubêngi têlaga
kawit ingkang kidul pisan
namanipun ardi Karang
nuntên lèripun punika
nama ardi Sela-awak
nuntên ardi Sela-panggêl

Nuntên ardi Sela-tambak
anulya ardi Tunggangan
nulya ardi Watukowok
nuntên ardi Manoara
nulya ardi Balêlatu
nulya ardi Calam-agung
nulya ardi Sampèlwatan
anuntên ardi Patukan

Anuntên ardi Pathokan
anuntên ardi Kêkêndhêng
anuntên ardi Pêragak
anuntên ardi Kumambang
anuntên ardi Sêdhacin
anuntên ardi Bunglêgi
punthuk kang mubêng têlaga
anênggih atur kawula

Kathahipun sadayanya
punika apan pitulas
dening mêrgi mring têlaga
pan inggih namung sakawan
kilèn cêlangap sêtunggal
ing Calam-agung satunggal
ing Êbunglegi satunggal
satunggalipun ing Tambak

Lêrês wetan ing cêlangap
mêrgi marang Kabuyutan
tumurun kêdhik mangandhap
dhatêng sumbêr Selapati
nênêm kathahe kang sêndhang
anuntên malih mangandhap
dhatêng ing sumbêr Padusan
tumurun malih mangandhap

dhatêng ing sumbêr pun Upas
gih nênêm kathahing sêndhang
sakêlangkung angkêrira
wus datan kêna sinaba
pun tlaga Ngêmbêl punika
manut sumbêr Selapati
lamun kocak tumut kocak
tuwin warnane ing toya

Buthêk wêning pita rêta
tlaga Bêl purut kewala
sumbêr Selapati we-nya
Sèh Mongraga ris ngandika
payo padha pinaranan
manira ayun amirsa
sira lumakuwèng ngarsa
prênahe sumbêr tuduhna

Kabèhe kang sira pajar
umatur Ki Angganala
inggih sandika sumangga
nulya lumampah mangandhap
lingir anggênting kang marga
jurang jro ing kanan keri
Jamal Jamil kadumêlan
ambakna marga tan kaprah

Bok amba thithik geneya
nyata lah nyana manira
mung kae bae kewala
alon mawon kang Ganala
ati-kula tan pitaya
êmbènne manira ngambah
marga sailating kadhal
kang ingujar cêlumikan

Hèh ampun kèh dèn-wicara
ing ngriki pan botên kêna
ngaruh-aruhi sabarang
Jamal Jamil saurira
botên angangkah punapa
sêdya salamêt kewala
mangkana dènnya lêlampah
sampun prapta prênahira

Ing sumbêr Selapati ka
Sèh Amongraga kacaryan
mulat trêping pasumbêran
ngunandika jroning nala
iki jawane kang aran
sumbêr Selapati endah
pantês dadya kabuyutan
watu blêg angêtuk toya

Majade datan kadyèku
dêstun bêbêlik salumpang
iki ana sabêlumbang
kuwasane Hyang Wisesa
karya eloking tumitah
iba-iba ing akerat
baya pirang kaelokan
pandalih kang endah-endah

Ya wus karsaning Pangeran
Mongraga têwakup ing tyas
kêlangkung sukur ing Sukma
mangkana Sèh Amongraga
tri ratri nèng Selapati
maksudkên wêktu myang tangat
sawusnya nulya akarsa
marang sumbêr Pasiraman

Wangsul mubêng marginira
ingkang lèr-kilèn prênahnya
pojoking mêrgi tikungan
nèng karang gêng sela pêthak
tuking toya ambêlumbang
tan bundêr datan pêsagi
pan lonjong enggok-enggokan
miring pasanging bêlumbang

Toya nut miring tan wutah
wêning nyarong kilah-kilah
Sèh Mongraga praptèng sêndhang
mèsêm kacaryan mulat we
elok saking majadira
Jamil Jamal arêrasan
niki prèhpun kang Ganalah
bêlumbang miring tan wutah

Toyanya turut kikisnya
bêlumbang saba gumiwang
inggih lêrês sawatara
botên amajade datan
tumut iringing bêlumbang
kang limrah ngêncêng piyambak
lir toya kang kathah-kathah
kang liningan saurira

Wikana niku kang mawa
wong pun salami-laminya
critane kang tuwa-tuwa
punika padusanira
widadari Suralaya
mila ragi miring ngetan
kèh siram nèng pinggir wetan
mila toya nut bêlumbang

Karsanya kang sami siram
ngiras angilo ing toya
katêlah dêlasan mangkya
kalih yèn anuju jawah
tan amor toyaning sêndhang
jawah mêlèsèt kewala
kêtawis larining jawah
lir dhawah ing lumbu patra

Wikana mangke yèn cawar
jênate kakang gyamêja
mêksih mêningi uninga
sumbêr padusan punika
tan wontên purun cêlaka
botên kawawa ing godha
sring nuntên kêpaung sirna
saras-sarase angomyang

Dalah mangke datan ana
sêdya mring sumbêr Padusan
samya jrih lamun kêsarat
kawula puniki yèn ta
sampuna kapêksèng lampah
asangêt ajrih kawula
sabab tigang gèn puniki
dhihin sumbêr Selapati

Ping kalih sumbêr Padusan
ping tiga ing sumbêr Upas
sami wasta pakarêman
mila yèn parêng ing karsa
ywa jênêk nèng pakarêman
gêng kuwatos tyas-kawula
manawi apês ing lampah
têmah susah tanpa pedah

Nêlalah nèng tanah tulah
tan kambah ing janma kathah
Jamal Jamil latah-latah
lah botêna kang Ganala
lèh dika sorah wêwarah
dêlênge kongsi anggrêsah
kula ngriki botên susah
mila kesah inggih ngangkah

Anjajah margining pêjah
dika kojah kathah-kathah
nadyan pêjah tan suminggah
manut ing manah kêconggah
mangsa kenginga dèn-ampah
pasrah mring kang karya titah
angandêl lawan ngibadah
gêmah rusak Insa Allah

Ginênah lawan mujajah
dêrah dalil ing ngakirah
sadêrah tan kêna owah
Mongraga mèsêm ngandika
aywa na dadya tyasira
padha bênêre kewala
sakèhe wus sun-tarima
Ki Angganala sung marma

Ki Jamal angandêl ing Hyang
tyasira aywa sumêlang
sêdya ya iya yuwana
wus samya matur nambrama
ngrêrêpa sumanggèng karsa
yata Ki Sèh Amongraga
anèng ing sumbêr Padusan
tri ratri nêlaskên sangat

Asru suhulirèng Suksma
wus prapta ing tigang dina
Sèh Mongraga lon ngandika
lah payo Ki Angganala
tumurun mring sumbêr Upas
sira lumakuwèng ngarsa
kang sinung ling tur sandika
gya lumaku ngiri mlampah

Nut gêgêntinganing jurang
wus prapta ing prênahira
ing sumbêr Upas mirantya
kathahipun nêm sumbêran
kang jajar kidul titiga
kang anèng lèr jajar tiga
toyanya abeda-beda
ana seta pita rêta

Ijo biru lawan wêning
panggènanning sumbêr Upas
winastan ing siti abrit
toya ngêtuk ing lêmpung bang
sira Ki Sèh Amongraga
sêdalu nèng sumbêr Upas
ing papan tan pati simpar
kathah dhukute rokoban

Mêmêrakan kalamênta
têmbagan sulur oyodan
bondhot gêlagah lang-alang
wus têlas pamriksanira
ngandika lah payo munggah
kang liningan tur sandika
sira Ki Sèh Amongraga
umanjat angraras driya

Sang Mong-wingit lampahira ririh
anon ing jurang jro
anrês jrênihira kataman rèh
anèng tirahing gênting tumawing
saking Selapati
nuntung sapêndhuwur

Dangu dènnira manjat manginggil
sadêdêlan aso
Jamal Jamil rêkasa unggahe
kawa dak nêm tindak ngandhêgi
mawan ngirih-irih
wang-awangên dulu

Nulya prapta ing têlaga Wukir
ing Bunglêgi manggon
ngalèr-ngilèn lukikan mêrgine
praptèng wetan ing cêlangap warih
raryan ngaring-aring
nèng têpining ranu

Tan antara prabawaning ardi
têlaga Bêl umob
sru kumucak sumirat toyane
pêdhut ngampak-ampak anasêki
wukir mogak-magik
ranu lir kinêbur

Pancawara mêsês awor riris
wawar gora bajro
kayu gêtêr maputêran trage
bumi gênjot gulêt oncat-ancit
jat jit sru swaranjrit
lir pangriking diyu

Mawrês umrês têtêruh swuh tarik
katrak ing rat angrok
pêtêng dhêdhêt erawati dhèdhèt
kêlap aliwêran kilat thathit
kathah lir kapêthit
that thêt thèt jumêthut

Tanpa rungwan saking swuh tan sisih
gora godha gêdhor
dhêg dhèr gumaludhug ambalêdhig
hoyag ngagrêg kadya rug kang wukir
manggring onggrag-anggrig
gumruh gêntur kêtuk

Kontrag runtag mumak plêg nampêki
koplak glap kumêprok
pok pang sêmpal kêpapral siwal rèh
ron-ron ruru manjrah tibèng siti
cawêt carawating
pracalita lacut

Gara-gara gora rèh kagiri
wukir kados cêpot
kasrêg ing pracandha gung tan mêndhe
Jamal Jamil muji andrêmimil
Ki Angganala jrit
pukulun-pukulun

Nuwun luwar gih pun kirik gudhig
sangêt susah repot
amba janma pada hong ilahèng
hong hong jati wênang Hyang Astuti
thiri-thiri guthi
hong ilahèng luhung

Jamil mèsêm sarwi muji myat mring
kang Angga anggêmbor
dene cula culu cêlathune
Sèh Mongraga minggu datan osik
wus datan sak sêrik
têguh ing godha gung

Wingkis driya amusthi pangèsthi
sênêt ing pandulon
nitih jaman akênêngan mung ge
nênggêl pratisthaning tyas matitis
watês tan watawis
tawajuh anjêngglu

Wus atimpah timpuhing godhardi
hardaning pakewoh
datan ana sawiji-wijine
swara kayu watu bumi langit
wus tan angregoni
gyannira aminggu

Gora godha riris sampun aris
sirna kang gora grong
mak blas kabèh tan ana labête
pawukiran tan owah lir nguni
kang sol gêmpal gêmpil
myang kang bajra jawuh

Nir sadaya sabawaning wukir
wus nora na katon
Hyang Dipèngrat umijil wus pênthèr
yata wau Ki Sèh Amongragi
luwar tyasnya lêngit
tidhêm ing pandulu

Samya lêga manahira katri
myat maring sang wirong
Angganala kêthuwêlan ngomèl
brèh tujune botên anèng gênting
yèn wontên ing gênting
mati kagêlundhung

Waune mila kula tuturi
ande sok maido
dawêg prèhipun wau rasane
yèn ta kula sampuna dhêridhit
dalah mangke tan wis
pêsthi kang saya sru

Suprandene dèn-guguyu mami
kongsi kêkêl wong ro
Jamal nauri sarta guyune
lah gih ta lah gèn-dika anjêlih
mawi kirik gudhig
sarana paniku

Mawi thathi mawi hong dos pundi
suwene ting kêr hong
anauri pan wus pirantine
tiyang kenging bêncana ing ardi
kêdah angênjali
sumuruding pahum

Pahum niku lah kadi punêndi
saurira alon
pahum montên minta sih artine
kêdah mêkatên caraning ardi
tan kenging liyaning
bangsa kang kadyèku

Sèh Mongraga mèsêm ngandika ris
ya wus adat mono
nora kêna manèhi carane
kêjabane wong kang wus amiji
maring Hyang pribadi
kang wus man linuhung

Samya andhêku tumungkul ajrih
Mongraga nabda lon
saenggane agaweya gèthèk
manira yun uning têngahnèki
toyaning têlagi
jêro cèthèkipun

Agaweya kewala gèthèk pring
kang liningan gupoh
Jamal Jamil sigra karya gèthèk
mêcok bambu pring ori kinardi
ginambang ginapit
rinukti têtangsul

Angganala bikut analèni
dinuga wus kukoh
alang ujur tumpange ginêndèr
nulya sinorogên ing têlagi
samya matur aris
sumangga ing kayun

Suka tyasira Ki Sèh Mongragi
kang gèthèk mirantos
nèng têpining têlaga nulya ge
Sèh Mongraga alon anitihi
wong têlu tan kari
linampahkên gupuh

Satang carang wêlah sigaran pring
kayuhan wong roro
gèthèk nêngah tan ngokop banyune
angayêngi wiyaring têlagi
langkung sukèng galih
dènnya lumban ranu

Têpung-gêlang dènnira ngubêngi
dangu dènnya langon
Sèh Mongraga alon andikane
pira jêrone têlênging warih
Ki Angga turnya ris
punika sang bagus

Têlêngipun têlaga Bêl nênggih
kang sapalih kulon
wontên patukanipun toyane
pan titiga ran Sumbêr Ngamuning
ngumum kang wawarti
tiyang sêpuh-sêpuh

Sisih wetan sêkawan kang bêlik
êtuk toyanya rong
apan sumbêr Bêthara namane
gunggung pitu kathahing kang bêlik
salêbêting warih
kandhasan ing ranu

Lêbêtipun wikana puniki
tan wontên kang wêroh
naming criyos kewala kabare
kala alam jênate pun kaki
wontên kang nyilêmi
kalih padang dangu

Kang sêlulup wasta Ki Jakêrti
ingkang sampun kang wong
liya Ki Jakêrti tan purun rèh
sabab ingkang dadya juru kunci
nami Ki Jakêrti
priksa lêbêtipun

Sèh Mongraga angandika aris
iya yèn mêngkono
mara cobanên ngambila age
oyod-oyod lan pênjalin cacing
sambungên dèn-bêcik
kang dawa luripun

Jamal Jamil matur sandika glis
mêntas ngambil oyod
lan pênjalin kathah pamundhute
samya sinambung saingga tali
sigra dèn-kayuti
katur anèng ngayun

Winotakên ing gèthèk miranti
angumbuk wus kawot
winêlahan manêngah nulya ge
praptèng têngah lêrêsing têlagi
kang tali pênjalin
binandhulan watu

Cinêmplungkên têngahing têlagi
tali anêlotok
inguluran adangu kandhase
têlas têtali dènnya nguluri
nulya minggir malih
mêcok ngirat bambu

Jamal Jamil wus dènnya ngayuti
têlas têlung lonjor
nulya katur winot ing gêgèthèk
wus sinambung inguluran aglis
prandene mèh abis
kèndêl uluripun

Sigra tinarik dipun-dhêpani
kèndêl gèthèk manggon
Sèh Mongraga salat nèng gèthèke
wêktu Luhur pan salat pribadi
nutug dènnya mupit
bakda salatipun

Mapan têksih tali dèn-dhêpani
rêkasa wong roro
kinèn lèrèn salat agêgêntèn
Angganala ingkang anikêli
dangu dènnya narik
bandhul tan tumimbul

Kawit wisan-gawe dènnya anjajagi
lêbêting têlaga
kongsi lingsir Luhur akir
malah manjing wêktu Ngasar

Wus antara bandhul tumimbul tinarik
Sèh Mongraga nabda
jroning pirang dhêpa iki
samya matur kang liningan

Kalih atus dhêpa langkung sèkêt kalih
dhêpa lan sabêlah
lêbêting têlêng têlagi
babagan sumbêr Bêthara

Dene ingkang babagan sumbêr Ngarnini
pan sami kewala
kaot tiga-bêlah thil
pan lêbêt sumbêr Bêthara

Kalihatus sèkêt kang sumbêr Ngarnini
kang ragi myang wetan
pan akathah kaotnèki
satus kawandasa dhêpa

Langkung pitung dhêpa sa-asta puniki
kang kidul lêbêtnya
satus tigangdasa katri
de kang kilèn lêbêtira

Satus dhêpa langkung sèkêt lêbêtnèki
Sèh Mongraga nabda
yèn mêngkono wukir iki
dhuwuring kadêling toya

Umpamane lir dangdang binêkan warih
jêroning têlaga
ing Ngêbêl luwih pribadi
tan ana kang mêngkonoa

Ya wus êntasêna sêkathahing tali
sigra Jamil Jamal
lan Angganala tan kari
samya ngêntasakên tambang

Mèyèk-mèyèk wong têtêlu ngêntas tali
binuwang ing jurang
gya wangsul anggèthèk malih
anutug dènnya lulumban

Cinarita Sèh Mongraga nèng têlagi
kalih-têngah wulan
nèng gèthèk têngah têlagi
minggu datan angandika

Jamal Jamil asring mêntas dhatêng wukir
ngupaya nyamikan
Angganala kang nudingi
prênah panggonan wowohan

Palakirna gumantung samya ngêmohi
kapêndhêm kasimpar
gadhung suwêg wi gêmbili
kimpul jugul kara yana

Kêpêl pêlêm kêmlaka pakèl kuwèni
myang sawo sarangan
kokosan duryan lan manggis
gowok kêtos bêntis nanas

Mundhu andhi-andhi kêleca kêcapi
pucung pace pucang
kucacil dhuku myang wuni
wênèh bêndha dhuwêt nangka

Kang jambu wèr kêlampok kluthuk ngêmohi
maja jêram gayam
sêmpu sêntul puki-anjing
widara wrêsah rambutan

Pête jengkol kumlandhingan ale usit
suka Jamil Jamal
tan sagêd mangke sisirih
sarwa na ingkang pinangan

Samya bêkta wowohan saangsalnèki
ginembol ing sinjang
wangsul ing gêgèthèk malih
tinatèng ron rundhamala

Sinaoskên nèng wurine Sèh Mongragi
wowohan mawarna
sêgêran kang manis-manis
nanging Ki Sèh Amongraga

Siyang dalu tan arsa wuwus kawijil
wiwal ing kaanan
dènnya salat miwah dhikir
datan kawêdhar ing lesan

Namung isi mulah angluhurkên daim
kusta ismu ngalam
ngalamat mardika jisim
tan mangèn ra pinangeran

Angganira anggêlethak nèng gèthèk pring
sira Sèh Mongraga
raganira lir kaywaking
dadya wêktu jamak kasran

Pêndhak Subuh panahul suhul ing Widi
bangatirèng Suksma
layap liyêping pangèksi
bakda saking kaluyutan

Nanging mêksih minggu kewala tan angling
nalika trêkadhang
dhahar wowohan sakêdhik
tan langkung tigang kêlêdan

Sawusira sinungkên Ki Jamal Jamil
pan samya tinadhah
wong têtêlu tuwuk bukti
anggambuh Sèh Amongraga

Mêngkana dènnya minggu
Sèh Mongraga anèng têlaga gung
kêjênêkan kakênthang anèng gèthèk pring
yèn siyang tan manggih seyup
dalu tan kauban wangon

Jamal Jamil yèn dalu
kathah warnane ingkang kadulu
sru swaraning têlaga myang wana wukir
kang kumrusuk kang jumêgur
ulam gêng-agêng akoyok

Kang alit ting kêcubuk
samya molah amilar nyaliwur
tibèng gèthèk gumalebag lir dèn-sunggi
marang ingkang mara ranu
kang miyat pating dêngongok

Sabên kalane surup
têksaka gêng alit samya mêtu
saking ronge anglangi samya kaèksi
ingkang ngalèr ngilèn ngidul
ngetan gêng alite katon

Wong têlu sukèng kalbu
sring ambakar ulam lêt sadalu
ulam palung kêpaung pamilarnèki
tibèng gèthèk pring tinubruk
rêbutan ulam mêncolot

Mêngkana èsthinipun
ulam kang nasar pamilaripun
yèn janma-a nyaoskên angganirèki
kadhahara Sèh Mong Luhung
kula punika ing raos

Agurih tanpa bumbu
anyir tan minasak daging ulun
dhuh suwawi inggal daharên wak-mami
mina mêngkana liripun
lumaku dhinahar mêngko

Jamal Jamil gêgêtun
palung kang pinangan raosipun
samya muwus ya talah wak palung iki
rasane asor binumbu
agurih anyir acumlong

Angganala sumaur
dhasar wus adate raosipun
ulam ngriki sanès ulam kali rawi
tur puniku tan binumbu
matênge mung kinaropok

Jamal Jamil sumaur
inggih lêrês gèn-dika atutur
dhasar enak iwake ing Ngêbêl niki
Jamal Jamil tuwuk-tuwuk
mangan iwak themal-themol

Sabên dina nora wus
ulam kang milar mring gèthèkipun
pan wus dadya rijêkine Jamal Jamil
yata Sèh Mongraga wau
sêdya wus luwaran ing don

Wusana ngandika rum
mring Ganala dèn kaparèng ngayun
lah wis payo mêntas saking ing têlagi
sira mulih nèng wismamu
manirarsa lunga andon

Padha andum rahayu
kacatira sêlamêt mêmacut
iya muga-muga yèn sira sêsabin
tulusa kang sira tandur
iya bisa-a kawêton

Dene sira atugur
ring manira sumungku tutunggu
ya wus bangêt tarimèngsun mring sirèki
Angganala matur nuwun
inggih mugi kang sayêktos

Kawula sal pangèstu
sabda-paduka kawula suwun
Sèh Mongraga pangandikanira aris
ya padha-padha bae wus
pinggirna gèthèkmu gupoh

Gya winêlahan gupuh
gèthèk banjur mring pinggir kang kidul
nulya prapta mantog ing gisik têlagi
samya mêntas saking ranu
gèthèke nulya binodhol

Wus tatas talinipun
rut gêlamit ing gèthèk wus rampung
tan antara kocak toyaning têlagi
mawa lun ing samodra gung
ombak maputêran umob

Sigra kang gèthèk larut
sirna kabèh tan ana kadulu
sawusira gêmpang gèthèk pring tan kari
arèrèh ombaking ranu
wus pulih dhêm-dhêm anyarong

Sèh Mongraga nabda rum
êndi mêrgane kang bêcik mudhun
arsa laju kawula mangidul mami
Ki Angganala umatur
ing Selapati kemawon

Wontêna rumpilipun
kêdhik nanging wontên enggalipun
lamun parêng paduka amba aturi
mêngalèr margi kang wau
mring wisma-kawula manggon

Asarèh anèng dhusun
ing Watu-saba rêrêb karuwun
sawontênne kawula badhe nyaosi
yèn sagêd sêkul sênanjung
Sèh Mongraga ngandika lon

Wus bangêt trimaningsun
marang sira ingga prasêtyamu
namung untapêna tuduhêna margi
kewala kang laju ngidul
umatur sandika gupoh

Lumampah anèng ngayun
ing ardi Bunglêgi mêrginipun
anjog mêrga ing Gênting tawang tumawing
rêmbên dènnira tumurun
praptèng Selapati menggok

Ngidul-ngetan tumurun
mêrgi siluk rumpil likak-likuk
wus kaliwat ing Gênting lingir tumawing
mêlipir têmbing jrang cêrung
rèjèng pêpèrèng parang rong

Anjujur suku gunung
nulya praptèng padhukuhan dhusun
ing Carma lan ing Wot-arèn pinggir mêrgi
wus èmpèh anjog mêrgagung
Sèh Mongraga ngandika lon

Ing kene bae uwus
sun-tarima lèhmu ngatêr laku
bokmênawa katrima gonmu sêsabin
yèn ana sanakirèku
susah sawah tan kawêton

Wèhana wiji pantun
têlung wuli kewala iya wus
wong ing Watusaba kang bisa sêsabin
tinut ing anak putumu
kang adoh-adoh mêrono

Angganala andhêku
dhêku sarwi matur nuwun-nuwun
inggih nuwun kêlangkung kapundhi-pundhi
kawula mêstaka-ulun
tumanêm anèng pêpanon

Ya wus padha rahayu
payo sêsalaman lumastantun
Angganala gupuh nêmbah-nêmbah mundhi
asta pinundhi ing bathuk
angalap bêrkah tuwajoh

Sawusnya salamipun
gya Jamal Jamil salaman gupuh
inggih sami kewala andum basuki
bêgja têmên dika niku
pinaring sabda kawêton

Tamu puniku besok
dika dadi pangungsèn nak putu
sakathahing wong tani kang cêlak têbih
mring dhusun Ngêbêl puniku
ing Watusaba angênor

Pan dadi panjang kidung
wong tani kang arsa sawah tulus
mring Watusaba minta wiji mêjani
gêdhang ayu suruh ayu
krêp lèh slawat jambe suroh

Gih wakne sukur-sukur
dika sageda barêkat cumpu
Angganala andhêku ngling inggih-inggih
mugi yêktosa ing besuk
wusnya sêsalaman karo

Sèh Amongraga laju
wus tinuding anjog ing mêrga gung
taliwangan mahawan ing wana wukir
angênclug sukuning gunung
gênêngan jujur jurang jro

Andêdêr dalan ngidul
kang dumugi mêrgi lorog pangul
kadhang asring kapapag tiyang agrami
angunthul miwah pipikul
Sèh Mongraga nimpang menggok

Andarung lampahipun
lamun kêdalon tansèng wana gung
sabên punthuk guwa-guwa dèn-ampiri
praptèng tanah Lorog-pangul
ardi Sakêthi kumroyok

Tan ana longkangipun
tandhês mring Pasisir pisan kidul
ardi Pusêr ardi Topèng ardi Munjit
ardi Gowang ardi Wungu
ardi Cula ardi Wangon

Ardi Brok ardi Têlu
ardi Dhanyang ardi Marabangun
ardi Sitirêbah ardi Banakaki
ardi Pura ardi Pugut
samêrga anduduk-wuloh

Sèh Mongraga nèng tanah ing Lorog pangul
anjajah ardi Sakêthi
myang kang wontên guwanipun
mèh kang sabên wukir-wukir
ana guwane mêlongo

Guwa Bêbêl guwa Pacêl guwa Rêngu
guwa Jangglêng guwa Rêsik
guwa Sêdhêng guwa Sumbu
guwa Krowèng guwa Supit
guwa Lètèr guwa Cêrong

Guwa Sangsang guwa Karag guwa Tarub
guwa So guwa Sêmpati
guwa Burêng guwa Racun
guwa Tuwak guwa Lapis
guwa Bêntur guwa Brondong

Miwah guwa Sêjana guwa Kêmukus
kang saratri kang tri ratri
katrima lampahirèku
tan ana pancabayèku
sasasi nèng tanah Lorog

Kadhang wontên wong ngampirkên maring dhusun
Sèh Mongraga datan apti
sring kèh janma amumunjung
sakadare wong ing wukir
Jamal Jamil warêg sugoh

Yata wau ngalèr-ngilèn lampahipun
umanjat sumêngkèng wukir
pucakipun ardi Dumung
kalangkung rumpil ing mêrgi
arang kang bisa marono

Sinêngka-a saking êlèr saking kidul
kilèn wetan apan sungil
sela gêng-agêng amanthuk
magol amêpêti margi
kabunton sela kang mangol

Angrêrèkèl mêrgi rumpil nut pênthukul
nètèr pinggir jurang bangbing
lêmpong tumiyungnya kêdhung
ngadhuwêng ngaluwêng dhêmping
lampahe angayut oyot

Wus unimpah saking lengkong bangbing têrjung
lajêng amanjat manginggil
sela bênthèt sapandhuwur
tapis lapis ingkang siti
samya balêdhag nêla jro

Rêrongkoban lang-alang gêlagah rayung
dhukut mrakan lan gêrinting
myang kaywa gêng-agêng taun
bonthot rêndhêt bêndha bandhil
gadhêl butrawali wowo

Wêwalêdan olat-alit wawal wuwud
walulin panjalin cacing
rêngkêding ardi grêng rungkud
Jamal Jamil dimik-dimik
prandene asring kêblowok

Jamal lamun kêjêblos Jamil kang dudud
Jamil tiba Jamal narik
wong roro pating barêkuh
têla sasab tan katawis
blêng kagyat lamun kêjêblos

Watês cêcangklakan tangane angayut
gujêngan sacandhaknèki
sarta tinulungan wau
Jamal Jamil kawlasasih
sikil tan kandhas maksih jro

Sèh Mongraga mring Jamal Jamil wlas dulu
sring kalêbèng têla wukir
nabda ywa sira kasusu
kèh têlane jro acuri
ati-atinên kang alon

Samya matur punika inggih kêlangkung
kêdah kauntal ing siti
sêbab têla tan kadulu
dene dêdalaning janmi
pantês dalaning rong-orong

Lah wus payo lon manjat mandhuwur
kurang thithik nuli prapti
umatur sumanggèng kayun
sumêngka lampahira ris
prapta pucuk wukir manggon

Pan ambathok mêngkurêp pucuking gunung
wit kusambi gêng sawiji
lingiring tambi sêprangkul
oyod mawalik katindhih
witing kusambi gêrowong

Kadya guwa nguwêng-uwêng sumaruwung
jroning growonging kusambi
wontên rêca taksaka gung
anglir taksakarsa mijil
si têla minangka êrong

Sèh Mongraga dènnya sênêt anèng ngriku
wiyarira winêtawis
kamot tiyang wolulikur
Jamal Jamil ciptèng kapti
tumingal rêca anèng rong

Layak kiye manut jênêng ardi Dumung
patut lan sajaking ardi
cinatur pan pitung dalu
anèng guwa wit kusambi
tangat toya mum ngêlowong

Sawusira nutug dènnira sumungku
kitrah ing tyas pitung ari
luwaran dènnya anunu
Sèh Mongraga ngandika ris
lah payo mudhun mangisor

Samya matur sandika samya tumurun
ngulati mêrgi liyaning
mênawa na kang tinurut
kang èmpèh ampahanèki
nalika wontên pêpangol

Sela-gêdhêg minangka sakèthèngipun
tumpuk pasang sumbulan tri
sad-sêd lir obah kumluthuk
agumun Ki Jamal Jamil
dèn-waspaoskên miraos

Kêna ngapa watu banène kêmluthuk
de tan ana kêlah-kêlih
dene tumpukane kukuh
rag-rêg lir dènagak-agik
apa wis date mêngkono

Nulya nuju lêstari dènnya tumurun
andalir mêrgi agampil
Sèh Mongraga kêrsanipun
ngidul-ngilèn amêsisir
amêrgi-mêrgi rèrèn don

Wus kasêdya guwa Pawukiran agung
guwa Wukir dèn-ampiri
kang sadalu kalih dalu
babagan wukir Sêkati
kathah pêncu ting panyonyo

Ardi Kidêr ardi Bungkêr ardi Angkus
ardi Tumpêr ardi Suri
ardi Tawas ardi Wuku
ardi Lumpang ardi Sêmbir
ardi Barat ardi Groyok

Ardi Dhadha ardi Jara ardi Bakung
guwa Cabe guwa Mantri
guwa Jaya guwa Jungut
guwa Mèdèng guwa Kêling
guwa Candhang guwa Bangos

Guwa Tapak miwah guwa Bale-lumut
tanah ing Pacitan sami
guwa ing Wukiran agung
angayêng dènnya nênêpi
trêkadhang pranggulan uwong

Nèng pucaking ardi jroning guwa samun
kang sami lampah nênêpi
doh-adoh pinangkanipun
santri pranakan priyayi
samya mumucung lunga don

Yata wau Sèh Mongraga lampahipun
nut jurang Sêsêngkan
sêdyanira amêsisir
wus angancik tanah wana Kabarêhan

Watêsipun wana Kabarêhan wau
kinubêng ing arga
ngêndhêngi tuwêng nêpungi
kulon wetan wêkasan pantog samudra

Têpinipun jêladri ngêndhêlong nyamut
ran sêgara Anak
ngêlojok ngalèr angêndhil
babagan kang êlèr kêtangkêban arga

Mêksih laju angrong jro gêbyaging alun
sadhasaring arga
jroning êsong winatawis
apan wontên tigang pambandhil dohira

Lampahipun Sèh Mongraga nulya rawuh
anèng ardi Lima
wetane sêgara Siwi
apan ngongkang pangol suku ing samudra

Anèng ngriku Sèh Mongraga kêrsanipun
anjajah guwarga
nèng sela Gênthong tri ari
ardi Lima kathah kabuyutanira

Anèng Watu-kêmbul apan kalih dalu
nèng Diyèng Kanêngan
nêm ratri angalih malih
anèng luwêng Sirah-blêrêng kawan dina

Malih laju mring luwêng Upas sadalu
anèng patungtuman
sadalu anèng Pring-gadhing
saratri gya nèng sumbêr Pusêr sadina

Kalih dalu nèng karêman Jatiwuyung
anèng Sidalaya
gangsaldina linggar malih
nèng Kêmaya pucake ing ardi Lima

Pan puniku samya kabuyutanipun
dhanyang mêrkaryangan
kawingitan marabumi
ing Salêbak wukire wana Barêhan

Sawusipun nulya ngalèr manjat gunung
urute ingambah
guwa Wukir kang ngidêri
wana Kabarêhan jinajah sadaya

Kawitipun saking ardi Lima laju
nulya ardi Canang
ardi Sêpa ardi Dêling
ardi Suralaya ardi Samapura

Ing Cêmpurung ardi Gêmbêl ardi Buyung
lan ardi Kukusan
miwah ardi Linggamanik
ardi Bahang ardi Bathok ardi Braja

Ardi Kucur ardi Mêrang ardi Kukus
myang ardi Kukusan
lawan ardi Tamansari
ardi Mêlong ardi Pilang ardi Malang

Ardi Kêmpul miwah ardi Watudhukun
myang ardi Songbanyak
ardi Bongkot ardi Klumpit
ardi Krakoh lan ardi Parangmiwang

Ardi Mungkur ardi Bale ardi Punjung
ardi Sanggarama
ardi Wogan ardi Guling
ardi Bèsèk ardi Bras ardi Pongkalan

Ardi Bawur lawan ardi Luwêng-sèwu
myang ardi Balega
ardi Lorèng ardi Puntir
ardi Bawang ardi Cèkèh ardi Kala

Ardi Jurung ardi Layang ardi Runtung
myang ardi Wawaran
ardi Crêma ardi Wati
ardi Kisi ardi Rumbi ardi Saba

Ardi Tulus ardi Pusêr ardi Tukung
lan ardi Rancakan
ardi Dangu ardi Rantring
ardi Kadiloka ardi Sarasêja

Ardi Gêmpung ardi Caluk ardi Pasung
myang ardi Têbêkan
ardi Wok ardi Cêmêthi
ardi Busur ardi Kênur ardi Pêgat

Ardi Kayut ardi Kêmput ardi Munggut
myang ardi Carura
ardi Dhepok ardi Manik
ardi Sapu ardi Tênga ardi Barak

Ardi Jêmbul ardi Bang ardi Kumêndhung
ardi Kalantaka
ardi Gana ardi Dèwi
ardi Tuwa ardi dalêm ardi Lola

Ardi Undhuk ardi Taluh ardi Têpus
myang ardi Jaruman
ardi Kêbut ardi Candhi
ardi Tirêp ardi Condhong ardi Lêmbat

Ardi Rêgu ardi Karanggajah nêngguh
pantog ing samodra
pagêbyuran ing jêladri
kèhing ardi gunggung sangangdasa sanga

Gunung-gunung watês kang ngidêri têpung
wit ing ardi Lima
wetan pinggiring jêladri
wêkasane têpung ardi Karanggajah

Samya munggul jog kacob ing samudra gung
langaping sêgara
pandhêlonge winatawis
yèn ta dharat lêlampahan saonjotan

Anrêmbuku pungkasing ardi puniku
Lima Karanggajah
sêmune angkêr awingit
praptèng parang amirangrong Sèh Mongraga

Anèng sangandhaping wukir
papengal ing kidul-kulon
aningali guwa Kadhung-kadhung
mêrgine asungil
karang sela lêmpitan
pangol mungal ing samudra

Sèh Mongraga widik-widik
tanpantuk mêrga kabunton
tan kêna winawan langkung ewuh
wagugên ing galih
lir satarsa matêrang
tirah tirah ingayêngan

Miwah sira Jamal Jamil
pating kulithik wong roro
angupaya mêrga tan kapangguh
Sèh Mongraga ngungkih
solahe lir brêmara
angingsêp sari kincipan

Guwa kang minangka sari
pagolan mêrga pakewoh
pisah kumpul pêncar wong têtêlu
angupaya mêrga
aso sami ararywan
nèng sor wit nila-kucila

Rêringa angaring-aring
sarya myat guwa kêtonton
cat kêtingal kadhang tan kadulu
kacobing jêladri
kalamun alun êrat
lawanging guwa kêtingal

Yèn rob aluning jêladri
lawange guwa tan katon
sira Sèh Mongraga ngandika rum
marang Jamal Jamil
lah paran karêpira
kang êndi marga mring guwa

Umatur Ki Jamal Jamil
sumanggèng kêrsa kemawon
amba tan lênggana pan tumutur
nadyan têkèng pati
datan sêdya suminggah
kêmêngan Sèh Amongraga

Anulya wau ningali
oyod pupunton maring sor
mubêd lir anaman sulur pêngkuh
kukuh tan kuwatir
kacob ing tirta sobrah
oyode nila-kucila

Mèsêm lêjar Sèh Mongragi
jalaring mêrga kêpanggoh
nulya Sèh Mongraga gya tumurun
nute oyod aririh
sigra Ki Jamil Jamal
samya tumurun tan samar

Nuju alun angêrati
prapta ing kandhasan alon
lêmpiting dhampingan anglulumut
liniwatan limit
minggah sela panjatan
mênginggil undhak-undhakan

Rikat lampahe wus prapti
tumama marang guwa jro
sigra alun gora gumaludhug
kumucak nangkêbi
mêngkana Sèh Mongraga
nèng jroning guwa Sraboja

Kathah tilasing ngaluwih
lawang kang minangka regol
sawetaning lawang wontên ranu
tuk tawa ambêlik
kabèh tan mili lukak
awêning nyarong lir kaca

Karênan Sèh Amongragi
nèng guwa Sraboja kaot
langên tiningalan rakitipun
tan wontên kang mirib
lawang jro tundha tiga
kanan kering lir tuwuhan

Pisang tundhun têbu cêngkir
rekane kadya sayêktos
lamun cinêlakan ukur-ukur
tan pati kaèksi
mangsuk malih Mongragi
ing wiwara kaping tiga

Sangsaya pêtêng kaèksi
kêtangkêp pêksi saking jro
pêksi lawèt karab ambêrubul
swaranya gora tri
gumrêbêg tanpa rungwan
lir salaba abubulan

Samya anglawat umijil
sabên surupe surya yom
lawèt anglawat sabên dalu
dènnya kambu mijil
enjing masuk ing guwa
yata Ki Sèh Amongraga

Nimpang sarwi salat Mahrib
praptèng bakda Ngisa mansoh
sawusnya atangat tatrap suhul
tuwakup ing Widi
anèng pipining lawang
tar wangwang wêngwênging guwa

Cinatur sadasa ari
nèng kamare guwa manggon
arêmêng kewala datan limut
sabarang kaèksi
akathah kanthanira
sikêp sining pakamaran

Lukitaning kèni-kèni
sêkalir sayêkti kinon
sagotra-sagotra karang ulu
sarwa na sêkalir
sakathahing rêrênggan
agiris Ki Jamil Jamal

Myat rekaning karang-karang
kamaring guwa Sraboja
lir patilêman narendra
saupacaraping pura
mêngkana Sèh Amongraga
sumungku nèng jinêm karang
maksud bengat kaênêngan
alayap panahul pana

Pêndhak Subuh dènnya kasran
wêktu Subuh Luhur Ngasar
Mahrib kongsi praptèng Ngisa
aplal bangidan jamingan
kasran min layu gayiran
acipta utamèng titah
sukuping wêktu sapisan
ing dalêm saratri siyang

Sigêg muntu datan obah
mêrdika pancadriyanya
cuthêl thok thêl tanpa ulap
lêpasing tyas wus watêsan
sucining Hyang Maha Mulya
campuh sampurnaning tingal
katingalan tiningalan
awujud tan kawujudan

Amrênatan munasika
manggon tanpa ênggon gyannya
mênêng datan kaênêngan
êninging Sèh Mongraga
arêgu datan mirugu
asênêd dènnira sunat
sanitya tyasing kasêtyan
purbaning Hyang sanalika

Kang sasmita kasatmata
kusuma kang sumaringah
têrate tuwuh ing tawang
asri mayêng mayang-mayang
pan anggitan surèngpatya
angroronce rêrancangan
lir orèhan sutra jingga
sakêdhap tan katingalan

Rambahing kang kawistara
wontên thathit nèng samodra
ubêding thathit sastra Rab
Surat Eklas pan têtela
sastra kilat kilah-kilah
maya-maya amarkata
Sèh Mongraga nuksmèng tyas
tuwakup sukuring Suksma

Nulya nis sasmitaning Hyang
luwar ing paningal wantah
bakda Subuh wayahira
Sèh Mongraga ris ngandika
payo sêdhêng aluwaran
lan pirang dina nèng guwa
umatur Ki Jamil Jamal
pan sampun sadasa dina

Gya umangkat Sèh Mongraga
linggar saking jroning guwa
praptèng kori jawi pisan
nganti roding lun samodra
sigra mijil nampak parang
nulya nyandhak taru lata
rumambat anut tuntungan
tan antara lampahira

Nêrancang gya alun prapta
nêmpuh parang gumêbyuran
mabun ambêlêdug gora
jumêgur muncrat sumirat
gumulung lun mawalikan
èsthining alun upama
kadya janma têtamuwan
Mongraga kala nèng guwa

Pangêsuking alun kadya
nututi kinèn wangsula
cuwa lir kalanggatan
yata Ki Sèh Amongraga
wus praptèng pasir dharatan
nèng kêndhiting Karanggajah
sasor wit nila-kucila
samya kararywan sêsangat

Yata wontên wong kang prapta
kulambi ereyan jala
abêbêt pelah rajungan
asabuk polèng baledhak
ikête sogan wus luwas
anyêngkêlang arit bapang
wau Ki Sèh Amongraga
yata sarwi atêtanya

Lah dika katuran sabda
ing wingking pundi pinangka
ngajêng pundi kang sinêdya
dene nèng ngriki alangka
tan wontên ingkang puruna
anèng kêndhit Karanggajah
pancèn tan kambah ing janma
Sèh Mongraga lon ngandika

Yèn dika takèn maring wang
manira santri bêbara
ulungan angulandara
sêdya tirakat kewala
anusup wana wulusan
pan aran santri kewala
ro punika kancaningwang
runtungan saparan-paran

Aranèki Jamil Jamal
nulya bage-binageyan
Ki Jamal nambung tatanya
ri raka sintên sinambat
saking tambête manira
lan pundi wisma andika
nauri kang sinung ujar
bagus tanya wisma-kula

Punika ing gunung Lima
Arisbaya ran manira
milane kawula prapta
jêge bagus sapunika
siyèn anèng ardi Lima
andêlajahpakarêman
nut kêrsa saparan-paran
antara lêt tigang dina

Kula tututi tan ana
anyana lamun palastra
adat kang wus kalampahan
awit kang bisa mantuka
lajêng kapulung kewala
salèh anèng pakarêman
mêrkanyang nèng Kabarehan
mangke tan nyana kêpanggya

Anèng ing Nila-kucila
ngriki gih tan kêna kambah
gus saking pundi wau ta
Sèh Mongraga ris ngandika
manira saking jro guwa
nêtêpi sadasa dina
tan ana janma kang prapta
anjurudêmung nèng marga

Arisbaya duk miyarsa
sangêt dènnira gêgêtun
ngunandika jroning kalbu
wong iku dudu wong ala
sayêkti janma linuhung
sun tanya nora pasaja
amêndhêm kula wong iku

Baya trahing wong utama
pasang pasêmon sumunu
antêng jatmika aruruh
solah-bawane kêtara
mangkana graitanipun
Ki Arisbaya noraga
tumungkul aris umatur

botên anyana ing lampah
kalamun manggih rahayu
datan wontên wong kang purun
lumêbêt guwa Sraboja
saking angkêre kêlangkung
mangka paduka punika
nèng guwa sadasa dalu

Wilujêng tan kabêncana
angsal idayat ing ngriku
kawula langkung jumurung
Sèh Mongraga angandika
paman sun-tanya satuhu
winastan guwa punapa
Arisbaya aturipun

Mila ran guwa Sraboja
warti duk kala rumuhun
wontên panjênêngan ratu
ratu sabrang angajawa
wasta Prabu Sasrabau
praptane nitih dipangga
lan pra garwa dyah yu ayu

Winot anèng pêlana
jujuge ing ardi Kidul
ardi Katongan mêngidul
anjog ing Sampar Paliyan
ngambil pawèstri warna yu
mila ran Sampar Paliyan
nyampar milihi dyah ayu

Kathah parèstri binêkta
laju ngetan lampahipun
kèndêl pupunthuking Pênggung
rêrêp sapucaking arga
sagarwa wadya nèng Pênggung
winastan Jati Cancangan
nèng nginggiling ardi Pênggung

Nulya ngetan mring Kèlayar
rarywan ngabên-abên sawung
karang gêng têpining laut
Karangdalêm wastanira
lan Karang pêngabên sawung
duk kinarya pêngabênan
kasukan lan balanipun

Gya praptèng ngriki punika
apan nêbar balanipun
sakèhe para tumênggung
wisma ngubêngi ing praja
ajèjèr kubêng atêpung
pêpatih kang wêkas wetan
nulya bupati sumambung

Anulya dadya prajarja
kêlangkung panjang apunjung
winastan prajanipun
nêgari ing Kêbarèhan
lami harjaning praja gung
lami-lami kang nagari
sinartan kongsi tumurun

Mekrat wus akarya tilas
ingriki sadayanipun
pan Salêbak wukiripun
ing Kêbarèhan punika
wukir Karanggajah anjrum
ing suku kacob samudra
ing samodra sukunipun

Mila ran guwa Sraboja
pajungutaning sang Prabu
Sasrabau kinanipun
ngêdhaton nèng Kêborehan
mila angkêre kêlangkung
katêlah dalasan mangkya
guwa Sraboja punika

Sangkêp kaprabon narendra
saupacaraning ratu
wong kang wus sinung pandulu
katingal sawèntèhira
barang sakèh kang kadulu
sira Ki Sèh Amongraga
amirangrong dènnya dulu

