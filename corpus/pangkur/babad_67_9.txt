Jêng Sultan Adi Bintara
nyantosani Arab kukum lan ngadil
gama sapa nacat guyu
tamtu antuk siasat
datan yugya botên kiyat kawon guyup
srengat wor nagara krama
tan gônda sapintên ngriki

punapa boya kèngêtan
brastha Majalêngka purwaning santri
suprandene sirna gêmpung
katêmpuh sabilolah
tur narendra binathara sugih wadu
mangrèhkên pra bupatyarja
tan kuwawi mêngsah santri

rèh lagya jinurung ing Yyang
gama Arab awrah tataning bumi
mulya ing mangkya dika hyun
mindakèng wali astha
wus tan wande Kêrndhasawa dados awu
gama rumêksèng prajarja
lah èngêta narik wakti

de paduka mêngku tekat
kang mêkatên yugya kagêm pribadi
sampun kinarya mamuruk
ring sisyantara mudha
kèh ru-ara darêdah dadya majênun
suda widyaning widada
druhaka gung manjing sêpir

wontên kang dadya tawuran
tur karampok sinêmpal-sêmpal mati
wran karya ru-arèng dlagung
pasar-pasar sungkawa
de arda walepa gènnya gilut kawruh
nadyan ngupa dalan pêjah
niku pan nasar kang margi

pocapaning wutat nistha
kondhang catur têrah turuning wèri
wêri warining praja gung
kagunggung murang arja
ngrusak karta satruning jaga sawêgung
tyang arsa sae nèng ngrika
kêdah sae wontên ngriki

ucapên para sêkabat
Sèh Sitibang sêkawan kang wus muksis
tan têbih parêk nèng ngriku
wasta Ki Pringgabaya
dupi mirêng sabda Sèh Dumba gya nambung
nabda duka manuhara
hèh kakang Dumba prayugi

atur dika ring jêng prangran
ugi lêrês-lêrês dika pribadi
jêr sampyan sênêng tumuwuh
nèng dunya barang gumlar
sarwa-sarwi buka wasta bagus-bagus
syarsa krenah adol ucap
sebak wran sêpur kang pinggir

wirang isin anggêr gêsang
lamun murit Sitibrit kang wus muksis
ring rêrupan tar kapecut
tar sênêng gumlaring rat
mung angèsthi trusthaning tyas têbe idhup
mangkyarsa jiwèngsun tunggal
lan bathang kang jajêmbêri

sasagêt-sagêt kumêdah
ngupya marga dèrèng sun ngudi urip
jiwamba bosên adulu
pinondhok tlosor bathang
wuda ngêlih sun katêmpuh luru butuh
sênadyan ana pangeran
nora kêna dèn ngèngèri

jinalukan nora kêna
butuh bêbêt ikêt sabuk myang klambi
katêmpuh mring raganingsun
tuku marang probengan
suk sore nglih jajan sêga iwak duduh
kapriye gonku mangeran
Allah Allah tahu lopis

pinuji sinêmbah-sêmbah
jêbul nora sagêt paring rijêki
têmah uripku katêmpuh
ngupaya sabên dina
dijaluki marang mayit daging nunut
kang bakal sun tinggal bathang
tan kêna ginawa mulih

mara rasakna Sèh Dumba
catur kita lêbokna sanubari
yèn wus trang buwangên sêmprung
rèhning tan sênêng sira
mung anggugu bathangmu kok gawa mantuk
mring ngakerat gendhong bathang
nora wurung mati malih

apa iku dudu justak
Malaekat Kasim adum rijêki
apa ta sira wis tau
dipun jung maekat
lara panas lara adhêm antuk tulung
rèh rina wêngi kok sêmbah
wèh tômba banyu kênini

lamun pêngajaran ingwang
Sèh Sitibang dunya ngaranan pati
marma tan ana Yyang Agung
malekat dunya sunya
anging besuk yèn urip ingsun têtêmu
kadhang sun jumênêng Allah
lah ing kono kita puji

yèn sak iki kinon nyêmbah
marang masjit ingsun dudung wong kapir
kapiran-kapiran êmbuh
hbuh kene êmbuh kona
wus mangkono yèn lakune santri gundhul
gêgadhulan kêndhilolah
mêndêm Alah wuta tuli

seje sun murit Sèh Jênar
wus tan plègên caturing para wali
ngukuhi sarengat palsu
awake dhewe tuna
hèh ta Dumba pikirên kabèh wuwusku
jro dhadhèngsun ana Kuran
rujuk gèsèh pasthi uning

Pangran Têmbayat ngandika
wis Sèh Dumba mênênga aja criwis
mung anak Jênar karêpmu
katimbalan ring Dêmak
apa gêlêm apa mopo ngong hyun ngrungu
yya kakehan mêdhar rahsa
padu balung tanpa isi

Pangran Sitibang wacana
o o dene ngèyèl timên sirèki
wran dadya duta mung tutur
sun tan gêlêm tumrapta
aja ingkang ajur mumur yayah glêpung
lah môngsa ingsun sumlanga
malah mathêm mêmpêng urip

sun mati sugih druhaka
rina wêngi rumakêt nraka api
lara kapenak tinêmu
susah bungah sun sandhang
sèjè lamun kita mantuk sangking layu
tumêka urip sampurna
langgêng nora ika-iki

Pangran Têmbayat manêbda
hèh anak mas têtêp sira wus bêling
lumuh karèh ambêk liwung
tan singlar lara lapa
yèn mêngko karsanira ingsun sokur
gêjaba iku sun tômpa
wawêlingnya Sunan Kali

kinèn maringkên sasmita
patang pasal cupên ingkang patitis
siji bab kala Yyang Agung
karya gumlaring jagat
prabot apa barang apa karya wujut
loro bab kinèn têtanya
ngêndi omahnya Yyang Widi

têlu bab kalonging nyawa
sabên dina nganti êntèk ring ngêndi
catur bab kala Yyang Luhur
warnaning kadi paran
Pangran Jênar manthuk-manthuk guyu guguk
iku cangkrimaning bocah
gya ngandika marang murit

Ki Bisona kang nèng ngarsa
hèh Bisana babarên lambang iki
wit cangkriman rèmèh cubluk
kowe bae kang mancas
lah majua sira dadya wêwakilku
matur sandika kêrpana
manganggêg kaparèng ngarsi

matur yayah madu brônta
dhuh Jêng Pangran Têmbayat amba darmi
mituhu dhawuhing guru
mancas sasmita tuwan
lamun lêpat sakêthyamba minta ampun
pintên banggi kalêrêsan
kula tiyang dama pingging

janma sudra turun desa
narakarya kuthung silaning krami
sajêg jumlêg idhup dhukuh
tuna pasang wikcara
dèrèng nate wrin pasamuan janma gung
tamtu kirang yudapraja
wibaning ngling tuna luwih

tur gumêtêr guragapan
glagêp-glagêp gugup kaworan ajrih
jirih jaragan tyang dhusun
sampun kirang agsama
budi kuthung kithal grathu gruyuk blilu
kajibah sumanggêm karsa
wakilnya jêng gurunadi

kasikuning guna krama
dadya wuruk kulèsthi jroning pati
kapatuh salamènipun
Pangran Bayat ngandika
sun tarima sadurunging wahyèng wuwus
wis jaragan kowe desa
cingkrang silaning akrami

malah yèn bênêr sabdanta
ingsun gumun mring sira têmah titis
luput klèru panggonamu
lah wis pêcahên mara
Ki Basana sandika bab kang rumuhun
Alah kala karya jagat
punika sayuta gidib

jagat rat punika anyar
Gusti Allah botên karya kawadis
dalilnya la yatabkiru
ila muhdis têgêsnya
batên karsa dêdamêlan barang wujut
mênggah dadosnya ngalam rat
wusnya drikuma iyati

liripun manggih kaanan
alam dunya puniku laawali
tan wontên wiwitanipun
kathah yèn kula babar
bokmanawi kartas sakêndhang tan cukup
mèt wêwaton sangking Kuran
anyaring alam sakalir

kang kaping kalih pêrlambang
tuwan tanya wismanira Yyang Widi
bab punika boya ewuh
Allah manuksmèng ing dad
dad wajibul wujut pacêngkramanipun
lajamana lamakana
munggèng dad wisma kakiki

kathah yèn manira buka
tradhak sampe kartas pos tigang kodhi
mêkatên kiwala kacup
gantya lambang ping tiga
longing nyawa rintên ratri ngantos puput
dhatêng pundi sirnanira
i ladalah langkung gampil

nyawa botên sagêt suda
botên wêwah ginggirnya karsa mulih
sangking pêjah dhatêng idhup
langgêng tantara môngsa
yèn kalonga mangke kawadis mathuthuk
sripis lir dèn môngsa ngrayap
panjang yèn dipun sêrati

nadyan kula sudra desa
musthi putus paramabasa Kawi
basa ngoko nawung kidung
langkung sasêtrip têmbang
boya kewran ukara anjèrèng ngêjum
nadyan dede êmpujangga
widayaka sawêntawis

cukup silaning di sastra
pamiyatan Pangran Sitibang ngênting
sisya ngataskarèng tuduh
kang ngajar lyih bisana
ingkang tômpa yayahjamunambêg nyakup
mardi gunadika pasang
karna jiwatma nampani

sasmita ping sakawan bab
mundhut priksa warnanya Maha Sukci
kitab ulumodin sung wruh
walahu lair insan
wabatinul insan baetulolahu
lairnya jaba manungsa
punika warnaning Widi

batining janma wismèng Yyang
kathah-kathah jarwanya ulumodin
yèn kula tur priksa bingung
paduka botên tômpa
bokmanawi kula kagalih majênun
wijangipun Sèh Sitibang
kang sampun kula tampèni

mila yèn namung pananya
kang kadyèka kula sakêthi gampil
kagulung giligir punglu
kabengkas sirna ilang
têmah wangwung klowongane jagat suwung
yèn kajèrèng rat kèbêkan
makatên kawruh Sèh Abrit

purwa manungsa kawijang
wijang-wijang sisya gampil nampèni
sora cêtha botên bingung
ing rèh jiwita tama
tamèng budya praptèng layu têmah idhup
wela-wela kasatmata
ngegla kêna dèn ungsèni

tanpa sintru tanpa lambang
ngêblak blaka suta boya mèt pamrih
sirna panyakraning bujuk
palsu krenah blas ilang
slaya sangêt lawan guru sanèsipun
ting klêsik lir adol dhêndhang
tur datan supe mèt pamrih

kula sampun rambah-rambah
muruhita winijang wali mukmin
winruhkên Mukamat Rasul
Allah Pangeran amba
wahyèng sabda nanutun kawula bingung
kodhêng mirang-miring awag
ngawur pêpathokan sêpi

ngèlmu Arab dadya Buda
Buda mungkir mamèt waton jêng nabi
tapa mati raga gluyur
mubêng ngiras papriman
lamun kawruh Arab sirna tapanipun
kajawi wulan Ramêlam
cêgah bukti botên apti

nanging wali têksih Buda
tandhanipun sênêng manjing wanadri
guwa-guwa gunung-gunung
sagara kayu kawak
linêbonan gêntur tapa ngiras laku
mamrih katêmu Yyang Suksa
yeka kadhadhung idajil

critane Ngarab ambiya
botên watên kang cêgah mangan mutih
ngluwat mêlèk cêgah turu
puniku boya klampah
mênawi wong Buda badane winasuh
lah sumôngga kagiya
pamancas kawulamingsil

langkung wagugên ing galih
Jêng Pangran Bayat Sèh Dumba
wrin pamêcahe pasêmon
amung muritnya kiwala
panêngran Ki Bisana
makatên pangawruhipun
iba gurune Sèh Rêta

ngunadika jroning galih
tuhu mardiguna digbya
Pangran Jênar sak murite
trustha widyaning widada
ing kene kana kêna
layak bae tega layu
bijagsaning kawruh mulya

samana duta kêkalih
dupi sampun têtela trang
ngèlmu myang kalakuane
Sitijênar samuritnya
sadene mêcah lambang
tumulya pamitan mundur
Pangran Bayat lan Sèh Dumba

Sèh Jênar datan mangsuli
nuli mundur pêlarasan
nèng marga gêrnêngan karo
Sèh Dumba matur jêng pangran
kula biyantu tekat
yèn makatên kang tinêmu
karya trimaning wardaya

para sisya angantêpi
sangking judhêging mruhita
Pangran Jênar wijangane
upami kula mruhita
balik mèstu sukarsa
nèng ngrikyamba yun mituhu
wangsul brontas ngèlmu rahsa

Pangran Bayat arda wêngis
rum nabda dhatêng Sèh Dumba
hus Dumba aja mêngkono
nguni sira bôngsa sudra
ing mangke manjing wasya
kawiryan jênêngmu arum
wus dadya santri suhada

paran karya balik kapti
mituhu Sèh Lêmah lincat
ngèlmune tan lumrah ngakèh
de sirarsa muruhita
parmyam Dêmak kurang apa
barang kawruh nora ewuh
kadikbyaning wali astha

wis payo inggal lumaris
nglagsanani rèh dinuta
tantra dangu lagsitane
prap Bintara lagya pêpak
nèng srambi lênggah atap
kagyat dupi rawuhipun
duta dyi tumamèng ngarsa

wusnya sokramèng cra mukmin
sinrêng wigatining sabda
Jêng Benang pangandikane
hèh jêbèng Bayat kaya pa
dyi duta ngataskara
katêmu Si Lêmahlêmpung
derarda kagila-gila

umatur duta kêkalih
lêrês prabataning warta
pra sisya sampun rêraton
jalèstri pra talbul ngèlma
ingrèh mangrendra laya
lêrês tekat dipun idhup
dunyarja ingran pralaya

kathah-kathah titi ngênting
ing purwa madya wusana
sêdene wahyèng pasêmon
tumêrsêp kasup sadaya
tur wakil pamêcahnya
muritipun kang kasêbut
pun Bisona narakarya

trah dama srawungan dèsi
prandene gunarda krama
yayah carakan kudhaton
cukat têrampil trangginas
sangkêp sulila madya
kuciwa srengat kalêbur
kadariyah kajrabriyah

rumakêt kalih tan yukti
mêrkang sangking wali astha
mulyèng masjit badhe kasor
brastha sêmbah rabul ngalam
yèn pun lincat kapanjang
jadmidahna dèrèng murup
prayogi siniram pompa

manawi têmbe malahi
sayarda ulah pradignya
ngrusak sukarta prajarjèng
wali astha têmah ina
yèn Jênar tan pulastha
wus tan wande era-èru
rêrusuh murang kêrtarta

yugya nuntên dèn lampahi
muksyaning kawruh dupara
wijangnya Sèh Sitiampo
Jêng Sunan Benang ngandika
hèh yayi Kalijaga
kapriye yugyaning laku
padoning Yyang rèh widada

umatur Jêng Sunan Kali
sae nglêmpakakên para
sagung mukmin ngulama kyèh
lan malih ngaturi sultan
kadi Nata Bintara
pargandring wahyaning kukum
Sitijênar dèn pancaka

prayogi dintên jing-enjing
pinrih rawuh wanci luka
utusana ing samangke
Jêng Benang dupi sêkabat
winangsit rèhnya kajat
ngaturi ingkang sinuwun
para wadya buwah praja

patih pangulu jagsa di
liningan gya lumaksana
arta ceda wrata kabèh
mukmin ngulama mukaha
kalamun ratri para
wali sêmbahyang magribu
nging sasubuh tan kawarna

ing wanci jam astha enjing
wus pêpak para ngulama
lunggyèng srambi lyir adate
satêngah sanga jêng sultan
patih pangulu jagsa
rawuh para wali mêthuk
kurmat tataning ngulama

wus lênggah jêng sri bupati
tata pra punggawa atab
jajar urut klênggahane
mukmin samya jawab asta
mubêng gantya-gumantya
gya so sawêntaranipun
Sunan Benang pasrangkara

hèh jêng sultan marma sami
sun aturi siniwaka
nèng srambi gung parate
hyun pêrgandring para durta
lêrês atur andika
Pangran Jênar abargugug
migêna tindak agama

ingsun wus nyundaka mèksi
ngèlmu kalakuanira
dera mamirit murite
trus trang mangrusak kêrtarta
silaning yudapraja
anênutun nitah dudu
kathah sisya èru-ara

dunya ingaranan pati
têmbe ingaranan gêsang
kajabariyah tekate
kadyaryah rumakêt ôngga
rèh idraning pralaya
sakabat kang tômpa bingung
majênun ngrusak widada

paran yugyaning pabudi
kang mrih utama linakyan
sultan matur kula dhèrèk
buyantu pulasthanira
srana prajurit praja
Pangran Modang gya sumambung
punika kirang sakeca

yèn rinêbasèng ngajurit
punika sanès tyang kraman
sae dèn alus kimawon
sênadyan kukup pralaya
sangking lêbat kiwala
kawula sakônca cawuh
samya manigal lungaya

Kanjêng Rahadyan Dipati
Wanasalam nambung sabda
yèn mêkatên kula mopo
nyulayani tata praja
tindaknya janji byuha
nglairakên ukum saru
antuk dhêdhaning bawana

pêjahnya janma tar kinging
mahya sangking palacidra
rèh wontên jumênêng kraton
kêdah ratu karya prentah
mupakat katimbang rat
katimbalan yèn datan hyun
dadya nawala wasesa

kinging tinêlasan awit
mogok dhawuhing narendra
punapa marganya dados
wus dhawuh ponis prampungan
winasesa sakarsa
nadyan ingkang songkol pêthung
satibaning kukum pêjah

rèh punika bôngsa wali
kalêrês agungoliya
tar kinging syiyah sedane
nadyan kang kalêrês ngisas
ingkang sami pangkatnya
mêkatên piagêm ulun
byakta mèt piagêm byuha

yèn botên makatên usti
cingkrang jêjêring wiradya
pun patih sadarpa mopo
nistha dunya ngakir siksa
dug gêguyu bawana
surya côndra susup-susup
ngerang-erang ngadil kêrta

kalamun cinidrèng ngèlmi
sampun ngaturi narendra
dhêmitan kiwala dados
nanging mêksa tan tumindak
manawi waris gugat
sintên mangêntar mangèstu
antuk wasesaning praja

mila prayogyamba gusti
panduka paring nawala
wasesa caraning kraton
patih pangulu myang jagsa
samya tur tôndha krama
têtêp prampunganing kratun
makatên rèh widaradya

narendra pêthuk ing galih
sadaya mukmin oliya
mêmuja môntra rumojong
aturnya nayaka wagtra
tètès mèt maton byuha
jêng sultan sigra dhêdhawuh
karya nawala wasesa

juru panitra dinuding
gya nurat wêwaton adad
lupiya kuna-kunane
dupya rampung kang panitra
katur rêkyana patya
tandya kunjuk jêng sinuwun
kapriksa têmbayèngsastra

pèngêt nawalaning aji
Sultan Adi Natagama
Bintara mandhirèng kraton
dhumawuh ing pêkênira
Pangeran Sitirêta
ing Krêndhasawa dhêdhukuh
liring srat jênêng manira

tampi aturing pêrgandring
para rat prajèng Bintara
sêdene wus mirêngake
aturaning wali astha
pêkênira mindaka
nglêbur silaning tumuwuh
nyênyampah dinil mustapa

mangke karsaning palit
biyantu jênêng manira
ingsun tibali tatêmon
ring Dêmak mangadu rahsa
barênga dutèng praja
yèn mopo datan umèstu
wasesa magal lungaya

titi wahyaning srat pati
Bintara kaping dyi dasa
Jumadilakir taun Be
tumapak côndra sêngkala
nir jalma catur tunggal
katandhan sinuwun prabu
Sultan Adi ing Bintara

wusnya narendra nandhani
patih pangulu lan jagsa
samya mèstu tèkên kabèh
wilapa kabungkus sutra
Jênar dadya pêrlambang
kinging rukun kinging rampung
gya katur Jêng Sunan Benang

wus tinampan gya manggalih
kang sayugi dados duta
kang ngampil prampungan gêdhe
sastra nawala wasesa
Jêng Sunan Kalijaga
umatur prayuganipun
kônca sadaya lumaksa

angandika Jêng Mahgribi
lalima bae utama
gawa sabat dhewe-dhewe
siji jêbèng Sunan Benang
loro jêbèng Malaya
têlu kaki Pangran Kudus
caturnya Pangeran Modang

jangkêp pônca Gêsêng kaki
prajurit wira tamtama
konên nganglang esuk sore
rumanti yitnèng prajarja
kanjêng sultan sandika
jêng sinuwun tandya kondur
patih sampun dhinawuhan

warata prarya bupati
yitnèng anèng kartibaya
Sèh Jênar sabat murite
ucapên gangsal uliya
sampun mranti busana
ngampil santri catur puluh
bidhal dhatêng Kêrndhasawa

elur nganggo sarwi putih
samya nyangkêlit jambiya
pônca wali ngarsa dhewe
Jêng Sunan Benang pangarsa
tantra kirdhanya prapta
anèng Kêrndhasawa dhukuh
jujug mismèng Pangran Jênar

kaparêng lênggah nèng masjit
lagya mêmirit pra sabat
ingkang anyar manjing tarèk
èstri priya jêjêl rangab
sangking môncanêgara
pinuju ingkang cinatur
dadining bumi akasa

sangking tapsir Kaelani
tandyamarêk wali gangsal
nèng pante langgar nabda lon
tata kramaning oliya
gya nabda sêsarêngan
jawab salam ngalaekum
Pangran Jênar tan nglagewa

eca dènnya mirit ngèlmi
lawan sakabat sakawan
wali gangsal têtamune
dera pasrangkara arja
pangran kèndêl kiwala
Jêng Benang tandya umangsuk
buka wiwara byar mênga

wali gangsal gya umanjing
pra murit nèng pante jaba
lênggah tan ana carane
Jênar maksih amêmijang
kang syara arda sora
tan marduli ring têtamu
gya Sunan Benang ngandika

hèh jêbèng kèndêla dhisik
sun dutaning pangadilan
kinèn kapanggya ring kowe
karsanira wali astha
biyantu kraton Jawa
lah iki nawalanipun
mara sira tampanana

Jênar wus datan marduli
eca dènira mêmijang
gya sêrat inguncalake
tibèng pangkyannya Sèh Jênar
mêksa api tan wikan
punang srat cinandhak gupuh
mring Jêng Sunan Kalijaga

gya winaos sura titi
timbayèng sastra wisesa
purwa wadya wusana tèk
Jênar pi-api tan myarsa
Jêng Benang angandika
sarwi ngasta tanganipun
hèh lincat kang lagya laya

wis mênênga sun tuturi
gya rèrèn Pangran Lêmahbang
masang karna mirêngake
dhawuhnya Jêng Sunan Benang
lah mayit praptaningwang
caraka dinutèng kukum
pangadilaning Binta

kinèn nibali sirèki
srana nawala wasesa
rukun rampung sêka kowe
dina iki lah matura
yèn sandika raharja
adu surasaning kawruh
mupakatan wali songa

Pangran Lêmahbang nabda ris
sira Benang ngundang kita
marang Bintara sun lumoh
nora kabawah kaprentah
kajaba jroning manah
kang dhêdhawuh sun mituhu
lyane punika tan arsa

sabab mayit padha mayit
pagene nganggo parentah
wong nora nana bedane
padha tan wêruh Yyang Sukma
tan pae nêmbah asma
de kumawawa maringsun
dhawuh samining gusthika

de sirarsa ngadu mèlmi
mususakên gilut rahsa
payo anèng kene bae
janji wêwaton musakap
kitap balal ngibarat
nadyan anggitnya wong layu
ingkang nganggo padha laya

Pangran Modang nambung angling
hèh ta kakang Sitijênar
lah punapa pathokane
dunya ingaran pralaya
benjang ngaran juwita
coba manira hyun ngrungu
lairnawirayatira

Pangran Lêmahbang mangsuli
hèh Modang prastawakêna
tanjane urip lapale
kayun daim kayu muta
abadan têgêsira
urip wus tan kênèng layu
abadan salawasira

dene mangke jênêng pati
jarwane kitab talminsan
lah rungokêna lapale
walmayita la mulkobra
yajitu wa kalaba
mayit anèng alam kobur
anêmu awak-awakan

