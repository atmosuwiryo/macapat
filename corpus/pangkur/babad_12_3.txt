gantya prajurit Mêntaram
sri narendra nimbali pra dipati
sagunging prawira ngumpul
miwah para santana
sri narendra pangandikanira arum
sakèhe sanak manira
ing mangke manira tari

hèh ta kakang Martalaya
apadene sakèhe pra dipati
apan ingsun arsa kondur
Martalaya tur sêmbah
nah ing anggèr pun atos-atos karuwun
pan inggih dèrèng kantènan
tiwase kang punang abdi

umatur Pangran Purbaya
adhuh anggèr pun bapa nuwun pamit
sampun paduka akondur
wontên dayane tuwan
ya ta mèsêm jêng sultan ngandika arum
yèn makatên inggih uwa
kula antos kalih ari

Pangran Purbaya ngandika
Martalaya aja kakèhan pikir
lah payo gêpukên gupuh
matur Ki Martalaya
lah suwawi panêmbahan nuntên kondur
saking ngarsaning kang putra
prapta pasanggrahan aglis

Pangeran Arya Purbaya
sigra bêndhe kumrab wadya Mantawis
wau Martalaya gupuh
sigra nêmbang têngara
wong panumping barise sampun akumpul
punggawa lawan sêntana
budhal saking Rajadadi

abdi dalêm jro tan ebah
mung santana lawan para dipati
ingkang saking lèr puniku
Dipati Pringgalaya
sakathahe wong panumping namung sèwu
ingkang ngrampit saking wetan
Pangran Pugêr kang nindhihi

myang sagung para santana
Panêmbahan Purbaya kang nindhihi
Pangran Mangkubumi ngumpul
lawan Pangran Balitar
Adipati Pringgalaya sampun ngumpul
kang baris para sêntana
anèng wetan dadi siji

kang kulon para wadana
ingkang kidul pan datan dèn barisi
ya ta kawarnaa wau
wadya ing Wirasaba
pan wus wikan wong Mantaram ngangsêg purun
Ki Rôngga Pramana mêdal
tinandhu ngidêri baris

wong Wirasaba mêlatar
gêgamane towok kalawan lêmbing
bêngkolang gêgutuk watu
cucuk ibêr-ibêran
tumbak ganjur amayungi anèng pungkur
kalatoka bêdhil rangkang
mariyêm nèng balowarti

wong Mantaram nêmpuh kutha
pan kumrutug bêdhilira kang muni
wong Mantaram ngrangsang purun
pêngkuh wong Wirasaba
nora kangkat dening kandêl bètèngipun
wong Mantaram dadya lesan
dèn sipati saking nginggil

mimis tiba kadya udan
wong Mantaram kèh mati kênèng mimis
kêna bedhor dening pusur
surak kadya ampuhan
wong Mantaram dadya mundur kathah tatu
kasaput wêngi samana
dadya mundur kang ajurit

ing dalu datan kocapa
wong Mantaram sami gunêman pikir
dening yuda abotipun
wadya ing Wirasaba
pra dipati wau karsane anamur
Ki Dipati Môndaraka
anamur awor pêkathik

pêkathike Wirasaba
apocapan cabare wong Mantawis
ambêdhah kutha tan butul
iku lamun inyonga
pan tinotol ing galugu bae rubuh
sajêglugan bae bujat
kang sawiji ana angling

ing manira iki baya
ngong andhani kutha saking ing nginggil
ana marganya angamuk
yèn nora mangkanaa
ingong gangsir saking ngadhap kutha iku
Adipati Martalaya
miyarsa suka ing galih

nulya mantuk undhang-undhang
Martalaya marang wadyane sami
sami kinèn mèt galugu
sawinèh gawa ôndha
kang sawênèh gawa paju linggis pacul
kinarya gangsir punika
prasamya anggangsir siti

anulya nêmbang têngara
Martalaya wadyanya golong pipis
angring sing kutha gumêrgut
nulya wong Wirasaba
wus malatar barise wong wetan nêmpuh
para santana Mantaram
pangamuke golong pipis

kang kulon para dipatya
sarêng mangsah wong kitha anadhahi
anglir udan awor lesus
gugup wong Wirasaba
wong Mantaram ingkang gowo linggis pacul
samya anggangsir jro kitha
anggawa ôndha ngunggahi

bingung wadya Wirasaba
wong Mantaram pangamuke angungkih
Dipati Martalayèku
kutha lor wus binêdhah
pan gumêrah wadya Wirasaba gugup
bodhol mangidul srang-srangan
wong anom sami nututi

Rôngga Prêmana kacandhak
tinigas jangganirèki
ingkang ngêpung saking wetan
wikan yèn bêdah tumuli
anulya dèn pêgati
Pangran Wirasaba wau
kacandhak wus binônda
ingkang tali cindhe wilis
wus jinarah kadatone ingobongan

wong wadone binoyongan
gumrah swaraning kang tangis
pan sampun binêkta mêdal
tinon kadya kêbo sapi
glising carita prapti
Kanjêng Sultan nulya kondur
dhatêng kitha Mataram
kunêng ta wau rumiyin
Kyai Rôngga jisime binêkta mêdal

pinêrnah salèring kitha
sarta tinêngran kêkitir
muni yèn Rôngga Pêrmana
anulya pinêtak aglis
kocapa Japan malih
mêdal saking kithanipun
dhatêng ing Surabaya
arsa anundhung wong Tubin
ingkang baris anèng kitha Surabaya

Dipati Tuban wus wikan
yèn Dipati Japan prapti
sêksana Dipati Tuban
wus abubarakên baris
arsa mantuk ring Tubin
sampun anumpak parau
miwah wadya kang dharat
kalintang Japan wong Tubin
apan nganti sêmana duk sinêngkalan

taksaka tiga punika
Sultan wus praptèng Mêntawis
ing kadaton binacingah
wus antara kalih sasi
kocapa nagri Tubin
wus mêpak gêgamanipun
Patih Jayasantana
namane Pêpatih Tubin
dyan umatur kawula arsa ngluruga

nagari wetan punika
sadaya arsa mbantoni
sigra anêmbang têngara
bidhal saking nagri Tubin
datan kawarna margi
prapta nagri Singasantun
dhusun ing Kamayaran
sadaya samya angili
dipatine ing Singasari punika

Ngabèi Wirakusuma
pan sampun ngaturan uning
yèn mêngsah tuwan kumêrab
sêdya gêcak Singasari
Patih Jayasontèki
ing tuwan kang ngirit laku
dadya ngabèi sira
Wirakusuma ing mangkin
arsa mapag ing mungsuh datan kawawa

Ngabèi Wirakusuma
lumayu lolos ing wêngi
ing Singasari tinilar
wus sumuyut ing nagari
gêgaman Tuban prapti
ing Singasari wus umur
Kyai Jayaprasanta
cuwa manahe tan sipi
nulya bubar Kyana Patih Jayasanta

Kyana Patih Jayasanta
apan asra gêcak Pathi
prapta jajahan Santênan
wong desa katrajang ngili
nanging Jayasontèki
graita manahnya mangu
mandhok sakidul kitha
kalapa kêkuncung iki
kyana patih ing Pathi ngrasa kasoran

Dipati Pathi utusan
asung wruh dhatêng Mantawis
wus katur ing Kanjêng Sultan
saksana kinèn mbantoni
Alap-alap tinuding
mangkat saha balanipun
lampahe Alap-alap
wus prapta jajahan Pathi
baris Tuban lolose ngalor angetan

duk samana binabadan
amanggih dhôngka butèki
wong Tuban numpak ing palwa
lawan wikan wong Mêntawis
punika bantu Pathi
Alap-alap wastanipun
prajurite Mêntaram
kang nate bêdhah nagari
wong ing Tuban wus prapta nagaranira

wau ingkang kawarnaa
pangeran ing Surawèsthi
sagunging para dipatya
ingkang kidul dèn utusi
Dipati Japan prapti
Pasêdhahan sarêngipun
ngirid mancanagara
wus prapta ing Surawèsthi
wong pasisir brang êlor samya utusan

nagari salèring kitha
Sampang Balega tan kari
Sumênêp lawan Mêkasan
sadaya prasamya cawis
sampun anyabrang warih
parapta Surabaya wau
miwah wong Surabaya
sadaya amêpak baris
adipati ing Tuban sampun siyaga

ing Nglasêm samya putusan
marang dipati ing Tubin
pan sampun sami sêmayan
pangeran ing Surawèsthi
sêdya gêcak Mantawis
wus kumpul sêdayanipun
wong Sampang lan Balega
ing Sumênêp ari banggi
samya budhal lan Pangeran Surabaya

dadya wong sadaya sêdya
umampir dathêng ing Giri
prasamya ngujung astana
ri sampunnya mangkanèki
prasamya seba aglis
dathêng Panembahan Gunung
panêmbahan wus tuwa
ing pangandikanira aris
paran kabèh karsane para dipatya

pangeran ing Surabaya
lan Dipati Singasari
apan ta aris aturnya
kawula anuwun pamit
sêdya kawula panggih
nuwun pangèstu sang wiku
arsa gêpuk Mantaram
sêdyane kang pra dipati
angêndhakna marang Sang Raja Mantaram

Jêng Sunan Giri ngandika
sabdanya arum amanis
ing mêngko pan dèrèng môngsa
angluruga mring Mantawis
Pangeran Surawèsthi
Pangran Singasari matur
pun abdi samya bela
kalawan Dipati Tubin
miwah sira kinait Dipati Pajang

karsane Dipati Pajang
ing benjang miyosi jurit
ambalik mungsuh Mantaram
anumbaki saking wuri
Sunan Giri lingnya ris
mokal bêdhaha Mantarum
wong nagara ing wetan
angiliya mupung mangkin
nora wurung binoyong marang Mantaram

Panêmbahan Giripura
mèsem angandika aris
yèn mangkono karsanira
dèn padhaa ngati-ati
sun pasrahkên Hyang Widhi
satidakira puniku
sigra para dipatya
pamit sarwi atur bêkti
nulya budhal sagung kang para dipatya

padha nindhihi gêgaman
sabaturira pribadi
bandera awarna-warna
datan kawarna ing margi
panggih Dipati Tubin
apan samya akêkuwu
samana pagunêman
angrasani ing ajurit
ngambil papan adandani ingkang rata

ya ta wau kawarnaa
Kajinêman ing Mantawis
kinèn suwita mring Tuban
Randhuwatang wastanèki
julig tate anêlik
lamine wus kalih taun
kalangkung kinasihan
marang dipati ing Tubin
saature Ki Randhuwatang dhinahar

sagunging para dipatya
samya rêmbagan ing margi
pangulah wetan aturnya
punika margi Garêsik
salèring Saosragi
ing Sokawati jogipun
puniku papan wiyar
lawan botên kirang bêkti
ing Garompol sae papane awiyar

marga aradin arata
lawan botên kirang bukti
lèpèn agêng turut marga
nulya anjog ing Sêmanggi
Pangeran Surawèsthi
ing Singosari amuwus
lah saliyane ana
manawa na marga radin
nulya matur pangulah wetan sadaya

wontên margi lèr punika
ing Nglasêm jogirèng Pathi
kapering nagari Dêmak
punika inggih aradin
wadya kathah binukti
tan kira tur kathah banyu
Pangeran Surabaya
pangandikanira aris
iya iku pangulah môncanagara

manawa na marga liyan
sawruhira marga malih
nulya Ki Randhu saksana
miyarsa aturirèki
maras manahirèki
angrasa tan iku
kathah wadya bang wetan
akêdik wadya Mantawis
yèn kudaa nèng papan jêmbar kawratan

wong Mantaram pan kabotan
kukulan jajahannèki
mangkana Ki Randhuwatang
umatur sami bêbisik
dhatêng Dipati Tubin
lah inggih gusti pukulun
kalangkung dening salah
ature têlik ing Tubin
inggih dede yèn sampun nurut punika

wau dipati ing Tuban
nambungi wacana manis
umatur marang pangeran
kawula agadhah têlik
manawi tan udani
kang margi sae puniku
wasta pun Randhuwatang
pangeran ngandika malih
lah ta Randhuwatang ingsun jaluk dalan

adawa yèn cinatura
ature sakèhing têlik
Pangeran ing Surabaya
angidhêp têlik ing Tubin
abênêr dadi sisip
Pangran Surabaya bêndu
hèh bocah siraenggal
cêkêlên si juru têlik
karya apa angawulakna wong tiwas

nora bêcik aturira
Subalina angapusi
Ki Jinêman loro samya
anulya dipun talèni
sinaosakên aglis
pangran angandika asru
lah iya uwisana
kêkalih pating karêmpis
mêgap-mêgap ature Ki Kajinêman

botên ajrih kula pêjah
badan katura mring gusti
awlas marang gustiningwang
panuruta wong ing Tubin
ri sampunnya kang abdi
wong kula kalih sinuduk
wus samya kapisanan
kawarnaa sarêng enjing
Pangran Surabaya anêmbang tangara

wus budhal sagung gêgaman
kêndhang gong kalawan bèri
sakèhing para dipatya
samya anindhihi baris
gumrah turôngga èsthi
awor krêbêting lêlayu
sajêmbare ra-ara
kaèbêkan dening baris
pan galagah ingindak dadi warata

wana dadya ara-ara
kabèh bala kibir sami
kang sawênèh bala ngucap
wong batur sadina iki
bêdhah kutha Mantawis
sasat karubuhan gunung
kalêbu ing sagara
nora wande bocah-bocih
nora wurung besuk mundhut lara kênya

yèn wus bêdhahing Mantaram
batur aja ana mulih
padha banjura sêsawah
ana ing Mantaram benjing
yèn wis dadi kang pari
rabimu boyongên maktuk
Arywa Pangeran Japan
mèsêm angandika aris
iya talah pan ingsun pasrah Hyang Suksma

kaya tan saea gêsang
panêdhaningsun Hyang Widhi
yèn ora bêdhah Mantaram
ingsung sêdya mati jurit
ênêngna kang lumaris
agantya ingkang winuwus
Kanjêng Sultan Mantaram
enjing duk miyos tinangkil
pêpak andhèr santana para punggawa

kanjêng sultan wus miyarsa
yèn wong wetan anêkani
Pangeran ing Surabaya
lawan Dipati ing Tubin
Dipati Sampang sami
Sumênêp Mêkasan tumut
kêrig saloring toya
lawan sagung wong pasisir
lan wong môncanagara kêrig sadaya

katut Adipati Pajang
saking Adipati Tubin
mulane wong wetan prapta
awit wong Pajang ngaturi
nanging Sultan Mantawis
angidhêp ujar puniku
môngsa ta mangkonoa
si paman Pajang Dipati
sri narendra ngandika mring Katawêngan

aywa sira Katawêngan
hèh lumakua dèn aglis
mring Pathi nêmbah saksana
sang nata ngandika aris
poma dèn ngati-ati
mungsuh ing wetan wus rapuh
poma yayi dèn yitna
amrih papan ing ajurit
yèn wus prapta gêgamaningsun Mantaram

pan si adhi ing Santênan
aywa obah saking puri
lawan si paman ing Dêmak
aywa obah saking puri
yèn mungsuh agung prapti
dèn inggal asunga wêruh
marang ing jênêng ingwang
poma-poma dipun eling
Ki Ngabèi Katawêngan pamit nêmbah

gêgamanira wus budhal
lampahe dhatêng ing Pathi
sakathahing pra dipatya
Mantaram mijilkên baris
baris jawining taji
Jêng Sultan Mantaram rawuh
nitih liman lêlawak
angandika sri bupati
payo budhal barisira kang pangarsa

panumpingira sadaya
nindhihi pangawat kering

sakèhing pra dipati
mugwèng ing ngarsa sang prabu
sri narendra ngandika
lah ta Martalaya aglis
wong Mantaram kabèh padha undhangana

sakèhing kalèn luwangan
kabèh urugana sami
dimèn aja kadhinginan
iya wong wetan kang baris
dadya sakèhing kali
prasamya ngurugan sampun
lawan wana lèr ika
aja na dipun babadi
lan si paman ing Pajang datan katingal

Ki Dipati Martalaya
umatur saha wotsari
paman paduka ing Pajang
abaris nèng Bêluk ardi
dadya kang pra dipati
pagunêman lan sang prabu
apa karsane ika
wong Pajang nora na prapti
pan sadaya wong Pajang mungkur ing nala

ri sampunira mangkana
Pangran Mangkubumi ngandika ris
matura mring paman iku
aglis sira mangkata
inggalêna si paman Pajang puniku
manawa kari ing yuda
sun eman dadia bêcik

Kyai Arya Wirapatya
tan antara lèngsèr ngarsa narpati
dyan budhal sabalanipun
datan kawarnèng marga
sampun prapta ing mondhokaning Babêluk
dumrojog ing pamondhokan
Arya Wirapati angling

hèh yayi Dipati Pajang
paran karsa andika mondhok ngriki
nora awor baris sagung
Kanjêng Sultan ngandika
pan andangu mring andika langkung bêndu
yèn dika arsa balika
dèn karuan mupung mangkik

umatur Dipati Pajang
karsaningsun angampingi ing gusti
yèn ana mungsuh nglambung
mêtu saking ngiringan
aja kongsi gêpok barise sang prabu
pan ingsun tunggu tampingan
Arya Wirapati angling

aja kakèhan wicara
sri narendra tan kêna dèn kilapi
lah age payo akumpul
yèn balik karuhêna
adipati ing Pajang aturnya gugup
lah inggih suwi kakang
akumpul lan sri bopati

saksana budhal wong Pajang
èstu kewran tyase sang adipati
osike manah mirangu
dèna wus prajangjeyan
lan dipati ing Tuban mangsah prang pupuh
wong wetan lan wong Mantaram
angamuka saking wingking

ya ta lampahe gya prapta
bala Pajang lawan bala Mantawis
kunêng lampahira wau
pangran ing Surabaya
sakathahe para punggawa nung-anung
wus prapta wana Siwalan
rêrêp sakèhing prajurit

anênggih wana Siwalan
dènnya tata ayun-ayunan jurit
wong wetan prapta ing ngriku
apan samya pailan
nora nana swarane punang bêbusur
pinapandhe wong Mantaram
wong wetan amangan kunci

sawênèh gadhung pinangan
kang sawênèh samya wuru wadya lit
dèn lut ngising sakitipun
gumigil samya umab
ênêngêna baris kang winuwus
kang mungwèng êlor punika
anêmbang tangara muni

sigra Adipati Tuban
pangawinan pangapit kanan kering
kêndhang gong swranya umyung
surak kadya ampuhan
wong Mantaram sadaya samya umagut
tandangira wong ing Tuban
nulya kinarubud bêdhil

no katêmu ing watang
dèn bêdhili wong Tuban anadhahi
miris wong Tuban kèh mundur
ing dina Sênèn ika
wadya Surabaya akèh anggêguyu
tandange wadya ing Tuban
ariyon pating palêncing

wong Surabaya angucap
kabisane wong Tuban namung jail
samana wadya Mantarum
barise wong kaparak
ingamuka pêpelah endhut punika
sinamur lawan larahan
sinasaban lawan èsthi

kasaput dalu samana
wong bang wetan wadya lit samya guling
swarane umung gumuruh
ing wadya pamondhokan
pagunêman sakèhing para nung-anung
ingkang ginunêm sadaya
amung yudane wong Tubin

lakung apês prawiranya
mangsah dhingin tur nora anguwisi
sampun atata ing dalu
enjang dintên Salasa
wong ing Tuban ora obah pondhokipun
warnanên Dipati Tuban
nèng ara-ara pan baris

barise wong Surabaya
pêrnahira luhuring ardi alit
Dipati Japan amuwus
lah iya tan sun iya
narajanga Dipati Balega wau
kadhangan êndhut punika
tinrajanga bêbayani

Dipati Japan atanya
sapa ingkang baris ing kanan iki
ingkang dadi tindhihipun
umatur kang tinanya
gih punika Dipati Wartalayèku
lan Ki Arya Jasupônta
pranakan saking Kadhiri

putranipun Saradipa
adipati ing Japan ngandika ris
papan ingkang kulon iku
padha gêgawarana
wadya Japan amasang gêgawar sampun
mujur mangidul barisnya
ri sampunnya mangkana glis

Dipati Pajang angucap
hèh wong Japan sira sun ajak mati
gêgaman kidul puniku
lah payo tinarajang
nulya bêndhewong japan mangsah anggêrgut
barise Ki Martalaya
nulya tinarajang aglis

Martalaya Jasupônta
barisira dhusun ingkang kinardi
apan kathah wismanipun
wus celak wadya japan
ri saksana wismanya samya tinunu
dening wadya Martalayan
gêni katêmpuh ing angin

gêni ngêmbyuki wong Japan
kathah gosong samya katêmpuh api
Jasupônta sigra gêrgut
sarêng Ki Martalaya
bêndhe surak syarane lir gunung rubuh
wong Japan sinêrang bubar
wadyane datan ngudhili

wau ta Dipati Japan
datan kondur emut trahing prajurit
anyamêthi kudanipun
singa katrajang bubar
kinarocok ing watang kalawan ganjur
kinarutug ing sanjata
pinasêr lan jinêmparing

wong siji pira kuwatnya
dangu-dangu ki dipati ngêmasi
wau ta ing pêjahpun
ya ta Dipati Japan
wong bang wetan sadaya samya lumayu
wadya ing Mantaram mulat
sadaya samya nututi

sawênèh mêgati marga
wong bang wetan kathah wonge kang mati
urut marga kathah lampus
sira Dipati Tuban
palayune atilar turangganipun
gajah titihan tininggal
arane tasidêrajit

sêlir kêkalih punika
kalih pisan anèng luhuring èsthi
Anggraita wastanipun
lawan pun Agrawala
wus jinarah marang wadya ing Mantarum
dipôngga wus rinantenan
anulya binêkta aglis

wong wetan samya binahak
pan lumayu wênèh tilar turanggi
tan bisa lumayu asru
wong lêsu nora mangan
pan lêmpuyang kunci kang pinangan wau
miwah babak kêmlaka
kang samya dipun garoti

arang ingkang mati aprang
bala wetan akèh mati agêring
sikep Surabaya agung
akèh ingkang kacandak
Adipati ing Tuban maksih binuru
kabubuh ing êndhut sigra
aniba saking turanggi

lumayu akêkadhalan
mèh kacandhak anèng paprangan aglis
dandanan sigra rinacut
aglis dènira nyêbar
pan rinêbut dening wadya ing Mantarum
sinêrang Dipati Tuban
lumêbu jroning wanadri

pan cinatur pitung dina
anèng wana kang pinangan mung kunci
anuju rêndhêng puniku
rina wêngi kudanan
ênêngêna kocapa mondhokan agung
layone Dipati Japan
katur Sang Prabu Mantawis

sri narendra ris ngandika
lungguhêna layone si dipati
nulya linênggahkên sampun
layone sang dipatya
pan sinawang marang Sang Prabu Mantarum
aris dènira ngandika
iki sing trusing prajurit

baya mung ki besan Japan
ingkang duwe gawe ngalurug iki
pan iki pantês tiniru
tan malik tan kakèhan
wong Mantaram age parakna mring Butuh
tunggalêna Sultan Pajang
Si Dipati Japan iki

sri narendra angandika
arsa kondur nênggih dathêng Mantawis
Dipati Japan kang lampus
layone wus pinêtak
wus pinêrnah wau anèng dhusun Butuh
apan tunggal Sultan Pajang
sinêngkal ingkang lalis

pandhita ginunêm ing prang
sri narendra prapta nagri Mantawis
gancanging carita wau
agênti tatunira
Kanjêng Sulta ningali punggawanipun
Martalaya Jasupônta
Jêng Sultan ngandhika aris

Martalaya Jasupônta
lah bêdhahên ing Nglasêm lan si adhi
ing Nglasêm ajakên iku
Martalaya tur sêmbah
enjang budhal wau gêgaman Mantarum
gancanging carita prapta
nagari Santênan aglis

ing Nglasêm kinêpung sigra
wong ing Nglasêm pan sampun ngati-ati
wayahipun têngah dalu
wong Nglasêm samya mêdal
gêdhe cilik lanang wadon samya mêtu
pondhoke wong Pathi ika
wau kang jinujug aglis

swarane wong awurahan
wong Mantaram samya kagyat miyarsi
wruh yèn kitha bêdhah dalu
brana ing Nglasêm têlas
kari wonge dinum mring wong Pathi iku
enjing budhal wong Mantaram
wong ing Pathi samya ngiring

mantuk dhatêng ing Mantaram
tan winarna warga praptèng Mantawis
Dipati Pathi puniku
ngaturakên boyongan
langkung suka sri narendra dènnya dulu
samana duk sinêngkalan
ula gêdhe margèng bumi

ri sampunira mangkana
Pasuruan pan arsa dèn tindaki
amêpak wadya sang prabu
sri narendra ngandika
mring punggawa kakang Martalaya gupuh
sira nindhihana karya
marang Pasuruan iki

kabèh kakang Martalaya
para mantri kang padha andon jurit
miwah kang para tumênggung
pondhokna kidul kuthi
anadene sira senapatinipun
mondhoka sawetan kutha
dèn padha angati-ati

sakèhing para santana
pondhokêna saloring sabrang kali
kang kulon towongna besuk
poma dina Jemjumungah
lamun sira amêrpêki kutha besuk
aywa liya ing Jêmjuwah
angantêpa ing ajurit

wus têlas wêling sang nata
Adipati Martalaya tur pamit
kondur sang nata ngadhatun
Dipati Martalaya
pra santana para dipatianglurug
sadaya pan sarêng bubar
gêgaman dinulu asri

sri narendra angandika
hèh ta kakang Jayasupônta sirèki
nusula mring kakangamu
anglurug Pasuruan
lah mondhoka sakiduling kutha besuk
sawurining pra dipatya
aja sira milu jurit

aja sira wèhi liwat
lamun mêksa karuhêna sirèki
wus rampung wêling sang prabu
ki arya pamit nêmbah
sampun mêpêk Jasupônta wadyanipun
tan adangu nulya budhal
wus prapta jawining taji

lajêng sami amondhokan
baris agêng wangsul anèng Sêmanggi
dumrojog ing pondhok agung
Dipati Martalaya
kagyat mulat kalamun kang rayi nusul
Martalaya ngling ing driya
apa wadine sang aji

gya Ki Arya Jasupônta
ingkang raka sigra dèn bêbisiki
Martalaya manthuk-manthuk
gêgaman nulya budhal
apan lajêng lampahe nglarug
sagunge kang urut marga
rusak tanêm tuwuhnèki

gancanging carita prapta
Pasuruan gêgaman ing Mantawis
gègèr wong desa lumayu
angungsi jroning kutha
Pasuruan anênggih bupatinipun
Ki Tumênggung Kapulungan
ing jro kitha tata baris

wong Pasuruan mêlatar
wong Mantaram prapta angêpung wani
lor wetan kalawan kidul
kang samya binarisan
namung kulon kitha kang botên kinêpung
apan nora binarisan
dene wadya ing Mantawis

Ki Tumênggung Kapulungan
kudanira pun mêndhung dèn titihi
ulêsipun jajan biru
nyirig ngubêngi kitha
Ki Tumênggung Kapulungan asru muwus
ing Tawong ing Pasuruan
kabèh ingsun ajak mati

warnanên dina Jumungah
wong Mantaram prasamya mêpak baris
pan enjing arsa ginêpuk
amikir jroning nala
upamane ingsun wani wong Mantarum
môngsa ta ngejaa gêsang
ingsun mungsuh wong Mantawis

wong kêdhik lawan wong kathah
padha kèhe wong wetan pothar-pathir
duk prang Siwalan rumuhun
pan akèh wong bang wetan
suprandene binuru kapêntut-pêntut
aku maning yèn mênanga
angur mundura kariyin

Ki Tumênggung Kapulungan
wadyanira arsa dipun apusi
hèh wong Pasuruan besuk
pan ingsun ora mêdal
bêcik bêngi lah payo padha angamuk
pasthi gugup wong Mantaran
payo ngamuk têngah wêngi

wadya Mêntaram akathah
yèn ta sira narajang têngah wêngi
pasthi sika gagap-gugum
bingung tan wruh ing rowang
wong Mantaram pêsthi yèn banjur balêdug
pan akèh olèh bandhangan
yèn rusak wadya Mantawis

pan sira ngêkêbi kutha
nora wurung sira nêmahi pati
payo padha ngamuk dalu
bêcik ucap jana
ingkang wadya sadaya prasamya rêmbug
prasamya tata gêgaman
baris pasar gêdhe sami

Ki Tumênggung Kapulungan
mêtu jaba kang baris dèn idêri
sarwi sumbar amuk-amuk
anantang Martalaya
samya kagyat wong Mantaram amuk-amuk
hèh wong Mantaran dèn yitna
ing Surabaya dèn ungsi

wus wikan wong Pasuruan
yèn gustine nyandêr ngulon sarimbit
kang wadya samya amisuh
wangsul marang jro kitha
wong Mantaram uninga samya amburu
katututan jawi kitha
samana wus dèn tumbaki

anulya nginêbi lawang
tan winarna dalu wuwusên enjing
ya ta wadya ing Mantarum
pan samya gangsir kitha
wusnya bêdhah wadya Mantaram umangsuk
anuju dina Jumungah
gumêrah swaraning tangis

para prajurit Mantaram
nèng jro kutha rêbutan kuda sami
anulya binêkta mêtu
kithane ingwobongan
kang boyongan sadaya samya dèn êdum
Ki Tumênggung Kapulungan
pan samya dipun tututi

samana pan mèh kacandhak
kudanira andaru sampun kêni
Kapulungan wus lumayu
dharêsêl lan kang garwa
anèng jurang andhap papane alindhuk
pan ana wong Martalayan
lêlurahing Saragêni

arane Suwakawaka
lan Ki Suradahana wong kêkalih
uninga palajêngipun
tumênggung lan kang garwa
katututan dharêsêl dhalêsêl lan garwanipun
ki tumênggung dèn gagila
pan sarwi dèn incêng bêdhil

garwanira girap-girap
ki tumênggung nêmbah angasih-asih
mentak ampun kula bagus
sampun sampeyan bêkta
pan kawula ngaturi mirah pêpitu
samya mirah babêrkatan
rêgi nigang atus kêthi

sumaur Suradahana
lah ta êndi mirahmu ingsun ambil
lawan sun boyong rabimu
katura sang dipatya
sun aturkên yèn sira bojo Tumêgung
Kapulungan asru mojar
ing garwa sarêng anjêrit

sarwi ngrangkul garwanira
sigra sira pawaka anyêkêli
Ki Suradahana gupuh
anyêkêl ingkang garwa
sarêng nyandhak wus uwal lan garwanipun
Ki Tumênggung Kapulungan
garwane dipun cêkêli

garwane angundhamana
ujar sira wong lanang wêdi mati
ingsun adarma anêmu
sikêp arsa anjamah
yèn ta sira matia nèng jro kadhatun
nadyan silih binoyonga
pasthi binoyong priyayi

dhasar priyayi Mantaram
bagus-bagus prawira ing ajurit
alah raimu dikêpruk
Tumênggung Kapulungan
dhêndhaning Hyang Kapulungan mring sirèku
bupati wêdi palastra
bilaine andhatêngi

alah priye karêpira
si dilabrag wong iki anêmêni
angur matia wak ingsun
dèn ramuh sok wong-wonga
anauri Suradahana asêndhu
pan iya môngsa bêdhaha
tumênggung kalawan mami

môngsa kacèka sacêngkang
wus lumrahe padha luwihan daging
iku cêlèk iki cêlus
Tumênggung Kapulungan
amiyarsa kêthip-kêthip netranipun
hèh bagus dèn sarèh mana
kula atanya sayêkti

pundi trah ludira dika
sigra mojar Suradahana nauri
pan ingsun Mantaram baku
Tumênggung Kapulungan
alon matur sokur yèn dede ing Kêdhu
miwah Siyèn Bagêlèna
bok punuk anênulari

Surapawaka angucap
hèh Dahana têka kaya wong baring
kaya bèbèta kang mêngku
bawah Sagala Ajam
de tingkahmu iya têka nora patut
anjamahana kang lanang
lan maning iku bupati

dilalah pitulunging Hyang
wong kêkalih kang sawiji angling
Kapulungan alon matur
nangis sarwi ngrarêpa
marang Surapawaka dhuh ariningsun
lah pun kakang uculêna
pasthi pira sun tuturi

pun kakang amêndhêt reyal
patang èwu tan wontên kang udani
padha reyal batu-batu
Surapawaka mojar
inggih pundi prênahe kakang tumênggung
panggenane kang pêndhêman
inguculan madu gêndhis

yèn pun kakang andika unculi
pasthinipun kawula atêdah
ingkang pinêndhêm prênahe
Surapawaka matur
lah ta kakang inggih suwawi
anulya inguculan
wau ki tumênggung
kalawan garwane pisan
nanging iya garwane dèn bosah-basih
marang Suradahana

Ki Tumênggung Kapulungan angling
inggih adhi sakidul gêdhogan
ngisor dalima prênahe
Surapawaka muwus
inggih kakang sami basuki
andika dipun enggal
manjinga wana gung
manawi ta tinututan
satêmahe andika cinêkêl malih
tumênggung amit kesah

garwanira tan bisa lumaris
sumlêngêrên wau solahira
nulya ginendhong garwane
apan ta kari pinjung
kang busana wus dèn dhèdhèli
marang Suradahana
ênêngna rumuhun
kang ngungsi mring Surabaya
kawarnaa wau gêgaman Mêntawis
kang samya anjêjarah

pitung dina wau wong Mêntawis
sabêdhahe kitha Pasuruan
rêrêbe kang baris kabèh
Martalaya winuwus
pan sakèhe kang pra dipati
prasamya rêrêmbagan
anèng tarub agung
para bupati sadaya
benjang Kêmis bubare bala Mêntawis
warnanên Jasupônta

apan namung antara sawêngi
sabêdhahe kitha Pasuruan
Ki Jasupônta udure
baris jurang prêrau
pan adhêdhêg malang ing margi
sagung wadya Mantaram
tan sinungan wangsul
ajibêg jurang baita
wus miyarsa sagung kang para bupati
yèn Arya Jasupônta

Jurangpalwa ingkang dèn tuguri
dadya gunêm kang para dipatya
Ki Martalaya dêlinge
paran ta wadinipun
ing karsane sri narapati
Ki Arya Jasupônta
anèng marga tugur
upama sun dikakêna
ambêdhaha nagara liyan puniki
apan nora winêkas

Jêng Pangeran Purbaya sigra ngling
bokmanawa nacahkên bêrana
Ki Jasupônta lakune
nanging ta dudu iku
Ki Dipati Mandura angling
tinêdha tinêrajang
apa kang pinadu
Pangran Purbaya ngandika
lah ya paman prasasat gègèr Mêntawis
kang tugur Jurangpalwa

pan kawula wau Ki Dipati
Mandurarêja dènira ngucap
angrasa salahe dhewe
Ki Sêcasêdanèku
duk miyarsa anulya pamit
marang Ki Martalaya
wus budhal rumuhun
wus prapta ing Jurangpalwa
Kyai Dêmang Wêdana ngrangkêpi baris
panggih lan Jasupônta

Dêmang Singawêdana awarti
wau ingkang arsa panêrajang
Pangran Mandurarêjane
Jasupônta gya mantuk
wus graita sajroning galih
kaya ujar mangkana
kang dèn ajak wau
dene ta nora nêrajang
dyan Ki Arya Jasupônta budhal aglis
saking ing Jurangpalwa

wus miyarsa wau sri bupati
yèn Ki Arya Jasupônta budhal
saking ing patugurane
saksana nulya laju
sagung ingkang bala Mêntawis
tan lami anèng marga
sêngkala ingetung
nênggih trus katêlu jagad
wong linuwih Jayasupônta wus prapti
anèng nagri Mantaram

dyan warnanên wau Ki Dipati
Martalaya miwah pra dipatya
praptèng Mantaram lampahe
wus katur mring sang prabu
duk bêdhahe kutha ing wêngi
ya ta sagung dipatya
kang boyongan katur
trustha ing driya jêng sultan
Jasupônta datan arsa tur upêksi
ngandikan mring jro pura

sapraptane wau jroning puri
nèng ngarsane Jêng Sultan Ngalaga
Jayasupônta ature
dun wontên Jurangprau
ingkang arsa nêrajang wani
Pangran Mandurarêja
nanging datan tulus
anêrajang patuguran
sri narendra liringe asêmu wingit
nanging datan kawêdal

Jasupônta wau nulya pamit
tan antara pan ana tri côndra
ucapên nagri Pajange
wus karsaning Hyang Agung
Adipati ing Pajang balik
rêmbag lawan Pangeran
Mandurarêjèku
apan dadi lêlayangan
samangsane ing benjang tengahing jurit
Pangran Mandurarêja

pan rêmbage ngamuk saking wuri
marang wadyabala ing Mantaram
apan wus dadi rêmbage
nanging nora na wêruh
dyan warnanên sri narapati
pan lagya siniwaka
kang para nung-anung
santana para punggawa
myang satriya prawira lurah prajurit
andhèr ing ngarsa nata

Singaranu majêng awotsari
alon mantur mring Sultan Ngalaga
nagari ing Pajang mangke
pan inggih badhe mangsul
bôngga dhatêng tuwan narpati
wus agêng kang gêgaman
mêngsah sang aprabu
èsême asêmu cipta
sampun dugi wijile amitambuhi
sang nata angandika

lah ta môngsa mêngkonoa ugi
ya si paman Dipati ing Pajang
nanging ta sun yêtèkake
mantri anom sirèku
tumanduka mring Pajang aglis
sira mundhuta kuda
si dumbaranipun
pamalêr ya Tambakbaya
kang ingutus mantri anom awotsari
lèngsèr saking ngajêngan

pan amawi surating narpati
lampahira wau mantri mudha
marang ing Pajang lakune
datan kawarnèng ênu
sampun prapta ing Pajang enjing
warnanên Sang Dipatya
ing Pajang ta wau
enjing pan lagya sineba
pan kasaru praptane dutèng Mêntawis
dumrojog nèng ngayunan

mantri anom lon dènira angling
lah dipati têdha tampanana
Prabu Ngalaga surate
dyan tinampanan gupuh
duk winaos sinukmèng galih
ya ta Dipati Pajang
angandika arum
Tambakbaya kudanira
muni nglayang pinundhut marang sang aji
nah anggèr ingandikan

ya si domba pinundhut sang aji
kayaparan babo aturira
Dyan Tambakbaya wuwuse
yèn pun domba pinundhut
luhung umur kula puniki
lawan bojo kawula
katur mring sang prabu
nulya lèngsèr Tambakbaya
kudanira sêmana dipun titihi
pan sarwi mutêr watang

atêtêgar kudanya anirig
Tambakbaya wau wuwusira
yèn ta mêksiha kang duwe
pasthine nora tulus
pan si domba mring jênêng mami
Ki Arya Tambakbaya
sarwi unclang lawung
anjèwèr ing kulitira
upamane kulitku ngong anggo jurit
nadhahi wong Mêntaram

pêsthi yèn kanggo satêngah sasi
dèn pêpanas utusan Mêntaram
malongo dulu polahe
tan pamit kuduripun
mantri anom nandêr kêpati
tan winarna ing marga
wau lampahipun
raina wêngi lumampah
sampun prapta nagari Mantaram enjing
sri narendra sineba

kagyat ningali sri narapati
mantri anom majêng atur sêmbah
katur sadaya solahe
Arya Tambakbayèku
sakalangkung amanas ati
mèsêm sajroning nala
wau sang aprabu
osiking driya mangkana
sapa baya kang prayoga anindhihi
ngalurug marang Pajang

anging iya Mandurarêjèki
sun tuduhe ngalurug mring Pajang
dimène ewuh atine
iku kang gawe mungsuh
angandika sri narapati
hèh Dipati Mandura
sira ingkang patut
ngaluruga marang Pajang
angirida sagung putra dika sami
kabèh wadya Mantaram

sakathahe punggawa Mantawis
padha sira nguculkên panglampah
desa Pajang sarupane
boyongên wonge iku
padha sira pèkên pribadi
ya ta sagung punggawa
nguculkên pan sampun
utusan marang padesan
ambêboyong ucapên wau sang aji
kondur malbèng wingkingan

sagung punggawa sewaka
maksih andhèr anèng ing pôncaniti
wontên utusan sang prabu
mêdal saking jro pura
sarwi bêkta waos lêligan puniku
pinaringkên Ki Mandura
dipati sigra nampani

sarwi dhawuhkên timbalan
hèh dipati timbalane sang aji| kinèn budhal besuk esuk
dene lampah andika
munggwing têngah ingkang munggwing kananipun
Adipati ing Sumêdhang
wong ingsun kang dèn tindhihi

putra dika Ki Juminah
ki dipati wontêna anèng kering
aliya saking puniku
santana myang punggawa
pra dipati ênggène anèng ing pungkur
angiringa jêngandika
rampung timbalan narpati

Ki Mandura tur sandika
kagyat wau ana karasa ngati
ki tumênggung wus lumêbu
warnanên panangkilan
pra dipati sampun bubaran sadarum
prasami dandan gêgaman
sagunging para prajurit

ing dalu datan kucapa
wus siyaga ya ta wuwusên enjing
Pangran Mandurarêjèku
pêpak para santana
nuli nêmbang têngara bêndhe angungkung
para santana sumahab
prasami atata baris

wus budhal wadya Mantaram
pra dipati punggawa ing Mantawis
apan sarêng budhalipun
gumrêrah wadyabala
warna-warna daludag lan umbul-umbul
lir prawata kawêlagar
abra busananing mantri

para mantri barisira
wus atata anèng jawining taji
pan katunjang baris agung
anglarug lampahira
wong pradesan kang tinrêjang gêmpur tumpur
prasami ngêpung jro kitha
kang kacandhak dèn boyongi

gancanging carita prapta
ing Dalanggu prapta gaman Mantawis
pan namung rêrêp sadalu
enjanging nuli prapta
lampahira ing dhusun Mayang puniku
kang dadi pangawat kanan
ing Karandhang dènnya baris

ya ta gantya kawarnaa
Adipati Pajang midhangêt warti
yèn Pangran Mandura wau
kang dadi senapatya
pagunêman Dipati Pajang lan wadu
miwah Arya Tambakbaya
Ki Mandura cidrèng janji

matur Arya Tambakbaya
ingkang botên-botên dipun raosi
mangsi bêcik kang tinêmu
kang Dipati Mandura
nadyan silih upama wuwuh mêmungsuh
kaya si dhawuk Mandura
pan botên kula singgahi

anuli nêmbang tangara
pan gumêrah punggawa Pajang baris
Ki Rôngga Jagarogèku
prapta sabalanira
Arya Tambakbaya saha wadyanipun
pitung ngatus kathahira
kalih atus kang sinêlir

Kajinêman kawan dasa
lêlurahe pun Rôngga Lalularis
lan pun Dêmang Lalulumpur
kalawan Lamporjaya
lawan Dêmang Lalupjah wastanipun
kalawan Ki Setanrumab
kalawan Ki Lindhutasik

kalawan Ki Lindhuwrêksa
pan Ki Lesus Ki Rôngga Gonjang-ganjing
kalawan Ki Sidhungniwut
Ki Bancol Ngulêrkilan
Marcukundha Macundhêndha jajaripun
kalawan Ki Kêcilmimang
kalawan pun Baratgêni

kalawan Banjirludira
lan Ki Banjirsagara sisihnèki
kalawan Mêndhunggaludhug
lan Balêdhègangampar
lawan malih Banjirruditya ranipun
kalawan Gunasarana
sisih Ki Mangmangmurbèki

kalawan Ki Bajobarat
lan Ki Rangsangbiting pun Sidamati
asisih Ki Lodrabarung
kalawan Banjirbandhang
Banjirbathang Bathanglaut sisihipun
kalawan Ki Juranggrawah
lan Ki Rujak Gonjang-ganjing

lêlurahe ngupacara
numbak putih wasta Ki Lambangsari
asisih Andakalawung
lawan Gêbuglawêdan
Sabukparung Sabukwêlang Sabukdumung
kalawan Sabukbandhotan
Sabukdhiwêl Sabukkisi

sapalih wong Tambakbayan
Kyai Rôngga Jagaroga kang ngirid
wusnya mêdal kitha sampun
ingawe barisira
sakilèning baris Pajang prênahipun
Kajinêman Tambakbaya
tan ana sêdya ngunduri

kawarnaa barise wadya Mantaram
pangawat kanan nênggih
Dipati Sumêdhang
miwah wong ing Pasundhan
dene ingkang anindhihi
Pangran Juminah
lawan wadya Mêntawis

pan wus cêlak barise wadya ing Pajang
pan yun-ayunan jurit
dalu kawuwusa
balane Tambakbaya
pan wus rêmbug ngamuk wêngi
wong Kajinêman
baris dèn awe sami

têtindhihe Ki Dêmang Gunasarana
pun Mangmang Buyut Srênggi
lawan Mangmang Dana
pun edan sabên dina
Tumênggung Jagaraga glis
wong Tambakbaya
lah payo barêng mati

aja tunggal lan wong ingsun Jagaraga
pun Mangmang Kalasrênggi
asru wuwusira
pan sampun walangdriya
tan wontên bedane ugi
lan raka dika
Arya Tambakbayèki

Ki Tumênggung Jagaraga angandika
baris kêrandhang iki
payo tinêrajang
yèn sira prang raina
pêsthi yèn kasoran tandhing
môngsa mênanga
jitus lan wong Mêntawis

nulya budhal têngah wêngi wayahira
wong Kajinêman sami
lan wong Jagaraga
sêdya nungkul prangira
sêmana wus marêpêki
baris Mêntaram
warnanên wong Mêntawis

tan uninga wong Mêntaram pamondhokan
baris Pajang bêdhili
gègèr wong Mêntaram
wong Pajang sami surak
Kajinêman bêdhil bêkik
pangamukira
lir buta angsal daging

kathah pêjah kang baris anèng karandhang
tambuh mungsuh rowangi
gugup pan sasaran
samya kathah kang pjah
Dipati Sumêdhang aglis
ngadêg nèng latar
ingkang bêndhe tinitir

ingkang wadya bingung tan kênèng tinata
pun Mangmang Kalasrênggi
sêmana wus prapta
ngarsane Ki Dipatya
Sumêdhang dipun larihi
kêna jajanya
niba sang adipati

nora pasah ananging nuntak ludira
bingung sang adipati
wadya ing Mêntaram
kang baris anèng mayang
myarsa nêmbang têngara glis
sami siyaga
wadyabala Mêntawis

sirna larut barise bala Sumêdhang
ngumpul wadya Mêntawis
Pangeran Juminah
tulung sawadyanira
acaruk bêdhil-binêdhil
kuwêl kang wadya
ngungkih bêdhil tan muni

samya riwut tambuh musuh lawan rowang
lir gabahdèn intêri
wangke susun tumpang
kang mati padha rowang
awiting prang têngah wêngi
wadya Mêntaram
saya kyèh ingkang prati

Adipati ing Pajang sampun siyaga
saksana sarêng mijil
lan sabalanira
miwah Ki Tambakbaya
sami yun-ayunan jurit
lan wong Mataram
sigra bêdhil-binêdhil

sami golong pêngamuke wadya Pajang
sarêng têmpuh ing jurit
Arya Tambakbaya
lir buta amêmôngsa
lir badhaya dèn kêploki
saparanira
binedrongan ing bêdhil

Tambakbaya sawadyane ngamuk rampak
kukuh wadya Mantawis
ngungsi wadya Pajang
nanging pan tinadhahan
wong Pajang akèh kang mati
tatane bubrah
nanging maksa angungkih

pra santana sami ngawaki ing yuda
mila kukuh kang baris
Arya Tambakbaya
miwah prajurit Pajang
sadaya sami bêk pati
ngamuk lan watang
binedrong dening bêdhil

datan kongkih pêngkuh wadya ing Mantaram
wadya Pajang mangungkih
Arya Tambakbaya
balanira wus rusak
pan wus karsaning Hyang Widi
wadya ing Pajang
tan ana kang ngundhili

Adipati Madurarêja punika
nèng têngah barisnèki
mila tan katingal
dening Dipati Pajang
kang tansah dèn na anti
êndi Madura
si dhawuk cidrèng janji

saka sira pan iya marganing pêrang
mêngko têka nyidrani
wadya ing Mataram
kathah samya miyarsa
wong Madura dèn pisuhi
marang wong Pajang
sami ginarit-garit

maksa ngungkih pangamuke Tambakbaya
balane kèh ngêmasi
ya ta kathah pjah
balane Tambakbaya
sami yudane kalindhih
Dipati Pajang
Tambakbaya kalindhih

gya lumayu ki arya lumêbèng pura
garwane dèn ampiri
lan sang adipatya
sarêng lumayu ngetan
gancanging carita prapti
ing Baturana
ngambil jungkung Sêmanggi

sampun numpak ing palwa lan ingkang garwa
Tumênggung Jagaragi
pan sarêng saksana
kudanira si dumba
kêcandhak baris Matawis
wadya Mataram
sagung para dipati

pan sadaya sami lumêbèng jro pura
kadhaton jinarahi
ya ta kawarnaa
wadya kang bujung mêsah
kandhêk Baturana sami
Dipati Pajang
wus lêpas dènnya milir

sêdyanira angungsi mring Surabaya
warnanên Surawèsthi
wau Jêng Pangeran
Surapringga miyarsa
yèn Dipati Pajang mangkin
kalah ing yuda
kalawan wong Mantawis

sampun prapta anggêganjar sri narendra
sagung para dipati
arta myang busana
warata wong Mêntaram
arta saking jroning puri
anggili mêdal
wutah donya Mêntawis

sabên-sabên sang nata apan mangkana
miwah yèn arsa jurit
wau sri narendra
miwah ing praptanira
sinigêg datan winarni
gantya kocapa
kang lumayu angungsi

sampun prapta wau nagri Surapringga
Dipati Pajang nênggih
miwah Tambakbaya
Dipati Jagaraga
agya sampun dèn timbali
mring Jêng Pangeran
Surapringga pan aglis

pinisalin wau dipati têtiga
Pangeran Surawèsthi
asru angandika
hèh Adipati Pajang
ya paran karsanirèki
bêcike sira
sun ulihakên malih

angirida wadya ingsun marang Pajang
ingsun dhewe nindaki
matur Tambakbaya
sampun paduka mêngsah
lawan Wong Agung Matawis
sami digdaya
punggawa ing Mantawis

pra santana tan ana pasah ing braja
Pangeran Purbayèki
nglangkungi pra kuswa
Pangran Pugêr digdaya
pangeran ing Mangkubumi
langkung prawira
Pangran Blitar prajurit

lan Pangeran Pringgalaya lan Juminah
Pangran Upasôntèki
punika digdaya
Pangeran Têpasana
Madurarêja prajurit
Salarong Pangran
maksih timur prajurit

sêrêng karsa Pangeran ing Surabaya
sêmu bang netra andik
anyandhak sanjata
mimisipun kêncandhak
anuli dipun isèni
gya sinanjata
Arya Tambakbayèki

pan tumiba mimise anèng ing jaja
gèpèng mimisirèki
gumuyu jro nala
mimis sigra cinandhak
ingaturakên tumuli
inggih punika
pêdhotaning Matawis

ya ta mèsêm Pangeran ing Surapringga
dukane amor asih
gawok kang tumingal
mantri ing Surapringga
sami ngalêm jroning ati
mring Tambakbaya
nuli sinung sêsilih

ingaranan wau Dipati Sanjata
pinutra-putra nênggih
anèng Surabaya
sadayanagri wetan
Tambakbaya dèn trimani
putrè dipatya
bagus asmarèng ati

hnêngna datan winarni
wau ta ing Surapringga
sawarsa sampun lamine
ya ta ingkang winursita
Sri Narendra Mantaram
enjing sineba wadya gung
pêpak sagung pra dipatya

santana para prajuit
pêpak andhèr ngarsa nata
sang nata ngandika alon
Martalaya Jasupônta
sira padha dandana
padha mênyanga anglurug
iya mring nagara Tuban

kabèh wadya ing Mantawis
satriya miwah punggawa
ya padha mangkata age
kang dadi têtindhihira
marang nagara Tuban
apan ta iya puniku
Si Tumênggung Martalaya

lan Si Jaya Santosèki
miwah si adhi Bragula
dèn kêrig pasisir kabèh
mêtua sakilèn kitha
dene Si Martalaya
kang mêtua saking kidul
kabèh gêgaman Mataram

ingkang kinèn awotsari
kabèh kang para dipatya
sri narendra angadhaton
ya ta kang para dipatya
kang anèng panangkilan
prasami bubar sadarum
sami pradandan gêgaman

ing dalu sami ngabêkti
ya ta kawarnaa enjang
gumrah swarane punang wong
Ki Dipati Martalaya
sampun nêmbang tangara
wus pêpak gêgamanipun
Miwah Arya Tambakbaya

para santana Matawis
gêgamane abra sinang
sowang-sowang datan awor
Ki Dipati Martalaya
budhal lawan Ki Arya
Jasupônta anèng ngayun
gumêrah wadya Mataram

ingkang lumampah ing wuri
Ki Tumênggung Alap-alap
gumyah swarane punang wong
Adipati Martalaya
ingkang lumampah têngah
lawan Jasupônta ngayun
magêrsarinya akapang

para santana Matawis
dènnya lumampah ing wuntat
Jêng Pangeran Purbayane
lan Pangeran Singasêkar
Pangeran Pringgalaya
Pangeran Juminah wau
lan Pangeran Têpasana

Pangeran Pugêr tan kari
lan Pangeran Upasanta
Pangran Madurarêjane
miwah Pangeran Balitar
Pangeran Sêlarongan
Pangran Mangkubumi ngumpul
Pangran Tanpanangkil ika

gêgamane warni-warni
busanane abrang sinang
lir sêkar sêtaman abyor
tan winarna lampahira
jabaning taji prapta
gêgaman agêng anglarug
prapta sawetaning Pajang

ngalor ngetan lampahnya ris
anêrajang wanapringga
prapta ing gunung Kêndhênge
ya ta ingkang kawarnaa
Adipati Bragola
lajêng mring nagarinipun
enjang prapta ing Santênan

sakathahe wong pasisir
bang kilèn sami utusan
Kudus Dêmak Jêparane
Sêmarang miwah ing Kêndhal
ing Kaliwungu prapta
Pakalongan Batang rawuh
ing Barêbês miwah Têgal

sadaya wus prapta Pathi
sagêgamanirèng abra
sigra nêmbang tangarane
wau Dipati Bragola
bodhol baris Santênan
swarane bala gumuruh
ginêlak lampahing bala

manawa kari ing kardi
lawan gêgaman Mataram
tan kawarna ing lampahe
prapta sakilèning Tuban
gêgaman ing Mataram
samana pan sampun rawuh
sakiduling kitha Tuban

gègèr wadya ing Matawis
prasami ngungsi jro kitha
warnanên wadya Tubane
lagya sineba ing wadya
prasami rêrêmbagan
pun Jayasantana wau
pêpatihira ing Tuban

angandika sang dipati
marang ing pêpatihira
hèh ta paran wartaning wong
gêgaman Mataram prapta
sapa kang ngirit lampah
sapa senapatinipun
matur Ki Jayasantana

kawula miyarsa warti
pun Dipati Martalaya
kang dadi senapatine
lan arine Jasupônta
dene kilèn punika
pasisir kilèn sadarum
Bragula têtindhihira

para santana Matawis
punika kêrig sadaya
tan wontên kantun purane
ngandika sang adipatya
sira lakokna duta
mring bang wetan jaluk bantu
ing Sampang mring Surabaya

lan sarupane wong Tubin
undangana dèn prayitna
angêkêba kitha bae
lawan mriyêmku bêrkatan
unggahna ing palatar
Si Sidamurti puniku
arêpna mring wong Mataram

ingkang ngarêpna wong Pathi
iya mriyêmku bêrkatan
tur sêmbah anuli lèngsèr
Ki Patih Jayasantika
apêpak wadyanira
tangara badhe angungkung
gumêrah wadya ing Tuban

sagunging wadya ing Tubin
binage pinatah-patah
kang tugur lawang sakènthèng
miwah kang jaga palatar
warnanên Surabaya
duta ing Tuban tumanduk
pan sarwi ngaturkên surat

sampun tinampan nulya glis
binuka ungêling surat
amentak tulung têmbunge
dadya Pangran Surabaya
gunêm lan wadyanira
ingkang tinuding têtulung
wau Dipati Sanjata

, wong kalih èwu kang ngiring
Adipati Jagaraga
budhal sawadyabalane
kang kari wong Surabaya
prasami mêpak bala
baris anèng kithanipun
anjagani wong Mataram

manawa bêdhah ing Tubin
ambanjur mring Surabaya
gantya ingkang winiraos
lampahira Ki Sanjata
sampun prapta ing Tuban
tumamèng jroning kadhatun
wus panggih sang adipatya

nuli binêdhaha aglis
prajurit ing Surapringga
nuli tinata barise
warnanên bantu Madura
prapta mêdal lautan
awatara tigang èwu
sampun lumêbèng jro kitha

ana dening kang nindhihi
iya gêgaman Madura
Ki Aryamôndhalikane
lan Ngabèi Agisrana
Dêmang Kalasudira
sadaya sampun pinangguh
kang baris sampun tinata

ya ta Wong Agung Matawis
wau ta kang winursita
Dipati Martalayane
apan lagi sinewaka
sagung para santana
samya ingaturan wau
miwah Dipati Bragola

prasami gunêman pikir
sakèhe para dipatya
Ki Bragola angling alon
lah ta kakang Martalaya
suwawi benjang enjang
kutha punika ginêmpur
alami ngantos punapa

wingi bêbantu kang prapti
wadya Sampang Surabaya
ingkang angirid lakune
ing Surabaya punika
pun paman ing Sanjata
winitawis kawan èwu
lawan gêgaman Mandura

Ki Martalaya nauri
inggih anggèr yèn sambada
luwung ingantos wêdale
agêng gêgaman ing Tuban
botên layak mêmpênga
lan malih kang kathah bantu
mèsêm Dipati Bragola

dhuh kakang kula titèni
kongsi mêdal wong ing Tuban
mêdala katog mangkono
angungsi lair kewala
Adipati ing Tuban
amung jail warisipun
kêdhik wêwirang kaetang

ical wanguning dipati
anyudakakên prawira
nora umantêp ujare
gumujêng Ki Martalaya
anggèr dèrèng kantênan
manawi kaparêng purun
wong Tuban aprang abanar

yèn botên makatên inggih
suwawi ing benjang enjang
sami tinotol kithane
pan sampun rêmbag sadaya
Dipati ing Bragula
prasami bubaran kundur
dhatêng pasanggrahanira

gantia kucapa malih
ki adipati ing Tuban
gunêman wadyabalane
kalawan para dipatya
Radyan Arya Sanjata
angêcêk sêsanggupipun
kêdah omah nèng bêbanar

rêmbug pra mantri ingTubin
miwah prajurit Madura
mufakat prajurit kabèh
amung Dipati ingTuban
kêdah ngêkêpi kitha
dadi riyon ingkang rêmbug
kan bantu arsa mundura

