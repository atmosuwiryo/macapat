kang dhatêng nyandhak mungsuhnya
kinapatan dadi prang padha siji
pinukul wil sarêng lampus
papat pating gulimpang
cacah lima wadya Nglesanpura unggul
Arya Gêladrah duk miyat
yèn kancane tumpês tapis

Gêladrah mring ronanggona
dèn limani kinêpung ambathithit
winanti ginada asru
Gêladrah eca brangkang
dèn sêsiwo kanan kering ngarsa pungkur
lir pindah ngêrampok sima
kinêpung rinampok wani

gumulung-gulung gumlimpang
kuntal kuntit katulak sru kabalik
Gladrah krodha butêng bêkuh
matak kang môntra wisa
jro rinampok gènnya ngapalkên tan klèru
sawantara katarima
pratôndha kukus sru ngidit

mêtu tutuk lawan mata
Arya Gladrah ngulur ilat kumitir
mawa wisa langkung ampuh
murup lir têluh braja
sigra dilat sanggyaning tapake mungsuh
lonyoh mati kapisanan
mungsuh kapat sirna sami

Surakèstu awas mulat
yèn kancane mati nganèh-anèhi
mungsuh brangkang kadya bulus
ilate langkung panjang
sabên dilat tapak bisa amrih lampus
Surakèstu dulu ing tyas
tali bandhang dèn uculi

pucuk lan garane gada
tinalenan ginarugakên siti
bisa sirna tapakipun
aglis lumayu ngênthar
praptèng ngarsa nata nêmbah lajêng matur
dhuh pukulun sang narendra
ulun atur uning gusti

mêngsah niki langkung dibya
ilatipun dilat tapak nêniwasi
kônca amba ingkang lampus
dinilat tapakira
dhuh sumôngga priksaa panduka prabu
mèsêm Nata Nglesanpura
aja sumêlang ing pikir

putrane Arya Hèrmata
apêparap umbaran sigra ngirit
wadya salawe pinunjul
prapta ing ronanggana
Arya Gladrah kinalang-kalang kinêpung
rinujak rinampok sigra
kuntal tan têdhas gumlindhing

dinilatan tapakira
sirna gêmpang mungsuh tan ana kèri
Arya Tiron awas dulu
kancane karusakan
amêncolot kakêjêr saingga mabur
êndhase kêna cinandhak
pinuntir pinêdhot kêni

pisah utamangganira
Arya Gladrah misuwur yèn ngêmasi
dene Arya Tiron iku
pinuji jaya-jaya
sinêbaran ing kêmbang sumawur arum
Jayacapa matur nêmbah
mring Kismaka Sri Bopati

nyuwun lumawan ing yuda
linilanan mangsah sikêp jêmparing
nèng payudan nguwuh mungsuh
iki Sang Jayacapa
Arya Tiron tadhahana panah ingsun
ingêmbat panah lumêpas
kêna ing dhadha tan bucik

sêsumbar Sang Jayacapa
mati ngadêg Arya Tiron saiki
kêna ing warastraningsun
Sang Arya Tiron nabda
kayaparan dene tan wêruh maringsun
mara katokna driyanta
gonira agawe pati

Jayacapa ngundha kunta
anêrajang kinonta wanti-wanti
Arya Tiron nora keguh
salin-sumalin gaman
datan ana tumama mring raganipun
tinapuk mukane pêcah
Jayacapa angêmasi

Jayaarda tulung ing prang
salukune dèn undha mobat-mabit
Mintragna kêjêr nèng luhur
jampangi Jayaarda
Arya Tiron tan wuninga dipun krubut
tadhah sinalu kundhadhag
ing angga nora nêdhasi

Mintragna niyub lumarap
Arya Tiron sinaut sirah kêni
badan tiba gumalundhung
sirah datan karuan
sinurakan Ki Arya Tiron wus lampus
Arya Suhbrastha wuninga
ing awiyat buta nilip

nyandhak warastra warayang
ngeka pada jôngga ingkang pinurih
lumêpas warastra mamprung
kacundhuk jangganira
Sang Mintragna pagas janggane gumêbrug
tiba bantala wus pêjah
gumuruh kang surak atri

duk miyat Prabu Kismaka
balanira akèh ingkang ngêmasi
sasmita bala garubuh
wadya wil wadya jawa
barêng ambyuk gumulung saingga alun
kumêrab barêng angsahnya
mriksa Prabu Dwarawati

yèn mungsuhe barêng ngêbyak
andhawuhi marang rêkyanapatih
Sêtiyaki Sang Aprabu
lawan Arya Suhbrastha
Kyana Patih Janurwenda duk andulu
sarêng nyasmitani bala
gumrubyug sarêng ngêbyuki

rukêt caruk liru papan
suwarane kadya udan suwèni
ana gêlut gulung-gulung
wênèh pêdhang-pinêdhang
kèkèt caruk-cinaruk suduk-sinuduk
ana buta mangap ngêrah
sinêsêlan karah bindi

balêduging ampak-ampak
mulêg mumbul lir pêdhut ngawiyati
pêtêng gêgana kalangkung
soroting diwangkara
silêm lêrêm kadya bêgowong dinulu
saking ramene kang yuda
Kismaka Sri Narapati

ngandika mring patihira
kayaparan dene pêtêng kêpati
patih umatur wotsantun
gusti yèn kaparênga
ulun ngêculakên bramastra ing luhur
supados amadhangana
dhumatêng wadya kang jurit

iya bapa nglêpasana
kyana patih nêmbah nglêpaskên aglis
bramastra muntap sumundhul
murup kumantar-kantar
padhang kabèh ing paprangan tan kêliru
duk pêtêng ing manah ganggam
mênèk kêliru sayêkti

ing kancanira priyôngga
ing samêngko padhang lir Sang Hyang Rawi
mila kang prang saya grêgut
rame ulêng-ulêngan
kacarita Dwarawati Sang Aprabu
matur marang paman nata
Sêtyaki Sri Narapati

kalawan Arya Suhbrastha
apadene Janurwenda Dyan Patih
mangkana ngandikanipun
sumôngga pun Kismaka
angobori wadyanira kang prang pupuh
ginalih ngriki tan bisa
nglêpaskên warastra agni

saiba agênging driya
kinèndêlkên ing mangke bok kasliring
lena pijêr masang angkuh
mangke dipun têrajang
pinrih bingung Patih Janurwenda munjuk
kingkang bramastra punika
pun Bantana Kyana Patih

manawi rujuk ing karsa
pun Bantana ulun ingkang ngêmbari
gampil mangke ratunipun
rinapêt cinêlakan
Sang Aprabu Nglesanpura sabdanipun
bênêr sira Janurwenda
nanging aku ngamuk dhisik

saking tan kêna tinata
sun rasakne kayaparan si anjing
ngandika lajêng sumêmprung
Radyan Arya Suhbrastha
sangêt mirma dene sang prabu wus sêpuh
rikat lajêng tinututan
Sang Aprabu Dwarawati

enggal nututi kang paman
Janurwenda ngêmbari sami patih
pêthuk sêsawangan iku
Dyan Patih Janurwenda
nabda asru sapa anèng ngarsaningsun
mati yèn sira tan lunga
dadi pakan dhandhang yêkti

sugal Patih Trajutiksna
sira iku apa tan wruh mring mami
ingsun patih anung-anung
nyêkêl lum-alum bambang
ratu bala ana pira akèhipun
kasor dene lungguh ingwang
ingsun ingkang marentahi

wibawa prasaksat raja
aran ingsun Bantana surasêkti
sirèku sapa aranmu
patut sirèku nendya
nanging dudu trahing cilik dhêdhapurmu
pantêsmu raja satriya
katrima jinunjung linggih

nauri Dyan Janurwenda
kok patiti amung jinunjung patih
kabênêran timbangipun
patih mungsuh warôngka
Janurwenda ginoco dhadhane ambruk
gêlasaran anèng kisma
cinandhak binuwang têbih

tinututan tibanira
mèh cinandhak Janurwenda ngendhani
sinotho pilinganipun
kalênggak ngathang-athang
piningkalih jinêjêg puyuhanipun
gêlasaran anèng kisma
kadya gudèl dêdagangi

cinandhak sigra binuwang
tiba têbih Bantana anututi
sarêng cêlak gapyuk gêlut
dêdrêg udrêg-udrêgan
rame dugang-dinugang pêluk-pinêluk
gumlinting gênti gumlimpang
uwal cangklèk gapyuk malih

sami gêng inggil sarosa
antuk tandhing nutug sakapti-kapti
sarêng uwal narik dhuwung
sarêng sêbrak rêkatak
uthik dhuwung èrèk lir manyura tarung
ngèrèk nganan Sang Bantana
Janurwenda ngèrèk ngering

kitêr sêrêng kadya bêksa
wirèng gambuh kocèk binarung gêndhing
kang mulat mar-mar kêlangkung
eman raosing manah
mênèk mati salah sawiji gêgêtun
ilang manising bawana
raose ingkang udani

saking eram bagusira
para wadya kang pêrang angandhêgi
ningali kang adon pupuh
muji-pinuji samya
lamun bala Trajutiksna pujinipun
lurahku mêsthi kang mênang
bala Ngastina yèn muji

apêsa Patih Bantana
ingkang unggul sayêkti lurah mami
puji mangkono puniku
kapirêng mêngsahira
enggal nubruk ulêng malih kadi mau
makatên sadayanira
mati Bantana Kwa Patih

dinêkung Dyan Janurwenda
kacarita Kismaka Sri Bopati
pagut lan Sêtyaki Prabu
tuju-tinuju panah
sami wêgig prayitnanira pinunjul
Prabu Sêtyaka tulung prang
saking kanan anjêmparing

rame ulêng liru laras
Sang Kismaka ngêculkên kang jêmparing
pinapag jêmparingipun
dene Sri Nglesanpura

| pupuk tiba anèng madyane jurit
winantu pamanahipun
mêksa tinangkis panah
pêgêl tyase sang prabu krodha mangiwung
pinênthang kang ardacandra
mèh lumarap jinêmparing

dene Sang Prabu Sêtyaka
kagyat jêngêr Kismaka Sri Bopati
ngungun warastrane putung
mriksa yèn kinalihan
wontên malih prapta mêngsah saking kidul
sira Sang Arya Suhbrastha
nênggêl gada kang dèn pundhi

enggal linêpas warastra
gadanira Suhbrastha jinêmparing
kêna gadanira mawut
kagyat Arya Suhbrastha
bargawastra pinênthang gumêrot mamprung
tinangkis Prabu Kismaka
tinêngganan sri bopati

cinêgat kinalang-kalang
tibèng têngah Kismaka Narapati
kagyat rikuh gora liwung
ngiwa nêngên amanah
keroning tyas mangu-mangu ing tyas giyuh
nanging tansah dènnya mapan
ingêculkên kang jêmparing

rikat Prabu Nglesanpura
anyêdhaki sarta ngêmbat jêmparing
Prabu Kismaka kêpêthuk
sami ayun-ayunan
sarêng ngêmbat gandhewa mung kari nutul
barêng lêpasing warastra
ing jaja tumancêp sami

kalih sarêng kawatgata
wus misuwur seda pur sri bopati
kagyat Sêtiyaka Prabu
ngrangkul layoning paman
sanalika layon musna tan kadulu
gônda arum ingkang kongas
miyat ing nginggil kaèksi

kang paman ing Nglesanpura
dhèrèkakên rama Sri Arimurti
Prabu Krêsna kang amêthuk
têtêp minggah suwarga
angandika nata Krêsna manis arum
hèh kaki Prabu Sêtyaka
wruhanira kaki aji

karsane dewa winênang
pamanamu pinundhut mring swarga di
sumêngka saraganipun
dinadèkkên jawata
pamanamu gone labêt marang ingsun
kalawan para Pandhawa
wiwit cilik praptèng akir

titi pangandikanira
Prabu Krêsna lan Prabu Sêtiyaki
kundur mring kayanganipun
musna sakêdhèp netra
ingkang kantun Prabu Sêtyaka winuwus
karêrantan tyas narendra
Suhbrastha marêk sang aji

sarêng Patih Janurwenda
winartanan sami ngungun ing galih
rêntêng rêrawan rawat luh
tumuntur pujinira
mring suwarga punika puji pangintun
paripurna puwas ing tyas
Udakarya Kyana Patih

nêmbah matur marang nata
dhuh pukulun kawula nyuwun idi
mêngsah punika sadarum
parênga ulun bingkat
anggarjita sang prabu lan para anung
supe nèng têngah palagan
pijêr ngrasakkên kang lalis

katgada mangsah magut prang
saha wadya manglingkung anglir jaring
kêmput pangupênging mungsuh
rinampok rinaranjang
puh-pinupuh gada-ginada ting glaprug
rame swarane kang yuda
ing paprangan banjir gêtih

pra bopati Trajutiksna
akèh mati kang kari mlayu gêndring
cinêgat Sang Patih Janur
cinêkêl tan biswabah
matur nungkul cinaosakên sang prabu
dinangu nama lungguhnya
ulun Antariya gusti

lungguh kawula bopatya
Risang Prabu Sêtyaka ngandika ris
kabèh kumpulna kancamu
nêmbah Sang Antariya
kancanira dèn prentahi sami kumpul
pitung èwu winatara
sinowankên sri bopati

inganggêp panungkulira
Antariya rumôngsa nora mati
Sêtiyaka Sang Aprabu
têksih karaos ing tyas
karêrantan sedane kang paman prabu
ingimur Arya Suhbrastha
lawan Janurwenda Patih

dangu-dangu lipur ing tyas
Sang Sêtyaka utusan anglayoni
paring priksa sedanipun
mring Arya Sanga samya
duta mangkat marang Nglesanpura esuk
Dwarawati kacarita
têntrêm sawadya narpati

watara tri madya côndra
risang prabu karsa budhalan aglis
mring Ngastina karsanipun
kerit Arya Suhbrastha
lawan Patih Janurwenda sang abagus
sarta bopati kang nunggal
aran Antariya pêkik

binêkta marang Ngastina
sabalane kêbut tan ana kari
dene karsane sang prabu
Ki Patih Udakarya
kinèn kari rumêksoa prajanipun
sampun dados rêmbagira
enjing têdhak sri bopati

têngara muni sauran
wadyabala panganjur ngrumiyini
budhale sajuru-juru
sang nata nitih rata
ginarêbêg sawadya pocaranipun
kawaca pating pancurat
makutha buka sotya sri

Rahadyan Arya Suhbrastha
lawan Janurwenda Rêkyana Patih
sami nitih turôngga gung
munggul songsonge mubyar
pra nayaka kabèh gêrubyug ing pungkur
têlukan sing Trajutiksna
sawadyabala nèng wuri

budhal kêbut kabèh kêbat
gunge wadya tan kêna dipun wilis
sasat banjir hèrnawa gung
ngêlêbi wanawasa
tan cinatur rêroncène nèng dalanggung
wus prapta nagri Ngastina
sang nata botên tinangkil

nuju dina tanpa seban
dadya rêmbag sami atur udani
unjuk uninga sang prabu
manawi ingkang uwa
nyuwun sowan ingirit patih sang prabu
lan ambêkta têtêlukan
Arya Antariya kanthi

