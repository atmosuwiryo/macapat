kapungkur gunging piwulang
kancil nulya nabda dhumatêng èsthi
kayaparan pamikirmu
apa sun matur nêrang
sowan kangjêng nabi ngatas ingkang dhawuh
têkaning dina kiyamat
besuk apa kang wus mêsthi

ingsun manut karêpira
apa amung ngêntèni anèng ngriki
dwipôngga alon umatur
bab punika prayoga
lamun sarju paduka ngatasa dhawuh
sowan Jêng Nabi Suleman
benjing punapa kang mêsthi

manawi kalamèn têngga
wontên ngriki kalirên datan bukti
pados gêsang têmah lampus
dene yèn sampun têrang
benjing dintên punapa ingkang saèstu
paduka kalihan amba
mlêbêt ing jugangan malih

palguna tanggap ing sabda
yèn mangkono ingsun arsa sumiwi
age unggahna mandhuwur
sarana tlalenira
kancil nulya kinruwêl ing tlale sampun
kainggahakên dharatan
srêk tan rêkasa nèng nginggil

kancil alon sabdanira
hèh gajaksa sira tungguwèng ngriki
poma-poma wêkas ingsun
ywa sira lunga-lunga
lamun ingsun durung bali aja mêtu
dwipa manthuk kancil mentar
sukèng tyas marwata siwi

sasat pêjah manggih gêsang
sukuring tyas antuk parmaning Widhi
sèwu yuta nuwun nuwun
lir manggih wukir rêtna
jingklak-jingklak sirig-sirig pacak gulu
wus mangkono kauripan
tan siwah kewan lan janmi

palguna èngêt ing rena
ingkang anèng pasraman Ngampèlgadhing
praptaning dhepok katêmu
uga samya raharja
dupi antuk rong dina kancil gya emut
ubayane mring dwirada
kang ana ing sumur mati

enggal dènira wisata
tan kacrita ing marga praptèng prigi
uluk salam ngalaekum
akul mukmin dirada
anauri wangalaekum salamu
kancil ngungak alon nabda
o o bênêr sira èsthi

ingsun wus ngatas parentah
nyuwun wikan praptanirèng prajangji
kangjêngnabi paring dhawuh
Hyang Kang Murwèng Buwana
durung têmtu panggulunging bumi pitu
tangkêbe bumi akasa
gumantung karsaning Widhi

ananging pasthi klampahan
rèh wus komram kasêbut dalil kadis
pangandikaning pra kutub
kang winahya ing Kuran
marma kangjêng nabi pangandikanipun
besuk yèn kurang sapasar
paring dhawuh marang mami

Jabarail kang dinuta
angupaya ngêndi gone pinanggih
dhawuhing Hyang mangke mundur
dhawuh iku pacuwan
tan karilan sabên kewan bae krungu
nanging ingsun sira padha
dhinawuhan ulah dini

jênêngkên klimah tayibah
rina wêngi kinèn cipta tyas eling
salat sarta sujud rukuk
kadya prentahing Kuran
saha kinèn gêgulang surasèng ngèlmu
kang maksud sajroning tekad
kang cocog surasèng dalil

mangkana jarwaning cêgah
wasrengatu bila tarekad batil
têgêse sarengat kudu
nganggo ngèlmu tarekat
lamun datan mangkono batal kang laku
tarekat bila makripat
loro iku tanpa dadi

têgêse ngèlmu makripat
barang kawruh kudu wruh tôndha saksi
surasa myang rasanipun
tanpa kacakrabawa
basukining nala narima satuduh
sajroning atimu ana
patang prakara ngèlmu writ

iyèku ngèlmu sarengat
tarekat lan kakekat makripati
papat pisan kudu wêruh
kang muksis ingkang pana
jênêng urip wus pasthi jodhone lampus
nèng ngakir nêmu panggonan
kang tan ana ngupamani

dwipôngga tanggap ing nala
wasitaning kancil kang wus kawijil
mawèh tôndha ahli ngèlmu
sangkêp silaning gêsang
praptèng layu sangkan-paranira putus
gajah matur nganoraga
silakramanirèng urip

dwirada nir subasita
tanpa kira lamun panggawe sandi
amung ngungun mantêp jêtung
rèh tyase wus kakênan
kênèng wuwus dibya pangulahing ngèlmu
dhasar nyata kancil tama
putus ngèlmu dunya ngakir

palguna malih manabda
rèhne sira nèng sumur kadipundi
lah apa ta bisa mêtu
saking daya priyôngga
lamun nora bangkit ingsun enggal matur
marang  Bagendha Suleman
malaekat kang nulungi

nanging prayogèngsun gajah
êntèkêna kuwat rosanta dhihin
budidayanirèng kalbu
dene lamun wus tita
nora bisa ingsun ingkang enggal munjuk
brajamuka nambung sabda
yèn namung sêmantên inggih

kados-kados dèrèng wêgah
ewadene yèn têlas ingkang budi
tan daya amba pukulun
inggih môngsa boronga
wangsul ingkang sampun mung samantên baud
paduka nyingkira enggal
kawularsa mamèt budi

manawi katut ing kisma
kancil mire gajah tumandang aglis
sarosa gadhing tumanduk
jugrugi ngering nganan
ngarsa wuri têmah longsor punang sumur
warata padha sakala
mangkono Gajah. Kancildigdayèng èsthi

aja kang tilas guskara
nadyan jurang pèrèng wrêksa gung gusis
samantara dwipa mêtu
saking tilas jugangan
kancil maksih nunggoni arsa wèh tutur
nulya dwirocana mêndhak
esthane ujung mring kancil

sarwi matur nganoraga
manuhara mlasarsa milutèng sih
adhuh sang widagdèng kawruh
bijaksa nawung kridha
amba nyuwun barkah puruhitèng ngèlmu
sarengat dinil mustapa
kamukswan tingkah agami

agama gaman akirat
manjing Islam kangge ing dunya ngakir
amba nyuwun wijangipun
ingkang wijang-wijangan
galur turut têturutanirèng ngèlmu
ingkang kangge ngriki ngrika
rèh paduka akul mukmin

amba dèrèng nate wikan
kewan wana kang putus ngèlmu jati
cakêp silaning tumuwuh
wanuh lan Nabi Sleman
saha bakit mêdharkên ngèlmu linuhung
marma sadarpa mêminta
sajar wijangirèng ngèlmi

têdahna ing sangkan-paran
kang sanyata kulèsthi dunya ngakir
nadyan kinèn ambêg sadu
sabar lêgawèng nala
yèn wus têrang gadhuhan kawula tuhu
dados botên lêbar lahan
mangkana sabdaning kancil

bab iku luwih prayoga
sira darbe cipta kapengin mami
nglakoni mangulah ngèlmu
agama kang sampurna
Islam kudu mituhu rèhirèng rusul
pra nabi kêkasihing Hyang
gampang kewala yun ngèlmi

ngèlmu apa bae ana
ingkang dakik-dakik atasing urip
abote pitukunipun
gadhuh ngèlmu utama
ingsun kira sira gajah durung cukup
tyas sudirja paramarta
sabar pêrang rina wêngi

darêdah akèh kang ala
rina wêngi wahyaning pikir silib
kêrêp kalindhih kang ayu
dening jajal jin setan
luwih kuwat panggodha dayaning napsu
yèku lakuning oliya
sapa kang bisa nglakoni

sayakti mukmin utama
manut ing rèh napsu kang rupa putih
lurus mulus cipta alus
anglês rasaning driya
budipasèk bidêngah sirna sadarum
yèku kang kasêbut Islam
cocog daliling ngakaid

unining lapal mangkana
al islamu dabikul nupusati
têgêse Islam puniku
nambêlèh napsunira
kang mangkono ngampah budi cipta dudu
têtêp oliyaning Suksma
budyarja rilambêk niti

marma ngèlmu luwih gampang
mung lakune kang ewuh dhêmit rungsit
sèwu siji ingkang saguh
nglakoni tyas raharja
ajining wong akul mukmin putus ngèlmu
wranane sabar darana
sêtyeklas raina wêngi

akèh lamun sun jèrènga
patrapira pêrang lan napsu katri
sabên kewan bae wêruh
ngèlmu agama Islam
mung rêgane luwih larang tanpa petung
rina wêngi nêmbah ing Dat
lan prihatin cipta eling

iku musthikaning tama
yèn katiban ngèlmu makripat wêning
wênang winruhkên kang jêntus
pathining rasa mulya
iya iku dhalang sajati kang mêngku
mosik mênêngatan karsa
wus tan rumôngsa darbèni

dwipangga matur sandika
bab punika nuwun sakêthi amin
lampah kang sampun tinutur
cêgahaning makripat
kêdah lampah sabar santa budi sadu
bokmanawi angsal barkah
kawula sagêd nglampahi

lir sarkara sabdanirèng kancil
hèh dwirada rèh sira wus sagah
ngèlmu kinaot lakune
atasing kewan sagung
ing makripat yèn wus ngawruhi
têgêsirèng makripat
wruh rasaning ngèlmu
manjing sajêroning nala
nora samar pramana dat maujudi
tan ana Pangran liya

anging Allah kang sinêmbah puji
daliling kitab usul pratela
la makbuda pil wujude
Ilallah têgêsipun
tan manêmbah wujud sakalir
anging Allah tangala
wondene patrapmu
anêmbah marang Pangeran
mobah molah mosik mênêng atas Gusti
ingkang samingun basar

aywa ngaku kuwasa sirèki
paningalmu pangambu pamyarsa
pangucap Allah kang darbe
cêngkrama nèng sirèku
yèn wus têrang tômpa bab iki
tamtu karan wong wikan
môngka panêmbahmu
pramana gusti kawula
iya sira dadi kwula dadi gusti
sirnane anèng sira

rusul rasul Mukhamad nèng jisim
wus têngaluk jaba jêronira
dene Mukhamad jabane
rasa kapenakipun
lara lapa rasa mêngkoni
rusul mobah pratingkah
awasna bab iku
kabèh kawulaning Allah
dene Allah tanpa rupa tanpa warni
nanging mêngku ciptanta

upamine yèn sira lagyangling
aningali mirêng tuwin gônda
sapa puniku kang akèn
lan sapa ingkang krungu
sira amung darma nglakoni
sumarah ing saprentah
mungguh Hyang Maha Gung
ingkang sipat kadim baka
tanpa arah nora jaman makam sêpi
nora kacakrabawa

datan ngalap wiwitan mêkasi
mung jumênêng lawan dhewe nyata
pira-pira pralambange
lêmbut ngungkulibanyu
lumpuh bisa ngidêri bumi
cebol anggayuh lintang
kadayane punjul
kasampar kasandhung kocap
nanging arang sato kewan kang udani
cêdhak tanpa gêpokan

sarta tanpa lesan lamun angling
aningali tanpa nganggo netra
tanpa karna pamirênge
nuksma ing wicaramu
sajatine gajah sirèki
nora bisa micara
yèn tan ana iku
padhange ngungkuli surya
barang karsa nglindhung karsanirèng Gusti
pungsêngên kang kapanggya

barang karsa kudu andhisiki
arsa sêmbahyang iku wus salat
lumaku dhisik parane
prentah mring rusul rasul
nora kêna mrêngkang pribadi
maksih angatas karsa
tandhane yèn makluk
datan rumôngsa kuwasa
anging Allah kang sipat sulbiyah yakin
wujud kang tanpa warna

nanging yèn wus panganggêpmu muksis
saha wus wruh budayaning akal
salin-salin pangwasane
gunge sajagad kêmput
yèn de ringkês amung satugi
malah tan kôntha warna
sonya êmbuh mau
gajah ywa sira pêpeka
nora kêna mungkir tanpa budi pikir
wus kasandhang nèng sira

marma dwipa yèn sira hyun ngèlmi
makripat kang kanggo kene kana
yèn wus wruh sipatmu dhewe
nanging ywa sira dhaku
rèhning sira maksih kêkalih
wujud loro jro jaba
uga wênang ngaku
manawa wus warna juga
wujud tunggal iya kawula ya gusti
sah badan suksmantaya

dene lakuning urip kudu wrin
atasing sato buron wanarga
sampurnakna wruhmu dhewe
lan têgêsing sastra yu
yuning jagad ananing tulis
têgêse jendra dunya
luwih jêmbar nglangut
rahayu kaananira
kana kene ujare pandhita murti
kewan wruh dadya janma

Sitijênar asal saking wrêjit
dupi ngrungu kang sastra harjendra
nulya dadya manusa ge
dinangu bangkit matur
warnèng jendra rasanirèki
tuwin suwaranira
dene warnanipun
pêcahing lambe punika
maratani mênuhi badan sakalir
ratunirèng antaya

unine hu umanjing ing tarki
betal makmur basane wong Arab
lirnya bèt omah têgêse
makmur prameyan agung
yeka dhatu karaton suci
kasuciyaning kewan
mungguh aranipun
kang kalumrah bôngsa Jawa
têmbung Ngarab alip mutaklimun wakid
lambe nginggil galêrnya

uga padha mung têmbunge slisir
wong Jawa lan wong Arab tan siwah
nanging surasane cècèg
marma gajah dèn emut
rumakêting ngèlmu sajati
luluh wor sêdya tunggal
wruh pisah myang kumpul
kumandêla ing dat mutlak
kang tan samar krêntêg polah cipta uning
cundhukna dalil Kuran

kang jinarwan dening pra musanip
tanah ngajam gêlêngan Asiyah
mungguh Allah waskithane
wa allahu ngalimun
bidatisusudurinasi
têgêse Gusti Allah
ngawruhi krêntêgmu
dhadhaning umat sadaya
marma kudu tingkah polahmu kang yukti
wong tarikul ngapiyah

yèn sira yun wêruh warna putih
sipatmu têtela rupa seta
nèng ngarsanta kaya kowe
dikira ingkang jumbuh
pandêngên trus ing lair batin
tanganira kang kiwa
nutupa pusêrmu
tumumpang pangkon kang kanan
dikira hu hu hu hu tamtu dumêling
ing sipat seta mulya

wus sun ringkês pamijangsun èsthi
wuwuhing nugraha ngèlmu rasa
tan ingan budinên dhewe
bab jerenganing kawruh
pami wit pang godhong lan pêntil
wuwuhana priyôngga
rèh lajêre sun wus
awèh pancêr marang sira
lamun kewan kawruh mangkono wus inggil
yèn manusa tan arsa

brajamuka dupi wus nanggapi
sasmita di tumanêm ing puat
sanubari sadayane
tyas judhêg tanpa wuwus
sirnaning was lakuning urip
pangulahing kasidan
andhêpa lon matur
sèwu panuwun kawula
datan bangkit atur walês kang ngiribi
tarlèn mung tuhu sêtya

botên langkung amba amêkathik
munakawan nglêbur tapak tilas
mèstu mituhu sapangrèh
kancil sumambung wuwus
ingsun trima sêtyanta èsthi
aywa sira tut wuntat
besuk dina pungkur
lamun sira tômpa warta
sarirèngsun sangsara utawa mukti
enggal sira nusula

lan kancamu dwipa liman èsthi
ingkang padha nèng Krêndhawahana
kang sarju iridên kabèh
myang tularana kawruh
ngèlmu rasa sasmita kang writ
pangawulaning gêsang
dunya ngakiripun
sun arsa nutugên lampah
mèstu ing tyas nuruti paraning sikil
ngêndi tibaning mulya

amituhu warahirèng dalil
Kuran pangandikaning Pangeran
kang mungguh kalame dhewe
mantala basa heun
wajidahu sing sapa mamrih
sayakti tinurutan
rahmaning Hyang Agung
lah age gajah muliha
mring wismanta Krêndhawahana wanadri
dwipa sandika mangkat

datan lami dwirocana prapti
ing wismanya mêpakakên kadang
warga mitra sasamine
samya winehan kawruh
ing makripat dinil agami
tarekat lan kakekat
kathah suka sukur
sadayèsthi muruhita
mantêp têtêp têmên-têmên ing pangèsthi
nglakoni rèh susila

akèh ingkang angêningkên budi
nglaksanani sabar rila eklas
ucapên kancil lampahe
anjajah singit singup
rumpil sungil kang wêrit-wêrit
ngupa tambahing nalar
lawan kupiya gung
pinulung sajroning nala
wus mangkono tyasing Jawa kang linuwih
saka gênturing tapa

nênitèni midêr milang kori
jalak paningal kang sêpi sunya
seje wong Eropah wite
pintêr saka winuruk
pangajaran mèstêr kang luwih
sakolah dalu rina
kaananing buku
kagêlung nala ginulang
pan mangkono caraning wong kulit putih
ya ta wau palguna

dèrèng môngsa praptanirèng gaib
maksih sinêngkêr dening Pangeran
kudu kasangsaya bae
dènnya murang silayu
sring kasandhung dalan waradin
kabêntus ngawang-awang
kasrêg pagêr suru
mangkono ingkang klakuan
agêng alit dahat kabyatan ing cobi
nanging ujaring jôngka

yèn ing têmbe mêngku wibawa di
jinunjung ing kutu alang taga
samya anganggêp pamase
sinêngkakkên ing luhur
mêngku kukum yudanagari
mancasi sukrêtyèng rat
doracara lêbur
rawe-rawe pêtêng ilang
kawimbuhan darajading narapati
pati panatagama

amêngku rat ing jagad kapusthi
mangkya dèrèng pisan kawistara
maksih gumantung kodrate
mokal karsèng Hyang Agung
yun sinêmbah kutu sakalir
kombul ing jagad raya
kasub kondhang kidung
kontap tumutur katular
kotamane ing kukum tyas susiladil
budyarja samahita

martotama gunardika murti
nora cara nir saking widibya
maling mala merang kabèh
wus karsaning Hyang Agung
jaman kitrah kewan wanadri
mungkul budi raharja
tatakrama putus
mangulah gama sampurna
yèka kancil bakal jumênêng sêsilih
Suleman mulkuning rat

palguna brangtaning ati
kayaparan raganingwang
nora ana wêkasane
yèn mangkene bae nyawa
tan yogyantuk utama
ngalor ngidul mung gadêbus
adol dora mrana-mrana

bakale cupêt ing wuri
kagunan lan kasantikan
kanalaran tanpa gawe
kasusastran tanpa guna
yèn kurang mêrês tekad
tan tumrah sewaya putu
cabare tumibèng kompra

yèn sun tan ngupa utami
anak putuku sangsara
lanang mikul wadon gendhong
bagjane dadi ojogan
nyênyunggi mring Samarang
run-tumurun dadi bau
ilang bibiting kusuma

lan malih lakungong silib
mêmêt lêmbut tan katara
nandukkên goroh tan katon
nanging Dat kang murwèng jagad
kang sipat samak basar
kodrat ngèlmu kayat kayun
waskitha tingkah durcara

ngawruhi lakuning abdi
ala bêcik kalamollah
nulisi apa anane
saking kodrating Pangeran
ujaring paribasan
yèn kêbak sundukanipun
lawas-lawas kawadaka

upama uwong mêmaling
nadyan tan ana kang wikan
patrap pratikêling colong
angên-angên pasthi têrang
sapolah laku jôntra
môngkaangên-angên iku
kawulanirèng Hyang Suksma

kaya ta si gajah nguni
gung luhur sakti sudibya
kalana jayèng palugon
prandene sun pala cidra
kaping pindhone iya
ingsun ngrusak timun wuku
anggêmpal têntrêming janma

nyuda rijêkining janmi
têmahan sun tômpa siksa
ing dunya kang luwih gêdhe
kênèng saya pulut bêndha
kapikut kinurungan
sênik tinindhihan watu
tujune srênggala têka

ingsun bujuk ujar manis
gugu tyas sona kagiwang
miturut ujar sun goroh
yèn mangkono wus têtela
sun iki doracara
dhuh Allah Ingkang Maha Gung
tobat kula kasaida

lampah dur ingkang kawuri
yun ngèsthi cêgahing Kuran
ngluhurkên kratoning Manon
yaktyamba dahat nalôngsa
sêdya mituhu jarwa
sarak kitab kang misuwur
warata cakraning dunya

bab lêthêg gêlahing bumi
durta lanating Pangeran
marma tobat salamine
he bumi langit maruta
saisining buwana
dahana kalawan banyu
para nabi wali sanga

uliya saha musanip
jamhur pukaha pandhita
naksènana sêtyaningong
yèn têmbe lakua ala
lêbura wor pratala
nulya na swara gumludhug
gêtêr patêr ing akasa

tranggana surya lan sasi
ngèstrèni kancil tobatnya
cukulaning bumi kabèh
samya muji sukur suka
kancil dènnya prasêtya
bayar satimbuling tutur
bakal sucining buwana

pamrêsing budi rudatin
tumulya kancil wisata
sêdyèng tyas mring guwa Langse
guthaka têpi samudra
manrang ing wèsthi pringga
anêmpuh baya pakewuh
datan ngetung jiwa raga

sonya wancaking driya nir
mung ketang druhakanira
patrap dur kang wus linakon
cakraning nala narantang
was sumêlang kabrastha
linglung lalu tekad luluh
lêbura rêjasèng kisma

karuna waspa drês mijil
lir riris yayah kinuras
nir deya manrang pakewoh
nulyanjog ing parang tigan
laju ngetan kewala
nurut tirahirèng ranu
nêmpuh trunaning udaya

ngungun ngrês rarasing ati
pasrah ing Dat sukci mutlak
mêlêng cukuling pawartos
Kuran dhawuhing Pangeran
jaèt samanul janat
wong tapa manjing pituku-
ning swarga dunya ngakirat

wus aring bab antuk wukir
kang katêmpuh ombak toya
lampahe kancil nut pèrèng
curi tumawing samodra
samantara wus prapta
guwa patilasanipun
Kangjêng Sunan Kalijaga

saha Sèh Mulana Mahgrib
tuwin Hyang Bathara Suman
nulya winuryan jamane
Sri Naranata Mataram
Sultan Agung ing Kêrta
sinung gawang mawa pintu
tinrapan ing gubah mulya

ingatur rinêngga adi
natar pinatut araras
sinung têngran guwa Langse
samana kancil kacaryan
sarining kang asrama
rêspatipantês gon nêkung
mangatasing cipta maya

wiwarèng guwa sawiji
blumbange pasagi papat
angidul ngetan arêpe
dupi kancil waskithèng tyas
umangsah manjing sigra
jêroning guwa luk têlu
dêrês tètèsirèng toya

ing jêro kadi garimis
ajêg slamine tan kêndhat
botrawi kanan keringe
mili anjog ing balumbang
kancil tumêngèng keblat
silasta tumumpang jêngku
amèksi tikswaning grana

ciptaning tyasira kancil
nêgês puadul jakiyah
mantêp mathênthêng ciptane
luwiha sasamèng titah
sakti gunardikanya
luhung mati lêbur luluh
yèn tan antuk kang nugraha

nurbuwat drajad narpati
kasub ing jagad wiryawan
èstu cabar yèn tan darbe
kadibyan amêngku praja
marmane dahat pasrah
ing Dat kang murwèng pandulu
nyumpêt kanang nawa sanga

napi isbat kang pinusthi
sujud takbiratul ekram
jumbuh ing rahsa rasane
tunggal urip lan kang gêsang
anggulung cipta maya
wus wêning wênanging kalbu
yayah Radèn Dananjaya

duk anèng Ngendrakilardi
ana rupa tan kapriksa
swara tan rinungokake
ana ambu tan ginônda
mung rukyatu tangala
ingkang pinêlêng wus jumbuh
Gusti lan kawula tunggal

Arjuna kalawan kancil
mung slisir kewan manusa
nanging surasane cècèg
kamurahaning Dat mulya
tan kalimput ing lêmbat
Indhu Ngarab Cina antuk
sapa têmên tinêmênan

rèh sipat rahmanirakim
murah dunya sih ngakirat
têmên-tinêmênan yaktos
saciptaning nala têka
nadyan kapir Budaa
nora beda anggêpipun
mung seje patrap kewala

paminta kanthi prihatin
èstu lamun katurutan
apa kang kinarêpake
nadyan minta ngejawantah
Hyang Suksma kasat mata
têtêmon imbal pamuwus
nora wurung tinurutan

kancil lami nungku puji
tan bukti nginum lan nendra
ngalumpruk jiwa ragane
kari gagra lan usika
lir gusthika wor kisma
mung kêtêg kang maksih wutuh
mracihnani maksih gêsang

dupyantuk tri warsa nguni
dènnya ana ing guthaka
antuk ilhaming Hyang Manon
tinarbuka ing paningal
nuju dina Jumungah
wayahira lingsir dalu
ngèksi padhanging akasa

sorot sêmu ijo kuning
agêngnya satabon klapa
pracimantara sangkane
lir cancala praptèng ngarsa-
ning kancil nuli ana
cinandhak-candhak plas mlêbu
saukiran manjing grana

padhange saya nêlahi
lir bêdhahing langit sapta
datan katon guwa Langse
nuli ana janma wrêda
prapta saking awiyat
paring sêsanti rahayu
kancil gupuh pasang cipta

mulat mring kang nêmbe kèksi
wênêsing cahya ariya
ngasorkên diwangkarane
ki wrêda lunturing sabda
hèh sira wus tinrima
mungguhing Allah tobatmu
dene ta munajadira

ngungkulana ing sasami
samining bêburon wana
ngidhêpa ing sira kabèh
kukum lan yudanagara
mancasi sukêrtyèng rat
doracara laku dudu
kartane kasrah ing sira

wus têrang dhawuhing Widhi
kinèn mratakakên sira
ing rata karta têntrême
kang sarta dinil mustapa
milati ibrahima
myang sarengat mukamadun
rasulollah wratakêna

kang kaping pindhone kancil
dhawuhing Hyang Kang Murwèng rat
sira pinaringan mangke
kalpika di mawa praba
lètêr W pasèt Prasman
gosok Nèdêrlan umancur
sumorot tumejèngkara

iki kang minôngka buslid
aktê piyagêm wêwênang
pangêrèhmu marang sato
kutu-kutu alang taga
katêkêm nèng astanta
nanging sira kudu-kudu
ngluhurna Bagendha Sleman

ibnu Dawud prajèng Mêsir
yeka dhêdhuwuranira
kang kadi sêdyanta dhewe
têgêse sira warôngka
aran nayaka waktra
patihing Suleman Mulku
sira sinung mêngku praja

antuk pangkat Dyan Ngabèi
Mongpraja Gêbangtinatar
parnahe lor kulon kene
babadên dadi nagara
rèh wus kacêthèng jôngka
Gêbangtinatar praja gung
sira kang murwani yasa

hèh kancil wruhanta mami
Jabarail malaekat
dutaning Hyang dhawuhake
kabèh sato ing wanarga
miwah buron ing toya
dhawuhing Hyang kinèn mèstu
atasing panguwasanta

wus biratên dèn têtaki
sêmadimu wus katrima
sigra malekat tan katon
ucapên kancil sêmana
malad ing cipta maya
padhang narawang lir bonu
dyan mahya saka ing guwa

rampunging sêmadi êning
nèng plataraning guthaka
mulat kidul wetan kulon
ingkang lor kèksi aldaka
laju munggah ing arga
lèrèn anèng pucak gunung
sèndhèn wrêksa truh ing driya

gantya ingkang kawuwusa kutu-kutu
alang têtaga kang sami
tampi sasmitèng Hyang Agung
lanang wadon agêng alit
gambirèng tyas mirêng wartos

gajah warak banthèng macan mesa danu
kidang manjangan myang kucing
gogor rase luwak sênggung
cèlèng kêthèk lan anjani
wa-uwa rangutan bangkong

myang manyawak garangan tikus truwèlu
babi jaran wêdhus sapi
pêpanthan sabangsanipun
tan ana carup wor linggih
pangkat-pangkat lir traping wong

ana ingkang mlaku ngidul ngalor sêlur
ngetan ngulon dupi myarsi
swara wanci lingsir dalu
mawa cahya anêlahi
ing langit padhang mancorong

wênèh ana kang ngimpi ing wanci wau
katêkan wong kaki-kaki
sung wruh nuring rat tumurun
kang antuk nugraha kancil
sêsilihing Sleman Katong

ana manèh krungu swara anèng luhur
dumêling mratani bumi
mangkana ananing tutur
hèh sato kewan gêng alit
tuwa anom lanang wadon

mituhua mangkya karsaning Hyang Agung
nurunkên drajad narpati
kang wênang mavsesèng kukum
mratakkên kitab agami
Islam sukcining Hyang Manon

saha ingkang kajibah mranata padu
padudon sipil kriminil
rusuh saru sirna larut
tinrapan kukuming nabi
Suleman murih kinaot

musamane anèng trah yogiswara nung
kancil sudibya di murti
ambêg sônta martèng satru
susilèng rèh kramaniti
budyarja paramarta nom

anêtêpi jôngka wirayating dangu
ing Gêbangtinatar mangkin
dadi nagara karta yu
tur ana ratu kang adil
madhangkên ruwêd pakewoh

dina iki kanyataning kabar timbul
anèng guwa Langse wukir
tirahing sagara kidul
wus tômpa kalpika buslid
intên lètêr W mancorong

sarawèdi barleyan Nèdêrlan mancur
tumejèngkara nêlahi
mawa wangkawa kêkuwung
ngawêngi cahya rêspati
dene kancil prawira nom

iku durung têtêp madêg dadi ratu
maksih aran dyan ngabèi
nanging kuwasaning ratu
ginadhuhkên mranata dil
yeka tandhanirèng katong

bakal ana patih jaksa myang pangulu
wus pasthi kodratullahi
datan salisir sarambut
jayabayaning nagari
ing Gêbangtinatar mêngko

ya ta sagung kewan wana kutu-kutu
alang taga kumpul budi
sabiyantu samya tunggu
nèng Gêbangtinatar nganti
praptaning musthikèng sato

saking tanah Balambangan elur sêlur
lumaku mangulon maring
Gêbangtinatar wana gung
samarga-margantuk kanthi
gêdhe cilik lanang wadon

ing bang kulon tanah Bantên Têluk Bêtung
ing Anyêr saha Ciringin
andulur mangetan sêlur
gumrudug umyung mawarni
pêpanthan bangsane awor

anèng marga-marga kèh kewan kang katut
lanang wadon gêdhe cilik
sadaya ciptaning kalbu
yun mèstutyarja mring kancil
kang mêngku darajad katong

kabar anèng Gêbangtinatar gènipun
nêtêpi jôngka kang klair
tarbukaning kanang wahyu
Gêbangtinatar nagari
dene sato kang têmbing lor

tanah Krawang Crêbon Têgal Gunung Prau
angidul ngetan lumaris
gumlêndhêng saha gumrubyug
singa lumiyat tyas giris
samana wus samya anjog

kang lor wetan Lumajang Pugêr Madiun
ing Gêndul Lodhaya prapti
nglumpuk anèng Gunung Kidul
parêngan têkanirèki
bagya-binagya kaya wong

nulya takon-tinakon kang dadi pêrlu
sadaya cocog ngulati
kancil kang wus tômpa wahyu
dadya sêsilihing Nabi
Suleman ratuning sato

ingkang antuk buslid lètêr W umancur
barleyan kang sarawèdi
cahyane tumeja nguwung ]| ngawêngi sajagad radin
malukat gaib kinaot

sato kewan akèh ingkang gunêm wuwus
sagêlêngane pribadi
kabèh kônca-kancaningsun
ywa lunga-lunga nèng ngriki
rèh kene timbuling wartos

kang sawênèh ana kewan ingkang muwus
hèh ta kônca paran marmi
kene karan Gunung Kidul
sapa ingkang asung nami
yèn sun dêlêng saking kulon

pami ana Yoja wetan parnahipun
yèn saking Pacitan nagri
kulon parnahe kang gunung
kewan tuwa kang mangsuli
lah ta rungokna sun omong

wukir iki marma aran Gunung Kidul
alas Pajang nguni dadi
nagara karta rahayu
saloring gunung puniki
têgêse kidul saking lor

kosokbaline lor iku saka kidul
marmane gunung puniki
ingaranan gunung kidul
kidul saking Pajang nagri
karan praptane samêngko

dene wetan saking kulon pamètipun
kulon saking wetan ugi
pikirên ingkang saèstu
yèn sirarsa nuksmèng murti
aywa kaya wong kang bodho

bisa clathu wetan êlor kulon kidul
ngisor dhuwur tan pinikir
mung èlu-èlu lir bau
wit kakèkmoyangirèki
tani wudêle sabathok

wau kewan ingkang anèng Gunung Kidul
satanah Jawa wus sami
golongan sabangsanipun
swara kumrêsêk ting klêsik
pating kadêbug ting clêmong

ting gadêbug pating grênêng ting katêpus
paksi bêbarungan muni
angêntèni rawuhipun
badaling Suleman Nabi
kang nindakkên karahayon

lir sarkara sumiram ing bumi
buron wana dupi kang sinihan
dening hyang prapta ing mangke
jumênêng badal ratu
saha mawa tôndha kang yakti
warni kalpika rêtna
lètêr W sumunu
pusakèng Nabi Suleman
iya iku jêng kyaimalukat gaib
dayane tanpopama

paringing Hyang saking suwarga di
kang minôngka tôndha amarentah
kutu alang taga kabèh
kuwat masesa kukum
durtèng karta sukêrtyèng bumi
kang dadya mulyèng praja
yeka wus kagadhuh
dumunung nèng swenda kanan
kawarnaa kancil kang umimba saking
guwa nèng pucak ngarga

wus tumurun ngarah-arah ririh
wisata lon sêdyanirèng driya
Gêbangtinatar lèr kilèn
saking dunungnya wau
samantara samana prapti
tirahing wana Gêbang-
tinatar puniku
rèrèh dupi krungu swara
gumarumung kumrusuk pating kalêsik
gadgadèng tyas wacana

apa iki dene mawèh miris
angrês raras driya kamigilan
nulya maju nginte-inte
mindhik-mindhik kang laku
waskithèng tyas dupi mangèksi
buron wana mayuta
warna-warna ngumpul
rêrasane nora beda
ngajap-ajap rawuhe badaling nabi
Suleman natèng kewan

kang pêparab kancil darma yukti
paran kônca dene nora prapta
ana ing êndi ênggone
kancane nambung wuwus
wruhanira kabar kang yakin
nèng guwa Langse kana
tumuruning wahyu
akiring malêm Jumungah
pangirèngsun nora lawas praptèng ngriki
papan wahyaning jôngka

prayogane kang sabar ngêntèni
idhêp-idhêp mung padha tirakat
môngsa ilanga lakune
sigêg kang gunêm catur
sira kancil titipana ling
yèn panjênênganira
dadya kondhang kidung
tumutur tumular-tular
sato kewan rêrasane tan salisir
gung alit ngarsa-arsa

kancil sukur suka ingkang ati
dene tan siwah hidayating Hyang
janma wrêda wirayate
nulya wisata gandrung
dingkik-dingkik mring sela inggil
lungguh ngèksi pracima
sung salam ngalekum
kabèh sato alang taga
sarêng mulat tumênga wêruh yèn kancil
sumunu cahyanira

sagung sato kewan ing wanadri
wus tan mamang yèku kang sinihan
kacihna tôndha yaktine
prabèng nurbuwat mancur
sumundhul ing wiyat ngawêngi
wangkawa teja sinang
abra markata wus
asrêp kutu-kutu kewan
lir siniram ing tirta marta sayakti
sadaya ascaryèng tyas

kawuwusa nguni liman murid
kang dêdunung ing Krêndhawahana
wus pêpak sumusul kabèh
kancil tan samar dulu
pan ingawe gajaksa nuli
marêk anganoraga
tumulya pinêluk
sinung wruh sagung sasmita
kadi dhawuhirèng Hyang ing wanci ratri
dwirocana wus tômpa

tandya nabda marang sato sami
hèh rêngên ta kabèh kancaningwang
saka karsaningsun mangke
sang kancil ingsun junjung
saking ngandhap sumêngkèng nginggil
Dyan Bèi Amongpraja
sêsilihing mulku
ing Mêsir Bagendha Sleman
ing samêngko wêwakil ana ing ngriki
têrang karsèng Pangeran

mawa tôndha ingkang môngka buslid
iki lètêr Wgosok barleyan
ingkang tumeja sorote
puniki warnanipun
anêtêpi jangkaning nagri
yèn ing Gêbangtinatar
dadya praja agung
dene nalika Jumungah
lingsir wêngi padhanging jagad nêlahi
iyèki ingkang mawa

wus mupakat parentahing èsthi
sagung kewan umatur sandika
gumyah suka sukur kabèh
angèstrèni jêjuluk
Radyan Bèi Mongpraja Kancil
tumulya uwa-uwa
andonga panjunjung
nurbuwatirèng karajan
tanggap sagung sato kewan samya amin
mugi-mugi lulusa

nulya gajah dhawuh munyuk sami
nulis pranataning kaurmatan
karaton cara-carane
patrap tataning laku
kirabira wakiling aji
pasthinira kang dina
samantara rampung
mamèt kupiya ing kuna
enggalirèng carita praptaning jangji
ari kanang pangarak

pêpak sagung têtabuhan sami
angklung bangkilung saruni trêbang
bêndhePara lid, para saksi sarta pasakitan. Amongpraja.campur myang kêkêlèng
barung suwara umyung
akèh kewan kang aningali
kang kayunyun tut wuntat
ing pangarakipun
ngubêngi caloning praja
saha muji pajampuwa kang mandhiri
ywa kênèng sambekala

wusing rampung pahargyaning aji
kacarita lama-lama arja
iya sakadhaton age
srimanganti manguntur
alun-alun uga wus dadi
baluwarti jinagang
saha plêngkung-plêngkung
tuwin wisma pamulangan
lan pra sada pangusadan panti yatin
masjid sapirantinya

kathah lamun winarna ing tulis
ya ta Radèn Bèi Amongpraja
amisudha kewan akèh
pangkat sapatutipun
sinung bêngkok ingkang nyukupi
sadaya sukur suka
kang antuk sih lungguh
dene patih saha jaksa
myang pangulu dèrèng têtêp amung wakil
awit kurang kulina

matah kewan kang dadya pamardi
sastra Jawa Ngarab kanalaran
palanggêran sasamine
saha sakèhing kawruh
lair batin kang ganal aib
tatakrama winulang
patrap mrih rahayu
kanggo salamining gêsang
wusing lami kathah kang pratamèng kawi
nuksmèng budi swarjana

myang wus ana tataning pulisi
rundha patrol rumaksèng durcara
maling malanirèng akèh
kabrastha sirna larut
kataman ing adil nagari
kèh alas dadya desa
têgal kilèn banyu
ara-ara dadya sawah
panggaotan têtanèn dipun wêruhi
kèh kewan mônca prapta

sudagar gung busanani nagri
saking tanah sabrang angajawa
santri wêkêl pangajine
sarak Kuran rinasuk
puji dikir angulah dini
dene pandhitèng arga
nungku ing panuwun
kablabaran martèng praja
munajad ring kaluhuraning nagari
nambahi mulyèng radya

ya ta sira wau dyan ngabèi
dupi wus mukti mêngku wibawa
kèngêtan marang ibune
rêtna yu wêdhus prucul
kang asrama ing Ngampèlgadhing
mangkyarsa binoyongan
kumpul nèng kadhatun
punapadene maesa
êmban kondhangira duk nèng Ngampèlgadhing
samana Amongpraja

sigra nuduh punggawa myang mantri
kliwon panèwu sapanêkarnya
punapadene pangrêmbe
ingkang tinuduh mêthuk
sumapta wus mangkat tumuli
prapta ing padhepokan
maenda andanu
kaboyong saulihira
rêreyongan ing marga datan winarni
praptèng Gêbangtinatar

sinung parnah sajêroning puri
maesa wus pinaringan wisma
dahat suka sênêng tyase
wah tampi dana agung
lumintu lir narmada kang sih
maesa mung ingagnyan
sêmadi manêkung
puji dikir ratri rina
marma mesa wêdyasih mring Dyan Ngabèi
derangsung martotama

wus misuwur tanah ngêndi-êndi
yèn ing Gêbangtinatar samangkya
wus dadya nagara gêdhe
ingkang umadêg ratu
Radèn Bèi Mongpraja Kancil
trah yogiswara tama
rêmbêsing madutus
bibiting andaniswara
gêmah ripah karta têntrêming nagari
kontap kotamanira

kasmaran kang krungu warti
kutu-kutu alang taga
ing satanah Jawa kabèh
bang wetan ing Balambangan
bang kulon alas Serang
samya mèstu wêktu-wêktu
mring nagri Gêbangtinatar

tata tatane lir janmi
seba tungguk gêgiliran
Sênèn Kêmis pasowane
anglêluri adat kuna
anjaga jagèng durta
kang murang silaning ayu
rinoda pinrih widada

kasub kasumbagèng warti
tumular midrawèng dunya
Radèn Bèi kotamane
satanah Jawa warata
kapraban dibyèng tama
kataman musthikèng wuruk
wus dilalah karsaning dat

putus ing pamardi yukti
yakti mimbuhi nugraha
tan ana kang merang dhodhok
panêmbahe lair jiwa
bab siyang dalu wutah
ardana warata dinum
gunging pêkir nistha papa

sasat jumênêngratwadil
derambêg santa martanya
radèn ngabèi yaktine
lair kukumirèng praja
tan ngeman kadang warga
para santana tan ketung
mung mardi bênêring tata

nadyan gêtih kulit daging
ingkang tumèmpèl ing badan
kang ala èstu yèn pinèt
binuwang jabaning rangkah
amila prabawanya
lêbda rêratoning kutu
têtaga nganggêp narendra

purbane nindakkên adil
mung sabênêre kewala
yeka sangsaya luhure
pradata pajra pujôngga
suci cakraning dunya
wus dene agamanipun
winulangkên ngèsthi pana

pramana kawruh ingkang writ
kang mangulah akmaliyah
napi isbat dikir tarèk
ywa kongsi nalisir cipta
kang ngikêt kawruh muhtas
sangkan-paraning tumuwuh
ing dunya ngakir kadriya

sira radèn angabèi
mratandhani hèrucakra
mangkono mungguh wardine
hèru pardikane liya
cakra iku tikswara
panungkuling kutu-kutu
tan marga saking warastra

mung srana sajarwa yukti
sinarah traping agama
sêsênêngan pangèsthine
tan nacad kawruhing liyan
sumarah saciptanya
nanging tindaking praja gung
tataning nagara krama

bab lakunirèng pulisi
santosa ngupa durjana
ngrusak pitênahing ngakèh
cinêgah kukuh akuwat
ala kang durung klampah
ywa kongsi ana pakewuh
wuka kasalahanira

marma sayuking kumêlip
tan ana winancak-driya
parentah tan golèk-golèk
yèn nyata adil pradata
sabên ana prakara
seba pribadi nênuwun
adil tibaning krampungan

dyan ngabèi amung musthi
tajêming pèn saha nalar
prakara kang têka dhewe
ruwêd rêntênge pinancas
yeka mulyaning praja
tatane angasta kukum
cocog lan daliling Kuran

satuhuning kayat kayi
wajibu darbea tata
kukum sabênêr-bênêre
kudu ngupa mardi tata
darma karsanirèng Hyang
jaba jêro ana kukum
nora pisah dalu rinajajah desa ana adil
myang gunung jurang guthaka
tan ngamungkên praja bae
samoa sinung pranatan
desa-desa ngadesa
ana kapalane dhusun
sato kewan kang micarasinungan sor-soran sami
kaum carik kamituwa
kabayan juru pawartos
marang kuli buwah desa
warata kèhing prentah
ajêg pasebane kumpul
mring kapala pêndhak dinasajêrone pitung ari
pratela apa ananya
mangsuli praja arjane
ngungkurkên wukir samudra
akèh lêlangênira
pacêngkraman bandhung-bandhung
wangunan anyar kawuryanbaksana boga mêpêki
cêcukulan lata-lata
tan rêkasa pangamèke
luwih gampang ngupa jiwa
lantaran nambut karya
ya ta mêne kang winuwus
anuju dina samanawontên arina sawiji
saking ingGêbangtinatar
mulih mangetan lampahe
menggok ngalor sêdyaning tyas
wismane wanalapa
sigra-sigra lampahipun
marga onêng garwa sutadupi praptèng wana sêmin
ing ngriku wontên narmada
Kalioya panêngrane
ananging buthêg toyanya
rèh banjir môngsa sanga
kidang nyabrang têpèng ranu
suku papat manjing lagyaana yuyu ambêg drêngki
wêruh kidang nyabrang toya
nuli sinupit sukune
kang ngarsa amprune pêcah
dalêdêg gêtihira
arina kagyat ing kalbu
sambat adhuh iki apakang karya laraning sikil
winawas datan katingal
kang awit buthêg banyune
enggal mêntas ngalor ngetan
kidang ngèksi brananya
têtela pêcahing ampru
darbyèngêt yun praptèng lena

sanadyan têkaning pati
yèn wus ana wismaningwang
bisa wêruh anak bojo
sigra kidang lampahira
samana platuk seta
mêthêngkruk nèng kayu gapuk
wêruh yèn arina mlajar

pambalape sipat kuping
si platuk gawe suwara
matuk kayu muni thor thor
kidang kagèt tambah nratab
sêrik rèh kinênthongan
palayune maksih têrus
nglangkahi tambining gayam

ing kono sêlaning tambi
kadunungan anak lingsang
maksih jabang lanang wadon
kang tuwa kurang wêweka
dilalah karsaning Hyang
kidang midak bayi iku
tan wruh kongsi praptèng wisma

maksih udrasa rèh miris
anak bojone karuna
sarwi atakon purwane
winangsulan tan uninga
mung warah duk nèng toya
wêruhe wus nandhang tatu
kang èstri karya usada

tatu wus tan nyumêlangi
gantya kang kocapa lingsang
kang nèng paran lanang wadon
wus antuk ingkang sinêdya
ulihe sigra-sigra
praptèng wisma nuli wêruh
sutane sami pralaya

tatu dhadha têrus gigir
gilang-gilang rah balabar
kamiwêlasên sakloron
kontrang-kantring asêsambat
ngaruara gulungan
tan bisa wêruh ing sunu
bab patine kasangsara

anjêrit swara mêlingi
nuli klêngêr èstrinira
kang priya adhêlog-dhêlog
sôngga uwang rawat waspa
wêkasan alon nabda
hèh uwis mênênga gêndhuk
wus pasthine anakira

nora kêna dèn singgahi
cinitra anèng loh kalam
lokil makpul duk ngadame
ujare daliling kitab
kang gumêlar wêwarah
idajaa ajaluhum
layastakiru sangatan

mangkene têgêse yayi
kala tumêkaning ajal
tan darbe karsa sadhèlèt
samênit kewala tanpa
marma sira nrimaa
muhung mituruta dhawuh
anggêr nawala pradata

jêroning bab ping pat mêmuni
kalamun ana srilara
rajatatu sasamine
kinèn têngara gundhala
pasthi yèn prapat têka
bab kaping limalas nyêbut
srilara bakal kapriksa

mônca pat limane ngriki
kang kajibah angupaya
catur dasa ri wangêne
kudu olèha katrangan
tôndha saksi kang nyata
dene wèt Nèdêrlan kasbut
bab ping salikur uninya

pangrawit lêlurah desa
yèn ana bangke kang wajib
darbe atur ing parentah
tan kêna ngowahi mayit
saka ênggonirèki
amila prayoganipun
yayi sira titira
minôngka atur wêwarti
sigra lingsang èstri ngunèkkên gêntangan

thung thong thung thong karungu lyan
tôndha ana karya gati
akèh tôngga desa têka
sigra patinggi mriksani
niti ananing pati
kang dadya wit sababipun
wus mupakat yèn kidang
jangkah ômba tapak lancip
lamun capu cèthèk tapaking maenda

akèh kewan kagawokan
miyat punang mayit kalih
nanging wus têtela têrang
tan mamang ingkang matèni
ngalor ngetan paraning
kidang ijèn tapakipun
kuwuk lurahe desa
sigra sowan Dyan Ngabèi
Amongpraja Kancil ing Gêbangtinatar

enggal prapta ngabyantara
cumundhuk muka wor siti
sinrênging sabda hèh brewa
sebamu tan dèn timbali
lah apa ana kardi
sêmune gati lakumu
kang dinangu aturnya
tiwas cabaring pulisi
wontên bangke bayi kalih anak lingsang

wontên sangandhaping gayam
tatu dhadhanya trus gigir
saking pangintêning prapat
pinidosa ing sasami
sabab tilas katawis
tapaking kidang saèstu
ngalèr ngetan larahnya
Dyan Bèi buka wèt dhistrik
bab ping sèkêt têlu pranatan indiya

unine dhistrik yèn tômpa
plapuran saking patinggi
ana bangke lan srilara
kawajibakên kumisi
nulya dandan miranti
upas jinêman sêpiyun
palwaga sima dwipa
dhèrèk tindaknya dyan bèi
samantara prapta sangisoring gayam

Amongpraja dupi priksa
bangkening bayi kêkalih
gilang-gilang rah balabar
ing driya wêlas tan sipi
ngunandika dhuh gusti
kawula nyuwun pitulung
durcaraning buwana
sintên kang yogya natasi
kajawi mung kawula pun Amongpraja

mugyantuka barkah tuwan
kapikuta kang tan yukti
kang kalayan têtela trang
saha kang apsah ing saksi
nulya radèn ngabèi
dhêdhawuh kinèn angukur
saking tôngga patrolan
sigra ingêkar satiti
jinajagan watgataning bangke lingsang

kamot anèng prosès pêrbal
umur lan cirining mayit
tuwin sababing pralaya
apa kang dadèkkên pati
sawusing titi rêsik
punang papriksan kaatur
gajagsa myang sardula
warak sami anèkêni
myang kapala desa kaum lan kabayan

dene lingsang èstri priya
gugate uga tinulis
mulabukane pratela
iku saksi ôngka siji
pangirane kang kardi
patining sutanira mung
kidang ingkang dinakwa
saking tapak kang katitik
cècèg lawan para kumisi aturnya

wus têrang cocog mupakat
nulya Amongpraja kancil
dhêdhawuh nimbali kidang
gogor warak kang tinuding
kuwuk môngka pangirid
rèh kajibah ngupaya dur
kinèn ngiring aristan
tumbak canggah aywa lali
kaladèkna kidang mring Gêbangtinatar

kori sarayuda mentar
mring wismèng kidang tumuli
dyan ngabèi kondur sigra
prapat kanan kering kerid
lingsang karo tan kèri
anyarêngi bidhalipun
bangke wus ngupakara
caraning lingsang ngêmasi
dyan ngabèi tan dangu wus praptèng praja

pêpak para saksi gumlar
ibut carik nambut kardi
ngrêsikkên sêrat papriksan
sakabèhing juru tulis
wus sami amumpuni
tan ana nganggo tinuntun
limpat-limpat sadaya
manitrèng kartas nyênêni
tan sulaya ukara lêpiyanira

yèn juru tulis manusa
arang kang bisa nyukupi
trakadhang baut micara
cotho yèn mriksa prakawis
ana kang bangkit nulis
êtraping ukara kisruh
kadhang sawênèh ana
carik ngaku bisa nulis
ting jêmpalik nglarah nglantur ngayawara

tumpang-suh abali-bola
anggêpe wus bisa nulis
yèn tan tinuntun ukara
kacêmutan lir wong dlêming
seje lan Dyan Ngabèi
Amongpraja carikipun
kêthèk lutung rangutan
ingkang dinadèkkên carik
cêkak cukup brêsih titi sastra cêtha

wus nora ana cawangan
tan pati nuntun yèn nulis
bênêr rampak tanpa jidar
gampang singa kang ningali
saking wus olah budi
mangkono wong mangan wuruk
prayoga dèn telada
nahên kang winarna malih
sarayuda wus pinanggih lan arina

andhawuhkên pêrlunira
ingutus Mongpraja kancil
kinèn animbali sira
kidang yèn bôngga sun wisi
kidang nauri inggih
sandika umèstu dhawuh
parentahing nagara
kidang pinusara nuli
sigra kerid malêbu marang nagara

datan dangu anèng marga
prapta sumaos ing ngarsi
radèn ngabèi ngandika
hèh kidang apa kang dadi
sababe dèn talèni
wêcaa bae wong bagus
ywa sira matur dora
parentah waskithèng wèsthi
aturipun amba tan darbe prakara

ginrêjêg lajêng kabêsta
kairing sagung pulisi
sumakta tumbak lan canggah
ngêntosi bukti tan kenging
rèh prakawis kriminil
nanging kilap sababipun
sapunika paduka
mundhut priksa paran marmi
èstu kodhêng manah kawula bêndara

amba tiyang tani yuta
datan darbe ika iki
salami kawula gêsang
dèrèng nate dèn talèni
ing waupra pulisi
mikut amba winayungyung
kaarak lir pangantyan
tumbak canggah ngarsa wuri
akèh sato kewan kang kapapag nyimpang

kapungkur aturing kidang
Dyan Ngabèi maos sêrat pêrklaring
mangkatên ungêling têmbung
atur kula pun lingsang
klayan têmên purun nyanggi sumpah ulun
umur tigang dasa warsa
klairan ing wana Samin

griya wontên ngandhap gayam
dintên Kêmis jam sanga tanggal kaping
wolulas Sapar sutèngsu
inggih taun punika
amba sami kalaipan ngupa butuh
sarimbit lan rabi amba
anak kawula dwi kèri

sawêg umur tigang wulan
jalêr èstri wontên wisma pribadi
sêlaning tambi gènipun
kintên-kintên tigang jam
jam satêngah sawêlas kawula mantuk
rare kalih sampun pêjah
tatu dhadhanipun sami

gilang-gilang kuthah êrah
tandya kula nabuh têngara titir
samya tandang tôngga ulun
lurah lajêng papriksa
sami gadhahkintên tapak kidang mlayu
ngidak sutamba karweka
dèn maha têkaning pati

kawula datan tarima
nyuwun adil kangjêng parentah nagri
wit saking têmêning atur
tôndha dumuk kawula
titining kang dakwa surasane cukup
nuli maos prosès pêrbal
papriksanirèng pulisi

kumisi têtela têrang
myang pêrklaring aturing para saksi
kidang krungu dahat ngungun
aturing pasakitan
dhuh bêndara radèn ngabèi saèstu
midak bayi anak lingsang
inaning lingsang pribadi

nilar suta ngandhap gayam
Dyan Ngabèi Mongpraja ngandika ris
kapriye kidang karêpmu
sarupaning kainan
sêdya sira patèni sarèhning luput
yèn mangkono sabên ana
kang kainan pasthi mati

putêg kewran tyasing kidang
nêdya ngikal dirgama ing panangkis
matur mangkatên witipun
sumôngga ginaliha
awitipun midak bayi kongsi lampus
bab amba kagèt ingnala
dèn gêndhongi platuk putih

kawula dahat trataban
sigra mlajar midak bayi tan uning
platuk ingkang karya gugup
giris-giris tyas amba
tinulisan arina paturanipun
Dyan Bèi nulya dhêdhawah
animbali platuk putih

alap-alap kang lumampah
samantara platuk wus praptèng ngarsi
kapriksa pun paksi platuk
sira matèni lingsang
bayi loro sabab sira gawe kuwur
mring si kidang nulya midak
bayi kongsi têkèng pati

awit kalakuanira
agêgêndhong matuki kayu garing
sapiraa yèn tan nêmu
prakara tan dadyapa
balik lamun ana prakarane iku
tinarik dèn ukum sira
utang pati nyaur pati

ature platuk nalôngsa
mêlasarsa èstu kawula asring
matuki kajêng kang gapuk
kang awit wisma amba
wontên tigan dipun pitênah ing satru
kêmamang dhustha ing lampah
tanpa ngeman mring sasami

nyuluhi gowok kawula
katêmahan amba êngrêm tan dadi
bilih bayi nuntên lampus
kang wontên ing gowokan
bilih kula gêndhongi kêmamang rikuh
kapinujon wontên kidang
katênta kula tabuhi

sumôngga karsaning prentah
pangadilan sigra dhawuh nimbali
kêmamang prapta ing ngayun
kapriksa aturira
èstu sabên dalu obor-obor muhung
murih padhangipun lampah
kang awit pun garèng gati

rêmênipun pasang saya
netra grana amba kenging piranti
sumôngga atur pukulun
purun nanggi supata
garèng gati tinimbalan praptèng ngayun
dinangu umatur singlar
pasang klamar dèn akêni

môngka pangupajiwamba
sampun angsal takdir kodrating Widhi
bayi mila kongsi sêpuh
kados bênang wujudnya
saking dubur wahyaning kêlamar wau
sapintên kiyat kawula
purun-puruna masangi

kêmamang dahat sudibya
awit klamarkawula sangêt ringkih
sumôngga parentah luhur
dene pamasang amba
ngangkah kinjêng ingkang dahat kumalungkung
enjing sontên jêjogedan
tayuban tan bosên sami

punika kang kawulangkah
môngsa borong parentah dènnya galih
amba tiyang tani pikun
tan sagêd matur dora
sigra kinjêng tinimbalan wus cumundhuk
ngarsaning prentah pradata
kapriksa kawrat pêrklaring

tinurut awit arina
têkèng kinjêng pinriksa matur mungkir
têmên jogèd nglaras lagu
angon pathêt wirama
pun canthoka nabuh gôngsa siyang dalu
slendro pelog sabên dina
surèngrana gambir sawit

amba sakônca jogedan
dyan ngabèi utusan animbali
sarpa mandi kang ingutus
wus kerit pun canthoka
praptèng ngarsa kapriksa mungkir kang atur
bab mêjahi lingsang kijat
yèn nabuh gôngsa ngakêni

siyang dalu datan kêndhat
awit padhang saking kathahirèng ting
pintên-pintên atus èwu
pandam pating kalêncar
konang ingkang sugih dilah petroliyum
bêndara dipun galiha
atur kawula puniki

titining pulisi tama
kèhing sandhan wus sami dèn tariki
konang ingandikan sampun
kapriksa matur nyata
dêdilahan datan kêndhat sabên dalu
mangkatên atur kawula
mugi kagaliha mangkin

purwanipun sêsuluhan
margi ajrih yèn kenging wisa mandi
pun lele saeka kalbu
sami masangi borang
dahat mandi sintên ingkang kenging èstu
lajêng pêjah dening borang
manawi amba coloki

borang kang ampuh katingal
wela-wela kawula sami nyingkir
parentah dupi myarsa tur
konang aturanira
sandhan lele tinimbalan wus cumundhuk
kapriksa ature blaka
anjèrèng nalar ingkang wis

kawulèstu pasang borang
sabiyantu sakônca amba sami
kang sadarpa ampuhipun
rèhning kathah druhaka
pun rêkatha bêkta canggah siyang dalu
sumangkeyan patrapira
kamipurun ambêg luwih

saênggèn-êngèn sumêngah
datan ngeman dhatêng sasami-sami
kang parêk cinanggah purun
sumôngga ginaliha
sigra-sigra pulisi nimbali sampun
yuyu kerit pinusara
rikatan sumaos ngarsi

Dyan Bèi Kancil Mongpraja
angandika mring yuyu kang nèng ngarsi
hèh yuyu wêruhanamu
marma sira binônda
ana mayit lingsang warisira matur
sirèku kang gawe pêjah
bapak biyangne minta dil

purwane ngaturkên kidang
midak sutanira ro têkèng pati
arina wus ingsun dangu
mungkir nora rumôngsa
jawabira wit saka patraping platuk
platuk ingsun priksa kijat
sandhan mring kêmamang nuli

kêmamang wus ingsun priksa
uga mukir sandhan si garèng gati
parentah nilas ing laku
dangu si kêmlandhingan
tan rumôngsa ngaturake kinjêng iku
si kinjêng sandhan canthoka
canthoka konang dèn aprik

dupèh gawa êting padha
pangadilan mriksa si konang nuli
konang sandhan buron banyu
lele amasang borang
nuli lele sun priksa uga tan ngaku
mungkir dènnya karya pêjah
masang borang angakoni

sababe amasang borang
rèhning sira yuyu kang kumasakti
kumering-kering kumlungkung
tan pisah-pisah canggah
rêkatha tan darbe jawab mung tumungkul
marêbês mili kewala
ngrasa patrape ingkang wis

pan amocung parentah papriksanipun
ubêtirèng nalar
yuyu dhrodhog datan ajrih
watêkira jirih tumuli balaka

nguni ulun nyapit suku kidang mlaku
wontên lèpèn Oya
samantên buthêk rèh banjir
tanpa sabab panyapit amba mring kidang

dhuh pukulun kang kawasa ngasta kukum
atasing tumitah
marma prasaja pun dasih
saking ajrih damêl susahing parentah

sanèsipun punika amba datan dur
sampun malih ingkang
mêjahi lingsang kêkalih
warnanipun kewala dèrèng uninga

prentah dangu apa nyata kidang iku
sinapit sukunta
duk nyabrang Oya sirèki
sikilira ngarêp iku ingkang kiwa

kidang jumbul mirêngkên aturing yuyu
e e nora nyana
si yuyu kang nyapit sikil
kidang matur lêrês pun yuyu punika

inggih èstu suku kering gèn ampêru
amba mèh pralaya
sadarpa sandeyèng ati
tumulyamba lumajêng midak pun lingsang

sêdyèng kalbu enggala wruh rabi sunu
nanging rikalanya
watgata sukwamba nguni
tan uninga saking edaning rêkatha

têrangipun sarêng wontên ngriki matur
amba duk kapriksa
sapisan ngaturkên paksi
platuk seta kang karya sêriking nala

mangkya yuyu sampun ngakên têrang têrus
kawula tan trima
minta adiling nagari
lah sumôngga suku kula kapriksaa

tatunipun krowak maksih sêmu biru
sawêk timah-timah
nulya rahadèn ngabèi
andhawuhi sarayuda kinèn mriksa

inggih sèstu arina aturanipun
cundhuk lan rêkatha
dènira akarya kanin
wus kapriksa malih yuyu ing pradata

hèh ta yuyu dene sira nyapit suku
kidang kala nyabrang
apa sababe ing nguni
yuyu matur tanpa sabab mung sêmbranan

sêmana wus trang ngaku papriksanipun
nuli tinulisan
kamot ing sêrat pêrklaring
Dyan Ngabèi Kancil Mongpraja ngandika

wruhanamu para saksi-saksi iku
saha pasakitan
padha lêbokna ing sêpir
prakarane kudu munggah marang landrad

ingkang mutus sabab prakaraning yuyu
presidhèn rat sambang
kang kuliling mubêng nagri
wus mangkono unining anggêr Nèdêrlan

besuk Saptu èlêp rat yustisi mêtu
lingsang èstri priya
lan patinggi kêna mulih
lamun ana timbalan enggala seba

bubaran wus sadaya saksi tinutup
marma pinanjara
awit saksi kèmbèt juti
sêsangkutan jawabe tumbak-tinumbak

kinjêng platuk kêmamang kidang puniku
garèng gati konang
kodhok lele malbèng bui
datan pae manusa adiling praja

iya iku pulisi yogya tiniru
blandhit ruwêt samar
ewuh pakewuh asungil
suprandene bisa antuk katêrangan

saking putus pamarsudining laku dur
jlimêt anon warta
paribasaning pawèstri
kang wus komram ngêdom-dom sumurup toya

tan kadulu jarum lumêbu ing banyu
mangkono manusa
yèn kinon ngupaya juti
lah miriba pratikêle Amongpraja

yogya dèn nut lêlakon iki saèstu
yèn jaman samangkya
sêpiyun ngupaya titik
anèng paran nyêkêl layang gawe umbag

songar umuk biwara dèn go narutus
nrèthèk sabên pakan
mung golèk kalèlèt yakti
yèn micara nèng hunpoa lir adpokad

kèh kang krungu bisu tuli wuta wêruh
yèn iku utusan
labêt umuke tan sipi
kawarnaa kang anèng jêron kunjara

sampun dangu saksi saksènira yuyu
ingkang anèng wisma
lingsang wus dene patinggi
dhinawuhan arsa linandrad rat sambang

ari Saptu dinane kang wis tinamtu
kinèn sami seba
pêpaka jam sanga enjing
ngadhêp landrad pasamuwaning para rat

samana wus têkaning ari kang tamtu
ki pangulu jaksa
punggawa gêdhe ngrangkêp lid
wus pêpakan nèng bale landrad samana

sangkêp cukup prajurit kang jagèng kewuh
kori sarayuda
upas jinêman miranti
dene ingkang môngka wadananing jaksa

sarta kutu-kutu walang tagadwirada gung mungguh kang dadya pangulu
yeka uwa-uwa
palwaga kang dadi gripir
andaka kang môngka lid numêr sajuga

loro têlu sima warak samya lungguh
sadayambêg nalar
mring kukum Nèdêrlan ngênting
dene uwa-uwa wus nuksma ing sarak

datan dangu èlêp rat yustisi rawuh
Radèn Amongpraja
para garap angurmati
gita-gita tataning nagara mulya

mêmanisi kumpuling para lid
agêng alit sumaptaning tata
ingkang jaga pakewuhe
sirna wancaking kalbu
lir pranata Nèdêrlan bab ping
rong atus sêlawe prah
panjaganirèng dur
anèng pasamuwan landrad
wusing pêpak pasakitan saksi-saksi
pangagêng urut lênggah

presidhène nèng kidul pribadi
kiwanira kang lungguh pragosa
nuli pangulu keringe
jaksa ingkang sumambung
angubêngi meja sawiji
samya kursèn sadaya
nulya têngênipun
presidhèn lid nomêr juga
numêr loro praptèng têlu lunggyèng kursi
prabawa lir mandaya

wus tinata panggonaning saksi
aywa kongsi bisa sêkaitan
mring sakitan mamrih rèwèl
presidhèn adhêdhawuh
pasakitan kinèn nimbali
wus sumaos ing ngarsa
wèt Nèdêrlan nyêbut
rongatus patang puluh pat
kudu priksa wisma umurira tuwin
kang dadya panggotannya

sampun titi presidhèn tumuli
dhawuh marang wakilirèng jaksa
gajah kinèn ngunèkake
pandakwa kang ingatur
anêtêpi anggêr bab kaping
rongatus kawan dasa
gangsal ungêlipun
sawarnining pêpariksan
lan pandakwa jaksa ingkang paring uning
mring saksi myang sakitan

nyêbutakên ing purwa madya nis
dyan dinangu kidang mulanira
platuk kamamang arèntès
mlandhingan kinjêng wau
kodhok konang lele turnya ris
sadaya dipun sumpah
sadèrèngnya matur
paturanipun tan siwah
kadya ingkang sampun kasêbut pêrklaring
trangginas gripir landrad

sajêrone pranatan ing Indi
bab ping satus sangang puluh papat
iku gripir wêwênange
kang nulis anèng buku
datan kêna nurun pêrklaring
kudu trang gugat jawab
ijoaning ngriku
myang panangkising sakitan
mungkir ngaku gripir kang kudu nulisi
mangkono salaminya

nulya gugat saksi ôngka siji
tinimbalan sumaos ing ngarsa
ingagnyan sumpahe dhewe
jaksa kang nuntun wuwus
ki pangulu ingkang nampani
katib nyêkêli kitab
ingungkulakên wus
mangkana prasêtyèng lingsang
dêmi Allah rasulollah lamun kidib
ywantuk barkahing Kuran

ingkang arsa amba unjukkên mring
kangjêng priyagung kuwasèng landrad
nulya lingsang matur barès
lir ature ingkang wus
purwa madya wusana titi
presidhèn angandika
apa nyata yuyu
sêkawit kidang anyabrang
sigra kidang tinimbalan majêng ngarsi
sadaya matur têrang

cocog datan ana kang salisir
para saksi miwah pasakitan
dhinawuhan mundur kabèh
presidhèn galih kukum
mring pangulu jaksa para lid
lir anggêring panimbang
bab kaping rongatus
wolung puluh ro pratela
pangulu kang garani tibaning adil
mamèt daliling Kuran

uwa-uwa aturira aris
ingkang kasêbut wontên musakab
mangkatên lapal ungêle
man katlayu katilu
pardikane wong kang matèni
yaktine pinatenan
jaksa lid sarujuk
bab rongatus wolung dasa
gangsal wus sah patang prakara mêpaki
panimbanging para rat

sampun cundhuk kumpuling pêrgadring
nora ana siji kang sulaya
kukum anggêr myang kitabe
pancasing rèh kang dudu
arès saksi gya dèn dhawuhi
majêng wus anèng ngarsa
tata urut lungguh
kancil presidhèning landrad
adhêdhawuh mring sakitan saha saksi
hèh padha sumurupa

bab prakara patinirèng bayi
anak lingsang kang nèngngisor gayam
si yuyu iku purwane
sêmbrana ala nganggur
nyapit sikil tanpa prakawis
bakal ingukum kisas
nanging maksih tunggu
arès ponising nagara
Mêsir Kangjêng Nabi Suleman ratwadil
kang wênang ngukum kisas

dene kidang sabab dadi margi
midak bayi lingsang kongsi pêjah
kênèng paksa nyambut gawe
sataun lawasipun
platuk lawan kêmamang sami
karone padha salah
gawe laku dudu
tômpa paukuman krakal
nêlung sasi kodhok kinjêng garèng gati
konang ngrong sasi paksa

dene lele kinrakal sêsasi
wus mangkono êtraping wasesa
lajua tumapak bae
dyan presidhèn paring wruh
marang yuyu kang kukum pati
hèh yuyu sawusira
mangkono putusmu
sira arêp matur apa
supayane golèk mayarmu pribadi
yuyu matur sandika

mung mangkana ciptanirèng ati
iki kukum kasalahan ingwang
sungkan nganggur dadi rèwèl
nêrak walêring ratu
têmah tômpa adiling nagri
sumôngga aturira
amba tan darbyatur
samana landrad bubaran
pasakitan binalèkakên mring sêpir
pranteyan nambut karya

dene para saksi lan patinggi
santerone samya dhinawuhan
mulih ring wismanira ge
angêntènana dhawuh
arès ponis saka ing Mêsir
Suleman wicaksana
bêbênêran luhur
lingsang tyasira gambira
sukur sukurira amarwata siwi
wêdyasih ing parentah

kang mangkono kukuming Hyang Widhi
dadi paribasan adilollah
kang wus kalair jatine
prakara samar lêmbut
amung Gusti kang sipat ngalim
waskitha ing alêmbat
wong ala katêmu
kalakuan palacidra
nadyan nora ana kang wruh lami-lami
kawadakèng prakara

tumibaning wêwalês nagari
kukum adil dadining prajarja
jêjêg ngawruhi lakone
kasub pratamèng lêmbut
amancasi sukêrtyèngnagri
kang rawe-rawe tatas
titis têtês têrus
ing anggêr kukuming kitab
brêsih titi tata laraping prakawis
mimbuhi kautaman

marma wajib atasing aurip
gêgulanga kukumirèng nalar
kukum iku bènèh-bènèh
sanadyan bapa babu
sadulur myang tôngga têpalih
têpungan sasanakan
ana kukumipun
marma aran Amongpraja
amarsudi pranatan tataning urip
marah ing pangadilan

yèn wong urip wus bisa ngadili
sajêroning ati ana jaksa
patih pangulu presidhèn
kang wajib mêngku kukum
angukumi barang sakalir
sadulur mitra sanak
tuwin bapa biyung
kasêbut swarjanotama
kotamane ulah tata tuwin adil
kanggo sadina-dina

dene kewan sadaya puniki
sajêroning raga ana praja
kang bisa amatrapake
sayakti nora ewuh
barang wuwus barang panganggit
gitaning murtitama
yeka aran kawruh
ngèlmu kang luwih utama
bênêr luput jroning ati dèn kawruhi
sugih miskin datan was

padhang nrawang ingkang pikir wêning
sênêng urip tumêkèng antaka
kukum praja sakarone
lire jêro ing kalbu
anglakoni ayuning budi
sabar paramartèng tyas
nanging kanthi mahkum
têgêse duga prayoga
lire adil jaba lakuning nagari
tan pae jêronira

kang mangkono gêgolongan ngèlmi
budi ayu nuksmèng agal lêmbat
duga watarane ngêntèk
titi utamèng laku
lakuning wong swarjana murti
karsayu nyamahita
pamêngkuning idhup
wêruh jaba jêroning tyas
iku Kancil Amongpraja kang binudi
dayèng sinau nalar

jaba jêro kang dèn aji-aji
kudu dèn ajar ing kautaman
wit raga manut sapangrèh
kana kene kacakup
marma ngupa cukuling ati
saka sajarwèng liya
mungsuh dadi wuruk
arda murka dadi wulang
kere ngêmis gawa bathok mituturi
kang nglangut lamat-lamat

nyamut-nyamut ingkang durung tampi
wulang saka badanirèng liya
tanggapa tyasira anggèr
kang ala mulang bagus
wus dene wong kang tindak bêcik
nanging kang durung tunggal
budi aywa gugu
aywa ge-age cineda
lan aja bèrbudi sarta aja cêthil
wruha adil jro jaba

pira-pira kang gumlar ing bumi
bocah cilik mulang marang sira
wong tuwa nuntun mring kowe
arda dupara iku
nanging nyata wasita iki
upayanên supaya
jajah ing pangawruh
dadya kukum jroning nala
lêlantihên apalna sajroning ati
papan kang tanpa sastra

têgêsira tulis tanpa mangsi
yèn wus manjing sajêroning garba
kalamolah kakikine
kitab kang bôngsa luhur
wingit muluk nglangit tan kèksi
muhung wong wicaksana
ingkang bisa wêruh
marma ywa pêpeka sira
gêgulanga duga wataraning urip
lair batin prasaja

gambuh ingkang kawuwus
arès ponis mangkya prapta sampun
saking Mêsir rat gêdhe kang wus pêrgadring
Suleman kang maha agung
prakara yuyu kapêdhot

putus rampunging rêmbug
radyan bèi mangkana kang dhawuh
mring dwirada dina Saptu benjing-enjing
èstuning paseban kukum
sadaya kinèn mirantos

saha saksi sadarum
pinêpakna anèng alun-alun
kori sarayuda prajurit kang baris
gajaksa aparing wêruh
yuyu kang anèng jro gêdhong

mangkana dhawuhipun
hèh rêkatha dina Saptu sesuk
sira èstu katrapan adil nagari
nêtêpi putusing rêmbug
ginantung tumêkèng layon

ana ing alun-alun
saking dhawuh amung lêt sadalu
saksi-saksi lanang wadon lan patinggi
wus sami sumaos kumpul
Kancil Amongpraja miyos

dene pancakanipun
pagantungan wus samaptèng ngriku
yuyu saking panjara ingiring mijil
gumrudug kang urung-urung
kumêrab sato kang nonton

wus pêpak lunggyèng ngayun
ponis saking Amongpraja mulung
tinanggapan ring jaksa punang kintaki
gajaksa nulya dhêdhawuh
hèh yuyu rungokna mêngko

iki layang ponismu
sun wacane akèha kang krungu
dadya conto mrih ngati-ati ing wuri
môngka kaca bênggala gung
mulang sakabèhing sato

ringkêsan kang kasêbut
ingkang awit asma Kangjêng Mulku
kang abaris ingaban plasêntir guwir
iyèku kurmat panjunjung
tata luhuring karaton

surasèng ponis cukup
ringkêsaning nalar kang kasêbut
saksi-saksi saha panimbangirèng lid
ngaku pamungkiring yuyu
tibaning krampungan layon

kancinganing srat nyêbut
wèt sêtatblad pathokaning rêmbug
kang kinarya wêwaton pancasing pati
tuwin kukum sarakipun
yuyu munggah pancaka lon

lawe sumingsêt gupuh
dyan pinêsat rêkatha gumandhul
wusnyantara yuyu yitmakanira nir
ragane kèri gumantung
tandya ingudhunkên alon

susawa sinungkên wus
marang lingsang jalêr èstri gupuh
tinampanan gya dèn mamah têkèng mangkin
lingsang pakanane yuyu
sigra bubar kabèh sato

akèh kewan kang ngungun
dupi wêruh kasêntikanipun
Amongpraja dènira nibakkên adil
dadya lupiya sawastu
dening walang taga sato

jatine kang ginantung
têkèng pati kewan kang sami wruh
kang supaya dina wuri padha eling
ngungkurna panggawe dudu
ngarêpkên budi krahayon

kang wus mati nora wruh
mung kang urip padha amituhu
ing parentah tata têntrêming nagari
saka prabawaning kukum
kabèh idhêpa pakewoh

samana saya guyub
sato kewan satanah Jawa gung
wêdi asih mring Sang Amongpraja Kancil
sêtya tuhu ngèstu dhawuh
kang tungguk kang rondha patrol

wus sasat ratu agung
kèhing kewan tan kêna ginunggung
lamun nuju paseban Sênèn lan Kêmis
ajêg jêjêge lastantun
kataman paramarta nom

dupyantara wus dangu
arjanirèng praja dhusun-dhusun
gêmah ripah pasir wukir loh jinawi
doracara sirna larut
akèh kang makbud Hyang Manon

tan pêgat limang waktu
ngluhurakên karaton Hyang Agung
akèh kewan kang dadi ngulama mukmin
kang môngka lêlurahipun
wa-uwa pratamèng kewoh

pintêr mring sarak putus
tajêming tyas rina wêngi sujud
makbudollah narupakkên cipta êning
anglanggêngakên pamuruk
mukmin akèh kang sumaos

kèhing dalil ginêlung
têmbung Arab têmbung Sam têmbung Rum
Kitab Kuran kang mêmêk kang wêrit-wêrit
datan kewran wus kacakup
sigêg gantya kacariyos

wontên sawiji bajul
dibya sakti santika gung luhur
apêparab Kyai Lurah Kalasrênggi
kang kahyangan anèng kêdhung
kali Lêrêng jêmbar jêro

waktu samana nuju
môngsa katri tanpa ana têruh
kali ingkang cilik-cilik asat sami
kang gêdhe mèh tanpa banyu
têmah arang bathang anjog

marang ing Lêrêng wau
santerone kali Lêrêng ngriku
yèn janmaa pacêklik larang rijêki
kèhing wiyangga nênuwun
salat kajad mring Hyang Manon

kang môngka adat bajul
yèn ngupaya bukti bathang buthung
nora mêtu saking sajêroning warih
sarèhne cilik kang ranu
arang ana bangke sato

nanging satunggal wau
kang sadarpa murka tyasira dur
marma kongsi katêlah Ki Kalasrênggi
putus pratikêl mrih dudu
yèn rugu parane adoh

kongsi prapta ing gunung
wana-wana têbih saking banyu
amila tan kongsi kêkurangan bukti
asring ngrodapaksèng laku
ngincih yèn wêruh bêburon

lasar têguh timbul tus
putus lamun maeka mring makluk
yèn sêsaba mring dharatan alas Pripih
kadhang munggah gunung Jêruk
kambah kiwa têngên kono

baya siji puniku
kang nglurahi kali Lêrêng wau
saking nakalira karan Sambangmargi
kèh dalan mati witipun
bajul kang laku mangkono

paksa kuwawa dir gung
kathah sato kewan kang kadaud
kaprajaya dening buaya wêwêri
samana ing dina naptu
Kalasrênggi luru sato

wus antuk kongsi tuwuk
turon sukunirèng gunung Jêruk
ing jugangan papane asilir-silir
kang sarta bantalan uwuh
maskumambang kang gumantos

kanan kering jugangan akèh wit jati
dene nginggilira
wontên prabatang wus lami
rungkat sumendhe ing êpang

kintên-kintên sampun wontên gangsal warsi
dene agêngira
kalih elo winitawis
panjangipun kawan cêngkal

wus adate baya lamun mêntas bukti
anjajah wanarga
raga cape sigra ngisis
kasilir ing samirana

bajul anèng jugangan sênênging ati
turu ngenak-enak
nuli ana sindhung prapti
bajra riwut pôncawora

prabatang kang sumendhe têmah ngêbruki
nanging tibanira
nora ngêbruki mring Srênggi
amung nasabi jugangan

ambanira jugangan wau watawis
rong mètêr Nèdêrlan
ujure limalas kaki
jrone patang elo lawas

mujur ngetan kang môngka prabatang jati
ngulon rubuhira
dadya srêg nanging nasabi
buaya kagèt trataban

wus mangkana kamokalaning aurip
dene tan katiban
mung katindhihan sathithik
baya dahat ngungunira

nulya dêdêl ngungkil mrakungkung kang gigir
saking gênging batang
jati ingkang anindhihi
êntèk rosane tan kangkat

siyang ratri dêdêl saha ngungkil-ungkil
nanging tanpa daya
marma putêg ciptèng srênggi
gêrêng-gêrêng garayahan

mahyakakên môntra dibya guna sakti
sadarpa mêmalad
kang nala sayuta sêdhih
nanging maksa tanpa daya

lêsah lêsu lês-lêsan lir pendah ngimpi
panon sunar jênar
nar-naran mung nyipta pati
munajad ring dhèwèkira

nuli muwus kaniaya têmên angin
sun tan darbe utang
nadyan kaki buyut mami
kaya uga nora utang

pageneya têka gêthingmu kêpati
apa dhêm-êndhêman
akèh kaananing bumi
mung ingsun ingkang kêbrukan

dhuh dewaku Hyang Baruna kang ngwasani
bêburon ing tirta
wêlasa mring Kalasrênggi
umanggih siksèng prabatang

sangsayarda bingung dahat mêpêt ati
mangkana ciptanya
kayaparan awak mami
sapa yogya angsung wêlas

môngka ingsun iki putus marang ngèlmi
apa sun mêminta
tulung marang Maha Sukci
yèn Allah pasthi tan bisa

nora ana Allah bisa mitulungi
lamun têtulunga
yaktine dudu Hyang Widhi
nulya bajul nabda sora

gêmbar-gêmbor tulang-tulung jêrat-jêrit
ing alama-lama
antuk kalih dasa ari
kèri gagra lan usika

labêd datan boga tuwin ngombe warih
wus estha gusthika
tangise sangsaya ririh
sabab saking lêsahira

amung kèri gêrêng-gêrêng ngrintih ririh
samana wus pasrah
ing nala narimèng pati
nulya ana dwi andaka

jalu èstri sami mantuk saking nagri
dene wismanira
ing wanarata kang nami
Mukammad Salèh pardikan

dêdêg agêng luhur mêmpênging birai
dèrèng darbe suta
antukira nêdya mampir
pawong-mitrane andaka

dhatêng wana Pangasih sipêng saratri
enjing dènnya pangkat
ngidul ngulon mampir malih
mring gunung Jêruk mèt boga

kathah tarulata pradapa asêmi
nutug panadhahnya
midrèng têtirahing wukir
banthèng miyarsa suwara

mêlasarsa nangis ngaruara ririh
anggêgèndèng trisna
Amad Salèh nabda aris
hèh yayi sira rungokna

ana swara udrasa gêgèndèng ati
yeka sêsambatnya
payo yayi dèn ulati
yèn sato kênèng rubeda

ingkang èstri sarujuk lajêng ngulati
samana wus panggya
ênggoning tangis kang ngrintih
ana sangisoring watang

baya ingkang katindhihan kayu jati
banthèng duk wruh wêlas
wus darbe kira yèn sakit
katindhihan ing prabatang

dahat jêngêr gêtun ngungun banthèng kalih
nulya alon nabda
Mukammad Salèh lan srênggi
karana apa buaya

ingsun kira nèng kene sira wus lami
kacihna swaranta
sêrêt netyanira lutih
lah ta sapa aranira

kali ngêndi baya kang sira omahi
mrene golèk apa
Srênggi mangsuli wor tangis
hèh banthèng wêruhanira

panêngranku wong akèh kang angsung nami
Kyai Adipatya
Kalasrênggi krajan mami
kali Lêrêng kulon ika

nadyan baya sun iki dadi bupati
amasesèng tata
mancasi dora dur karti
putus saliring kagunan

tamtu bae sira maido ing ati
nanging iya layak
ingkang angarani kidip
dene nèng kene purwèngwang

têkèng dina iki wus rongpuluh ari
nguni sun cêngkrama
ngèksi wana-wana wukir
sayah nuli sun sareyan

nèng jugangan kang sun turoni puniki
romot-romot kathah
suda prayitnèngsun tan wrin
yèn dhuwur ana prabatang

durung suwe nèng kene bajra gung prapti
ngrubuhkên prabatang
bagyèngsun nora nindhihi
wus antuk rongpuluh dina

datan nendra tan bukti lan nginum warih
sun ngantêp karosan
dêdêl batang datan kongkih
japa môntra nora guna

kèh kamayan mujijad dayaning budi
sirna tan tumama
wus takdir kodratollahi
yèki marganing pralaya

mung gêtunku lawas têmên nora mati
marma kamahyangan
bagyèngsun tanpa upami
brangtaningsun tulungana

wuwuse sarwi anangis
ngrêrêpa noragèng sabda
hèh banthèng wêlasa mringong
wêtokna saking sangsara
luwara duhkitèngwang
lamun sira tan têtulung
luhung untapna pralaya

tumêkaning jaman sukci
sukur sèwu sira bisa
ngungkil watang jati kiye
sun kira kalamun sira
guyub saeka karsa
lan rabinta barêng junjung
pasthi kuwawa sun mahya

luwar saka ing bilai
sun mulih mring wismaningwang
nglairkên bungah sun banthèng
katêmu swami lan putra
sêlir parara-rara
kang wus lawas ngayun-ayun
iba sukaning wardaya

apamanèh sun tuturi
mulyèngsun saka ing sira
kang nyambungi umur kowe
mendah dene kabagyanta
sajagad tanpa sama
kabotan olèhmu mikul
nampani piwalês ingwang

kaul sun yèn bisa mulih
mring kali Lêrêng wismèngwang
ibaontungira banthèng
sun darbe uni yun ganjar
sawiji akik loyang
wus warna kalpika mancur
ngungkuli cahyèng jêbarjat

êmbanane wêsi kuning
akèh barkah sawabnya kak
sapisan slamêt jisime
kapindhone mêngku drajad
ping tri sugih arta mas
sêsotya sasaminipun
ping pat sinihan ing jagad

dene punang wêsi kuning
puniku ratuning braja
waja wêsi mandi kawon
tênung blutak wisa tawa
jin setan bubar sirna
ing nguni pêparingipun
Nabi Kilir Maolana

prabawa kang gêdhe malih
luwih parlu mungguh sira
yèn nganggo ana jroning we
kêdhung talaga samudra
blas sirna lir dharatan
tan krasa nèng madyèng banyu
sabarang apa pratela

puniku dayaning akik
tamat lir ana dharatan
andaka lamun siranggo
anèng pucuking sungunta
sun kira nora sêsak
lananga wadona iku
kang nganggo padha sêktinya

lan manèh ujar sun nguni
singsapa têtulung ingwang
junjung watang jati kiye
sun arsa kaul nayuban
kang sarta ôndrawina
ngaturi para tumênggung
bupati môncanagara

sagara kidul puniki
bupatine pira-pira
saha asistèn residhèn
wadana asistèn kathah
mantri pulisi dêmang
myang kliwon riya panèwu
mantri sapangrêmbenira

pakampungan urut margi
asri tinon saking ratan
omah gêdhong pagêr tembok
toko lusmèn Jawa Lônda
sabên dalan prapatan
toko cina lan pak candu
wong adol sabarang ana

pasar gêdhe pasar cilik
gumêlar dêdagangannya
kang mancèrèt kang mancorong
pating krêtip pating glêbyar
kang èdi endah-endah
triko sutra lakên bludru
warna-warna neka-neka

pèni-pèni raja-pèni
gurubakal guru-dadya
ingkang pêtha wala ijo
gêlang kalung timang jlebrah
suwêng mêntul jungkat mas
pinatik barliyan mancur
pasèt jumêrut lan mirah

ali-ali warni-warni
lintring tajug myang bandhilan
gunung sapikul dhapure
barliyan pasèt klethekan
mas ore dhêdhacinan
dhuwit uga tanpa gunggung
sêmat rupiyah têngahan

talèn kêthip sarta kêlip
benggol sèn bribil Nèdêrlan
wang krêtas atusan ewon
nyèkêt nyalawe nyadasa
saiba sênêngira
lan malih punaginingsun
yèn sira wus praptèng kana

sungu tracakmu sun rukmi
tinarètès ing barliyan
kang tig-tig iba abyore
sun uga duwe kêmasan
sarawèdi ing Banjar
sun kon gawe kalung gumyur
orloji mas timang jlebrah

swaminta ingsun praboti
suwêng kang panunggul sanga
intên nyakêpêl gêdhene
sumping kalung gêlang kana
tuwin kang larap sutra
èstu rinta tambah ayu
kaya Rarasati swarga

yèn wus sami sun dandani
wastra lakên bludru sutra
sun arak gamêlan gêdhe
slendro pelog myang musikan
cokèk angklung tarêbang
ingiring ngulama jamhur
mudyastuti marang sira

mubêng bètèng drèl ngurmati
pistul bêdhil kolontaka
mriyêm ting glêgêr swarane
arsa nunggang apa sira
krêmun joli jêmpana
bèndi siyas kareta kus
ingsun sadhiyani sira

ôndrawina rina wêngi
lampu sèwu ingsun pasang
diyan dhudhuk gantung triyom
rêsbang kursi meja kênap
minuman kas-êkasan
janèwêr bètêr lan pèrmut
sampanyê anggur myang konyak

sêtrup amaneka warni
banyu ès banyu Walônda
bir marsala myang anisèt
pêpak kabèhing minuman
akèh lamun ingetang
srutu pêpak tanpa petung
ampêg ampang gurih ana

pêpak ananing jaladri
sun tuturi pêpanganan
taho cing sonjin tang kuwèh
pastil kênari widaran
kêringan bangkèt adas
mari myang kombinatiyun
pêpak wutuh têtromolan

bludêr podhêng prol myang lapis
soklat makrun kêmbang gula
pankuk kongkuk lawan kulbèn
lidhah sardhin lan martega
salêm masakan sabrang
bêstik ase lapis sêmur
jangan sop gorèng-gorengan

sambêl gorèng pête èbi
dhèndhèng ragi dhèndhèng bakar
bakmi sosis lan capjae
mihun tahu gorèng ana
sêgane warna rolas
wedang tèh gulane batu
tekone gondhok kêpikan

yèn esuk wedangan kopi
sinaring nganggo pêrêsan
utawa kuninging êndhog
cèrèt kumrêngsêng tan kêndhat
anèng anglo kewala
rina wêngi lamun ngunjuk
ajêg angête tan gêla

dene kang darbèni akik
pilihan jroning samodra
ing kono tan ana loro
iya amung jênêng ingwang
kang darbe akik loyang
marma mukti run-tumurun
nutug main pêpanganan

mêmangan madon madati
apyun pirang-pirang rêmbat
ingsun esuk sore nyêrèt
ngêcêng candu garang bakal
tayungan awar-awar
bakale sugatanipun
banthèng marang sira benjang

puluh-puluh wong wus dadi
punagi sing sapa bisa
nyambungi urip sun banthèng
sun tuturkên garwa suta
purwèngsun urip mangkya
sirèstu inguthun-uthun
widada sinung pradana

abot kapotangan urip
kang nyambungi umur sira
sasat malaikat kaot
Ngijrail prapta sung nyawa
manawa sira wêlas
sarimbit padha sarujuk
jongkèng sisih kulon wetan

sanadyan sun têkèng pati
yèn wus panggih garwa putra
maris pusakèng sun kabèh
dhuwit pirang-pirang yuta
môngsa anaa ingkang
ngêdum yèn sun durung mantuk
dadi ngamal siya-siya

lan waris dadi bupati
sun srahkên putra kang ngarsa
saking bojo tuwa dhewe
kang pantês nampani drajad
sukur yoswèng sun dawa
anakku dadi tumênggung
ingsun pribadi bupatya

payo banthèng jalu èstri
lairna wêlasmu padha
marang sapadhaning sato
kang dahat nêmu sangsara
lunturna kawlasanta
nulya banthèng èstri kenyut
mring sabda kang amiluta

sadarpa wêlas lan melik
ujar pratignyaning baya
Ki Adam Salèh sabdane
hèh ta yayi kayaparan
si bajul minta wêlas
prabatang bisane glundhung
saka gigiring buaya

ingkang èstri anambungi
dhuh kyai prayoginira
dipun tulungi lêrêse
adatipun kasangsaran
yèn tinulungan luwar
nêtêpi prajangjinipun
sanadyan pun baya cidra

kang sipat samingun basir
yakti datan kasamaran
mring kang têtulung krahayon
paribasaning ngakathah
wiji sinêbar padhas
lawas-lawas masthi tuwuh
puniku ngamal utama

punapa malih pun Srênggi
darbe atur kathah-kathah
punagi kasagahane
yun nyukani akik loyang
êmbanan wêsi jênar
sumôngga kyai puniku
kajêng sami dipun ungkal

jinongkèng saking sakêdhik
sisih sewang kilèn wetan
sarana sungu kemawon
nanging baya prayoginya
ingantêp kang pratignya
têmên-têmênirèng kalbu
arsa angsung akik loyang

nulya dèn antêp pun Srênggi
sêtyatuhu wus supata
banthèng ro tumandang age
mahyakkên kêkuwatannya
angungkil kering kanan
umanjing karnun tumanduk
dangu datan kangkat-kangkat

mrês budi wikrama wrêdi
mathênthêng urat myang tulang
bayu kulit daging kabèh
mandhak mijilakên lênga
tala ing punuk rata
midrèng ôngga sasat adus
yèn kadibyaning andaka

Bandung Bôndawasa dadi
prabatang jati wus kangkat
kagila-gila rosane
sawusing mênga buaya
brangkang mêtu saksana
blonging tyas ananging nglumpruk
ôngga tan bangkit gulawat

bab anèng kono wus lami
tanpa boga arangnendra
marma samubarang cape
baya alon sabdanira
banthèng ingsun atêrna
mring kali Lêrêng krajanku
aywa tanggung karyotama

lawan bakal anampani
wêwalês kang tanpa timbang
aywa wancakdriya banthèng
angun-angun nambung sabda
yèn mangkono karsanta
ingsun tutkên salakumu
aja sumêlang ing nala

dyan lumaku nglêlêr rindhik
saking lêsahirèng raga
pêt-pêtan mêtu konange
tôndha yèn dahat ngrêkasa
panon sumunar pita
kuning sabarang kadulu
alon sabdane buaya

kayaparan awak mami
dene wus nora kuwawa
bok ingsun gendhongên banthèng
babarpisan kadarmanta
tumulung kauripan
aywa tanggung karya bagus
basuki susilotama

wruhanta budyayutami
paramarta mrih widada
rila eklas ati salèh
ngamal katur ing ngayunan-
ing Dat kang murwèng ngalam
aywa mamang laku bagus
Pangeran sipat ngaliman

banthèng ciptanirèng ati
ingsun tulungane pisan
mokal cidraa wuwuse
rèh dudu bangsaning rucah
isih buaya têngah
tôndha kasaguhanipun
awèh barang neka-neka

yèn tan darbe nora bangkit
muwun kang kaya mangkana
tumulya bajul ginendhong
ing gigir de suku ngarsa
kang loro ngrangkul jôngga
sirahe tumumpang punuk
banthèng wadon atut wuntat

samantara lampahira
praptèng têpining Pragawônta kali
nuli anyabrang ing banyu
rèhning môngsa katiga
cêthèk bae banyune kang dudu kêdhung
banthèng nulya pasrangkara
mudhuna wus praptèng kali

mlakua sun atut wuntat
môngsa ingsun tegakna sira srênggi
bajul muwus mêlasayun
payo banthèng ngidula
wruhanira Bagawônta iki dudu
karaton ingsun andaka
kali Lêrêng kidul iki

yèn wus tumêkèng têmpuran
Lêrêng Bagawônta dumadi siji
wus parêk lan karatonku
udhuna jroning pura
kang supaya para putra garwa mêthuk
wêruh sira gendhong ringwang
saiba bungahe sami

pramanakna yèn wus cêdhak
ana tôndha manik warih dumêling
mangidul sathingthik wêruh
sitinggil brajanala
sri panganti dana pratapa kadulu
banthèng lêga nalanira
baya maksih anèng gigir

wus têbih antaranira
saya ngidul mundhak jêro kang warih
saput sampil toya sampun
banthèng malih wuwusnya
lah buaya nèng kene prayoga mudhun
baya bêkuh aja-aja
katanggungan gawe bêcik

ngidula sathithik êngkas
ingsun kira rong puluh cêngkal kèri
yeka alun-alun ingsun
aywa uwas sumêlang
mêlang-mêlang watir bab jêroning banyu
lamun barêng lawan ingwang
nulya banthèng ngidul malih

anjog têlênging narmada
tyas kumêsar ciptanira ing ati
krasa ginêgêt kang punuk
cinêngkêrêm ing cakar
mracihnanibaya murang silèng ayu
banthèng muwus mring swaminya
hèh nyai balia nuli

aywa sira atut wuntat
nadyan mati yayi salah sawiji
têrang yèn baya mrih dudu
druhaka arda murka
nulya ingkang èstri cangkelak wus wangsul
jinjit wus tan ngambah lêmah
nglangi nulya têkèng pinggir

klithihan anyungar-nyungar
ngetan ngulon bingung wêlas ing ati
wêruh lakine nèng banyu
kaloloh ing pitênah
nêdya labuh ambyur kang priya mring ranu
nanging tan awèh têmahan
nèng tawing kewala ngèksi

dènnya samyadu karosan
ngantêp paksa ambêg dibya gunasti
punang banyu lir kinêbur
banthèng wus tanpa daya
rèh punuke wus kinakahan ing bajul
kapindhone kalah rosa
sabab dudu bôngsa warih

mênang ingkang darbe blabag
banthèng sabên minggir tansah tinarik
ginèrèt mring têngah banyu
nadyan pinggiring padhas
nanging malah ana têlênge ing kêdhung
gobag-gabig lembak-lembak
buaya ascaryèng ati

wus mangkana buron tirta
ing nguni wus cape tan bisa mosik
dupi wus kambah ing banyu
pulih dadak sakala
kuwat manèh saha ngisêp-isêp punuk
suku ngarsa nyêngkrêm jôngga
kang wuri nyêngkêrêm sampil

buaya wus tanpa wêlas
muhung eling sato dharat mring warih
kalasrênggi sabdanipun
mèsêm winor pangerang
sira banthèng wus pasthi dadi mangsanku
kewan dharatan mring toya
nora wurung sun jêjuwing

sun pragad sun rêncak-rêncak
rèh mêmangsaning wiyangga sirèki
têka kumasura purun
sungil rumpil sirambah
dudu sanak pawongmitra kwanuhaku
mandhak satru kang wus nyata
pêpêsthèn kodratullahi

dadi panganing buaya
santerone bêburonirèng warih
saha kewan samudra gung
padha doyan mring sira
narimaa kinarya pista bangsaku
sadaya isining toya
akèh kang nganggosèrèpin

sarat dhasaring pikuwat
lah sandhangên banthèng ganjaran mami
aywa katanggungan bagus
budyambêg paramarta
martotama utama samining makluk
rila daging tega laya
lara tan mundur sanyari

kang mangkono sabilollah
wruhanira dêdalan ring Hyang Widhi
kêtampan sêmbah bêktimu
sah sira ngaku Islam
awit wani nêtêpi unining usul
saka kaoling ulama
lapal kang mangkene iki

kandhane kang ahli kitab
al Islamu dabikul nupusati
têgêse wong Islam iku
nambêlèh napsu lirnya
ala napsu dene nyawamu sun kêlun
nrimaa akiring dunya
ing akirat nêmu swargi

kang langgêng tanpa wusana
luwih nikmat munpangat swarga nangim
seje kang lir awak ingsun
wus kapir na-kumuna
pasthi lamun nraka jahanam sun têmu
kêkêl nora luwar-luwar
cundhuk lan dalil ngakaid

wa ama kapiru pinar
pardikaning kapir sajroning gêni
salawase nora mêtu
marma banthèng nrimaa
ywa sumêlang sira pasrah daging punuk
dadia sidêkahira
Gusti Allah ngudanèni

saiki nadyan tan ana
ananging Dat mulya ingkang mangèksi
wallahu ngalimun guyub
Allah priksa ing lêmbat
kalamolah nulis ingkang tanpa dhawuh
nyathêti klakuan umat
ala bêcike katulis

sirèku banthèng sarjana
murtyèng titah salèh budyayutami
raharja nuksmèng silayu
dêdana nyamaita
krêtartèng tyas nirmala wus nora keguh
gagah kuwat ngudi wirya
wicaksana ahli budi

kongasing jagad wiryawan
midrèng dunya pinacak ing pawarti
Lônda Jawa tuwin Mlayu
angabarakên sira
luwih rilan sabaring tyas luwih bagus
sajagad rat tanpa timbang
karsanta yu arjèng kapti

iki aran akik loyang
ingkang nganggo êmbanan wêsi kuning
ningna banthèng tyasirèku
okak-akik tan ana
kunang-kuning jaba mung daginging punuk
kang sun pundhut rodapaksa
krana sira mungal-mungil

sêmune kukuh tan rila
wus katara polahira puniki
sun pasthèkkên angun-angun
kulit dagingmu sirna
nadyan balung lawas-lawas ajur mumur
yèku rupaning sampurna
banthèng nulya nambung angling

krêpana amanuhara
angrêrintih murih lumunturing sih
dhuh bajul mitrèngsun bagus
bagas gagah prakosa
satriya tus putus muna silèng ayu
murang arjaning susila
ngrusak tataning aurip

nglêbur pranataning dunya
mahyèng kara kararda gama suci
bubrah darmaning tumuwuh
uripmu mung sapisan
sira tega ing patiku tanpa koguk
panjalukku marang sira
mung emuta bae srênggi

tatkala amanggih papa
amung kurang sathithik tibèng pati
patiladan nora patut
katindhihan prabatang
aja ana ingsun sapa kang têtulung
ngluwari sangsaranira
mêtu wus tan sipat srênggi

lêsah nglumpruk lir gusthika
nulya ingsun gendhong kaulmu dhrindhil
kang mokal elok sumaguh
punagi malês mulya
malah sira kala durung bisa mêtu
prasêtya kanthi supata
nulya ingsun laksanani

sira tan bisa lumampah
wit pêt-pêtan panon sumunar kuning
saking bangête kang lêsu
sun gendhong praptèng toya
sun kon mudhun sira ngajak maju ngidul
dupi praptèng kene sira
dursila tega ngalani

upama sun balang kêmbang
kang sarwa rum sira ambalang tai
buaya paran karêpmu
nurut warahe sapa
mirit saking kitab apa gandhulamu
surti wulangrèh wiwaha
pustaka tajusalatin

tekawardi asthabrata
suluk Kuran ambiya jroning tapsir
akèh kang nyêgah durtayu
sarupanirèng bôngsa
salumahing jagad padha ngulah ayu
dadi gêgaman pralaya
Cina Lônda Bugis Bali

Hindhu Butun Puwa-puwa
Alipuru Aprikah ulah dini
sajarwa tutur kang bagus
supaya tamèng nala
nadyan nora luru mung ywa karsa dudu
mupakat sakubêng dunya
kinèn widada nèng bumi

sinome anglêbur tata
kautamaning dumadi
baya gandhulamu apa
ywa kadawa mahyèng budi
tumutur tan prayogi
saturunmu tan wun kèlu
emanên turunira
yayah tindaking sudarmi
muhung darma warta utama ring suta

yèn mangkono karsanira
murwani wulangrèh juti
arda murka ngrusak tata
susilèng rèh waton dalil
wit ngadam praptèng urip
kinèn ulah kang rahayu
wêlas mring sapêpadha
apa baya sira lali
Kangjêng Nabi Suleman mulang mrih tata

lakuning nagara krama
duga prayoga ywa lali
pinrih nglakokakên têpa
kang kêna dipun lakoni
apa manèh saiki
ana kang masesèng kukum
atasing sato kewan
pinardi ngèksikara di
rina wêngi sinakolah ulah arja

wèt sitruksi sêtatsêblad
rèhtêrlik organisasi
kabèh dadi pangajaran
aywa na dursilèng budi
kang sapa tan mraduli
bakal pinidosèng kukum
iyeka Amongpraja
ing Gêbangtinatar nagri
kang jumênêng wakilnya Nabi Suleman

swagnyana krêtartotama
mulasara kèh pranatis
mangkya karya mulyaning rat
maling mala sirna gusis
akèh tobat mring Widhi
padha nglakokkên rahayu
têmah sira bidêngah
pasèk tekatmu lir kapir
lah elinga ywa kongsi kadawa-dawa

sun krungu wicaranira
sarambut pinra sakêthi
nora ngira kelasèng rat
dadi wong kapir Yahudi
kèh kitab Kuran kadis
siralap pituturipun
nanging cêgahe tanpa
sacuwil kang dèn lakoni
lah wêlasa mring uripmu dhewe baya

dene wani-wani sira
nglakoni laku tan yukti
]drêngki srèi tanpa wêlas
marang uriping sasami
suka mitênah mamrih
karusakaning tumuwuh
kang kaya raganingwang
potang karya tanggung urip
praptèng toya kocidra tyasmu dursila

wêruha gumlaring jagad
gêbyaring tranggana sasi
surya prabawane padhang
siliring maruta midit
ilining banyu kali
sagarane nora pênuh
yeka kuwasaning Dat
kang wajibul maujudi
kabèh ngalam ginawe dening Pangeran

sanadyan wujudmu baya
wus pasthi ana kang kardi
bapa biyung nora bisa
jaba mung kang Maha Sukci
kuwasa sipat ngèlmi
lah pagene sira limut
tan mèstu cêgahing Hyang
kang lantaran para nabi
sinêdhahan ngabarakên mring kawula

lah aja mangkono baya
uculna ywa nyupêt urip
kanthi paksa rodèng kara
sira wèh dêdalan pati
saking drêngkining budi
nglantur ngumbar hawa napsu
wruha ing têmbe pêjah
anèng kerat bakal manggih
badan kadidene nèng dunya tan beda

kang bakal tômpa ganjaran
bagya ala bagya bêcik
yèn sun kèhkên jarwèng Kuran
rèh sira wus bisa ngaji
sakêcapmu wus dalil
tapsir Kuran kang kowuwus
mokal yèn kalimputa
gêtun ingsun tanpopami
dene sira darbe tekad siya-siya

mêmagan marang paekan
tan ngeman marang sasami
sun kang têtulung sangsara
sira wus arêp ngêmasi
rina wêngi mung nganti
pêdhot pêcate nyawamu
sèwu kêthi tan nyana
nêmua dalaning urip
kang mangkono panjalukku mung elinga

buaya sumambung sabda
bênêr ujarmu angrawit
sêsorah mèt kitab Kuran
suluk asthabrata surti
liyane awak mami
sakabèhing ala gêtun
nanging yèn ingsun bungah
rèhning wus putus ing wèsthi
anêtêpi ing jaman angkara murka

lamun mangkonoa sira
durung wruh ubênging bumi
salin-sumaliningjaman
yèn jagade nora salin
mung lakuning wong urip
sabên taun santun-santun
iku têgêsing jaman
titènana kang nastiti
yèn waskitha sirèku nuksmèng sujana

dene cubluk têmên sira
wulang kuna kogandhuli
nênuntun marang wong tuwa
wong kodanan kopayungi
wong kluwèn koingoni
iku pangrasamu bagus
olèh tikêl sadasa
wêwalêsing Maha Sukci
iya bênêr nanging jaman iki cidra

nora kêna pisan-pisan
watara wus satus warsi
awite angkara murka
tumapak sun sêngkalani
sirna wuk pandhita ji
ôngka sèwu pitung atus
iku têkaning jaman
angkara murka puniki
kang waspada banthèng nganggo pôncadriya

rèhning sira sasat wuta
nganggo kuping sasat tuli
cangkêmmu bae katara
glogap-glagêp tanpa titis
seje kang kaya mami
bajul kang yanjanèng kewuh
titi surtyèng pamawas
ganal gaib tan kalêmpit
cilik mula sun ulah budi sujana

o beda bangêt lan sira
pama bumi lawan langit
yèn kumpul banyu lan lênga
nadyan awor seje pikir
nglakokkên cipta mêthit
miturut jaman kang klaku
sanakku duga-duga
sadulurku tapsir ati
dene rowang ingsun mung panyakrabawa

nora sukak karya mulya
mung mitênah sun karêmi
nasarake wong kang picak
blithuk wong kang tanpa budi
lamun sidêkah mami
wèwèh marang wong kang cukup
gendhong wong nunggang kreta
mayungi wong nunggang joli
atêtulung marang wong kang lagi bêgja

marma sira sun piala
rèh mring sun wus gawe bêcik
tumulung koripan ingwang
sun pundhut patinira wit
sun nurut jaman mangkin
angkara murka kang klaku
ingsun lakoni gampang
lakune jaman saiki
sugih miskin gêdhe cilik nora beda

sun jèrènge tampanana
nrimaa ingsun patèni
ywa budi kakehan polah
wus anèng kene yun urip
tegakna bae bêcik
gêtunku dene bojomu
nganggo sira kon mêntas
pancène barênga mati
loro pisan nadyan sèwu ingsun kurang

aja kang rupa mêmangsan
bisa dadi gêtih daging
nadyan wastra ingsun kurang
tan bisa cukup tyas mami
êndhasku dadi sikil
jêr akèh têmên karêpku
nanging kodrating Pangran
kang murwèng jagad sakalir
nitahake jaman iki kudu kurang

sun wus nglaya midêr ing rat
jajah praja ngêndi-êndi
wong kang sugih saya ngrêda
kang mlarat saya nyêthithis
wus dhuwur dèn urugi
kang lêgog tansah dhinudhug
kang akèh tambah kathah
yèn cilik saya sathithik
lah rasakna banthèng sajar sun ing sira

sabên wong kang nyithak bata
omahe gêdhèg ting pringis
tukang gêndhèng omah rajag
tukang kayu lawange pring
pandhe tan duwe lading
maranggi rangkane jlêbut
kadhang anganggo randhan
mangkono jaman saiki
wong kêmasan arang duwe timang jlebrah

sayang tanpa kêndhil dandang
gêmblag nora andarbèni
bokor paidon lan bintang
lungaa mring desa gamping
kabèh omah tabag pring
arang ingkang tembok batu
sêrasah bae tanpa
lan mênyanga omah kundhi
èstu nora darbe jêmbangan pot kêmbang

gêndhing tan darbe gamêlan
apa manèh tukang burdir
tan darbe èpèk burdiran
tukang cèt utawa sungging
tan ingêcèt kang panti
tan pinulas omahipun
sêdene tukang lapak
nora ngingu jaran pasthi
nunggang bae sajêge durung karuan

iku kagawa ing jaman
angkara murka saiki
kabèh ingkang ngasta praja
myang karti desa tan slisir
wong tani nandur pari
tibane Cina kang numpuk
nandur têbu lan sata
tuwan pabrik kang darbèni
dene lamun udut kudu tuku sata

wong kang sugih luru arta
wong mlarat buwangi dhuwit
dêlênga sêpur Ngayogya
saurute luru dhuwit
kaping lima saari
kang mlarat dhuwite nglumpuk
sun wus nitèni sira
kêrêp nunggang kreta api
akèh bae banthèng sajar ring sun iya

dadia panrimanira
ulur punukmu sun bêstik
idhêp-idhêp sira sidkah
pasthi tinarimèng Widhi
mêmule angaturi
angsung dhahar gusti rasul
iba bungahe para
kaum sajêroning kali
nadyan cekoh-regoha enggal têkanya

lan manèh sira wêruha
sabên wong kang sugih jarik
tapihe lurik kewala
dêloka pasar lor loji
Cina adol sêmbagi
sugih-sugih maksih luru
atine majèh kurang
artane durung nyukupi
wong kathokan sugih jarik bêbênetan

nuli nuruta pacinan
akèh jarik pating slampir
myang ginulung tinalenan
nganggo dèn slêmpiti kitir
buh karêpe sun tan wrin
mangidul sathithik wêruh
kêris baris rong gantar
jinèjèr lir wayang klithik
sun kumisi cinane nora kêrisan

pêthèl wadung arit tatah
dandang cèrèt sarta kêndhil
bokor paidon lan bintang
kabèh dèn tèmplèki kitir
sun kagèt dupi mèksi
nora kaya sira cubluk
aran kurang wêweka
nganggo budi tanpa kardi
wruh klakuaning urip tanpa rinêmbagprandene sirèku bisa
ngêlèh-êlèhakên mami
gandhulamu wulang apa
kitab Kuran tanpa kardi
tan wruh sira pribadi
kang bodho êmbahning busuk
ngantêpi wulang kuna
sira rèhning potang bêcik
kayaparan dene sun sauri ala

tagihên banthèng kang karya
piwulang nglakoni bêcik
sun pasthèkakên tan bisa
dluwang mangsi mitulungi
sun bae bisa ngathik
ukara sinawung kidung
kang dakik lêmbat-lêmbat
ngungkuli lan layang surti
gampang bae banthèng wong gawe piwulang

têmbang apa aku bisa
kawi apa ingsun bangkit
nanging wêdi bokmanawa
dèn gêguyu jaman mangkin
angkara murkèng budi
wulang kang angèl tan tinut
wruha andaka sira
layang tinggalane kaki
pirang-pirang wus sun buwangi sadaya

kitab Kuran primbon derah
rajah-rajah myang sêmail
tekawardi asthabrata
sun obongi sarèhning wis
sun timbang tanpa kardi
sulaya kanyatanipun
saha akèh kang dora
nanging banthèng sira wani
angantêpi piwulanging jaman kuna

mangke sira kasangsara
wus pasthi tumêkèng pati
puluh-puluh banthèng sira
wong bodho ambêkmu wasis
ahli nindakkên bêcik
eklas lêga rilèng laku
kas kuwat sônta budya
yèn tumibèng jaman iki
kang mangkono iku lakuning wong ala

seje karo jaman kuna
rikalane durung salin
ing jaman angkara murka
akèh ngèlmu tanpa kardi
sabab kakehan pamrih
wit kagawa jamanipun
kabèh wong kudu kurang
kabèh wong karêpe sugih
durga ngôngsa-ôngsa akèh palacidra

para sayid Surabaya
Sêmarang tuwin Batawi
kang putus ngèlmu agama
Ngarab mratani sabumi
nora sêpi ing pamrih
mawa karenah nyênyêdul
saking kuwating jaman
marma banthèng ywa saksêrik
wicaraku nguni kadi madubrata

sira sun saguhi barang
pèni-pèni rajapèni
supaya sira gêlêma
ngluwari cintraka mami
yèn sira tanpa pamrih
yakti tan arsa têtulung
kalakon gendhong ingwang
saking gunung têkèng ngriki
iya iku wus kagawa murkaning tyas

mêmanising jaman murka luwih
wong têtulung potang kabêcikan
dadi sulaya adate
crah nora sapa aruh
wong kang nistha papa mlasasih
kinukup binêcikan
yèn wis sugih tamtu
anggêp kadhang nyidrasmara
tuwin umbag umuk mandhak ngisin-isin
kang klaku sapunika

ana ingkang tinulung ing singgih
ngabdi awit punakawan ala
lawas-lawas olèh gawe
ngalani mring kang tulung
ngadu-adu angathik-athik
muwuhi basa ala
murih awakipun
enggal nuli ginêntèkna
mring kang tulung tanggung lumêbune nguni
yèku angkara murka

akèh ingkang drêngki budi srèi
tumbak-tinumbak gugad-ginugad
wadul-winadul lakune
andaka wruhanamu
ngrekadaya dayaning kidip
wong utang kudu cidra
yèn barès tan antuk
wèwèh marang pra bandara
para gusti apêse marang wong sugih
kang mlarat tanpa karya

wus bênêre sira angsung daging
marang sarupaning buron toya
yèn ingsun mulat jamane
kang môngka sira kukuh
maksih molah durung lêstari
tambah duraka sira
dunya ngakiripun
nampanisiksaning Suksma
rèhning sira mungkir mring jaman saiki
kang wus têrang karsèng Hyang

ingkang môngka ciptamu kuwalik
ingsun ingkang siranggêp duraka
jare tômpa siksa gêdhe
yeka cipta kêpaung
tôndha maksih cingkrang ing budi
ingkang wus wicaksana
jarwaku kotêmu
lêbokna kulunging nala
saksènana lakuning kewan puniki
mathuk apa ta ora

sadulurmu tunggal bapa bibi
mèh tan ana bedane lan liya
barang karya kalis bae
liya dadi sadulur
yèn sadulur satruning ati
sanadyan dudu sanak
yèn sababag mathuk
utawa padha sugihnya
wus mangkono andaka kridhaning bumi
wrata sajagad alam

yèn wong sugih têpung padha sugih
yèn wong mlarat têpung padha mlarat
gêdhe têpung padha gêdhe
dene yèn mlarat wanuh
lan wong sugih bakal muwuhi
wong cilik sêsanakan
lan priyayi agung
tan wurung bakal dinuta
rèh kagawa lakune ing jaman iki
pikirên kang têtela

titènana wong padha nglakoni
apa nyata banthèng apa ora
pangucap sun iki kabèh
solan-salining waktu
kang waskitha wêruh pribadi
pira-pira lêpiya
adat kang kalaku
dora cara ngrekadaya
kang wus kaprah apus bujuk laku sandi
gêdhe cilik tan beda

para prentah ingkang ngasta adil
kèh kang mlangkah saking wêwênangnya
awit kagawa jamane
marma wong nêmu ngudur
prakarane mênang kang sugih
kang mlarat èstu kalah
kang bodho kabujuk
yèn kang pintêr sinêngitan
ingkang rilan saya pothar-pathir blêndhis
akèh kang tibèng papa

kang blaba bèrbudi têmah miskin
kang ngandêl mring Allah tèk-êntekan
dadi pothar-pathir prèthèl
wong têmên tanpa ontung
kudu goroh kang sugih bathi
sabarang karya kêdah
nganggo goroh bujuk
kang blaka akèh cilaka
laku goroh akèh kang nêmu basuki
saking kuwating jaman

mlarat kurang sugih kurang ugi
dhuwit kurang mas sêsotya kurang
barang-barang kurang akèh
marma kang sugih wuwuh
kang mêlarat sangsaya nyranthil
kêrêp tumibèng lara
mangkono wus tamtu
lakune jaman angkara
murkèng budi kurang bae kang kinapti
marma akèh durjana

grêsah kabèh sarupaning kuli
tani bêkêl ing desa samoa
undhaking bau sukune
pajêge sabên taun
wus kapasthi pindho sawarsi
tan ajêg kathahira
mundhak sabên taun
bumi pamêtune suda
sawah cêngkar sirna barkahirèng bumi
sabên mêlèk dèn gêbal

wong cilik tan bisa gawe dhuwit
parandene pinundhutan arta
sarta sabausukune
yèn luput antuk rêngu
kadhang dhêndha kang rupa dhuwit
iku sira wêruha
jaman kang kalaku
dalil sarak kitab Kuran
tanpa gawe pêpacuhe tan pinikir
saking kuwating jaman

kitab ingsun marma sun buwangi
primbon derah ngèlmu wêwijangan
wus ingsun buwangi kabèh
seje kaya sirèku
pintêr mêntah nalare ngruwil
kadayanta tan pana
suwung sasat bumbung
gandhuli carita buda
jaman iki akèh murid dadi kyai
nora sêpi pangarah

wus pinasthi karsaning Hyang Widhi
bêgjaningsun tan kêna kinira
mundhuk-mundhuk têka dhewe
wong ngantuk nêmu punuk
miling-miling anêmu daging
kloyongan nêmu tangkar
mlaku nêmu ulur
banthèng lêmu kaya sira
rasakêna ganjaraku kotampani
iku kamulyanira

rèhning sira ngandêl crita tulis
surti wulangrèh layang sewaka
kitab Kuran sasamine
ing mêngko dèn gêguyu
mring sarjana jêroning warih
baya mina wiyangga
kang wus nirdyèng kewuh
putus pamawasing lampah
ubênging rat lakuning buwana titi
têrang kridhaning dunya

yèn jagade banthèng norasalin
awit kuna mula têkèng mangkya
mung siji iki wujude
lakuning surya tèngsu
lintang angin lan jalanidhi
sadaya barang lama
dene ingkang santun
budi klakuaning kewan
salin-salin iku jaman ingkang arti
aywa klèru panômpa

kadarmanta ilang ywa saksêrik
awit ingsun iki manut jaman
kang kanggo saiki banthèng
puluh-puluh sapuluh
ubênging rat jagad mratani
gêdhe cilik tan beda
padha pamrihipun
tuna liwat sarak kitab
tanpa daya pêpacake tan pinikir
bab kalah karo jaman

wruh murkane tyasira pribadi
sira kapengin sakti prawira
digdaya têguh timbule
melik ujar sun palsu
rèhne cingkrang nalar sacuwil
kapengin timang jlebrah
gêlang tuwin kalung
kalpika pasèt barliyan
hèrloji mas dhuwit ukon gelo ringgit
pangrasamu têmênan

wus ingetung-etung jroning ati
sira dhêmên marang kasugihan
lakumu katara banthèng
yèn sun timbang awakmu
lanang wadon datan kuwawi
ngungkil watang sêmana
prandene kajunjung
saking tyasira angkara
têmah luwar sun jaluk gendhong ing gigir
marga pamrihmu kathah

melik nunggang kreta dèn urmati
saka tunane tyasmu priyôngga
duga kira nora duwe
yèn kang wus nuksmèng putus
barang karsa pinikir dhisik
kadadeaning cipta
pupur durung bênjut
têgêse duga watara
nadyan sira tômpaa wijangan ngèlmi
yèn pikirmu waspada

ala bêcik kidip saha yakin
têtela trang nyataning wasita
wruh ing duga watarane
yèku kang bisa tanggung
angadhangi pakewuh prapti
pira kuwating badan
anadhahi pênthung
yèn sira nganggo punika
tumbak kêris pêdhang pistul bêdhil kalis
lungadoh tan tumama

sira nguni apa tan marduli
ngupa wicaksananing agêsang
ciptanta mung rosa bae
yèn kang sujanèng kewuh
nora mikir rosaning jisim
kang dèn asah mung nalar
budyayu kang cukup
rèhning wus kabacut sira
bok manawa mêngko mati besuk urip
nitis manèh mring dunya

muga nglakokêna budi pikir
angên-angên minôngka Pangeran
kang rumêksa marang kowe
duga watara kudu
tindakêna banthèng ywa sêpi
yèn kalalèn ciptanta
saèstu kalurung
kadhang tumibèng sangsara
têmah mati lir lakunira saiki
ingsun ênggo semekan

wus lumrahe bodho tanpa budi
dadi pangane kang wicaksana
yèki sariranta banthèng
wruh blilu lir sirèku
lagi katon bae wus kenging
dadya mêmangsaningwang
ujêr nora wêruh
sun ubêng-ubêng ing nalar
lah mêngkono lakuning jaman saiki
angkara-kara murka

ya ta wau Amad Salèh èstri
wêruh têrang saking tawing padhas
kang priya êntèk krosane
dènira rêbut unggul
anèng Bagawônta lan srênggi
nulyemut tata praja
mrih arjaning kewuh
mring nagri Gêbangtinatar
atur priksa sigra-sigra enggal prapti
cumundhuk ngarsèng prentah

banthèng èstri tawan-tawan tangis
pêgat-pêgat matur tan pratela
kagyat kang sumewa kabèh
dangu-danguning atur
têrang lamun lakinirèki
kênèng daya pitênah
pratikêling bajul
ing kali Lêrêng gonira
purwa madya wasana ature titi
watak pulisi tama

mirêng wontên sukêrtining bumi
dora cara angrusak silarja
nulya dandan mirantyage
saprabotirèng laku
jaksa êlid tuwin pulisi
upas saha jinêman
lampahe gumrudug
warak macan gogor rangas
kêthèk lutung wa-uwa rangutan ngiring
kang kèri sawêtara

banthèng èstri ingkang atur margi
lumaku nèng ngarsa wingkingira
dyan bèi sapunggawane
mangulon paranipun
nurut tirahirèng jaladri
têkèng sawangan Opak
maksih ngulon têrus
datan kawarna ing marga
wusnya prapta alas glahèng dyan ngabèi
anjog tawinging gôngga

durmanira Radèn Bèi Amongpraja
sapunggawane sami
ngèksi têmpurira
Lêrêng lan Bagawônta
nèng tawing padhas dyan bèi
kang pinggir wetan
kocapa banthèng srênggi

ingkang samya angadu kanang karosan
anèng têngahing kali
ombak lembak-lembak
toya kadi ingubak
wus prasasat dadya gêtih
rèh daging pêcah
môngka kakum ing warih

marma dêrês wijiling rah anèng toya
baya maksih nèng gigir
cangkêm ngêmah-êmah
punukirèng andaka
banthèng amung pringas-pringis
bajul agahan
dènnya angingsêp gêtih

Dyan Ngabèi Amongpraja têrang mulat
saking tawinging kali
dahat wêlasing tyas
banthèng uga wus wikan
yèn ana pulisi prapti
saha sumapta
sadarpa srêpingati

lir siniram ing tirta marta sadunya
sanadyan têkèng pati
nanging wus koningan
dening kangjêng parentah
banthèng wus nora gumingsir
rileklas pasrah
patine dèn saksèni

dyan ngabèi ngandika marang buaya
hèh bajul paran kardi
sira lagi apa
ana samadyèng tirta
sun sidhêp wus suwe srênggi
apa tukaran
patrap tingkahe sami

nambung sabda baya marang amongpraja
wruhamu ingsun kancil
iki sun kajibah
nglakoni takdiring Hyang
ngukuhi pêpêsthèn yakin
lakuning jaman
angkara murka mangkin

wus wajibe tumitah anut ing kodrat
karsaning Dat kang sukci
purwane sun warta
kancil prastawakêna
ing purwa madya mêkasi
tan suda wêwah
tinuturkên ing kancil

Dyan Ngabèi Amongpraja sabdanira
yèn mangkono ingkang wit
baya bênêr sira
iku tan murang tata
wus lumrahe ing ngaurip
ngukuhijaman
awit padha nglakoni

ubênging rat kainan kang nora wikan
èstu yèn nêmu pati
salahe priyôngga
uripe luwih tuna
lakuning jaman tan uning
prayoganira
banthèng ro jalu èstri

kayaparan dene ta amung satunggal
pancène priya èstri
baya sabdanira
maune loro pisan
nanging siji nuli bali
marma mung juga
pupute nrima siji

Amongpraja mangsuli sakarêpira
wus êsah mirit saking
ubênging buwana
sarupane kang ina
tan wêruh dugi prayogi
nanging cacadnya
sathithik kurang titi

wruhanamu baya ingsun arsa priksa
panggonanirèng nguni
wit-witing prakara
alas ngêndi namanya
kayu apa kang nindhihi
gêdhe dawanya
sapira kudu titi

tinêrangkên kamot anèng pursès prêbal
rêsikirèng kumisi
iku kudu ngêkar
ngukur goning sagotrah
tinimbang lakuning adil
satiti têrang
slêsih waskithèng wèsthi

hèh wruhanta baya sun ingkang kajibah
nata ruwêding bumi
dhawuhing Suleman
atas ukuming kewan
wus ginadhuhkên mring mami
iki kalpika
lètêr W môngka buslit

dadi tôndha kuwasa masesèng tata
iku kagunan mami
ruwêd bundhêl wudhar
kang rawe-rawe rantas
malang-malang sirna gusis
dening prabawa-
ning singsim ingsun iki

kangjêng kyai malukat gaib arannya
lètêr W intên adi
gosoke barliyan
lah ênya tamatêna
dupi srênggi têrang ngèksi
sêsotya rêtna
tumejèngkara wêning

lir cancala prabane ngawêngi wiyat
mangkana tyasing srênggi
o o kancil nyata
duta mutus prakara
ruwêd rêntênging kumêlip
ingsun prayoga
nurut kewala mangkin

nora luwih mung ngukuhi ubênging rat
lakune jaman iki
kang kanggo ing kathah
gya baya ris manabda
mring banthèngkang dèn kakahi
Mad Salèh enggal
minggira sun lawani

wruhanira prakara arsa kapriksa
mring kang wus antuk buslid
ngetana kewala
ngèncèng-èncèng mrih cêdhak
banthèng asrêp ing tyas minggir
tur winêlahan
dening ki kalasrênggi

dyan ngabèi majêng sadaya tut wuntat
wus nèng têpining kali
gisik wêdhi rata
banthèng wau kang lampah
wus jajag suku tan jinjit
anulya mêntas
baya maksih nèng gigir

sawusnya nèng dharatan banthèng sarosa
mahyakakên kasêktin
jola kirig mengkal
bajul wal tibèng kisma
glangsaran akêmpis-kêmpis
Dyan Amongpraja
duka yayah sinipi

marang banthèng mangkana panabdanira
bêcik têmên sirèki
nganggo murang tata
kumawani mring prentah
yèn mangkono tanpa kardi
jênêng sun têka
kumisi gawa adil

durung ana bêbênêraning parentah
gêdhag-gêdhig gumaib
nêdya pôncakara
angadu kasudiran
duk nèng banyu tan ngundhili
ananing dharat
saking pangwasa mami

durung mêsthi yèn prakaramu kang mênang
banthèng tyasnya wus eling
caksananing prentah
mradata pira-pira
kang wus putus pramèng adil
banthèng saksana
ngrêpa manguswèng siti

dahat ajrih sèwu gêtunirèng nala
sinrêng ing sabda wêngis
mring Dyan Amongpraja
andaka aturira
adhuh kawula dyan bèi
nyuwun aksama
patrap ingkang tan yukti

wuwusira Radèn Bèi Amongpraja
dhumatêng kalasrênggi
baya sira aja
sandeya ing tyasira
kukuming Hyang Maha Sukci
kang karya jaman
ubênging jagad iki

wus mangkono tumandukirèng kagunan
nulya radèn ngabèi
dhawuh kinèn mriksa
anjani lan pragosa
trangginas nyandhak pèn sami
tumuli mriksa
andaka jalêr èstri

kadi adat pamriksane para gugat
ingatur kadya kang wis
laku manut adat
dhasar carik sampeka
ukara tumraping tulis
purwa madyanya
têkèng wusana titi

nulya baya pinriksa ature blaka
cocog lan dakwa saksi
wusing têtela trang
amongpraja sabdanya
mring banthèng prakara iki
sira kang salah
nanging prayoga mami

baya iku gendhongên manèh atêrna
mring panggonane nguni
priye traping watang
sun priksanane mangkya
sun ukur sun karya titi
ana ing kana
sandika kang sinung ling

baya nuli trangginas ngamplok saksana
gigiring banthèng nuli
lir duk anèng toya
wusing samapta sigra
bidhalan tan ana kèri
mring ardi Jêram
banthèng lumaku ngarsi

dyan ngabèi nèng wuri saprabotira
sarayuda myang kori
sêlur ngampak-ampak
datan dangu samana
prapta panggonane nguni
punang prabatang
jati kang anindhihi

Amongpraja ngandika banthèng sèlèhna
panggonane si srênggi
priye traping watang
jati ingkang tumumpang
gigiring baya puniki
nêdya sun tata
putusaning prakawis

wus dilalah baya miturut kewala
saparentahing kancil
tan lêngganèng nala
baya sumèlèh kisma
malêbu jugangan nuli
banthèng karweka
jalu èstri mangungkil

kayu jati kangkat nindhihi salaka
kadya ing nguni-uni
Amongpraja nabda
hèh baya apa nyata
mangkono êtrape nguni
bajul tumanggap
iya mangkene iki

rasanira tan beda lan duk samana
sigra Mongpraja Kancil
akarya prampungan
lir adat kang wus klampah
prakara banthèng lan srênggi
rampung pur-puran
lara wus nyaur sakit

rèhning gawe lara winalês ing lara
bali kadya puniki
banthèng anarima
suka sukur ing nala
sangsaya wêdi trêsnasih
banthèng sadaya
mring Amongpraja Kancil

dyan ngabèi pasrangkara marang baya
bajul prayoga mami
manajada sira
nyuwuna pangaksama
rèh jaman murkaning bumi
dahat tan kêna
têtulung samèng urip

mirit saka baya budimu priyôngga
sandhangên traping adil
tan mamèt nawala
pradata anggêr Jawa
miwah wèt Nèdêrlan sêpi
pamancasira
parentah amung ngirib

wêwatone lakuning jaman samangkya
budinira pribadi
wus tan kêna kijat
ngungkiri ciptèng nala
atimu gandhulan juti
ati damarda
mardu kongas mratani

kasmaran tyasira Srênggi
rumôngsa kênèng paeka
kalah lêpas pangawruhe
keloning nala kagiwang
kêna ing palacidra
ingapus kramaning bujuk
katêmpuh samliyun papa

sakêthi baya tan nganggit
mangkono tibaning tata
patut rukun bali manèh
katindhihan ing prabatang
sumaput netya ilang
otot bayu lir rinacut
wus sirna dayaning gêsang

wit saking rumaksèng ati
mring daging kang sipat anyar
wus mangkono salamine
janma kewan nora beda
budi kang tama murka
tinarik ati kalurung
murang ayuning buwana

têmahan nêmpuh ing jisim
nampani lara kapenak
marma baya drês waspane
kujoning nala dhat-dhatan
bingung linglung sumêlang
mêlang-mêlang nyipta lampus
netrane yayah panjuta

molak-malik angrêrintih
nuli ngantêp duwa watang
tan obah lir nguni bae
gedhag-gèdhèg mêndhak-mêndhak
noraga pasrangkara
dhuh dyan ngabèi ratuku
nyuwun pangaksama marta

nyuwun kawêlasan urip
tobat kawula katura
ing dintên wingking slamine
amba lumaksanèng prentah
yun nyirnakkên tyas murka
mêkathik sarèh pituduh
ngratu mring gusti paduka

ujêr kula sinung urip
mèstusakarsa paduka
ngluhurkên wicaksanane
sana sênêning kamulyan
kawiryan dining kanang
adhuh gustiku tuwanku
nyuwun gêsang nyuwun gêsang

radèn ngabèi mangsuli
dhumatêng sabdèng buaya
hèh bajul aja mangkono
luput sira jaluk gêsang
uripku mung satunggal
sun go pribadi tan cukup
awèh manèh yèn bisaa

têtulung bae tan bangkit
marang kasangsaranira
ingsun dhewe susah gêdhe
nalar kang durung tumêka
sun jaga dalu rina
sarjanèng tyas tamèng kewuh
rumaksa kang durung prapta

tan ngamungkên wêkas mami
baya ingkang kaya sira
bêcik narimaa bae
têmpuhna mring pikirira
kang miwiti murkarda
aywa sira jaluk tulung
sapêpadha tan prayoga

sapa kang wani nulungi
jamane atimu murka
angên-angên panarike
hèh ta bajul rasakêna
tumêmpuh badanira
saka ciptaning pikirmu
rêrêgêd murang raharja

rêgêding badan mratani
sakojur kênakinumbah
adus sabun kramas êntèk
yèn budi rêgêd tan kêna
sinucèn mawa toya
pangumbahing ati dudu
saka kawruh kang sampurna

kawruh ingkang sampurna di
tan bisa nuci budyala
kajaba badane dhewe
yèn wus katêmpuh sangsara
kang kadya sariranta
watang tumumpang gigirmu
darbe gêtun ati ala

ewuh wong tumitah urip
gampang anggayuh kasidan
mungguhing urip mangkene
waspadakna kang sanyata
mêthèk pikir pribadya
gampang wong manyakra rêmbug
mêca atine ing liya

yèn sira bisa ngawruhi
pikirmu dhewe prasasat
wruh ubênging jagad kabèh
atining liya narawang
lir kèkêr tanah Prasman
yèn pikire dhewe ewuh
sapa kang bisa waspada

basane mrangkani kudhi
nyuwita para bêndara
para gusti tuwin katong
gampang kêna sinakolah
tata trapsilèng nata
wong ngawula atinipun
pribadi arang kang bisa guru ratuning aurip
angên-angênmu priyôngga
prasasat dadi Hyang Manon
kuwasa tanpa karana
nanging yèn pikir salah
panggawene ati pitu
sanubari beda-beda

prayoga kang bisa nganggit
nitèni sadina-dina
ala bêcike waspaos
pinilih ywa lumaksana
nasar salah ing cipta
sajatine ati pitu
nora ana mung sajuga

lêbonana tyas sasami
dadi tunggal budi rosa
santosa lair batine
ati kandêl nyirnakkên was
sumêlang sirna ilang
nênarik badan sawastu
panggahing netya sarasa

rasane tumêmpuh wani
jirih kêndêl saka manah
rikuh isin wit atine
yèn wus sampat tunggal cipta
adining tama loka
wong liya dadi sadulur
sukur kang tunggal pinôngka

yèn wus bisa manjing ati
atining wong kang kalingan
sasat nêlukake kowe
wong kapir pitung bêdahab
Islame saking sira
gêdhe gêganjaranipun
madhangi

[Iklan -Kangjêng Tuwan Ingkang Wicaksana A. W. F. Indhênburêh, Guprênur Jendral ing Hindiya Nèdêrlan.