kapiting tyas sang dipatya
lèrèhannya akathah ingkang balik
pra menak para tumênggung
ing Gêmbong Pasuruan
ing Trênggalèk ing Bangil pan wus anungkul
saklangkung dènira merang
lawan ingkang kaping kalih

cinandhak kurang graita
awusana cinacad wêdi mati
sami sakêdhap wus daut
budhal sakancanira
para menak dipati para tumênggung
kêrigan wadya ing Daha
kadi ta sela blêkithi

yangyang wêrdu ôngga sasra
têngara ngrik awor ngriking turanggi
gumêntar kang galaganjur
cucukira ing lampah
Giwangkara ing Malang ika tumênggung
sumambung Dipati Ngrawa
Dyan Arya Surônggapati

Kalangbrèt Ki Nilasraya
Angun-angun ing Wajak Watuurip
ing Panaraga sumambung
kalih bupatinira
Endrajala lawan Menak Côndrakètu
ya ta wong agung ing Daha
anitih swandana èsthi

sinongsongan sutra jênar
kawan nambang prajurit wani mati
sèwu gêgangsinganipun
aran wong saradula
winêkasan wong Surabaya sumambung
dêmang bèi para menak
rèrèhannya sang dipati

sinawang saking môndrawa
abra murub anglir wukir kabêsmi
wênèh lir mêndhung lêlaku
anglir sêkar sêtaman
winatara salêksa pan rêbut punjul
untape kang balakuswa
lir sagara tanpa têpi

pamugarining alaga
Sang Dipati Sindura gêng ngajrihi
dhasar pamulu ngron-ron puh
wuwuh jaja lir ngobar
yèn sinawang lir Duryadana mapupuh
netrandik lir surya kêmbar
ngagêm limpungnya cinangking

agêmnya bindi nèng ngarsa
gotong wolu tur wêsi pulasani
sinêrasah abra murup
mênur manik dumilah
sarya ngagêm turôngga anèng ing ngayun
aran pun Jatha payudan
ulêsira mangsi warih

kalih agêmnya ingaran
pun subrastha nate ingagêm jurit
anglarug ing tindakipun
nèng marga gêgancangan
mêne gantya ingkang kinôndha ing wuwus
Ki Rônggalawe ing Tuban
kang lagya miyos tinangkil

mênggêp anèng Sokasana
pêpak sagung para arya pra mantri
dipati para tumênggung
rôngga myang para menak
kêndhuruan êmpu mêlandang bêbuyut
pêcattôndha minangsraya
supênuh mantri ing Tubin

pasisir môncanagara
samya pêpak sadaya anèng Tubin
Menak Binarong Tumênggung
Dipati Garobogan
Menak Gôndamêstaka Dipati Warung
ing Dêmak Sliringan Menak
ing Pathi Menak Widuri

ing Lasêm Menak Pêrmuja
ing Bêlora Ki Menak Sônggalangit
Purbarana ing Sêdayu
Tohpati ing Lamongan
ing Garêsik Sawunggaling Ki Tumênggung
Jipang Menak Kêrtagnyana
aglar sagung munggèng ngarsi

saha bala sakoswala
amiranti sasikêping ajurit
Rônggalawe mirêng sampun
ing mangke Bêlambangan
wus saèstu Menakjingga pêsthi purun
sêkait lan para raja
gilig lan para dipati

mangrurah surèng prang padha
arêbut rok lawan ing Maospait
mila pinêpak sêdarum
pasisir môncapraja
eca lagya agunêm lan patihipun
Dyan Arya Jayakusuma
kêsaru dutendra prapti

Dyan Arya Sêsimping sarya
mundhi sastra miyak sagung kang nangkil
Dipati Tuban agupuh
têdhak saking kursinya
kalih gêpah Sang Arya Simping amuwus
Ki Rôngga tampi timbalan
kang pangèstu Prabu Dèwi

dhumawuh ing jêngandika
lawan malih gusti paring sastra di
gêpah tampi matur nuwun
ri wusnya tata lênggah
gya binuka nuwala udayèng têmbung
paman pangèstu manira
dhatênga paman dipati

sampuning kadya punika
wiyosipun ulun asung udani
Menakjingga madêg ratu
saha nglamar maringwang
yèn tan purun ing Majapait ginêmpur
kawula sumôngga paman
pasrah nagri Maospait

sintên mapagêna ing prang
ingkang yogya namung paman dipati
sun darma jumênêng ratu
paman ingkang kawogan
mugêring rat rêrêntênging praja ayu
manira sumôngga paman
wus titi têmbunging tulis

bramatya Dipati Tuban
wadana brit sumyak lir wora-wari
jaja bang manglatu-latu
kadya blêdhos winulat
cingak sagung pra menak para tumênggung
goyang simping lênggahira
pan sarwi angusap rawis

sinamun saya kawêntar
sasêmutên salira mêtu gêtih
sêrat ingidêrkên sampun
gantya manuksmèng driya
warna-warna pra menak para tumênggung
sawênèh mijil kang waspa
sawênèh kang waja gathik

nging tan kawêntar ing sabda
ting karêkuh samya angajap jurit
sigra lêluwaran sampun
sarya ubaya mangkat
Radèn Jayapuspita swarèng wadya gung
prajurit wong dulangmangap
kêlawan wong judhipati

kêlawan uwong tram-traman
Sarawisa sêdhiya ing ajurit
Ki Rônggalawe wun kundur
tansah kêkanthèn asta
lan Dyan Arya Sêsimping aruntung-runtung
bisik-binisik sru mangsah
adu sêmu padha lungit

gya pinarak ing pêndhapa
sang dipati lawan Arya Sêsimping
ing purwa wusananipun
dinangu mring dyan arya
amangsuli sasanèskaranya rampung
manggut Rônggalawe Tuban
tan mawi mangsuli angling

wus mijil ingkang tadhahan
kampuh binggêl botor lan ali-ali
paningsêt cêlana sampun
tinampan mring dyan arya
tandya ngunjuk dhahar dhêdhaharan sampun
kêmbul saambêng kalihnya
kang ngladosi para sêlir

miwah kang para bêdhaya
lagi ana surya bisikan minging
kang gêndhing slukat binarung
rêbab suling mangraras
sang dipati dènira dhahar anginum
sabên-sabên katamuan
wong agung miwah bupati

mangkana yèn anyugata
mila ingkang wadya sami wêdyasih
rèrèhannya kang pra ratu
sêdene pra dipatya
para menak ambêk marma among tuwuh
miwah tamuan pandhita
adamêl gunêm sêmèdi

sawusira bojakrama
Dyan Sêsimping sinung wangsulan gya mit
mêsat saha bala daut
lampahe gêgancangan
aprayitna dyan arya sabalanipun
kunêng malih kawarnaa
sang adipati ing Tubin

nimbali sêntananira
kasalira pamomongnya dyan kalih
kang wasta Ki Dêmang Gathul
sêpuh cucud ing sabda
praptèng ngarsa kang putra kinèn anungkul
dhatêng wana pênggrogolan
dhasar têtumpon wus lami

Dêmang Gathul sigra mêsat
radyan kalih ngaturan mring wanadri
mangkat lan panakawan wus
asikêp towok kantar
panah pasêr suligi sawadyanipun
dhasar samya warnanira
dyan kalih nêdhêng birai

cangkrama sangsam andaka
kêbo danu siniwo ing turanggi
wulange kang rama rampung
radyan wus linampahan
wasis olah turôngga anandêr mamprung
onclang magêbang manumbak
supiting wêweka ngênting

tuwin yèn asikêp pêdhang
myang sanjata tuhu yèn angêntèni
sêdene ing dharatipun
rikat trampil trêngginas
tau ijèn lan banthèng minungsuh dhuwung
lumpatira kadi kilat
yèn ngancap angrêspatèni

manuduk sarwi amilar
mila langkung rênaniraing galih
panggulanging rama rampung
lesan sabarang lesan
main pêdhang atanapi main ganjur
wus laju mring panggrogolan
mêgatruh kang anèng wuri

wus sadintên sêdalu dènnya ngimur kung
sira dipati ing Tubin
mriyêmbada para arum
agantya sinawung ing sih
tuhu baut asmarèng ngron

anging garwa pêpunjêring tyas kang kantun
dènnya andhatêngi ing sih
ing mangke sang dyah ingimur
Rêtna Dèwi Banowati
gêpah sinambut jinêm ngron

lah kantuna gusti mêmanising arum
pun kakang aminta jurit
mêminta sihe mas ingsun
mapag wong sura sinêkti
widigdyèng rat ing palugon

tan tumama ing braja tapaking palu
gurinda sisane kikir
sèwu tan loro kang purun
mring Menakjingga ta yayi
mung ingsun puruh silih rok

yèn ta angsal pangèstunira sang ing rum
sarta tampi sihing gusti
têlênging pinujyèng kayun
ywa tansah kèndêl wong kuning
baya pun kakang rinêngon

yayi apa suwadine duka mring sun
pun kakang atadhah runtik
suka sinêrênga lulut
kinunjara ing jinêmrik
mangèstupada sumaos

nadyan akèh yayi ingkang para arum
tanapi kang para sêlir
nora paja-paja ingsun
sadrahingangin ngèmpêri
andika guruning sinom

Wilutama ing swarga rêbutan pasmun
tandhing aruming mêmanis
yayi tan môntra mèmpêr kung
sagunging kang widadari
pantês anyèthi sang sinom

mung andika gusti kang asih ing kakung
kang ngratoni ing wêwangi
musthikane asmarèng rum
pun adipati ing Tubin
pan sinihan ing Suksmanon

pinaringan garwa tatungguling patut
sasotyane luwês manis
kumarane widasantun
pinuji ing Hyang Pramèsthi
nitis andika mas ingong

ciptaningsun yayi mung andika masku
angabdi-ngabdi sayêkti
tan ngraos garwa riningsun
ing ariloka mas gusti
pun kakang malawija ngron

lamun cidra têngêrana ing saumur
ing ariloka wak mami
tagihên ngarsa dewa gung
yayi yèn ginalih lamis
pun kakang tumamèng pangkon

pangèstulun ing gêsang pan namung catur
kang dhingin Hyang Suksmana di
kapindho dyah ratu ayu
kaping tri dika wong kuning
baku titising krahayon

ciptaningsun ingkang amrih ayu-ayu
ingkang mupangati bumi
puniku jangkêpnya catur
ewamêngkono ta gusti
pêpêd-pêpêding ciptèngong

kang gumarit mung andika ing sir suwung
suwunge yayi nglimputi
kaana wujuding arum
kang momor sajroning mèdi
mung dika sang murtiningron

sang dyah dangu ingimur anèng tilamrum
pinangkya ing kasur sari
sêmang driya kapirangu
kawlasên sabdaning laki
nambang liring turira nor

adhuh gusti sang dipati nuwun sampun
kapundhi sihing akrami
wrating tyas tinilar pupuh
ulun datan sagêd kari
mênang tiwasing palugon

ulun tumut yèn layon tunggil cêpurung
yèn unggul kula ngladosi
mawongan madyaning pupuh
suka sang kakung namur sih
angrês binarung sabda lon

nora kaya mas anggèr kang gêtir juruh
kasuwun kapundhi-pundhi
kasuksmana wêrdayèng kung
wong ayu trêsna ing laki
kêdyarsa milwèng palugon

yêkti rikuh sèdhèng pamêlênging pupuh
môngsa kobêra ngladèni
anggèr mring andika masku
baya durung babak busik
wadya gung sun têkèng layon

salabêting pangèstu pujwa môntra nrus
sun tan etang baya pati
katongton manising pasmun
èsême gumarit ati
kepyan ingêring palugon

dèn pêrcaya yayi gèn ingsun prang pupuh
yèn rinusak jawata di
nora pilih marganipun
datan kêna dèn palangi
andhap tiwasing palugon

wus pinêsthi jangjine tan kêna wurung
yèn rinêksa Suksmana di
sapabisa ngrusak mring sun
yèn kinarya unggul jurit
sapa klar mungsuh lan ingong

balik yayi lindhungna marang Hyang Agung
sapangrèh darma nglampahi
myang andhap ungguling pupuh
dudu pakaryaning janmi
atas karsaning Suksmanon

sang dipati ngrakêti jwala pangungrum
ngladosi gantyaning ari
aluwês sasolahnya lus
ngêsêp-êsêp pasang liring
lir bêrmara manguswèng ron

nyênyêt manis sang kakung ingkang pitêmbung
mangranu padaning ari
nah anggèr jimating ulun
musthikaning adi luwih
mung dika gusti sun among

wusanane yèn dika kang ngakèn wurung
pun kakang tan èstu jurit
prandene para tumênggung
pra menak para dipati
pêpak tir jalanidi rob

lawan bênêr pamintanira mas ingsun
ala kinèn wurung jurit
nanging wus karsaning ratu
ewamêngkono mas yayi
wuruk-wuruk karsaningong

Prabu Rara pantês andhahar rèh ingsun
sênadyan wurunga jurit
pun kakang sayêkti sanggup
pirangbara têmbe yayi
nêmtokakên prang madu ngron

sang dyah nyiwêl aturnya mikat sih
gêgawokan lamun darbe sabda
tur iku lêlamis bae
mendah suraking mungsuh
yèn ta lamun Wong Agung Tubin
yèn tan miyos kêlagan
ngèsêman dewa gung
prajurit anjayèng rana
mung cacade tan asih adarbe cèthi
nora nimbangi trêsna

sun têtêdha ing siyang myang ratri
sun bêbuntar ing padoning kunca
aja pisah lan dhèwèke
nanging tan pinilaur
winêstanan ngribêdi jurit
sang kakung rêsêp mulat
mèsêm manguswèng glung
kang guywa binarung sabda
nahing anggèr kang nora-nora ginalih
mendah yèn mêngkonoa

nora liwat gusti wong akuning
ginaliha utamane yuda
lir wong sêmèdi ciptane
iku pamêndêng anrus
pêndadaran Suksmana luwih
tan kêna maro tingal
dhompo wawasipun
sêdene yèn têkèng ajal
kurang budi keron utamaning pati
cinêla Suksmanôngsa

bênèh lawan pati kang patitis
trusing tingal têkèng kawisesan
anggulang gung kaswargane
mas mirah ariningsun
dipun pasrah kang murbèng urip
sagêlar isining rat
tan liyan wong ayu
amung sih dika kusuma
sun karyane anggèr sanguning ajurit
minôngka tumbaling prang

manguswèng dyah ngêsês nambang liring
nganoragèng lumèngsèr sing pangkyan
winor ing èsêm dêlinge
bok sampun sang binagus
mriyêmbada marang ing cèthi
apa tan bosên mana
wong wus padha sêpuh
bok têpung sanak kewala
nora isin putrane têtiga sami
tur padha wus diwasa

sang dipati sabdanira manis
nahing anggèr duk pêngrasanira
abènèh lawan yêktine
Sêkati putraningsun
kakangira pantêse ngadhi
mas mirah lawan sira
pinêsthi dewa gung
gêsang dèn tumêkèng lena
ngariloka dèn tulus wong loro rêsmi
sêngsêm andon asmara

yèn sun dulu maring sira gusti
kaya duk anyar durung sawarsa
lami sayimbuh lêngêse
duk putra siji wuwuh
mêmanise saya nusuli
pêputra kalih wêwah
ingungsi sumyar rum
pêputra tiga mas mirah
kumarane luwês mêsês amilêt sih
ngumpul mring Banotya

srining buwana myang srining manis
pasrangkara myang srining sêsêkar
ngumpul marang dika kabèh
srining kang swarga pitu
srining widadari wus ngênting
ngumpul ing Banowatya
gusti mirah ingsun
midêr ing rat tanpa sama
sumrah rumnya gandhange angrêspatèni
ngêbêki nagri Tuban

kêmanisên Rêtna Banowati
sinugun-sugun pinujyèng tilam
lênglêng ngênglêng ing driyane
lir sarah munggèng ranu
wus rumojo karsaning laki
wimbuh ing kadrêsanan
kagunturan madu
winayang susila brôngta
amartani ing rèh kasmalaning rêsmi
maharsèng tama sabda

pan kacatur kang anèng jinêmrik
wus dumugi gènnya pulanglaras
enjing gumêntar swarane
têngara mung gumuruh
kang kêndhang gong tambur myang bèri
salomprèt munya ngraras
têtêgnya lir kêtug
sumahab kang pra bupatya
balakuswa pra menak rôngga ngabèi
aglar munggèng paseban

sajuru-juru sagunging dasih
aneka-neka dinulu sinang
satunggul kumlap layune
lir obar-abir kuwung
kang kêkôndha bandera asri
pênuh wadya ing Tuban
aglar ngalun-alun
Dyan Arya Jayapuspita
minta-minta mêmatah lakuning baris
ya ta sang adipatya

wus angrasuk kêpraboning jurit
sang dipati pinarak pêndhapa
kinubêng para garwane
Sang Banowati ayu
lir mintuna kêlawan mimi
dahat tan kêna bênggang
sang dipati bagus
angêlipur paribrôngta
rêbut manis pra garwa kang para sêlir
sinambrama ing sabda

putranira pan Sang Dyah Sêkati
tansah rinangkul dhatêng kang rama
winangwang-wangwang citrane
lir sunggingan winangun
kraos ing tyas Dipati Tubin
apan kadi sinêndhal
kang putra ingimur
dhasar gungan ing la-êla
ya ta garwa kang putra myang para sêlir
ri wusnya nuksmèng pada

alon mangkat risang adipati
ginarêbêg para garwanira
putra ambondhèt sondhère
kêkanthèn asta mungguh
lan kang garwa Sang Banowati
kandhêg nèng paregolan
Ki Rôngga nabda rum
lah kantuna mirah ingwang
nahing anggèr pun kakang umangkat jurit
sun minta jampi brôngta

sang dyah mucang mulung saking lathi
tinarimèng waja sang dipatya
mangrês mangrangkul garwane
kadya pêksi atarung
dangu dènnya amêgat ing sih
pan sami èsmu waspa
sadaya para rum
ya ta ingkang kawarnaa
sang dipati wus pinarak pôncaniti
aglar ingkang sumewa

menak rôngga myang para dipati
kinèn mangkat saha bala budhal
kang gêndhing tinêmbang rame
kolontaka jumêgur
kadya gêrah swaraning janmi
lir sulung mêdal enjang
èbêg wor supênuh
tan kaliru prênahira
wijah-wijah asêlur agolong pipit
makupu-kupu atap

pasrang gurnitaning kêkuswa sri
panjrah bajra prakatha lir gêrah
sumahab patya wèsthine
ywasrining mawa gyut
pirang-pirang winulat kadi
têtaru ing udaya
kang mangsaning catur
kang dadya cucuking lampah
Kêrtagnyana ing Jipang sumambung wuri
Tohpati ing Lamongan

Sawunggaling Garêsik nambungi
gya sumundhul Arya Purbarana
Sêdayu ya ta wurine
Sônggalangit Tumênggung
ing Balora ingkang nambungi
Nglasêm Menak Pêrmuja
sumundhul ing pungkur
Menak Sliringan ing Dêmak
sinambungan Menak Widuri ing Pathi
tandya wadya ing Tuban

sarawisa araning prajurit
sèwu sikêp biring lawan tinggar
sinambungan ing wurine
dulangmangap pôncatus
sikêp kêrbin ingkang sêpalih
sêparo dhadhap kantar
towok ondhe tulup
sinambungan wong tram-traman
satus samya wisesa sikêp jêmparing
jamang mas kinartipa

wuri pisan ingkang anambungi
kawan dasa prajurit kang aran
judhipati andêl tos-tos
dharat asikêp ganjur
gagah-gagah prakoswèng jurit
brêngos godhèg plawangan
tur samya gung luhur
rampèk polèng kuluk capang
abêbadhong kotang jro baludru langking
tau tinatah mêndat

pinetaran gèbèg nora osik
tautate akêramas obat
angrêmpak ganjur lungide
wurinira sumambung
upacara samarga asri
lante gêndhaga bawat
kuluk lawan kacu
tênapi gêndir lantaran
tandya tindakira sang adipati
amungkur durmèng rarsa

