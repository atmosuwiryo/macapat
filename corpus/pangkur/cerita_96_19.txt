warnanên kang ngadhang marga
pra prajurit kang sami mêndhêm baris
tigang atus kathahipun
kancane Silihwarna
kagyat myarsa swaraning jalma gumuruh
wus nyana yèn sida karya
prasamya prayitnèng wèsthi

kônca satunggal kèn mêdal
yèn ana wong liwat kinèn nakoni
ingkang kinèn mêdal gupuh
ya ta datan antara
pan anuju bêbotoh ingkang lumayu
gya ingandhêg tinakonan
apa rame-rame iki

ingkang tinanya saurnya
apan wontên satriya pôncakawis
ing jro pasamuwan agung
kang tanya wangsul enggal
panggih lan kancane wus sinungan tutur
saujare kang lumampah
gya samya prayitnèng wèsthi

wus tinata barisira
ngapit marga gêng-gêng dahat ngajrihi
Dyan Kamandaka winuwus
lampahira wus mêdal
saking marga wus andungkap ing marga gung
gya miyat têngahing marga
baris gêng-gêng angajrihi

radèn wus prayitnèng baya
lajêng ngalèr Rekajaya tan kari
kang baris awas andulu
èstu yèn Kamandaka
sigra mangsah kang prajurit tigang atus
rahadèn kinêpang-kêpang
tan kewran panêmpuhnèki

nêmpuh kering nêmpuh kanan
kang prajurit suraknya asru anjrit
radèn pangamuke liwung
kèh prajurit kabranan
Kamandaka amung cis gêgamanipun
nèng asta kadya kitiran
murub mubyar pan mêtyagni

giris kang samya tumingal
dadya ora wani amarêpêki
kinandhang-kandhang kinêpung
sing kadohan kewala
lajêng ngalèr rahadèn ing urung banyu
nut udhik lèpèn Logawa
prapta wetan Langgongsari

warnanên kang kapidhara
Radèn Silihwarna sampun anglilir
papungun kagyat andulu
yèn Nitipraya pêjah
tatu jaja Kamandaka tan kadulu
bramantya sumusul sigra
anut salasahing gêtih

akêbat panusulira
sampun prapta sawetan Langgongsari
nanging kasaput ing dalu
panggih lan wadya kathah
Radèn Kamandaka ingkang tinut pungkur
nabrang ngilèn lampahira
sakilèning Langgongsari

sawetaning Situsêkar
Kamandaka rêrêp kasaput latri
kang prajurit kawan atus
myang Radèn Silihwarna
datan kantun saparane tinut pungkur
angêpung panggenanira
Kamandaka ingkang pinrih

ing dalu datan winarna
enjangira sang hyang surya wus mijil
mojar Dyan Silihwarnèku
mring wadyabala kathah
iki rungokêna padha prentah ingsun
aja nakang milu yuda
ingsun dhewe kang ngêmbari

amungsuh Si Kamandaka
iya ingsun ujane padha siji
kajaba ingong kapupu
apa sakarêpira
yèn sun waras mung surake kang sun jaluk
kancane matur sandika
sigra Radèn Silihwarni

mrêpêki mring Kamandaka
payo Kamandaka padha ajurit
Dyan Kamandaka sumaur
ya apa karêpira
ya ta Radèn Kamandaka mundur cancut
têtali wônda umangsah
Dyan Silihwarna nadhahi

rame rok têmpuhing yuda
silih-ungkih candhak banting-binanting
akuwêl tapuk-tinapuk
ganti dugang-dinugang
dangu rame katanggor padha tosipun
ajogol udrêg-udrêgan
purwane punika nguni

panggenanipun ayuda
pan ing têmbe apan dipun dhukuhi
Ajogol araning dhukuh
dalah mangke katêlah
kawarnaa ingkang aprang sampun dangu
yèn sayah ngaso kalihnya
yèn wus ngaso aprang malih

angling Radèn Kamandaka
payo ngalih panggonaning ajurit
kang adoh saking praja gung
nutug sakayunira
nora cuwa Radèn Silihwarna muwus
iya apa karêpira
ingsun iki anuruti

sigra ngetan lampahira
nabrang dhatêng lèpèn Logawa malih
saparane tinut pungkur
nyabrang ing lèpèn Apa
lajêng ngetan ing lèpèn Jêngok kapungkur
ing lèpèn Bodhas kawuntat
lajêng ngalèr ngetan malih

tan kantun Ki Rekajaya
ngêmban sawung pun mrêcu datan kari
sigra kèndêl lampahipun
kilèn lèpèn Banjaran
Silihwarna lan sawadya kawan atus
anut saparaning mêngsah
kunêng kawuwusa malih

bêbantu saking nagara
kang tinuduh Adipati Marêsi
kinèn ngenggalakên laku
wau Dyan Silihwarna
sampun prapta Dipati Marêsi pangguh
mojar marang Silihwarna
hèh ta adi Silihwarni

timbalane sang dipatya
sun kinèn ngenggalkên lampahirèki
Rahadèn Silihwarnèku
aturira sandika
ya ta Radèn Kamandaka duk andulu
yèn wontên bêbantu prapta
prayitna wus nyandhak êcis

sigra Radèn Silihwarna
angabani ing wadya kawan biting
tuwin wadya ingkang bantu
sarêng dènnya umangsah
Radèn Kamandaka tan kewran ing kewuh
anêmpuh ngamuk manêngah
lir banthèng katawan kanin

wong bêbanton bubar-bubar
ingkang pêngkuh kèh kanin akèh mati
tuwin wadya kawan atus
kèh kanin kèh palastra
Silihwarna akiwul-kiwul kawangsul
sadina dènira yuda
tan ngobêri pamuknèki

pan punika purwanira
wana iku ing têmbe dèn dhukuhi
desa Kobêr wastanipun
ya ta Dyan Kamandaka
dènnya aprang malah kasaput ing dalu
rahadèn mundur lon-lonan
karsanira angoncati

dene karasa kaninnya
sêdyanira singidan wetan kali
arsa nabrang ngetan gupuh
kapêpêtan ing mêngsah
mingêr ngalèr Kamandaka lampahipun
amlipir pinggir banjaran
amanggih dhawuh anênggih

anglêrêsi ing sabrangan
arsa dipun turut margine rumpil
nulya binobosan gupuh
punika purwanira
sakilèn bêndungan têmbe dadya dhukuh
ingaran dhukuh Bobosan
katêlah dalah samangkin

wau lampahe Rahadyan
Kamandaka nabrang ngetan lêstari
nulya lumêbèng wana gung
tulus dènnya singidan
sêdya ngaso sayah dènnya aprang pupuh
lan karaos kaninira
sapraptanirèng wanadri

Rekajaya kinèn enggal
mêndhêt godhong têpus badhe kinardi
lèmèk sareyan sang bagus
tan dangu sampun angsal
wus binèbèr sigra sareyan sang bagus
mawi karangulu sela
Ki Rekajaya mêtêki

warnanên Dyan Silihwarna
sarewange tuwin Dipati Mrêsi
dènira ngaso wus dangu
mungsuhe tan katingal
anggraita lamun morod mêngsahipun
wus kinèn anitik enggal
sigra dènira anitik

katur yèn ngalèr lantunnya
nurut ing satirah lèpèn manginggil
gya bêdhol kang baris agung
nurut ingkang salasah
tirah lèpèn prapta ing bêndungan sampun
gya mingêr nabrang mangetan
praptèng têpining wanadri

mangu kang wadya pangarsa
dene larinira malbèng wanadri
arsa nusul langkung takut
rungkud kang ponang wana
lan kaetang digdayanirakang mungsuh
tur dalu langkung pêtêngnya
nadyan mawi obor sami

ing tyas kêdah mêlang-mêlang
dadya wingwrin sagung para prajurit
nulya kèndêl lampahipun
sami apagunêman
Radèn Silihwarna alon muwusipun
lah paran budine baya
angling Dipati Marêsi

yèn mungguh rêmbug manira
ingkang wana dèn idêrana baris
mring para prajurit agung
dèn kongsi têmu gêlang
karuhane bacute jêdhêg kang lantun
môngsa ora katêngêra
Silihwarna duk miyarsi

Dipati Mrêsi rêmbugnya
kapanujon mring Radèn Silihwarni
sigra matah wadyanipun
kinèn ngidêri wana
gya lumampah para prajurit tinuduh
apan sampun têmu gêlang
katur yèn jêdhêg kang lari

sigra Radèn Silihwarna
matah wadya kinèn nêpungkên baris
kang têlung mêdahab iku
lèr kidul lawan wetan
amung kulon kang linowongakên iku
pan sampun têpung barisnya
suka Radèn Silihwarni

panggraitane rahadyan
nadyan uwal malih tan sagêd têbih
yèn mêtu mangulon iku
pan parêk lawan praja
sigra Radèn Silihwarna mundhut asu
badhe kinèn nglêbonana
kang singidan nèng wanadi

datan antara wus angsal
kang sêgawon linêbêtakên aglis
kinèn manjing mring wana gung
ponang sêgawon mangsah
malbèng wana lampahe angingus-ingus
warnanên kang nèng jron wana
mirsa yèn sinusul nganjing

sigra matak pambungkêman
asu sampun praptèng ngarsa sang pêkik
nanging tan purun angalup
anggung minggu kewala
kinèn nyêpêng mring Ki Rekajaya sampun
asu sampun kinurungan
punika purwane nguni

wana iku têmbe dadya
iya dhukuh ingaran Karang Anjing
ya ta warnanên wus esuk
rahadèn arsa mêdal
wus pinriksa keblat sakawan puniku
ingkang nora binarisan
ingkang kilèn lowong nênggih

wau kang angêpung wana
samya nilingakên swaraning anjing
nanging tan ana karungu
samya kaku tyasira
baya marang ngêndi parane kang asu
apa ta tinêkuk macan
dene ora kapiyarsi

wau Radèn Kamandaka
lajêng mêdal Ki Rekajaya ngiring
dhatêng keblat kilèn wau
kang datan binarisan
lajêng nabrang ngilèn wau lampahipun
kang ngêpang datan uninga
sapraptane kulon kali

Dyan Kamandaka sêsumbar
Silihwarna nusula yèn prajurit
nanging aja gawa batur
payo aprang tandhingan
kagyat myarsa wau ingkang baris agung
sigra bêdhol kang gêgaman
nututi mring kilèn kali

Dyan Silihwarna bramantya
mêmpêng ing tyas sigra nrêgakên baris
praptèng kilèn lèpèn sampun
Kamandaka wus têbah
pan sinêrêg lampahing baris gumuruh
apan ta untap-untapan
ing lèpèn Jêngok wus prapti

baris kèndêl pirêmbagan
Radèn Silihwarna asru dènnya ngling
hèh sakèhe kancaningsun
kabèh padha kariya
ingsun dhewe iya kang bakal anusul
ing lakune Kamandaka
marmane ing mangko iki

yèn ingsun gawa wong kathah
têmah rubêd nora bisa nututi
kalawan wus sêdyanipun
iya Si Kamandaka
kudu arsa aprang tandhing lawan ingsun
yèn ingsun mawia wadya
pasthi iku oncat malih

padha lumakuwèng wuntat
apan ingsun andhingini pribadi
Dyan Silihwarna anusul
wantêr tan mawi bala
kawarnaa Kamandaka lampahipun
wus prapta ing lèpèn Apa
lajêng anrucuk ing udhik

ludiranya maksih mêdal
saking tatuk kakècèr urut margi
Ki Rekajaya tan kantun
angêmban sawungira
Kamandaka maksih lajêng lampahipun
praptèng udhik lèpèn Apa
amanggih sela lir wukir

sela gung wus ingunggahan
majêng ngidul kang ludira drês mijil
amili nurut kang watu
Rekajaya aturnya
lah suwawi singidan mênèk sinusul
Radèn Kamandaka mojar
hèh paman mirea aglis

dimèn Silihwarna prapta
apan ora nêdya ingsun oncati
singa bêgya amrih lampus
ucapên Silihwarna
kang anusul anut salasahing marus
pan sinêrêg lampahira
wus prapta ing sela iki

Silihwarni sumbar-sumbar
Kamandaka sira aja ngoncati
pan ingsun iki anusul
lamun tuhu prawira
lahmudhuna payo aprang takêr marus
wau Radèn Silihwarna
curigane wus tinarik

payo aprang nèng buntala
aja sira manggung nèng sela nginggil
Dyan Kamandaka sumaur
Silihwarna munggaha
payo kene aprang saluhuring watu
angadu pucuking braja
lah padha agênti kêris

lamun ingsun gumingsira
kaya dudu atmajaning nrêpati
Silihwangi ratu agung
kang angrèh Pajajaran
lah rêbutên Banyak Catra iya ingsun
putra sêpuh Pajajaran
môngsa sun wêdia mati

angur aja alêlana
Radèn Silihwarna kagyat miyarsi
sinarungkên dhuwungipun
ambruk nungkêmi sela
sru karuna sêsambate mêlasayun
dhuh kangmas sadulur ingwang
salawase sun ulati

nuli têmah katambuhan
kaniaya dene dhingin tan warti
kawula kalangkung pandung
kangmas nuhun aksama
dene ngantos kaprêjaya têmah tatu
kagyat Radyan Kamandaka
ana mungsuh anangisi

ngandika lah sira sapa
dene nangis iya amêlasasih
kang rayi alon umatur
kula rayi paduka
gih pun Banyak Ngampar kangmas awak ingsun
kagyat Radèn Banyak Catra
anulya tumurun aglis

kang rayi rinangkul sigra
kalihira karuna amlasasih
wus dangu rangkul-rinangkul
kalih èngêt wentehan
nulya pisah pan samya tata alungguh
ingkang rayi atur sêmbah
ngaras pada nguswèng siti

wus lênggah alon aturnya
kakang êmas lampah kula tinuding
dhatêng kangjêng rama prabu
animbali paduka
dhuh kakang mas ing mangke suwawi kondur
rama prabu sampun sêpah
paduka jumênêng aji

kang raka alon ngandika
gampang yayi iku kêtêmu buri
balik ta lakunirèku
ari mas wong dinuta
marang Kyai Adipati Pasir Luhur
ing mangke paran rèhira
manawa dèn arsi-arsi

ingkang rayi lon aturnya
wêlingipun Adipati ing Pasir
upami paduka lampus
kêsambut ing ayuda
inggih galih paduka ingkang pinundhut
lan êrah paduka kangmas
badhe linôngga kang gêtih

kang galih arsa dhinahar
ingkang raka pangandikanira ris
iya gampang yayi iku
ya ta Ki Rekajaya
mulat gusti wus atut lan mêngsahipun
sigra marêk Rekajaya
gagêtun dènnya ningali

angling Radèn Kamandaka
paman Rekajaya gustimu iki
apan iya ariningsun
kang kèri nèng nêgara
anyuwita mring dipati Pasir Luhur
dinuta mring sang dipatya
kinèn amrih pati mami

hèh paman sira sun duta
marang gone asu kang makurungi
yèn wus prapta goning asu
kang asu patènana
ya gawanên kang êrah lan atinipun
nanging dèn bêcik ing marga
yèn kapranggul lan wong Pasir

sandika Ki Rekajaya
sigra mangkat mangetan lampahnèki
murih ja kongsi kapranggul
lan wong Pasir lampahnya
tan kawarnaing marga prapta gon asu
kang asu wus pinêjahan
atine sampun ingambil

lan gêtihe winadhan
nulya wangsul Ki Rekajaya aglis
tan adangu lampahipun
praptèng gènnya rahadyan
sampun katur kang ati lawan rahipun
sigra Radèn Banyak Catra
ngandika dhatêng kang rayi

lah yayi iki aturna
iya marang Sang Adipati Pasir
matura yèn galih ingsun
kalawan gêtih ingwang
dimèn sang adipati marêm ing kalbu
wus môngsa bodhoa sira
kang rayi matur wotsari

sigra wangsul lampah enggal
êrah lawan galih sampun cinangking
sampun têbah lampahipun
tan antara kapanggya
lan kancane kawan atus kang anusul
tuwin Marêsi Dipatya
wus panggih lan Silihwarni

Radèn Silihwarna mojar
inggih kakang Adipati Marêsi
kakang kula turi kondur
inggih dhatêng nagara
ngaturakên galih lawan êrah wau
galihipun Kamandaka
lan êrah pinundhut nguni

wondene kawula mangkya
badhe wangsul pan arsa angulati
Kamandaka rencangipun
inggih dèrèng kacandhak
Rekajaya apisah lan gustinipun
arsa sun sasak ing wana
hèh sakèhe kônca mami

mèlua mulih mring praja
anjaluka gilir kônca kang kèri
nuli ingsun enggal wangsul
yèn sêlak kêtilapan
sigra Radèn Silihwarna wangsul gupuh
rah lan galih wus tinampan
dening Dipati Marêsi

gya Dipati Mrêsi budhal
myang prajurit kawan atus umiring
tan kawarna lampahipun
praptèng Pasir nagara
Adipati Marêsi lajêng malêbu
ing pura lajêng tumama
ing byantarèng adipati

angaturakên kang êrah
lawan galih katur sasolahnèki
datan kirang datan langkung
purwa praptèng wêkasan
sang dipati kalangkung suka tyasipun
dene kalilipe ical
sigra risang adipati

êrah lan galih dhinahar
mamêntahan langkung suka tyasnèki
kinêcap ginilut-gilut
sang dipati sru mojar
kalingane Kamandaka atinipun
dene ta sun kêcap-kêcap
rasane lir ati anjing

pantês iku mangkonoa
duk uripe solahe kadya anjing
kaliwat bêlêr ambêsur
sok malêbèng jro pura
apan Silihwarna yèn têka ing besuk
bakal sun ganjar nagara
iku ingkang mêgat kardi

__________