orêg wadya ing Mataram
pan ing Taji dènnya amêpak baris
abanjêng sajuru-juru
asri ingkang busana
pan wong môncanagara wadananipun
Darmayuda Pasuruan
wau kang dados têtindhih

para bupati bang wêtan
sadayane sami wisma Matawis
anèng ing Taji akumpul
Warung lan Garobogan
ing Sêsela ing Balora wus akumpul
ing Jipang lan Jagaraga
Kaduwang lan Panaragi

Madiun lan Pamagêtan
ing Kalangbrèt kumpul lawan wong Rawi
ing Kadhiri wus akumpul
Sarêngat lan Balitar
Wirasaba Pasuruan wus akumpul
prasami anata bala
Pasuruan lan ing Bangil

gêgaman wus amalatar
yèn sinawang kadi prawata sari
lêlayu lan umbul-umbul
katut ing samirana
kadya ombak ing samodra yèn dinulu
gêgamane warna-warna
kadya ta prawata sari

gêbyaring sanjata lanang
kadya kilat yèn tinon angajrihi
bêndhe tinêmbang angungkung
angrok swaraning bala
kadya gêrah kricike watang atarung
asrang gadêbêge bala
kadya udan sinêmèni

waos binang winêgigan
laring banyak tiningalan tulyasri
waos bung ampèl lan wargu
cêmung kumbala badhak
kang jininggring waos cêmêng munggwing ngayun
lêlayu pan tinon amyang
wong satus anumbak putih

ya ta wau kawarnaa
Panji Karsula dados senapati
tiyang Japan pan akumpul
iku santananira
Ki Apanji saking Japan asalipun
mila nagari ing Japan
sinungakên ing sang aji

lan dadi wadananira
wong panumping punika kang sapalih
ya ta asiyaga sampun
sadandananing yuda
kapal agêm apan kinapanan sampun
kang bala umyung gumêrah
sami asaos ing jawi

lagya apamit ing garwa
para putra nangis abêbondhèti
apan sami kêdah tumut
ing rama Mangunyuda
nanging rama tan suka tansah angimur
mring putra myang para garwa
Panji Karsula mangkya ngling

lah uwis padha kariya
dèn abêcik-bêcik sapungkur mami
kaya ingsun ora mantuk
yayi pangrasaningwang
lamun ingsun yayi tumêka ing lampus
sun atitip putranira
dening iku maksih cili

kang garwa matur karuna
milandika kiyai andarbèni
pangandika kang kayèku
dening sêdya kawula
mugi dika tulusa ngong awu-awu
nora bisa angawula
liyane saking kiyai

Panji Karsula ngandika
apan uwus ingsun karasèng ati
inggih mungsuh ingkang rawuh
kalangkung dening awrat
apan ingsun pinatayan ing sang prabu
ingsun kinèn nindhihana
prange wong môncanagari

yèn tan ngêntasana karya
pasthi ingsun yayi ora amulih
tan kawarna lampahipun
sêmana sampun bubar
kang tinilar sami karuna gêng wuyung
sira Ki Panji Karsula
bubar kang bala angiring

wong sèwu anumbakanyar
wong Bumija kalawan wong Panumping
gêgaman abra dinulu
kadya prawata sêkar
tan kawarna ing Taji pan sampun rawuh
têmpuh gêgaman Mataram
kalawan môncanêgari

pêpakan para niyaka
môncanagri sami arêmbag pikir
Panji Karsula amuwus
nêdha sami arêmbag
sampun wontên pradudonira ing laku
lah nêdha pinatah-patah
pangawat kiwa lan keri

ing mangke rêmbag manira
Ônggajaya dadi pangawat kering
anindhihana ing laku
wong Jipang lan Balora
ing Kaduwang Pamagêtan lan Madiun
ing Warung lan Garobogan
dadia pangawat keri

dening kakang Darmayuda
anèng kanan kang dadia têtindhih
dèn sami prayitnèng kewuh
kang dipun tindhihana
wong Garêsik punika sawarninipun
Sarêngat lawan Balitar
Prabalingga lan ing Bangil

kang dadi cucuking yuda
wong Kadhiri kalawan Panaragi
Wirasaba kanthinipun
lawan wong Kartasana
benjing têmah ajana mundur ing kewuh
yèn ana mundur ing prana
sun sosog têka ing wuri

manira kang dadi dhadha
kang sun kanthi amunga wong Matawis
sadaya sami arêmbug
sakèh para dipatya
enjing bubar umyang kang bala gumuruh
asrang lan triciking watang
kadi udan sinêmèni

untape punang gêgaman
yèn sinawang kadi prawata sari
swaraning bala anguwuh
ing rowang kadi gêrah
kang gêgaman awarna-warna dinulu
kadi wukir kawêlagar
tanpa wilangan kyèh baris

datan kawarna ing marga
nagri Japan sêmana sampun prapti
atatan-tatan akumpul
sami prayitnèng baya
wus atata sigra laju maring Dêmung
sigra ngantêp ing ayuda
kang wadya kagiri-giri

ya ta wau kawarnaa
wong Makasar sampun midhangêt warti
yèn wong Mataram kang rawuh
kêrigên wong bang wetan
pan sumêdya amapag maringing Dêmung
wong Makasar amalatar
tan sêdya mundur ing galih

wong Makasar wus akukuh bitingira
baluwarti ainggil
wus prayitnèng bala
watara kalih nambang
wong Makasar anginggahi
pan akêkitha
anèng Dêmung karakit

Raja Galèngsong sineba dening bala
miwah para prajurit
lawan kang santana
ingkang sami katrêsnan
ingkang ngêtutakên mêksih
sami prawira
tate amangun jurit

Raja Galèngsong ngandika mring santana
aran Dhaèng Makinci
lah kapriye bapa
wartane wong Mataram
wartane iya mèh prapti
apan sumêdya
anggêcêk marang mami

ya ta Dhaèng Makinci sigra turira
èstu ujaring warti
tiyang ing Mataram
lawan môncanêgara
sumêdya gêcêk ing ngriki
kadya mèh prapta
amapag ing ajurit

Raja Galèngsong sigra dènnya ngandika
iya bapa abêcik
lamun wong Mataram
amapag maring ingwang
yèn muliha awak mami
marang Makasar
langkung dening aisin

angur ingsun matia ana ing Jawa
nora asae mulih
angur ngong lajua
aja tanggung ing lampah
sun bêdhahe ing Matawis
angur matia
mulih tan angsal kardi

lah sakèhe wong ingsun têka Makasar
padha sun ajak mati
ywa tanggung ing lampah
angur payo lajua
parandene sira mulih
tan angsal karya
angur matiyèng ngriki

yèn wong Mataram prapta angantêp yuda
lah papagên tumuli
yèn kakehan lawan
iya padha mundura
sira amuka ing wêngi
dimone uga
kawur tangkêp ing jurit

sampun rêmbag sakèhe para santana
dyan kawarnaa malih
wadya ing Mataram
saha bala sumahap
sumêdya angantêp jurit
pinaju tiga
gêlarirèng ajurit

kang mêtu kilèn wadyabala Mataram
kang mêdal saking kori
sira Ônggajaya
lawan sakancanira
ingkang mêdal kanan singgih
Ki Darmayuda
sakancanya ngêbyuki

kadya gêrah surake wadya Mataram
sami prayitnèng wèsthi
biting ing Makasar
apan sampun anglela
inguluk-ulukan bêdhil
suraking bala
lwir udan awor angin

wong Makasar sampun miranti sadaya
anèng sajroning biting
karsa mêtonana
yudane wong Mataram
Raja Galèngsong nindhihi
pan sampun mênga
wau lawanging biting

sampun mêdal wau têtiyang Makasar
padha angagêm lêmbing
wênèh ngagêm watang
saha gêgamanira
tandangira angajrihi
pan sampun mêdal
saking sajroning biting

kadya gêrah surake wadya Mataram
miwah môncanagari
binendrong sanjata
wong Makasar tan obah
têtiyang môncanêgari
sarêng umara
kanan kalawan keri

prit anêba pêrange bala Makasar
sampun têmpuh ing jurit
nanging wong Makasar
pan kêkathahên lawan
bingung tangkêping ajurit
pinaju tiga
pan karubuhan wukir

kadar pira kathahe tiyang Makasar
mêngsah môncanagari
pan karoban mêngsah
ya ta wadya Makasar
pêrangira pan kalindhih
mundur sadaya
nêdya aso kariyin

dènnya pêrang apan dèrèng angsal papan
milanipun kalindhih
pan palayunira
sami angungsi wana
ngalumpuk dados sawiji
wadya Mataram
surake wanti-wanti

dening mungsuhira sampun kapalajar
wong Makasar agusis
samya ngungsi wana
wau panyananira
wus kawus nora ngudhili
agôndra pira
mungsuhira akêdhik

bitingira akarsa wau binêdhah
pan arsa dèn jarahi
kang sami tinilar
darbene wong Makasar
nanging kasaput ing wêngi
Panji Karsula
ngandika angundhangi

alah mêngko ajana wong angrêrayah
dening kasaput wêngi
sira antèkêna
iya ing benjang-enjang
sira ambêdhaha biting
jêjarahana
dening kang duwe gusis

sampun mundur wadyabala ing Mataram
miwah môncanagari
samya masanggrahan
anèng ing ara-ara
dening kasaput ing wêngi
andhèr akapang
wadyabala Matawis

sawarnine sami eca manahira
nora duwe kuwatir
dening mungsuhira
sirna sami lumajar
milane eca kang galih
cucul busana
kuda wus dèn uculi

pinalawungakên sakèhing gêgaman
mawur têtiyang alit
sami pamondhokan
wênèh angguyang kuda
asuka-suka ing wêngi
nèng pondhokira
tan ngangge dèn ropohi

kang sawênèh eca dènira anendra
dyan kawarnaa malih
têtiyang Makasar
ingkang angungsi wana
asêdya aso kariyin
nora apisah
sabature arakit

tiyang Makasar tahasi lumayua
apan sêdyaa bali
sarencang wus rêmbag
ing wau sêdyanira
arsa angamuk ing wêngi
sêdhênge uga
wong Mataram aguling

sampun sami apadandanan ing wana
watara têngah wêngi
Galèngsong ngandika
payo sêdhênge mara
amukên wong ing Matawis
ajana pisah
barênga ing ajurit

yèn anêmpuh alah payo babar pisan
aja sira anggopi
angamuk karampak
lah kawusêna pisan
pamondhokane ing mangkin
sira obonga
dimèn kuwur wong cili

lah tunjangên ingkang parêk tumbakana
sampun arêmbag pikir
anulya umangsah
lan sagêgamanira
sêdya angamuk ing wêngi
pan pinilihan
têtiyang kang abêcik

tan akathah wong Makasar kang umangsah
watara kawan biting
apan ta sadaya
sami pêpênêdira
Galèngsong kang anindhihi
pan sampun prapta
pondhoke wong Matawis

wong Mataram sami sakeca kang manah
tan adarbe kuwatir
ingkang wikan mojar
lah ika batur apa
swarane pating barêkik
lah oborona
sawènèh ana wuri

ika buron wana maringpamondhokan
ya ta nora aganti
nrajang pasanggrahan
wong Makasar asurak
alah amuk wong Matawis
sata angrunjang
pondhok dipun obongi

apuyêngan wadyabala ing Mataram
dene ingamuk wêngi
pan tunjang-tinunjang
tambuh mungsuh lan rowang
apati gagap-gagapi
mawur puyêngan
akathah ingkang mati

tinumbakan dening têtiyang Makasar
nora angsal ngudhili
kang sami sudira
pan ora olih papan
katunjang lawan kapipit
milakèh pêjah
wadya môncanêgari

apuyêngan pondhokira ingobongan
katunjang dening api
tan kobêr amapan
kèh pêjah padha rowang
kêna gêgaman pribadi
wênèh lumajar
padha arêbut urip

wong Makasar pangamuke kadi yêksa
kadya banthèng akanin
kadya saradula
galak amôngsa sarpa
singa katrajang awiwrin
akathah pêjah
tiyang môncanêgari

palayune sami atilar gêgaman
darbèk nora katolih
lumayu wêwuda
ingkang mêntas anendra
anging ta arêbut urip
bingung puyêngan
bubar padha sawêngi

para bupatine pan sami lumajar
tan tolih anak rabi
tinilar ing bala
lir gabah ingintêran
tan wruh kawula lan gusti
wus byar rahina
larut bala Matawis

sirna gêmpang wau saking pamondhokan
sadarbene kang kari
wus têlas rinayah
dening bala Makasar
Panji Karsula agiris
pan ta gegeran
tinilar ing wadyalit

pan kalulun kalayu angungsi wana
sampun rahina nênggih
mêdal sang hyang surya
nora kêna tinata
wadya sampun sirna gusis
sowang-sowangan
kawula lawan gusti

Panji Karsula laju maring ing Japan
dening môncanêgari
tan kêna tinata
mila lajêng mring Japam
lan sawadyanya awingwrin
tiyang bang wetan
nora kêna apulih

wong Makasar ngungsêd sinêdya ing manah
tiyang môncanagari
pan ingêsuk pisan
marang nagarinira
tiyang bang wetan awingwrin
mêngsah Makasar
kawus manah anjaring

samya giris manahe tiyang bang wetan
Pajarakan ambalik
gêmbong Prabalingga
kalawan Pasuruan
apan ta sampun ambalik
ing Wirasaba
apan sampun ambalik

tiyang môncanagari miris sadaya
wêdanane ambalik
ya ta kawarnaa
sira Panji Karsula
anèng Japan sêdhih kingkin
dening miyarsa
wong bang wetan ambalik

Pajarakan Prabalingga Pasuruan
ing Gêmbong wus ambalik
miwah ing Lumajang
Sarêngat lan Balitar
ing Kartasana ambalik
tiyang bang wetan
apan giris awingwrin

Panji Karsula langkung èmêng ing manah
arsa banjêl ing jurit
apan datan ana
wau ingkang ngadua
môncanagara ambalik
tiyang Mataram
sampun mawut awingwrin

langkung merang yèn mantuka mring Mataram
môngsa sêdyaa urip
dukaning narendra
ya ta Panji Karsula
anèng ing Japan nagari
datan akarsa
wau dèn usadani

tan kawarna Panji Karsula wus pêjah
anèng Japan anênggih
sampun ingastana
wontên mantri Matarum
lumaywa atur upaksi
dhatêng sang nata
Sri Bupati Matawis

yèn pun Panji Karsula lampahe tiwas
pêrangipun kalindhih
wong môncanagara
sampun balik sadaya
tiyang bang wetan awingwrin
mring wong Makasar
sadaya sami balik

pun Panji Karsula pêjah wontên ing Japan
pêjahipun asakit
prabu ing Mataram
langkung dènnya bramantya
kumêjot padoning lathi
dening miyarsa
môncanagara balik

angandika sri narendra ing Mataram
sakèhe wong pasisir
lah padha muliha
adandana sadaya
iya wong Dêmung ing mangkin
lah lurugana
sakèhe wong pasisir

Si Prawirataruna sira miyanga
kang dadia têtindhih
iya pêrangira
wong pasisir sadaya
para mantri ing Matawis
ingkang milua
nglurug asmara kingkin

Si Wirabumi ing mangkin
iya ta ingkang milua
ingkang dadia kanthine
si adhi Prawiratruna
lawan Si Pulangjiwa
milua marang ing Dêmung
kalawan Si Wirawôngsa

lan Si Panji Wirabumi
lawan Si Suramênggala
poma lah tumpêsên kabèh
wong Makasar ingkangprapta
kalawan wong Madura
pariksanên mulanipun
tan seba maring Mataram

kang ingatag atur bêkti
ya ta ngandika sang nata
lawan Walônda sakèhe
kang tungguk anèng Japara
alah sira ajaka
anglurug marang ing Dêmung
yèn tan gêlêm sirnakêna

aywa ngrêrubêdi pikir
Prawiratruna tur sêmbah
saksana kondur sang katong
malêbêt ing dalêm pura
kang sowan aluwaran
tan kawarna solahipun
tiyang pasisir sadaya

asêmadosan kapanggih
iya nagari Japara
apan sampun mantuk kabèh
sami adandan baita
miwah ingkang gêgaman
mangkana ingkang winuwus
Radèn Prawirataruna

pan sampun amêpak baris
Radèn Prawirataruna
lwir grah kapitu swarane
gêgaman wus amêlatar
lwir ombaking samodra
awarna-warna dinulu
kadi ta prawata sêkar

sampun siyaga waradin
tiyang Prawiratarunan
apadene piyandêle
ing ayuda wis siyaga
miwah para santana
rahadyan ingkang winuwus
apan sampun asiyaga

lagya apamit ing rabi
kalawan kang para putra
rahadèn alon dêlinge
lah uwis padha kariya
kalamun awak ingwang
yèn ta besuk nora mantuk
sun atitip putranira

momonga kang kari-kari
dèn abisa ingsun tilar
yèn ana galap gangsule
ingsun iki lawan sira
sapura sinapura
ewuh aya wong anglurug
manawa tumêkèng pêjah

pan uwus karasèng ati
milane sira sun warah
iya sun wêkas mêngkono
ingsun yayi pinitayan
dening sri naranata
ngundurkên mungsuh ing Dêmung
yèn ora ambangkat karya

ingsun ora sae mulih
lah uwis padha kariya
dèn bisa sawuriningong
kang garwa sami karuna
ya ta datan kawarna
solahira among wuyung
rahadèn pan sampun bubar

lwir gêrah wadya ing jawi
radèn anitih turôngga
abra murub busanane
budhal ingiring ing wadya
miwah para santana
gêgaman abra dinulu
yèn tinon awarna-warna

waos binang lawan jinggring
kang cêmêng kumbala badhak
waos sulam lan bung ampèl
kang adi cucuking yuda
ingkang sanjata lanang
kadya kilat gêbyaripun
lwir gêrah swaraning bala

asrang pangriking turanggi
kalawan kriciking watang
anglir pendah sagara rob
lêlayu yèn tinon amyang
katub ing samirana
tan kawarna lampahipun
sampun prapta ing Japara

arêrêb sagunging baris
Radèn Prawirataruna
apan ta sampun amondhok
anèng salêbêting kitha
andhèr wadya Mataram
kalangkung dènnya sêsugun
Ki Ngabèi Wôngsadipa

pêpak sakèhing dipati
sumados anèng Japara
tiyang pasisir bang kilèn
pan sampun prapta sadaya
kapanggih ing Japara
ingKêndhal lan Kaliwungu
ing Batang lan Pakalongan

Barêbês lawan Tatêgil
Wiradesa lan Pamalang
Dêmak Sêmarang wus dene
ing Kudus Pathi Juwana
Rêmbang lan Pajangkungan
Lasêm wus pêpak supênuh
anèng nagari Japara

prasami arêmbag pikir
para dipati sadaya
baita sampun sumaos
wau anèng ing muara
angêbêki samodra
Ki Wôngsadipa sêsugun
mring niyaka ing Mataram

ya ta angandika aris
Radèn Prawirataruna
lah kadipundi rêmbage
inggih kakang Wôngsadipa
prakawis pun Walônda
sawarnine kang atungguk
nèng muara ing Japara

pangandikane narpati
apan ta kinèn bêktaa
Kumpêni ing sawarnine
dhatêng ing Dêmung punika
sawêg dika tarosa
kalamun ta botên purun
pangandikane sang nata

kinèn nundhunga tumuli
inggih saking ing Japara
rinaos tambuh gawene
lawan angribêdi manah
manawi tan sawêkca
Kumpêni ing sêdyanipun
mila mangke winêkasan

pun Wôngsadipa turnyaris
mring Radèn Prawiratruna
inggih kawula tarose
mangke Kumpêni punika
kadipundi kang karsa
ya ta tinimbalan sampun
ingkang wontên ing muara

amung têtiga anênggih
Kumpêni pangajêngira
Kapitan Wulkup wastane
lan Sareyandrop punika
kopralipun satunggal
kapat juru tulisipun
tan kawarna sampun prapta

ing ngarsane pra dipati
pasisir lawan Mataram
prasami pêpakan kabèh
Ki Ngabèi Wôngsadipa
aris dènira mojar
timbalane sang aprabu
kapitan marang ing sira

mungsuh Makasar kang prapti
tinêmpuhakên ing sira
pangandikane sang katong
sira kinèn andhèrèka
iya maring rahadyan
anglurug marang ing Dêmung
amapaga wong Makasar

yèn sira tan ananggupi
ing parentah sri narendra
pangandikane sang katong
sira kinèn anundhunga
iya saking Japara
aja ngrêribêdi laku
kayapriye aturira

kapitan sigra nauri
alah inggih kalêrêsan
pangandikane sang katong
kawula wontên Japara
sêdya asaos karya
kalamun ta wontên mungsuh
kawula dipun abêna

pangandikane sang aji
kawula datan lênggana
ing karsa dhatêng andhèrèk
tan kawarna polahira
dènnya arêrêmbagan
apan sumêdya alaju
anêmbang yudakênaka

Radèn Prawirataruna
wus arêmbag arsa bubar tumuli
laju dhumatêng ing Dêmung
arsa mêdal lautan
wong pasisir amêpak baitanipun
kêbêk jêjêl ing muara
baitane wong pasisir

ingkang anèng palabuhan
kang baita agêng-agêng marnani
ya ta kawarnaa wau
sakyèh para dipatya
sampun sami anumpak baitanipun
sami ambabar bandera
lwir sêkar sataman asri

sami atêmbang têngara
pra dipati lwir udan sinêmèni
gong agêng pating carêngklung
gumêdêr kapiyarsa
asrang lawan ombak ing sagara nêmpuh
ing baita pan lumarab
ing toya awarni-warni

prasami ambabar layar
pra dipati dening awarni-warni
saking mandrawa malêdug
asri yèn tiningalan
tan antara dhatêng ingkang angin laut
baita sarêng alayar
ambênêrakên kamudhi

lir pêksi krêndha rêratwan
kang baita layar anèng jaladri
sarêng ngambara balêdug
sakyèh para dipatya
kang bandera minôngka têngêranipun
warna-warna kang bandera
lwir sêkar sataman asri

yèn pinirsa kadi gêrah
têtabuhan srang ombaking jaladri
asangêt angin kang rawuh
baita ting salêbar
saking jêmbaring samodra yèn dinulu
baita arêbat paran
asangêt katub ing angin

tan kawarna lampahira
pulo Môndhalika sampun kawuri
angsal angin lampahipun
samodra tan kawarna
katingalan Surabaya ujungipun
saking kêbating baita
ing muara wus angranji

para bupati sadaya
wus pêpêkan prapta ing Surabanggi
baitanira asukup
anèng ing palabuhan
pra bupati andhèr pamondhokanipun
Radèn Prawirataruna
kinêpung de wong pasisir

têtiyang ing Surapringga
sami suka manahira tan sipi
ngrasa têtêp manahipun
langkung sêsugunira
marang Radèn Prawiratruna sumuyud
tiyang pasisir sadaya
sadandanan Surabanggi

Radèn Prawirataruna
tansah dadar ing bala langkung asih
ardana busana agung
miwah para santana
pan kinulawisudha sadayanipun
tiyang Prawiratarunan
suyude ing lair batin

pan tambuh winalêsêna
pan kawratan wau dananing gusti
kang wadya sadayanipun
ngajap têmpuhing yuda
pan ing kono benjang goningsun anaur
ing danane gustiningwang
sun saurane lan pati

pêpakan para niyaka
wong pasisir sami agunêm pikir
Prawirataruna muwus
marang para nayaka
kadipundi ing karsa padha ngong tantun
aprakawis ing Madura
lah kadipundi ing mangkin

datan sowan ing Mataram
mèh sawarsa malah punjula mangkin
manira iki ingutus
ana ing Surabaya
wong Madura sawiji tan ana muncul
pangandikane sang nata
kinèn mariksa rumiyin

mangke nêdha ingutusan
karuhane yèn ala lan abêcik
para dipati arêmbug
kawula amiyarsa
Trunajaya kang bêbêg sawarninipun
mila tiyang ing Madura
tan sowan dhatêng Matawis

prayogi yèn ingutusan
kantênane sampun ngribêdi pikir
ya ta rahadèn angutus
marang pitayanira
apan sarwi binêktanan sêratipun
winèhkên Ki Trunajaya
ing Sampang kang anunggoni

utusan sampun lumampah
ênêngêna kang anèng Surabanggi
kocapa ingkang winuwus
sira Ki Trunajaya
apan lagi punika saking ing Dêmung
pan sampun eca kang rêmbag
lan Raja Galèngsong mangkin

milanê Ki Trunajaya
tan anunggal ngadhêp ingkang nagari
manawi ta wong Matarum
angrusak ing Madura
lan maninge manawa kèngsêr ing Dêmung
sêdyane Ki Trunajaya
arsa bokong saking wuri

kawarnaa kang utusan
sampun prapta Madura kintun wêling
samana pan sampun katur
mring Radèn Trunajaya
lamun wontên ing wau utusanipun
Radèn Prawirataruna
anuli dipun timbali

nanging kaki Trunajaya
masang wadi api-api asakit
utusan wus prapta sampun
angaturakên surat
tinanggapan ya ta binuka sratipun
sinuksma jroning wardaya
pèngêt bêbukaning tulis

kang sêrat sira Rahadyan
Prawirataruna nagri Matawis
saha salam donganipun
dhumatênga kang wayah
ing Madura Trunajaya wiyosipun
timbalane sri narendra
marang pakanira kaki

mulane wong ing Madura
boya seba iya marang Matawis
katur marang sang aprabu
kalamun pakanira
kang apênging asebaa mring Matarum
apa nyata mêngkonoa
iya ujaring pawarti

lan maninge wong Madura
kinèn ngêrig dening srinarapati
anglurug marang ing Dêmung
anggêcak wong Makasar
sampun tamat kang sêrat wiraosipun
angling Radèn Trunajaya
maring utusan amanis

alah ta sira matura
marang eyang nora sêdya angipi
kalamun ta awak ingsun
ngukuhana Madura
apênginga aseba marang Matarum
saking edane wong Sampang
tan kêna dèn parentahi

ing mangke wontên parentah
angêriga tiyang Madura iki
anglurug marang ing Dêmung
ingsun dhatêng sumôngga
sampun siyang gih sanadyana ing dalu
manira dhatêng sumôngga
kang abdi saos ing kardi

nanging ta awak manira
nora miyang inggih lajêng asakit
nanging kang abdi sadarum
manira kèn lumampah
rumiyina dene mêngko sapungkurmu
wong Madura lagi dandan
nusul maring Surabanggi

ya ta sampun sinambrama
kang utusan kalawan pinisalin
ya ta anuli tinundhung
duta amit anêmbah
sampun mikat datan kawarna ing ênu
wus prapta ing Surabaya
apanggih kalawan gusti

Radèn Prawirataruna
kang utusan matur sarwi ngabêkti
wus katur sasolahipun
ya ta sira rahadyan
pan angunadika radèn sampun wêruh
lamun sinôngga ing krama
nanging ta dipun ecani

sok kondura wong Makasar
wong Madura gampang kapanggih wingking
rahadèn sampun arêmbug
arsa anuli bubar
ya ta nuli anumpak baitanipun
ing pasisir kadyagêrah
swaraning kang wadya alit

baita awarna-warna
apadene baitaning Kumpêni
ing laut umyung gumuruh
sami nêmbang têngara
apan sarêng dènnya bubar layaripun
sami masang tunggulira
saksana katub ing angin

lwir paksi krêndha rêratyan
pan asarêng angambara ing langit
yèn tiningalan malêdug
sagara kaèbêgan
sarêng layar saking jêmbar sagaragung
baita pating salêbar
dening baita Kumpêni

winastan baita kapal
pan alayar anèng wuri atêbih
tan kawarnaa ing ênu
dènnya layar wus prapta
Panarukan aminggir baitanipun
tiyang pasisir sadaya
wus sami prayitnèng wèsthi

wus minggir ingkang baita
ênêngêna para mantri pasisir
wau kang anèng ing Dêmung
Galèngsong amiyarsa
lamun tiyang ing Matawis sampun rawuh
kalawan para dipatya
kêrigan tiyang pasisir

Raja Galèngsong ngandika
pan pinêpak sakathahing prajurit
miwah ta santananipun
apan sami arêmbag
wong Makasar sumêdya sarêng agêmpur
antigan sapatarangan
Raja Galèngsong mangkya ngling

lah kakang Dhaèng Marewa
adandana sakapraboning jurit
manira arsa amêthuk
jurite wong Mataram
dèn prayitna ajana mundur ing kewuh
pawartane wong Mataram
baitane wus aminggir

dening ta sêdya manira
ing ayuda sun panggihi pasisir
lawan mêpaka parahu
sasampan lan lalanang
pilihana baita kang kukuh-kukuh
manawa prang ing sagara
saosa baita alit

lah dhayungana kewala
marmitane sun nganggo baitalit
akêbat ing watêkipun
lêmbing sira pêpaka
lah manawa amapag pêrang ing laut
lah sisiwonên kewala
ingsun dhewe angawaki

sakèhe wong têtêlukan
môncanagara ana buri têbih
manawa tan lômba kayun
wantu wong dudu bôngsa
Dhaèng Mrewa ya ta wau awotsantun
kondur angundhangi bala
têngara tinêmbang muni

tiyang Makasar sadaya
wus siyaga sakapraboning jurit
angajrihi tandangipun
wantune wong Makasar
ngangah-angah yèn angarêpakên mungsuh
dèning ta kaya agea
atêmpuha ing ajurit

Raja Galèngsong siyaga
wus rinakit sakapraboning jurit
kang jimat sampun rinasuk
sêdya ngantêp ing yuda
wus siyaga Raja Galèngsong dyan mêtu
ingiring para santana
sakapraboning ajurit

anitih ingkang turôngga
busananya yèn tinon tuhu asri
pan kawarna polahipun
wong Makasar lir yêksa
Radèn Wôngsataruna sabalanipun
aminggirakên kang palwa
miwah wadya ing pasisir

akathah kang dèrèng prapta
wong pasisir angambang ing jaladri
miwah ta baitanipun
Kumpêni nèng samodra
nanging Rônggasidayu wau kang rawuh
lan Ngabèi Singawôngsa
para prajurit Matawis

wus sami prapta sadaya
sami mêntas anèng pinggir gêgisik
ya ta asiyaga sampun
sadandananing yuda
pan andhêndhêng wong Mataram barisipun
gêgaman awarna-warna
anèng pinggiring pasisir

Ki Ngabèi Pulangjiwa
lan malihe Ki Panji Wirabumi
Ki Wirawôngsa anggêrgut
lawan Suramênggala
iya iku para prajurit Matarum
polahe lir wardu angga
ngajap têmpuhing ajurit

datan adangu sêmana
wong Makasar amêtoni ing jurit
sarta sagêgamanipun
bêndhenira tinêmbang
angajrihi wong Makasar tandangipun
anglir pendah saradula
prasamya aonclang lêmbing

tiyang Mataram tumingal
lamun tiyang Makasar amêtoni
anêmbang têngaranipun
kumrab bala Mataram
wong pasisir akathah kang dèrèng rawuh
kasêlêk mungsuh kang prapta
tan ana sêdya ngunduri

ya ta mara prajurite wong Makasar
Galèngsong kang nindhihi
kadya saradula
galak amôngsa sarpa
kadya bajo angajawi
mara ing ngarsa
sarwi aonclang lêmbing

sigra mangsah kang wadyabala Mataram
sêdya ngantêp ing jurit
ya ta binêdhilan
anêmpuh wong Makasar
swaraning sanjata muni
lwir langit rêbah
mimis kadi garimis

nora kondur tiyang Makasar kang mara
prasamya bèr kawanin
sêdyaning ayuda
soroh amuk kewala
wong Mataram anadhahi
têmpuhing yuda
lwir ngobahêna bumi

wong Makasar tan kandhêg dening sanjata
angamuk karo lêmbing
wênèh lan curiga
ingkang kapurug bubar
akathah ingkang ngêmasi
tiyang Makasar
angamuk karo cundrik

rencangipun kang sami pêjah ing rana
pan ora dipun tolih
ingidêk kewala
lajêng pangamukira
kadya banthèng tawan kanin
pangamukira
wus datan etang mati

wong Mataram ingkang mundur tawan brana
kang katêmpuh angisis
akathah kang pêjah
nora môngga puliha
rusak sikêping Matawis
tangkêping yuda
lir gabah dèn intêri

kadya gêrah sêsambate wong Mataram
apan sami awingwrin
dèn pangamukira
wong Makasar lwir yêksa
datan kondur dening bêdhil
prajuritira
wong Mataram ngawaki

Suramênggala kalawan Surawôngsa
Ki Panji Wirabumi
lan Ki Pulangjiwa
sarêng mangsah ing yuda
santananira ngawaki
akathah pêjah
rame têmpuhing jurit

pêtêng dhêdhêt dening kukusing sundawa
satêngahing ajurit
mimis kadi udan
nanging ta wong Makasar
pangamuke tan anolih
tiyang Mataram
kang katrajang angisis

prajurite wong Mataram kathah pêjah
Ki Panji Wirabumi
wus anandhang brana
miwah Suramênggala
kondure atawan kanin
pan binabayang
rusak wong ing Matawis

Radèn Prawirataruna pan tumingal
rusak bala Matawis
dyan mundhut turôngga
ngrasuk kaprajuritan
pan sumêdya angawaki
saabra muncar
busana ing turanggi

Radèn Prawiratruna angagêm watang
angling sajroning ati
ingsun wus atuwa
sêdhêng mati ing rana
nglampahi ayahan aji
yèn wong Makasar
tan kondur dening kami

iya panêdhaningsun maring Pangeran
aja mulih aurip
marang ing Mataram
muliha binandhosa
katura marang sang aji
pan wus dilalah
rusak nagri Matawis

ja mênangi ingsun rusaking Matawis
tan bisa anglakoni
baya amatia
ingsun têngahing rana
kudane dipun camêthi
sira rahadyan
sumêdya angawaki

warnanira radèn lir kinare anyar
warnanira awilis
kang para santana
angiring datan têbah
kawan dasa winatawis
apan punika
sumêdya barêng mati

lêlurahe awasta Ki Sewajaya
Sewatruna sawiji
lawan Sewabôngsa
lawan Ki Sewantaka
Trunawijaya sawiji
iku santana
kalawan Wirakarti

dyan umangsah Radèn Prawirataruna
ingkang bala angiring
dyan pangarsanira
sampun têmpuh ing yuda
arame ingkang ajurit
tiyang Makasar
angamuk ngobat-abit

wong Prawiratrunan tan ana mundura
pan katuwukan ing sih
sami pêjah ngajang
padha atatu jaja
tan ana angucap ajrih
ngajap palastra
ing wuri maksih wani

arsa mundur katingalan sih rahadyan
mila atêmah pati
cucuking ayuda
gêmpur sami palastra
Sewatruna sampun mati
atatu jaja
Mangunnagara kanin

Wirakarti palastra atatu jaja
rahadyan aningali
yèn wadyane rusak
radèn sigra umangsah
kudane dipun camêthi
para santana
prasamya angampingi

alah payo kabèh santana manira
padha sun ajak mati
ya ta Sewajaya
matur dhatêng rahadyan
sampun ta age ajurit
lamun kawula
gusti têksih aurip

lamun kawula gusti sampun palastra
karsa tuwan ing wingking
kawula tan wikan
angling sira rahadyan
iya sun tarima ngati
pracayanira
nanging sun milu mati

dyan umangsah Radèn Prawirataruna
kudane cinamêthi
ingkang kulawarga
apan datan atêbah
surak lir karêngèng langit
tiyang Makasar
sarêng mangsah ing jurit

sêsiwukên pangamuke wong Makasar
lir banthèng tawan kanin
têmpuhing ayuda
panggih sami sudira
tan ana angucap ajrih
têmpuhing yuda
rame asilih ukih

pan arame dènnya aprang long linongan
wong Makasar angukih
tangkêping ayuda
soroh amuk kewala
wong Mataram akèh mati
balane radyan
kang wuri maksih wani

pan katingal pasihanira rahadyan
warêg dananing gusti
arsa mundur merang
mila têmah palastra
para santana kèh mati
tan amundura
kang wuri tan gumingsir

Radèn Prawiratruna têtêg ing yuda
panggah prawirèng jurit
kang santana têlas
mila ngamuk prayangga
apan sampun ambêg pati
sira rahadyan
angamuk ngobat-abit

Sewajaya kalawan pun Sewabôngsa
pan sampun ambêg pati
angamuk manêngah
wong Makasar kwèh pêjah
Raja Galèngsong aruntik
ngatag santana
pan angamuk pribadi

Radèn Prawiratruna pangamukira
pan sampun nandhang kanin
kang para santana
tumpês sami pralaya
anèng têngahing ajurit
Ki Sewajaya
pan sampun nandhang kanin

Sewabôngsa undure atawan brana
lindhung tangkêping jurit
nanging ta rahadyan
pangamuke kotbuta
nanging ta wus nandhang kanin
nora ngapaa
nadyan ta nêdya urip

dyan ningali santananira pan têlas
saya mangungkih wani
têtiyang Makasar
akathah ingkang pêjah
karepotan ing ajurit
sira rahadyan
kang ngampingi wus ênting

Sewajaya mandhêg anungkêmi pada
matur sarwi anangis
wus anandhang brana
dhuh gustiku rahadyan
punika lamun sawawi
arêbat papan
ngantosi wong pasisir

abdi santana sampeyan sampun têlas
kawula nandhang kanin
taha ta kawula
yèn wêdosa palastra
awêlas dhatêng ing gusti
sêdya kawula
gusti aso rumiyin

lah suwawi gusti anumpak baita
angungsi ing jaladri
têtiyang Mataram
sampun kuwur sadaya
datan kêni pinapulih
sambi ngantosan
têtiyang ing pasisir

dyan tinurut ature Ki Sewajaya
kondur dhatêng pasisir
têtiyang Mataram
sami rêbat baita
sawênèh ingkang anglangi
pating karambang
tan antuk baitèki

wong Mataram anglir gabah ingintêran
wênèh baita alit
kêkathahên rewang
kèrêm pating karambang
kang rêbat palwa tanpolih
gêbyur kewala
anglangi ing jêladri

tiyang pasisir kang anèng ing samodra
awas dènnya ningali
yèn tiyang Mataram
pêrangipun kasoran
ya ta têtiyang pasisir
baitanira
prasamya dèn dhayungi

Radèn Prawiratruna panggih ing rana
ngadêg pinggir gêgisik
angantèni bala
kang tan antuk baita
pating kudhangsang wong cili
saking jrihira
sumêdya rêbut urip

kasaratên palwane sira rahadyan
pan kêkathahên janmi
gonjing kang baita
ya ta kèrêm sêmana
sampun karsaning Hyang Widi
lamun rahadyan
pan tinagih ing pati

pating kurambang sami gêbyur kewala
ingkang kasilêm mati
polahipun janma
apan pating kudhangsang
baita Makasar prapti
adhêdhayungan
baitanipun alit

gêgamane saligi lawan brangkolang
baita ing Matawis
sami cinêgatan
têtiyang ing Mataram
sadaya manahe giris
mêngsah baita
alit tan angobêri

wong Mataram kathah pêjah dening toya
sawênèh sinuligi
baita kèh rêmak
wau sira Rahadyan
Prawirataruna maksih
ngadêg muara
wadyanira angisis

Radèn Prawiratruna sampun angrasa
yèn tinagih ing pati
apan ta sumôngga
ing karsaning Pangeran
amicara ing jro ati
alah kantuna
gustiku ing Matawis

kawula sri narendra pamit palastra
mangsuli sihing gusti
kawula wus tuwa
lêhêng ingsun pêjaha
anèng têngahing ajurit
karsaning Suksma
rusak nagri Matawis

Sewajaya anangis nungkêmi pada
branane angranuhi
dhuh gusti kawula
ing donya ing akerat
kawula dadosa abdi
pan kapanggiha
kawula lawan gusti

angandika Radèn Prawirataruna
ingsun tarima ugi
iya padha-padha
galap gampil manira
sira sapuraa ugi
singa palastra
aja malang tumolih

Sewajaya sampun nêmahi palastra
anèng ngarsaning gusti
angling sira radyan
ingsun belani sira
awirang ingsun yèn urip
angur matia
santananingsun ênting

tiyang Makasar akathah ingkang prapta
rahadyan dèn kêmbuli
wus atawan brana
radèn tiba alênggah
wus nyana tumêkèng pati
ingkang karasa
para putra ing wuri

atanapi wau ingkang para garwa
dèn bêcik sira kaki
sun nêmahi pêjah
anèng têngahing rana
rahadyan kabyatan kanin
sampun palastra
radyan sira gumuling

arsa tinigas mastakane rahadyan
Kumpêni anulungi
mêntas saking palwa
tiyang Ambon dyan mara
tiyang Trênate ngrewangi
sarta sanjata
gêgamaning Kumpêni

ya ta mundur wau têtiyang Makasar
tan kawawa nadhahi
mimis kadi udan
ya ta tiyang Makasar
lumayu angungsi biting
atangkêb lawang
wong Makasar awingwrin

wus karêbut layone sira rahadyan
dyan binêkta tumuli
minggah ing baita
pan sampun binandhosa
ingantukakên rumiyin
sigra alayar
sadaya pan prihatin

sakarine wau kang para santana
ngiringakên rumiyin
ya ta kawarnaa
wadyabala Mataram
kalawan wong ing pasisir
labuh sadaya
wapê anèng jaladri

datan ana mêntas maring ing dharatan
apan sira alami
anèng ing samodra
ya ta apagunêman
Suramênggala lan malih
Ki Surawôngsa
Rônggasidayu singgih

lan malihe Ki Ngabèi Singawôngsa
Suramênggala angling
kadipundi kakang
puniki rêmbag dika
anèng têngahing jaladri
tanpa wêkasan
prandene tan aminggir

tan kawawi manira katrajang ombak
kadi binanting-banting
lan malihe kathah
ingkang dadi sumêlang
inggih Kumpêni puniki
raosing manah
tan tuhu angrencangi

lan malihe wong Sampang dadi sumêlang
tan wurung anampêki
yèn suwawi karsa
dawêg minggir punika
ing Paiton lahingungsi
dèkèk baita
sami mondhok ing kali

sami rêmbag wau kang para niyaka
Ki Singawôngsa angling
anging ta manira
inggih tan tumut ika
aminggir mondhok ing kali
lêhêng manira
labuha ing jaladri

tiyang pasisir ingkang sami arêmbag
ya ta layar tumuli
kang para baita
ing Paiton sinêdya
tan kawarna sampun prapti
sakèh baita
apan sami angranji

lèpèn Paiton dènnya atatan-tatan
têtiyang ing pasisir
lan tiyang Mataram
baitane anglêmpak
padha lêlabuh ing kali
sami prayitna
têtiyang ing Matawis

pan sadaya sami mêntas ing dharatan
baris pinggiring kali
anging Singawôngsa
maksih anèng samodra
tan tumut labuh ing kali
anèng ing kana
lami lwir dhandhanggêndhis

baya ta sampun karsaning Widi
wadya Matawis kirang wêweka
baita labuh kaline
ya ta surut kang banyu
kang baita pan kandhas sami
lèpèn Paiton asat
sakèh palwa wau
tan kêna milir sêmana
kawarnaa têtiyang Makasar prapti
apan ora akathah

wong Mataram apan tan udani
kagyat sapraptane wong Makasar
wong Mataram dahat gègèr
baita pan tinunu
mila sangêt gegeran sami
kali Paiton asat
karsaning Hyang Agung
wong Mataram apuyêngan
gêgaman anèng palwa têlas kabêsmi
sangune pan karêbat

mila sadaya tan angudhili
wong pasisir angisis sêmana
baitane lêbur kabèh
pan tambuh polahipun
arsa dipun rêbat ing jurit
gêgamane wus têlas
kabakar sadarum
sami lumayu lorodan
wong Mataram sêmana apan angisis
Ngabèi Surawôngsa

miwah Suramênggala tan kari
apan kalulun wadyalitira
Suramênggala yudane
gêgilani dinulu
wong Makasar polahirèki
dènira angrêrayah
palwane tinunu
ya ta wau kawarnaa
wong Mataram sadaya lumayu sami
dènnya ngungsi atêbah

langkung dènira sami prihatin
wadyalit sami jêtung kewala
dening sangu têlas kabèh
myang raja busanèku
nèng jro palwa têlas kabêsmi
tiyang alit lorodan
ing tan bêtahipun
dènira norana mangan
mila kathah minggat tinub ing gêgêring
saya sêdhih manahnya

dening têlas sangunipun sami
sadaya sami apagunêman
pra wadya Mataram kabèh
Ki Surawôngsa wau
lan Ki Suramênggala nênggih
lingnya kadipunapa
pikir pênêdipun
rèh tiyang cili lorodan
sintên kêlar nora bukti sangu ênting
kabakar nèng baita

èmênge ing tyas manira iki
arsa banjêl amangsêh ayuda
punapi ingabênake
mila pêtêng tyas ingsun
yèn sawawi ngunduran dhingin
dhatêng ing Surapringga
apa dening besuk
inggih sami arêmbagan
mring Jêpara ya ta wus arêmbag sami
pra bupati sadaya

ri sampuning sadaya ngrêmbagi
wong pasisir myang wadya Mataram
saksana bubar sirage
ênêngêna karuhun
kawarnaa kang nèng Matawis
kalintang rêntênging tyas
ing sapraptanipun
layone sira Rahadyan
Prawirataruna kapupu ing jurit
mantuke binandhosa

ya ta sakathahing para rabi
alara-lara panangisira
myang putra kang kantun kabèh
kapang-kapang lumayu
langkung dening kawêlasasih
para garwa sadaya
pan sami amêthuk
bandhosanira kang raka
kadi guntur swaraning kang punang tangis
wong Kaprawiratrunan

ingkang samya duwe laki mati
aniba-niba panangisira
apan para santanane
tan ana ingkang mantuk
tumpês pêjah ing rana sami
mila tangis lir gêrah
myang sêsambatipun
sarira angur matia
kang taruna sêsambat katuwon mami
dadi rôndha nonoman

durung tuwuk ingsun among rêsmi
angsali ingsun panggih lagi pira
ing mêngko iya lamine
nuli tinilar ingsun
mêngko apuara ngêmasi
kaniaya kang tinggal
sapa baya besuk
ingkang sun sambat-sambata
pan saya karasa sajroning aguling
dhuh kiyai wangsula

datan bêtah ingsun iki kari
wênèh sambat ing wanodya larad
nangis karya lamis bae
kewala lagi ngrungu
yèn lakine ngêmasi pati
midêr ngulati ika
ing priyalènipun
sokur Si Karti matia
bosên ingsun kurang lèh kaya Si Karti
angur ingsun bedhanga

kawarnaa prabu ing Matawis
enjing miyos wau sinewaka
asêmu duka wiyose
katawis sêngêripun
wadya andhèr ing pôncaniti
pangran dipati seba
lawan arinipun
ya Pangeran Singasêkar
myang Pangeran Martasana datan kari
Pangeran Pugêr seba

miwah para santana anangkil
anambung ing linggih para putra
santana pinisêpuhe
Pangran Purubayèku
apan jajarira alinggih
Pangeran Pringgalaya
miwah pra tumênggung
ya tumênggung ing Mataram
lawan Radèn Wiratmêja samya nangkil
Wiramênggala seba

myang Tumênggung Amangunnêgari
lawan Angabèhi Wirapatya
suyud kang sowan sakèhe
mila sangêt sumuyud
dening nata amawi runtik
garap dènnya ngandika
Narendra Matarum
mring pangeran adipatya
iya sira ing mêngko ki adipati
tumindaka priyôngga

lan arinira Ki Singasari
sira mapaga mungsuh Makasar
dene ing mêngko lakune
sakèhe kang sun tuduh
datan ana ingkang ngudhili
tiwase wong Mataram
anglurug mring Dêmung
alah uwa Purubaya
alah inggih dika tuwani ing mangkin
tumuta wayah dika

adhi mas Balitar dika kanthi
Si Arya Pamot ingkang milua
lan Si Rajamênggalane
lan Si Wirapatiku
iya padha milua mangkin
lawan Si Wirajaya
milua mring Dêmung
lan sakèhe wong Mataram
pra têlunên saduman tinggalên kaki
gawanên kang rong duman

alah pema ing wawêkas mami
ki dipati iya maring sira
ing Madura iku age
lah ampirana iku
iya sira gêmpura benjing
iya Si Trunajaya
wisna umuripun
iku kang gawe piala
mulane wong Sampang pambalike mangkin
têka Si Trunajaya

nak ingsun Cakraningrat sirèki
sira milua mring ki dipatya
bok maksih ana elinge
wong Sampang mring sirèku
ya ta sampunira winêling
pangran dipati sigra
nêmbah ing sang prabu
kang putra wus ingidenan
Dyan Pangeran Singasari atur bêkti
manêmbah ing sang nata

jêngkar sang prabu malêbèng puri
kang asowan luwaran sadaya
wadya ing Matawis kabèh
samya adandan wau
tan kawarna solahirèki
enjing nêmbang têngara
bêndhe munya ngungkung
pangran dipati sêmana
kadya gêrah swarane bala Matawis
pra mantri pinartiga

apan saduman wau kang kari
kang gêgaman sampun amalatar
kadi prawata sarine
surêm giwangkra mêndhung
kasênênan gêgaman asri
dening awarna-warna
lwir prawata santun
sinawang saking mandrawa
miwah wong kadipatèn anata baris
lan sakèhe wahana

pan sampun sami dèn busanani
sinawang kadi hyang-hyang ing surat
punang gêgaman asrine
abra lamun dinulu
para mantri naos ing gusti
busana warna-warna
mantri ing Matarum
ya ta pangeran dipatya
apan lagi angrasuk busana adi
dhasar bagus utama

karêngga dening busana adi
sarya angrakit kaprajuritan
saya nêlahi citrane
lwir hyang asmara nurun
saking endra buwana nênggih
tuhu dewaning kênya
cahyane sumunu
lwir wulan asasadara
para garwa tanapi sêlir kêkasih
kang binêkta wus dandan

anglwir sêkar sataman tulyasri
busananing kêkasih sadaya
pan sami angayap kabèh
dhumatêng sang abagus
wontên dening garwanirèki
ingkang sami tinilar
mlasasih turipun
pan arsa sami tumuta
nanging pangran asangêt tan anglilani
dènnyarsa tumut yuda

dahat pangran datan anglilani
saha ngandika wong ayu aja
milu wong jurit watêke
mênèk sira katawur
adhuh eman adining sari
ingsun dhewe kusuma
nglakonana iku
prandene môngsa lamia
apan ingsun wong ayu anuli prapti
sumêlang maring sira

têka sira amuktia yayi
anèng dalêm amung yayi ingwang
iya sangonana bae
sêkar lorodan gêlung
lawan gantènira kang wangi
sun karya namur brôngta
usada nglarangkung
lah uwis padha kariya
poma-poma mas yayi sapungkur mami
aywana nahên brôngta

para garwanira asmu tangis
dyan ingaras dhumatêng pangeran
ingimur-imur garwane
wus lêjar manahipun
jêng pangeran ngandika aris
kinèn ngundhangi bala
sigra bubar wau
kangjêng pangeran dipatya
sêlir kang binêkta tinandhu jinoli
jajarane malatar

kang parêk sami dipun buntari
dyan pangeran dipati saksana
anitih turôngga age
busana abra murub
pinayungan karêtas kuning
ginarêbêg ing bala
wau bubaripun
Tumênggung Rajamênggala
wau ingkang dadi cucuking ajurit
kang lumampah ing ngarsa

saha balanya ingkang angiring
punika gaman awarna-warna
saha têngran dhewe-dhewe
kang têngran tunggul wulung
pan aciri wanara putih
lungsir ijo plisirnya
lwir kilat dinulu
gêbyaring sanjata lanang
nuli Arya Pamotan Ki Wirapati
saha bala malatar

wong panumping kalawan wong bumi
ingkang dadi cucuking ayuda
anèng ing ngarsa lampahe
numbakanyar wong sèwu
myang wong gêdhe dados pamburi
lampahira sinawang
lwir rob sagaragung
nuli Pangeran Balitar
anambungi rêspati nitih turanggi
asri asongsong pêthak

payung agung ika amaripit
ingkang bala angiring lampahnya
panurung waos sulame
satêtabuhan umyung
nuli wong kang anumbak putih
pan tunggulipun pêthak
cirine kang tunggul
ingaran liman amêta
nuli Pangran Prubaya mêgêp anitih
turôngga busanabra

saha pinayungan kartas wilis
ingkang wadya angapit lampahnya
sami prayitnèng lampahe
dening kang munggwèng pungkur
pan wong satus anumbak putih
ingkang munggwèng ing ngarsa
cêmêng waosipun
sami waos cêcebolan
waos binang wêgig liring banyu asri
wênèh wêgig lar mêrak

kang saêsap sinêlanan jinggring
kang munggèng ngarsa sanjata lanang
gumêbyar ika sorote
sangkêlat klambinipun
kang ambêkta sami winarni
tunggul pangiridira
kang munggwing ing ngayun
nuli pangeran ing Sampang
anambungi rêspati nitih turanggi
kartas wilis songsongnya

balanira langkung dening kêdhik
mung patêdhane sri naranata
wong kawan dasa kathahe
kang bakta waosipun
pan marapit dènnya lumaris
wong Madura satunggal
datan ana rawuh
apan ta sampun alama
bubaripun tiyang Madura kang alit
tilar Pangran Madura

Pangran Madura wisma Matawis
katilare dening wong Madura
mangkana wau lampahe
pangran dipati iku
anambungi lumakwèng wingking
rêspati nitih jolang
pra prajurit anub
amarapit lampahira
busanane awarna-warna tulyasri
wong mamas pitung desa

ingkang ambêkta kulambi kuning
nuli sinambungan waos sulam
apan abrit kulambine
audhêng kuning iku
waos biru kang anambungi
sami kulambi seta
jinggring kang sinambung
sami kulambi sangkêlat
kang ambêkta kasambungan waos putih
wong satus kathahira

waos cêmêng cêcebolan sami
kang ambêkta sami wong prawira
rêspati saha têngrane
pareanom malêdug
pan akathah lamun winarni
pangeran adipatya
gêgamane wau
anadene kang nèng wuntat
kang lumaku ya Pangeran Singasari
saha gêgamanira

saha balanya apan marapit
rêspati nitih turangganira
marapit payung agunge
kudanya kinakarung
sinongsongan karêtas kuning
Tumênggung Wirajaya
wau lampahipun
dados pawingkinging lampah
sabalane ing wau ingkang umiring
sami prayitnèng baya

kang tinilar sami agêng brangti
wênèh angaturakên ing marga
rangu-rangu sapolahe
kang duwe laki nglurug
anglir pendah tinilar mati
manahipun sumêlang
wênèh ana muwus
aniba ing pagulingan
kang sawênèh angatêrakên ing margi
tansah asêmu waspa

ingkang sawênèh anyênyangèni
mugi salamêta ingkang lunga
sun cêcadhang satêkane
kang sawênèh amuwus
yèn salamêt kiyai benjing
sun kon wayuh sakawan
iku kaul ingsun
ingkang sawênèh angucap
aku ora kiyai ingsun dhèwèki
jêr tinilar alawas

ingkang sawênèh pawèstri angling
muga tulusa ika kang lunga
panêdhaku aja mulèh
aku nutugkên kayun
ana ngomah amêmalangi
ênggon ingsun ambedhang
sanadyan ing besuk
yèn têka aku awawrat
sun runtuhne môngsa kataraa benjing
duwèke maksih wêtah

ênêngêna wau kang lumaris
kawarnaa Radèn Trunajaya
ing Sampang karèrèhane
trahing Madura tuhu
kaponakanira Dipati
Sampang Anyakraningrat
balila ing ratu
anake Dêmang Malaya
pan kamantu Pangeran Kajoran balik
kang ngadêg Surabaya

apan sampun asilih kêkasih
nênggih Panêmbahan Madurêtna
Panatagama namine
wong Surabaya suyud
datan ana wani malangi
têtiyang Surabaya
sangêt risakipun
kancikan wong ing Madura
watêkipun wong Sampang pan ambêg wani
nora aitung tata

Trunajaya pan anunggal kapti
lan Galèngsong têtiyang Makasar
ing Dêmung pamondhokane
asangêt sarêng gêmpur
ing ayuda sampun aganti
êndhog sapatarangan
ika jangjinipun
kalawan Ki Madurêtna
malah arsa ingambil mantu pribadi
sira Raja Makasar

ingkang arsa jinunjung nrêpati
Madurêtna kang ingangkas-angkas
pan sampun nunggil manahe
Trunajaya winuwus
kang angadêg ing Surabanggi
jumênêng Madurêtna
pan sampun misuwur
tiyang pasisir bang wetan
samya wingwrin tan ana wani nabili
mring Radèn Madurêtna

pamrihipun têtiyang pasisir
samya sebaa mring Surabaya
Madurêtna nrêpatine
wong Madura anggrêgut
ing Garêsik wus dèn anciki
suyud tan wani malang
tanapi Sidayu
apan ta sampun kabahak
wus kancikan tiyang Sidayu awingwrin
seba mring Surabaya

atanapi nagari ing Tubin
wus kancikan dening wong Madura
lan wong Makasar rowange
ing Tuban wus anungkul
nulya Ngrêmbang kang dèn anciki
ing Lasêm alorodan
sadaya sumuyud
ingkang bôngga pinatenan
wong pasisir sadaya sami awingwrin
ingkang nutut katawan

samya binêkta mring Surabanggi
wong Makasar lawan wong Madura
kadya hèrnawa polahe
wong pasisir sumuyud
samya sowan mring Surabanggi
sira Raja Makasar
apan ta wus kêmbul
lawan Radèn Madurêtna
kawarnaa sira pangeran dipati
anom ingkang lumampah

