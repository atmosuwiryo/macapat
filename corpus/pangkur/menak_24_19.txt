ya ta wau Sayid Ambyah
dangu dènnya ngruruh Bardanas Patih
wadyane kinèn nêlusup
ngulari mring Bardanas
Risang Jayèngrana yèn nuju kapranggul
wong kapir dede Bardanas
kathah samya dèn langkungi

Raja Bardanas kocapa
sadangune ngracut kaprabon jurit
lampahe momor lan wadu
kang dadya senapatya
patihira pun Jobin busana murub
sinungsunan mliyu jênar
kinubêng para narpati

amangku tunggul badera
wus tan kalih lawan Bardanas Aji
kawarnaa Jayèngsatru
kalimput dènira prang
sangêt supe mung ketang dènira bêndu
ngancam-ancam mring Bardanas
nulya na punggawa mantri

nandêr saking jro barisan
sigra-sigra andangu Bagendha Mir
ana ngêndi laknat kupur
kang aran Si Bardanas
wadya matur punika panggenanipun
dados senapatining prang
têngran songsong mliyu kuning

amangku tunggul pratôndha
gih punika tunggul ingkang kaèksi
gya nandêr Sang Jayèngsatru
nrajang mring pabarisan
tinadhahan mring kapir sinaut sumyur
cinumêthi rantas tatas
gègèr sagunging wong kapir

pun Jobin sampun anglela
gya tinrajang bubar kang anjajari
sawênèh nglarihi lawung
wênèh ana nyênjata
tan rinasa Sang Jayèngsatru wus nêmpuh
lawan pun Jobin saksana
cinumêthi angêmasi

nêratas sakudanira
Jobin kuda gumuling anèng siti
bubar wong kapir sadarum
Tarbikus Kabir mangsah
sikêp gada nitih liman sang aprabu
wus têmpuh lan Amir Ambyah
Tarbikus Kabir animblis

tangkis cumêthi Jêng Ambyah
gada mlêsat cumêthi dhawah èsthi
liman rêbah dhasnya rêmuk
anêrus mring sang nata
Sang Tarbikus Kabir samana wus lampus
bubar gusis wadya kopar
Patih Bardanas anggêndring

abdi malih nandêr prapta
matur gusti dede Bardanas Patih
punika kang sampun lampus
tiyang èstri kewala
gih punika Bardanas pêpatihipun
inggih pun Jobin wastanya
binusanan senapati

Bagendha Ambyah nabda kras
ana ngêndi Bardanas laknat kapir
punang pragalba umatur
gusti momor kewala
pun Bardanas kalawan prajuritipun
watake Raja Bardanas
sapurug bêkta pawèstri

kathahipun kalih dasa
sabusananira sakuswa sami
umpêtan momor lan wadu
lan malih nyinanira
pêdhang panjang ingapit sanjata jêpun
nging amba dangu katilap
sêlak kadêngangan kapir

kewran galihnya Jêng Ambyah
gya ingawur sadaya tiyang kapir
raja satriya alêbur
prajurit têtumpêsan
cinumêthi pirang-pirang dhas galundhung
wênèh niba wor bêbathang
kang mawal tinunjang mati

kudanira Sayid Ambyah
ran pun diktya singa sinaut mati
tinujah babrak gya lampus
sinepak pêjah sêmpal
nandêr ngalèr baris tinrutus sadarum
singa katrajang gêlasah
Amir saya wuru gêtih

abdinira wong sanambang
samya kècèr awis nyandhak ing gusti
pan amung Umiyah Saut
kalawan pun Hidayah
tansah untap-untapan dènira nusul
narutus ngilèn Jêng Ambyah
nêratas barising kapir

singa katrajang gêlasah
kapir mati kaya babadan pacing
nandêr ngidul kapir gêmpur
nulya nrajang mangetan
kapir pêjah kunarpa atumpang sungsun
ciptanira Amir Ambyah
kaya wong dolanan mênir

tuk panjurunge malekat
sarta ingkang supangat para nabi
Ambyah prajurit pinunjul
lêlananging payudan
marma sagung prajurit sakti dibya nung
tinrajang mring Jayèngrana
atos mijêt wohing ranti

ya ta prajurit Madinah
sampun numpang sadaya magut jurit
wong kapir sangsaya gêmpur
wimbuh ingkang kapapag
ing sanjatanira jêng bagendha rasul
wong kapir atêtumpêsan
mawur sasisaning mati

Raja Bardanas kocapa
nunjang-nunjang anandêr lonjong mimis
kalih dasa garwanipun
kathah kècèr ing marga
amung kantun gangsal ingkang maksih tumut
anasak asêsandêran
arsa ngungsi jroning biting

sampun cêlak pambitingan
kudanira Bardanas lan pra èstri
sami amogok sadarum
pêdhot ambêkanira
nulya rèrèn angasokkên kudanipun
gya wontên garwa satunggal
wau kantun anèng margi

mangkya nusul sêsandêran
ngliga pêdhang panandêrnya pinati
Bardanas sarêng andulu
nulya galundhung jurang
èstrinira lumayu nusup garumbul
kang nandêr kèri wus prapta
prênahe Bardanas Aji

nulya wrin wontên turôngga
kuda nênêm cinancang pinggir margi
tan pangling lan kudanipun
Bardanas garwanira
dènnya ngruruh Bardanas dèn uwuh-uwuh
dangu dènnya ngupadosan
Bardanas kapanggih jêngking

anèng jurang ling-alingan
selaagêng sarwi angunus kêris
pangrasanira ing wau
duk mulat kuda kêras
pan sinêngguh iku uga Jayèngsatru
milane glundhung kewala
umpêtan nèng sela jêngking

dangu-dangu amiyarsa
swara wanti-wanti banèning èstri
gya ngungak Bardanas Prabu
saèstu garwanira
palingkuran sinarungkên dhuwungipun
garwa kang nusul angucap
nora nyana sri bupati

tan kêna binatin pisan
sanggupira ing nguni barêng mati
wusana ninggal lumayu
wêruha lamun cidra
mau ingsun milua Si Jayèngsatru
môngsa ingsun kinaryaa
sawiyah-wiyah ing jalmi

dènnya ngling sarwi karuna
Sri Bardanas ngimur sarya mrêpêki
yèn anua têka nutuh
wis jamake wong aprang
nuli kalah gênti mênang ariningsun
lan malihe playuningwang
golèki sira wong kuning

kocapa kang nèng paprangan
pan sakabat ingkang anama Danis
Ôndawiyah sami bujung
garwane Sri Bardanas
siji sowang kinalang saparanipun
wanodya ingkang satunggal
pratistha musthi jêmparing

lamun arsa cinêlakan
anjêmparing dhawahira lir grimis
Danis ingkang ambêbujung
yèn dèn panah alingan
parisira kêkanthil pating tarucuk
kêkapa anjrah kang panah
tibèng salira tan busik

amung rasukan kewala
rantas-rantas saya sêngkut pun Danis
nulya kêna kudanipun
pêpathakira sigar
kuda rêbah pun Danis malumpat gupuh
angrasuk buntutingkuda
pun Danis mèsêm sarya ngling

payo mas mirah nututa
ingsun gawa mulih mring tanah Ngarbi
sun usuk Islam wong amu
sang dyah gêbug gandhewa
tinampenan ing asta gandhewanipun
sang dyah anarik curiga
pun Danis ginoco wani

Sang Danis datansah indha
sarwi ngucap bok aja bangêt runtik
sang dyah bêngis dènnya muwus
ingsun pilaur pêjah
luwih nistha wanodya amilih kakung
gustiku tan duwe ala
sun tau ginawe bêcik

pun Danis mangsuli sabda
ana ingsun iya tak gawe bêcik
sang dyah mancêrêng bêk lampus
nulya suduk salira
jaja nêrus aniba siti gya lampus
Danis nungkêmi kuwônda
tan wruh waspane amijil

èngêt ing purwa duksina
Danis nêbut iya ngudubillahi
Ôndawiyah kang winuwus
bujung dyah satunggalnya
sang wanodya sikêp biring ngêmbat lawung
Ôndawiyah gya tinumbak
kontal dhawah saking wajik

angrasuk malih tinumbak
tinadhahan waos rinêbat kenging
dhawah sing turangganipun
sang dyah dangu kantaka
Ôndawiyah nungkêmi angusapi luh
sang dyah èngêt ing wentehan
gya ngrêbut dhuwungira glis

jaja sinuduk priyôngga
wus ngêmasi sang dyah gumuling siti
Ôndawiyah kèri mangu
kesah ngusapi waspa
kawarnaa wong agung anjayèngsatru
kang ngamuk anèng payudan
têtumpêsan sagung kapir

ing payudan sagara rah
sarah-sirih wangke myang pêdhang biring
lumut bandera lêlayu
gajah jaran lir parang
watês dhêngkul watêse sagara marus
turôngga mancik bêbathang
kèdêk kèlês punang mayit

tumpêsan sagunging kopar
sasisane pêjah kari rong kêthi
raja kang samya lumayu
pan kantun pitung dasa
nging Bardanas rinuruh datan katêmu
anuli udan prahara
sarya kasaput ing wêngi

galudhug gêlap angampar
gêtêr-patêr prakêmpa bumi gonjing
Jêng Ambyah ngruruh jêng rasul
wênèh ngruruh kang paman
kang sakabat prasamya ruruh-rinuruh
Jêng Ambyah têdhak sing kuda
mlajêngi mring kangjêng nabi

nulya nambut kudanira
kagyat mulat gusti murtining bumi
têdhak sing swandana gupuh
majêngi mring kang paman
Bagendha Mir mangrêpa sumiwèng ngayun
pra sakabat ingandikan
wus samya sowan ing gusti

samya ingaras sadaya
pra sakabat êmbunira mring gusti
wadya sadaya akumpul
sarya pêtêng gagapan
angandika jêng nabi ingkang pinunjul
paman yèn wus trang kang jawah
suwawi kondur mring biting

ngasokkên kang wadyabala
singa-singa sayah dènira jurit
yèn wus kalih dintên magut
Ambyah nuwun turira
Abu Bakar umatur mring kangjêng rasul
yèn marêngi karsa tuwan
gusti kawula ngantuni

nyaèni kang sabilullah
lawanipun awrat ènthènging kapir
gusti kados nuntên nusul
benjing enjing mring tuwan
angandika jêng nabi ya sakarêpmu
nanging dèn padha prayitna
saksana wus trang kang riris

jêng nabi sawadyanira
tandya minggah dhatêng sukuning ardi
sadaya wus samya wêktu
mahrib jinamak ngisa
sawusira bakda gya sami lumaku
nêngna kang lagya lumampah
warnanên Bardanas Patih

kèndêl jawining bitingan
nglêbêt kanin suwurnya kêna mimis
ingkang tatu dhêngkulipun
jatine tatu tiba
kacocog ing curi landhêp ing jro tatu
mila awat tatu gaman
ajrih ingaranan jêrih

sasinome ngantya-antya
kancane kang kawon jurit
cinêgat kering bitingan
sarênti kang samya prapti
dangu-dangu anggili
wadya kathah samya tatu
pra raja nandhang brana
samya dharat dèrèng prapti
kang sawênèh raja samya kesah minggat

mulih mring nagaranira
satriya miwah prajurit
minggat samya sêsingidan
sapratigan wangsul biting
rong duman mantuk sami
dening tan bangkat ing pupuh
yudane wadya Islam
dene ta anggêgirisi
wongsal-wangsul kaburu ajrih kewala

batine rongèh kewala
sagung wadyaning narpati
tita mungsuh wong Madinah
tan ana unggul ing jurit
sabên aprang kalindhih
ing manah wêkasan kawus
tan kêna sinuwawa
wong Islam dènira jurit
pan sinêngguh padha duwe parewangan

dene kang sowan mring nata
dêstun kathah pitung iji
mantri dêstun mung sawidak
cacah sirah mung rong biting
samya dipun andhêgi
mring Bardanas nèng dêlanggung
dèn ajak barêng seba
angaturkên pati urip
Sri Bardanas ing driya langkung sungkawa

garwanira kalih dasa
kantun sakawan kang kèri
katuju kang saking Madyan
nora kadhindhal ing margi
Risang Bardanas Patih
dènira ngadhang wong tatu
surup ngantya sumirat
byar raina surya mijil
pan wus tita kang mulih amung punika

ya ta kang nèng pabarisan
kang momor tunggal wong mukmin
miwah wong kang kapidhara
sarêng kodanan anglilir
laju kesah prasami
minggat ing sapurug-purug
wênèh mati nèng dalan
pating kacècèr wong kanin
kang sawênèh na lumayu banjur minggat

Sri Lakat langkung sungkawa
pan sampun miyarsa warti
tansah anganti Bardanas
miwah pawarta kang yêkti
sineba pra narpati
mantri punggawa supênuh
kasaru praptanira
Bardanas ambuntêl kanin
pan rinômpa-rômpa dening tyang akathah

mukanya konjêm bantala
Bardanas lan pra narpati
kang mêntas kasoran yuda
ing saniskara wus ênting
katur dhumatêng gusti
èmêng ing tyas sang aprabu
langkung ajrih Bardanas
dhumatêng sri narapati
sakalangkung gêgêtun Sang Raja Lakat

saasoriraBardanas
lan sagung para narpati
wadyanira têtumpêsan
ingamuk Bagendha Amir
ya ta sri narapati
anggêndhing mring para ratu
kang dadya senapatya
kang pra nata saur pêksi
samya ngaturakên pêjah gêsangira

binobotan bangkat karya
mapag yudaning wong mukmin
èmêng sri nata ing Lakat
dhasar wus alit kang galih
dene ta wali-wali
mêksa kasoran ing pupuh
wadyanya kathah pêjah
yèn binubarna kang baris
langkung merang angur baya palastraa

ya ta sampun lêluwaran
sang nata dènnya tinangkil
sumungkêm ing pagulingan
kagagas raosing galih
atêluk datan apti
lolos langkung merangipun
magut yuda tan bangkat
ajrih digdayanya mukmin
maju mundur ing driya saya kèmêngan

sigra iblis laknat prapta
arupa wong kaki-kaki
busana cara pandhita
lênggah ngarsane sang aji
kagyat sri narapati
dhêku-dhêku dènnya lungguh
umatur angrêrêpa
sintên paduka sang yogi
anuwèni dhatêng kang lagya sungkawa

kang mindha pandhita ngucap
iya ingsun Sang Sèh Macin
kang tansah nganglang buwana
marmanira ingsun prapti
sira aja prihatin
Dawilkusèn Sang Aprabu
sayêkti sesuk ana
pitulung ingsun narpati
marang sira lah kaki aja sungkawa

kene ana Ratu Ngabsah
ajêjuluk Raja Jênggi
iku kang bantu mring sira
awit pakon ingsun kaki
nguni ingkang nagari
rinusak Sang Jayèngsatru
bapakne Jênggi sirna
pinatèn Bagendha Amir
bala bubar garwanya pating salêbar

kang kacandhak pinêjahan
kang urip ngungsi wanadri
Jênggi duk kala sêmana
apan ta maksih bêbayi
kèri anèng wanadri
gya pinupu wong lêlaku
nangkoda bèr ing bôndha
sugih donya bèr ing budi
sugih laskar Jênggi rinêngkuh atmaja

warnanira datan lumrah
susu rèntèng kadya anjing
wulu dhiwut-dhiwut panjang
netra sumurap angriyip
irêngnya lir minangsi
amung abang dhadhanipun
apan ta lama-lama
Jênggi saya gêng sinakti
bisa amblês ing sadhasaring samodra

bisa ngambah jumantara
ki nangkoda saya asih
Jênggi tansah atêtanya
mring sudarma kang sayogi
nangkoda angakêni
dènira nêmu dêlanggung
lola tan darbe bapa
Sang Jênggi langkung prihatin
dangu-dangu wong Ngabsah lulut sadaya

wusana jumênêng nata
ana Ngabêsah nagari
amarentah para nata
narendra mônca sumiwi
Jênggi langkung sinêkti
tur jêmbar pagunanipun
asih marang ing bala
bisa ngenaki ing ati
tur wus wêruh putrane Natèng Ngabêsah

kabèh sadulure sanga
kang têlu mati ngajurit
kang lima angulandara
kang dadi amung Si Jênggi
marmane bantu jurit
sun kang akon malês ukum
marang Si Amir Ambyah
saiki wus praptèng margi
sesuk esuk ing praptane wayah ngasar

umatur Narendra Lakat
kalangkung lêga tyas mami
wontên kang nanggulang ing prang
nanging sumêlang ing ati
wantu pun Jênggi mukti
luhur marentah pra ratu
sêkti tur widigdaya
amba wong kang kawlasasih
wusanane angêkul dhatêng kawula

sang pindha warna angucap
ywa sumêlang sri bupati
Si Jênggi pan kumawula
ing lair têrus ing batin
umatur sri bupati
langkung lêganing tyas ulun
malih sumêlang amba
manawi tan bangkat kardi
wantunira wong Islam sami digdaya

sang mindha warna angucap
iya pasthèkêna kaki
rusakira wong Madinah
wus kakêpêl mring Si Jênggi
kaya tiwas Si Amir
pasthèkêna kaki prabu
iku marganing pêjah
awit saking Raja Jênggi
sun petangi ing kono tibaning ajal

lan malih prajurit Islam
yèn wus mati Bagendha Mir
ilang ugêring payudan
tan ana kang bangkat kardi
têmahane wong mukmin
lir sapu wêdhar suhipun
sumyur tan wani nglawan
tan ana boboting jurit
titènana yèn ingsun cidra ubaya

kang mindha warna wus musna
sang nata enggar ing galih
prituwin Patih Bardanas
sarêng jinarwan sang aji
langkung sukaning ati
kunêng gantya kang winuwus
Jêng Sayid Abu Bakar
tansah angumpulkên jisim
ingkang sami sabilollah nèng paprangan

Narendra Lakat winarna
miwah Sri Bardanas Patih
kang gusthi pratingkahing prang
myang gusthi Sang Raja Jênggi
matur Bardanas Patih
yèn marêngi karsa prabu
amba mêthuk priyôngga
dhumatêng Sang Raja Jênggi
dimèn tumrap ing karsa paduka nata

mangke yèn prapta ing ngarsa
tuwan mung kantun numpangi
ywa ngantos paduka gêla
sampun ngantos gadhah dhiri
sang nata wus nglilani
Bardanas umêsat gupuh
warnanên lampahira
sira Sang Ngabsah Narpati
ing samarga-marga lir sagara bêna

rongèwu kang para nata
cacah mantri patang kêthi
prajurit tanpa wilangan
Jênggi nitih rata rukmi
pangirid kuda tèji
rongpuluh rakit nung-anung
songsong laring manyura
tunggulira sêsotya di
sri narendra asri citraning busana

tuhu sêkti mahambara
bisa ngambah ing wiyati
amblês sajroning pratala
kèringan ing wong sabumi
agêmira yèn jurit
jêmparing ginêdhêg mêtu
naga wêndran abaran
lan bisa ngêdalkên gêni
pan ingaran iku jêmparing bramastra

