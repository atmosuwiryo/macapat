riwusnya ngrasuk busana
Dyan Sêsôngka tandya sowan apatih
lan parêpatnya wus pangguh
laju ing lampahira
de warnanên ki adipati pinuju
sêdalu pinrak lan putra
Seta lan Layang Kumitir

anèng ing bangsal sineba
gunêm rêmbag gusthi karsaning gusti
pêpucukan nyinèng sêmu
sêmu mring Damarwulan
kadya ingosikkên Sukmana Kang Agung
pituduh bathara mulya
mring Maha Sang Prabu Dèwi

mangraoskên ingêring rat
wahyuning rat pratingkahe praja di
tuwin budayaning laku
kêlakohaning titah
sinung murah dene Yyang Bathara Luhur
wênang ihtiyar ing lampah
nyalangi durunging pêsthi

mila tansah rêrêmbagan
kyana patih lan putranira kalih
Dyan Layang Kumitir matur
dhatêng yayah dipatya
Damarwulan prayogi cinidrèng dalu
sampun ngantos manjang wirang
yèn lami saya angsal sih

saya jêmbar kang daulat
kuncara nrus ngait wong Maospait
awrat iritnya ingapus
mujar Dyan Layangseta
yayi aja laku cidra amrih lampus
abot pradataning lampah
kuwat pira nalar siji

kalah lan nalar sajagad
pujining kang ngudi dursilèng juti
tan wun sing bahya pinangguh
satêmah kawêdakan
rama mujar paran rekanira kulup
Dyan Seta matur wotsêkar
yèn sêmbada lawan budi

yogi angakên narendra
sinangkan sing pangrèh kang adu manis
manis kang pamicara lus
nêbihi kira-kira
winisayèng kartaning buwana samun
sêmonira tan kênyanan
nyanane angrèh ngarjani

lunturing tyas lumêksana
gunging urip tan wontên amrih sisip
mulyaning sinêdyèng kayun
tan wrin yèn pringga pasang
sêsingate andaka -mah tinanduk
linaba suselaning rat
tan susah dadya pakardi

ing rèh kasiku ing tingkah
sinaidan isining bumi langit
ratu lumuntur kang bêndu
agampil winoran byat
ginosongan ing bêbudèn sêtya tuhu
yèn wus tiwas tyasing raja
gugur kagubêl ing sisip

saha kang balakuswala
saprajanya tumindak lawan kingkin
kang kas nalar kang rahayu
ruwêd pamujwa arda
Damarwulan môngsa dadosa têlingus
pêjah kêsandhung ing rata
ngestrenan kêlawan niti

amanggut rêkyana patya
wacana rum sabdanira aririh
luwih bênêr sira kulup
cacade wus kaslêpak
nging wong mayang môngsa kewuhana laku
wus katêkêm ngastaningwang
lêlakone Damarsasi

radyan kalih saya nyêlak
lênggahira ngadhêkês tyas mèstuti
kyana patih sabdanipun
pating kranthuk alamat
lan putranya pasmon kewala asamun
gutuk kidul lor kêpranan
liwat pinaliwat lungid

tandya na abdi manêmbah
matur lamun Dyan Sôngkyarsa sumiwi
katrinya ing manah jumbul
sinamur wus ngandikan
nanging pamojarnya tan kandhêk kang wuwus
sasolahira tan owah
sanetya kinardi-kardi

gêrgête yèn kalamarna
Sang Sindura duk campuh ing ajurit
manise yèn kala muwus
prange Dipati Tuban
èsêmira yèn marna para tumênggung
pra dipati myang pra menak
kang samya kanisthan jurit

gêtun-gêtune ing netya
duk manabda risaking Maospait
Dyan Damarwulan wus rawuh
agêpah ingancaran
kinèn lênggah lan putra kalih wus gêmbul
ambukuh kêpara wuntat
ya ta Dyan Seta Kumitir

tan pêgat matur wotsêkar
sêrikutan ingambil kang mêmanis
kang prapta dangu tan dinuk
ing tingal saha sabda
tungkul dènnya anggumunakên kang atur
mring sudarmanira radyan
luwês kang têmbung patitis

ya ta sang rêkyana patya
sawusira nimbangi putra kalih
nabda mring Dyan Damarsantun
wartanya ing pakarya
Dyan Sêsôngka tandya umangsah wotsantun
ngaturakên sandi sastra
kang tumrap ing ron tinampin

wus sinuksma ing sang patya
kang nawala tandya sinungkên malih
nabda paran sira kulup
mungguh wêkasing karsa
nêmbah matur Dyan Sôngka panyiptèng ulun
nadyan dhumatêng ing pêjah
kawula èstu mèstuti

lumampah mring Prabalingga
sumêngkèng rèh pangawak braja jurit
lan Sri Menakjingga digung
tan lyan ulun pêpinta
mung pangèstu paduka ingkang sinugun
manggut kya patih ngandika
iya bênêr sira kaki

borong apa karsèng nata
sapituduh kudu dèn lêksanani
balik angkatira kulup
mapag mring Menakjingga
nêmbah matur sira Radyan Damarsantun
inggih lajêng sapunika
manggut kya patih dènnya ngling

dèn eling sing wêling radyan
garwanira apa wus têpung kapti
dyan matur paduka sunu
dahat tan suka mangsah
mila ulun sowan mring paduka dalu
Anjasmara sangêt mothah
ngong limpe inggih duk guling

sing jrih kawula ing nata
myang ing tuwan kang sung nugraha ing sih
garwa kêtilap jinêmrum
patyèsmu mèsêm nabda
luwih bênêr babo mangkata dèn gupuh
sasat karsaning jawata
barang parintahing gusti

Dyan Seta ewa ing manah
mingêr mucang èsêmnya nocog galih
cumêri mèncêpa idu
Kumitir panas mulat
liringira mêrkitik kacinèng sêmu
adhoso ingkang pangucap
ki raka mangkata aglis

poma dipun angsal karya
dèn kêpocok Menakjingga ing jurit
Dyan Sôngka ngrêpa tan muwus
kya patih ngatag mangkat
nêmbah majêng dyan mantri manuksmèng suku
sawusnya lèngsèr gya mentar
lan parêpatira kalih

amarêngi padhang wulan
kara lumrang trênggana mawur asri
srining mêmanon mangungun
sumilak ngêmu brôngta
ing sang kadi Parta asmara mring pupuh
samarga sinêmangkara
mring sagung jawata kang sih

nirbaya tanpa wikara
tan lyan ingkang kaciptèng kasmaya di
mung sandining sastra wèh rum
wirama proma manras
rumasuk sih sutijèng kara sinawung
lam-lam brôngta kawurywan tyas
karêspatèn tikswèng lungid

tan ingucap kang nrang marga
ginupita malih gitaning patih
Seta Kumitir wus rêmbug
rêmbug kang môntra mulya
glaring aran brajatrustha tyasing gupuh
lêlandhêping namung tingal
anggêp ungguh aksama sih

byar raina surya muncar
Anjasmara pinojaran sruwadi
sang dyah aniba tan emut
sêmang ing driya mamang
byat trêsna sihing kakung tinilar dalu
kuwur sumawur ing manah
sapanglilirnya kaswasih

sêsambat awor karuna
wayang-wuyung marasira kêpati
pawongan pating bilulung
tan wruh ing purwakanya
mawurahan gustine sinambat muwus
tintrim wong sakêpatihan
sasaran miyarsèng tangis

gêpah Rêtna Anjasmara
malbèng pura marsèng byantaranya ji
mangèstupada kaswayun
sêsampur kuleweran
môncadrasa asambat-sambat mring kakung
Prabu Kênya angrês mulat
tansah angecani galih

sasabdanya gêtir kilang
awusana tandya parintah aglis
mring apatih wus dhumawuh
kinèn ambantu lampah-
ira Radyan Sêsôngka sadhiya pupuh
gêpah wus samya pininta
dêdamêl ing Maospait

pararya myang para menak
pra tumênggung dêmang rôngga ngabèi
myang balakuswa wus daud
mangrob mangarab-arab
têngara ngrok gurnita têtêg makêtug
winantêr winantya budhal
kadi alun nêmpuh wukir

kang dadya tindhihing lampah
sira Radyan Seta Layang Kumitir
wadya kapatihan magut
pênuh datanpa wilang
pra dipati môncanagara sadarum
wong pasisir lèr bêlabar
kadya jalanidi ngalih

malih ingkang winursita
Dyan Sêsôngka sinrang lampahira glis
tan kontap kang samya nusul
dêdamêl Majalêngka
kandhêg anèng ing Daha kabrokan mungsuh
barise wong Bêlambangan
Katbuta Kotbuta Patih

myang sagunge para menak
para dhaèng miranti tata jurit
baris aglar opyak mungsuh
kadya dhawuhan bêdhah
gênggêng muntab kadya gunung alêlaku
swarèng rok panjriting liman
kadya udan sinêmèni

ganjur maganjur mangrêmpak
braja kilat makilat-kilat thathit
byuh bayu bajra magêntur
gêntur gêntêr sauran
tanjrak bajra parkatha lir sèwu gêntur
baris kulon lawan wetan
tan ana sêdya gumingsir

