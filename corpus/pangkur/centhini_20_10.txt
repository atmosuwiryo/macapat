Ujar kang wus ingsunpajar
mrih tan uwus wawasên ywa wis-uwis
gathuking surasanipun
dhinapur dêdongèngan
pinralambang rêmbuge manut têtêlu
Gêmak lan Palatukbawang
Brêkutut ingkang nêloni

Anuju sawiji dina
manuk Gêmak kakaring pongol wukir
satêpining samodra gung
kêkipu pagisikan
kawistara sênêng nulya na tumurun
kang pêksi Pêlatukbawang
gêmak manêmbrama manis

Lo kowe Pêlatukbawang
padha bêcik têkamu ngarsamami
baya ta ana karyamu
ingkang rada wigatya
kadingarèn sira sarju mring gonningsun
kene nir kang paran-paran
samun suwung sêpên sêpi

Palatuk alon lingira
awit saka pangèstumu basuki
mula ulun nguyu-uyu
prapta ing ngarsanira
muga aywa dadi kagèting atimu
katarik ing panggraita
wus lawas gonku nitèni

Sabên-sabên sira saba
anèng kene lawan sukaning ati
miwah solah-tênagamu
beda lan grêmêt liyan
nganggo jungkir-jungkir gèdhèg manthuk-manthuk
kêkipu têpi samodra
wulu mêngkorog kêkirig

Ingkang mangkono èh Gêmak
mênèk dadi dhangan parênging ati
sarta yèn nora pakewuh
bangêt kapenginingwang
bisa wêruh apa kang dadi sêdyamu
dene sira darbe patrap
lan pratingkah kang kadyèki

Gêmak mèsêm-mèsêm lingnya
èh ta manuk Platukbawang mrakati
sira tatanya arsa wruh
marang ing sêdyaningwang
kawruhanta gonningsun nèng têpi laut
iku nora pisan-pisan
murih akèhing babukti

Walang kinjêng sasaminya
sajatine kang dadi nêring pikir
mung angêpyok amêmasuh
nucèni raga-kita
pêksi Platukbawang malih wacana rum
hèh Gêmak apa mulanya
raga nganggo disukcèni

Gêmak mèsêm sung wangsulan
mungguh gonku mangkono mau aming
marga saka sih wêlasku
karana salawasnya
sun tumitah anèng ing ngalamdonyèku
raganingsun ingkang tansah
anglakoni lara pêrih

Kaya ngapa têmbenira
yèn dak tinggal ana ngalamdonyèki
marma samêngko dak wasuh
yèn wus suci anulya
bisa licinlah ing kono sêdyaningsun
ywa kari dak gawa muksa
munggah marang swarga adi

Donya ngakerat ywa pisah
supayane mèluwa nandhang mukti
enak-kêpenak linangkung
kêkêl nèng swarga mulya
nanging nora kêna ginagampang iku
dene amrihe kalakyan
kudu nganggo laku pasthi

Kang dhingin sêmbahing raga
kudu rêsik atiku kudu sukci
de rahsaku kudu wêruh
kudu madhêp jiwèngwang
sabanjure kudu kulina ing purun
tabêri ing karêm nyata
kang mangkono ancas mami

Laku-lakuning kadunyan
kaya-kaya wis nyukupi kinardi
srana mawas têtêsipun
kasidan-jati mulya
amung kabèh mau mapan êmpan kudu
jinurung lakuning rahsa
sawiji malela rêsik

Platukbawang sung wangsulan
têka bênêr mungguh sêdyanirèki
kang kaya mangkono mau
ananging sumurupa
ingsun uwus tau angrungokkên wuwus
rêrêmbuganing manungsa
kang wus padha ahli budi

Nyritakkên kitab musakap
iya iku Kur'an dhawuhing Widdhi
Surat Asra arannipun
jus kang kaping limalas
nyêbutake nalika Jêng Nabi Rasul
tinimbalan marang swarga
yèku mekrad arannèki

Wus karsa kawasannira
ing Pangeran Kang Agung Maha Sukci
Jêng Nabi kaingsêr gupuh
saking Masjidilkaram
iku masjid ing tanah Mêkah satuhu
gya prapta Masjidil-aksa
masjid tanah prajèng Mêsir

Jêng Nabi kita Muhkamad
samiyose saking Masjidil-aksi
tundhuk utusan Hyang Agung
Jabarail malekat
andhawuhkên timbalanira Hyang Luhur
Nabi nitih pêki Burak
gya umêsat kadi thathit

Prapta ing langit kapisan
Jabarail andhodhog-dhodhog kori
tinanya mring para sagung
malekat jaga-lawang
prasaja yèn dutaning Hyang Maha Luhur
kang kori tandya binuka
Kangjêng Nabi wus umanjing

Pinanggya lan Nabi Adam
wusing bage-binage dum basuki
Jêng Nabi gya mêsat gupuh
Jabarail tan pisah
nulya prapta langit kang kapindhonipun
pratingkah datan prabeda
sawusing mênga kang kori

Jêng Nabi lumêbêt panggya
lawan Nabi Yahya Nabi Isa-i
sawuse andum rahayu
Jêng Nabi sigra mêsat
malaekat Jabarail tansèng pungkur
prapta langit kang katiga
pratingkahnya kadya ngarsi

Wiwara wusnya binuka
gya malêbu ing kono wusnya panggih
kalawan Jêng Nabi Yusup
wusing bagya-binagya
dum rahayu Jêng Nabi gya mêsat gupuh
Jabarail nora pisah
wus prapta kacatur langit

Pratingkah nora prabeda
wusnya manjing Nabi kita pinanggih
kalawan Jêng Nabi Edrus
bageyan dum raharja
nulya mêsat manèh Jabrail tan kantun
prapta langit kang kalima
ing pratingkah kadi ngarsi

Sawuse lawang binuka
Kangjêng Nabi lumêbêt wus pinanggih
kalawan Jêng Nabi Arun
wusnya bagya-binagya
nulya mêsat Jabarail tansah buntut
prapta ing langit kaping sad
ing pratingkah kadya ngarsi

Sawusing lawang binuka
Kangjêng Nabi lumêbêt wus pinanggih
lan Nabi Musa linuhung
wusnya bagya-binagya
dum salamêt mêsat manèh Nabi Rasul
Jabrail tan kêna pisah
wus prapta kasapta langit

Ing kono para malekat
pitung èwu kang padha tunggu jagi
pratingkah kadi ing ngayun
Nabi kita Muhkamad
lampahira lumêbu ing Betalmakmur
kapang-kapang wus panggihan
lawan Jêng Nabi Ibrahim

Utawa Jêng Nabi Adam
katri Nabi samya imbalan angling
dènnira pinarak nutug
cuthêl caritaningwang
mula aku gêlarkên carita mau
mungguh murad maksudira
yêktine ulun tan uning

Dene gon-ulun carita
mung dadiya sumurupira yêkti
ing sajati-jatinipun
dadalaning kamuksan
nora kêna ginagampang luwih ewuh
pakewuh rikuh kewuhan
ana ta babasannèki

Kêna pisan luput pisan
lire paran bisane lumastari
mungguh ing sêdya puniku
awit sakèhing lawang
jinaganan malekat maèwu-èwu
pasthi yèn sira katulak
anggawa raganta iki

Ewa-mangkono wakingwang
uga darbe sêdya kaya sirèki
ananging lêksananipun
mangkene tekatingwang
ingkang dhingin raga kitèki dakwasuh
dak kêpyok marambah-rambah
lamun wus suci barêsih

Dakgalintir yèn gêngira
wus padha lan mrica binubut tapis
banjur dak bukti sun-ulu
yèn bisa mlêbu swarga
banjur bae dak-utahkên raganingsun
prêlu supaya mèluwa
angrasakakên kamuktin

Dene ta kalakonira
kudu nganggo sarana laku yakin
mungguh bêktine ragaku
kudu nglakoni sêdya
atiningsun kudu mekani sadarum
kudu nglêgani rahsèngwang
jiwaku kudu ngèlingi

Sawuse ingkang mangkana
têmêningsun kudu santosa yêkti
kudu marêm panrimèngsun
kabèh ingkang wus pajar
lamun nora kalimput batin mamêngku
bokmanawa bakal bisa
pranawa kamuksan-mami

Gêmak mènglèng lon lingira
kaya-kaya ana bênêrirèki
tekat bakal lêksananmu
dadi sajatinira
ingsun lawan sira iki wus ajumbuh
diaranni nunggal karsa
mung gèsèh lêksananèki

Yèn saka panêmuningwang
iya iku kang kêna diaranni
sadulur kang tunggal guru
myang tunggal budi karsa
balik ingkang dadya sulayaning laku
yèn sira condhong ing karsa
winantu dhanganing ngati

Payo padha angupaya
patakonan musawarat kang siddhi
êndi kang bênêr ginilut
gya padha linakonan
supayane rujuk atut lawan runtut
ing tyas nora sêmang-sêmang
tindak sakabèhe iki

Palatukbawang kawêngan
langkung suka wacananira aris
Gêmak kang dadi rêmbugmu
Tuhu-tuhu dumadya
condhonging tyas sarèhning mungguh panêmu
saka ing panimbangingwang
rujuk sakaronirèki

Tur bakal malêbu marang
ing panggawe bêcik kalawan wajib
nuli linakonan gupuh
supayane sampurna
duk ing mau ulun matur luhur gunung
lamat-lamat krungu swara
manuk Brêkutut sru muni

Salisik nèng wit mandera
dumunung nèng pucake wukir iki
bokmanawa kyai Kutut
bisa ngruntutkên baya
sulayane ana ing panêmu mau
pêksi kalih gya lumêpas
marang ing pucaking wukir

Nahan kang samya miyarsa
Mas Cêbolang kalawan Ki Nurwitri
kalangkung sukaning kalbu
manêmbah lon turira
kaparênga anglajêngakên pukulun
kadiparan yèn wus panggya
siddhining salah satunggil

Risang Panêmbahan Rama
mêdharsabda bacutke dongèng iki
manuk Gêmak lawan Platuk
ngênêr agraning arga
wus pinanggih kalawan paksi Brêkutut
sawuse bagya-binagya
Platukbawang lingira ris

Dhuh Brêkutut kang bêg darma
aywa kaduk-ati abela tampi
mungguh ta ing praptaningsun
kalawan manuk Gêmak
sajatine mung arsa nlêsihkên kawruh
sakirane apa dadya
Jrudêmung sajroning pikir

Pêksi Brêkutut lingira
prayoga ora pakewuh
nanging ingkang dadi rêmbug
Platukbawang caritakna
wit purwa wasananipun
ingsun arsa amiyarsa
supayane ing panggayuh

Platukbawang lon lingira
mirêngna cariyos-ulun
kang dadya kamulanipun
Gêmak nglairkên sêdyanya
anucèni raganipun
karêpe benjang yèn pêjah
ginawa maring swarga gung

Iku mungguh ingsun uga
darbe karêp kang kadyèku
ananing sauwusipun
raga sunsucèni nulya
dak galintir kalamun wus
gêdhene kari samrica
binubut mêmêt tur alus

Ragaku banjur dak untal
nuli dakgawa mandhuwur
marang ing kaswargan agung
yèn wus tumêka sawarga
dakutahake ragèngsun
supaya padha ngrasakna
nandhang enak mamah mumuh

Brêkutut mèsêm lingira
èh ta Gêmak apa atut
mungguh ing caritanipun
mitranta Palatukbawang
iya wus bênêr Brêkutut
sulayane ing pamanggya
kaparênga sung pituduh

Dhuh mitrèngsun sakaronya
sira padha kawlasayun
de kalêbu cacad agung
yèku pituna gonnira
datan sumurup ing ngèlmu
ngêndi ana jasad arsa
ginawa marang swarga gung

Samêngka ingsun carita
duk dhingin ingsun wus tau
diingu ing sujanma nung
kêrêp dhêmên amêmaca
ana layang arannipun
kitab Umun-bara-inna
iku kang tansah ginilut

Umun-bara-inna têgêsnya
iku kitab babonipun
pratandha yêkti satuhu
nyritakkên ananing gêsang
anèng ngalamdonya iku
kalawan ngagêm busana
panganggone cacahipun

Sadaya nêmbêlas rupa
ingkang wolu asalipun
gagawan saking Hyang Agung
papat gawan saka bapa
papat manèh saka biyung
mungguh wiwijangira
gagawan nêmbêlas mau

Kang wolu saka Pangeran
siji roh dwi napasipun
katri budi iman catur
pangrungu kalimanira
pangganda kaping nêmipun
kapitune pan pangucap
paningal ganêp ping wolu

Kang lumantar saka bapa
sakawan siji bêbalung
otot kulit utêg catur
kang lumantar saka biyung
sakawan iki liripun
daging êrah sungsum lawan
jêrohan ganêpe catur

Sarèhning cacah nêmbêlas
sadayaku mung gumadhuh
jroning ngurip nèng donyèku
têmbe têkane palastra
sayêkti padha pinundhut
iya marang kang kagungan
lwih abot yèn sira kukuh

Lan pinasthi bakal dadya
rubedane jasat lampus
lawan pakewuh ing laku
mula mungguh sêdyaningwang
rèhning wus têtela èstu
busana nêmbêlas warna
dununge muhung anggadhuh

Kanggo sajroning tumitah
ana ing ngalamdonyèku
ing têmbe praptaning maut
lah ing kono gon-manira
ngulihkên busananipun
marang kang padha kagungan
titipan nêmbêlas mau

Kalamun bisa kalakyan
mungguh tata-basanipun
barêsih kaananipun
pan nora anandhang utang
tan ana rinasa muhung
lumaksana ing sakarsa
nutug paranning sêdya yu

Dene ta kalakonnira
kudu nganggo saranèstu
mungguh sungkême ragèngsun
kudu lapa kurang nadhah
kudu santosa atiku
rahsaku kudu rumangsa
kudu nalangsa jiwaku

Sawuse ingkang kadyèku
pandêng-pandênging budiku
kudu têmên lila èstu
saranane ora kêna
kalimput laku sumêngguh
manawèku bisa buka
nugraha paranning kayun

Cuthêl dadongèngannira
katri manuk kang sêdya yun
gayuh ing kamuksanipun
Nurwitri matur manêmbah
mênggah ing pratingkahipun
pamasuh pangluluh raga
mrih suci bêrsih satuhu

Panêmbahan lon ngandika
didimène rada galur
kêna kanggo cagak lungguh
ana carita pralambang
tumrap mring wong ahli laku
pan dhinapur dêdongèngan
gathukke lan crita ngayun

Purwaning kang kacarita
sawijining Ulêr-jêdhung
tumèmplèk nèng uwit agung
dumunung pucaking ngarga
wit agung pange tumêlung
manglung dhuwuring talaga
wêning nyarong toyanipun

Êpang kang manglung talaga
diencoki siji manuk
Urang-urangan puniku
anjingglêng mandêng tan pêgat
anunggoni globakipun
mina isining talaga
kang dadya mamangsanipun

Ing satêpining talaga
dharatan cakêt wit agung
ana Ula angalumpruk
ngalêkêr tan mobah molah
lah ing kono Ulêr-jêdhung
gagunêman lawan Ula
mangkene têmbunganipun

Èh ta Ula muga-muga
ywa dadi rêngating kalbu
kang langgêng gonnira mêngku
mring bêk santa paramarta
krana wus sawatarèku
lawan goningsun uninga
anyipati sariramu

Angalêkêr datan mobah
nèng têpining talaga gung
kadi mêsu-sarira sru
nglaksanani tarakbrata
dene kalamun saèstu
prayoga sira pojara
apa kang dadya sêdyamu

Pupuntonning karsanira
supayane ingsun wêruh
de yèn sira sajarwa wus
ganti sun crita mring sira
pupuntonning sêdyaningsun
pakolèhe musawarat
wicara supaya gathuk

Babing panêmu lan sira
bokmanawa iku lamun
ana katlisiring laku
salah sijine supaya
bisa-a padha sumurup
lah êndi ingkang sakira
kapenak patut linantur

Ula alon sung wangsulan
karsanira kabèh mau
prayoga nora pakewuh
ing mêngko ingsun carita
e wruhanta Ulêr-jêdhung
sajatining raganingwang
trah-tumêrahing naga gung

Basa tumêkaning mangsa
diwasane raganingsun
adarbe panggraita nung
sumêdya mor lawan bangsa
ananging ta nora enjuh
wit wujuding angga kita
durung paja-paja jumbuh

Lan bangsane ula naga
pramilane ingsun banjur
tapabrata sru tuwakup
sêdya gêdhèkkên sarira
ing têmbe kalamun uwus
tumêkane katarima
pipiridan kang wus uwus

Angga kita mêsthi rucat
luluh amor lan kismèku

anglungsungi salin raga
mundhak gêdhe wimbuh bagus
tinimbang lan jasat kita
ing sadurunge manêkung

Ulêr-jêdhung lon lingira
èh ula naga manêkung
mungguh caritamu mau
nora susah ko banjurna
kang awit iku kalêbu
mring golonganing pamanggya
ingkang budi bodho cubluk

Nora pisan magêpokan
marang nalare kang ngèlmu
ngêndi ana têtapèku
nêdya gêdhèkakên raga
apa ora tau ngrungu
crita lalakone pêjah
kaananing sakèh makluk

Upamane kadi gajah
myang samubarang kang agung
kabèh dêdalaning lampus
amba-ambane mung padha
lawan bolonganing jarum
utawa sarupa lawan
panggonan kang luwih ciyut

Kang êndi margane bisa
malêbu bolongan mau
mangka kang dadya sêdyamu
mundhakkên gêdhening raga
gèr tinêmu nalaripun
lawan sira sumurupa
mungguh ing sajatinipun

Tumitah nèng ngalamdonya
mampir bae basanipun
mulane ingsun uga wus
krungu clathuning manungsa
mangkene gonnira muwus
ana-dene kang manungsa
yèn wus tuwa padha lampus

Ana-dene ana bocah
utawa wong durung sêpuh
uga ana ingkang lampus
dadi mungguh surasanya
calathu mangkono mau
saka ing panampiningwang
pasêmon mring kang angrungu

Supaya padha mikira
lawan marsudia èstu
marang pakartining lampus
karana iku pakaryan
kang wus pasthi nora wurung
lawan tan bisa suminggah
maranga bumi sap pitu

Miwah têlênging samodra
si pati tansah tut-pungkur
nora liwat Ula iku
mungguh kabèh caturingwang
sajroning rahsa amuwus
karasa-rasa rumangsa
tumraping rahsanirèku

Ula nglêkêr awacana
iya-iya Ulêr-jêdhung
bangêt ing panarimaku
kabèh-kabèh ujarira
nora nana ingkang luput
balik sira carita-a
prasajane ing sêdyamu

Èh ta Ula kawruhanta
goningsun tumèmplèk kayu
sajatine uga ingsun
anglakoni tarakbrata
sêdya nyunyuda ragèngsun
cêgah dhahar lawan nendra
ing têmbe kalamun uwus

Wêktuning kang katarima
jaman kita kang kadulu
rusak salin warnanipun
isih ana jêro ingwang
wus anganggo lawansantun
jasat anyar luwih brêgas
myang dak-walik wujudingsun

Jubur dak-go cangkêm ika
cangkêmku dak anggo jubur
pinurih supayanipun
ywa mangan kang sarwa kasar
lan ing kono kita uwus
nora bisa lunga-lunga
salin jênêng aran ênthung

Yèn tumêka katarima
ing kono kita gya mêtu
saking jasat lawas mau
banjur bisa angumbara
amêmangan kang sarwa lus
ngingingsêp sarining kêmbang
lawan salin aranningsun

Diaranni kupu ika
dadi kita têtêp santun
aran rambah kaping têlu
sanadyan ta jasat kita
wus dak-suda wantu-wantu
durung pasthi lamun bisa
mlêbu mring lèng êdom mau

De bisane katarima
saranane nganggo laku
wujuding raga-kitèku
sumèlèh kudu sadarma
atiku kudu rahayu
rasaku kudu narima
kudu graita jiwaku

Pindêngku kudu kulina
kang mangkono kaya uwus
kanggo sarana wus cukup
manawa jatining tunggal
kang bakal waskithèng dunung
manungsa kabèhe iku
aku kudu tinartamtu

Angilangkên catur rasa
dhingin wêdi dwi mar-ipun
tri was sumêlang kang catur
naban Ulêr gya tumênga
sarwi awacana arum
e manuk Urang-urangan
sasuwene ingsun dulu

Patrap pratingkahmu iku
lir ngrungok-ngrungokkên wuwus
gonku rêrêmbugan galur
yèn sira dhasar mangartya
mring rahsaning kang dakwuwus
basane saananira
miwah sagaduk-gadukmu

Panêmune ing tyasira
ngatase prakara iku
mara ta wêtokna gupuh
sayêkti bakal dumadya
lêga bungah ing atiku
aywa wawang wancakdriya
mêdharkên Wirangrong pupuh

Urang-urangan lingnya ris
têka bênêr Ulêr-jêdhung
sasuwene ingsun akarungu
ênggonmu cariwis
rarêmbugan lan Ula
blêjat-blêjat amiyarsa

Ya mangêrti sawatawis
sira murih marang ingong
supaya mèluwa momor rêmbug
rèhning kita iki
golong kurang marsudya
marang pakartining budya

Mungguh mamanising angling
lawan patrap polahing wong
kaduk saru kasar kurang alus
apratela dhingin
sajroning pagunêman
labête kurang waskitha

Yèn ana katlojokmami
tatakrama myang calathon
marang mitraningwang kalihipun
muga-muga sami
kang agung apuranta
aywa na tikêl kang imba

Ulêr-jêdhung jêngèk angling
èh manuk bagus mitrèngong
ywa uwus sumêlang pikirmu
gunêman lan mami
mapan sadurungira
wus sun-gêlarkên bêg santa

Urang-urangan tumêling
mènglèng-mènglèng lingira lon
dhuh sumitraningwang kalihipun
sru lêganing ati
bangêt bungahmanira
wit sun krungu crita kuna

Yèn ta mungguh sarupaning
gumrêmêt miwah nalosor
anèng ngalamdonya kang kalêbu
golonganing pingging
ratuning cubluk nyata
iku Ulêr lawan Ula

Ginantungan nora sami
lir usus wêtêng ngalowong
pan samêngko ingsun uwus wêruh
nyipati pribadi
nyatane crita kuna
lire mangkene rungokna

Si Ulêr gonne nglakoni
taraktapabrata nglowong
nguda-uda sêdya birat tuhu
ing raganirèki
yèn wus alus supaya
gampang lumêbuning lena

Yèku binasakkên mukir
nampik ganjaraning Manon
mungguh kang kadyèku têmênipun
pan bakal nampani
siksaning Kang Kawasa
dene ta mungguh si Ula

Nora nganggo takon maning
wus têrang lan katon mêlok
klèru kang panêmu nora arus
ngêndi ana tèki
anjurungi angkara
hawanêpsu lawan murka

Sayêktine bakal tampi
siksa karusakan yêktos
ananging ta mungguh kalihipun
wus kawilang sami
mêtu saka golongan
bodho sêpên ing graita

Pratandhane wus kaèksi
dene sira padha loncong
sêdya mlêbu marang sasar-susur
kang sira-lakoni
awit sajatinira
sira nora kawajiban

Gayuh mring prakara iki
èh wruhanta mitraningong
kaananing makluking Hyang Agung
ngalamdonya iki
kang pasthi luhur dhawak
dalajate mung manungsa

Yèku kang ginadhang Widdhi
têmbe munggah swarga kaot
mula sira padha nora sinung
kawajiban amrih
anggayuh kang mangkana
kang awit kaananira

Dalajat sakalir-kalir
wus ginadhang kadarbe wong
yèn ta mungguh aku ora parlu
gayuh kang kadyèki
jro tekat wus narima
pira-pira raga-para

Dene tinitah dadi
kaga Rang-urangan ingong
sandhang kang dakanggo pan saèstu
ganjaraning Widdhi
awarna wulu gilap
ingsun wus nora ngupaya

Karana thukul pribadi
sêtun mung mikir ngupados
ing sucine wulune rak uwus
dene kang dakbukti
sadina-dinanira
iya ganjaraning Suksma

Mêtu saka jroning warih
rupa-rupa iwak êloh
mula sabên enjang thênguk-thênguk
adhidhis daksambi
ngantuk nèng luhur tlaga
jro sêdya ngadhêp Hyang Nasa

Nyuwun cadhong kang dakbukti
ing kono apa kang katon
nèng sajroning banyu tlaga mau
rupa wadêr-pari
ucêng urang anulya
daksaut banyur daktêdha

Ula manthêngêl lingnya ris
èh manuk kang lêbdèng criyos
kabèh ujarira kang dakrungu
tan na kang pinanggih
ing akal pisan-pisan
apa ing sajagat-raya

Amung manungsa pribadi
kang kasèrènan kinaot
guna sakti anung gung pinunjul
kalawan sirèki
apa durung miyarsa
dalil dhawuhing Hyag Suksma

Wajidaha wajidahu
têgêse sing sapa yêktos
yêkti katêmênan mangguh iku
ing surasanèki
têmbung ingkang kawêdhar
tan ngarani juga-juga

Sadhengah-dhengaha dadi
nglakoni pakaryan yêktos
bakal tinêmênan ing Hyang Agung
lan manèh sirèki
lah manuk sumurupa
anane kang tatêmbungan

Saundha sabilik-bilik
pinantês ganjaran Manon
katêmuning rêmbug gathuk runtut
kabèh-kabèh iki
lêksananing kang sêdya
nora nana batalira

Apa ing sababirèki
sira sru ngêmohi lumoh
mring panggawe kang mangkanèku
èh si tukang criwis
age sira wêdharna
aywa sandeya ing nala

Urang-urangan ling aris
mêngko ta Ula nalosor
aku mau uwus caritèku
yèn sirèku uwis
kalêbu rajanira
cubluk tan wikan wicara

Dadi nadyan sira bangkit
jara langit nganti mlompong
bisa gêmpur gunung pêksa klêbu
pakartining pingging
lah aja mungkir sira
awit wus akèh saksinya

Sira tan sinung pambudi
pratandhane sira domblong
nora pisan-pisan gêpok gathuk
ing pangrêti maring
lungiting pagunêman
sira karo sumurupa

Mênggah rêmbugku kang uwis
tumuwuhe kang suraos
sabên-sabên enjang thênguk-thênguk
pinggiring talaga
tunggu wêninging tirta
ing kono apa kang ana

Banjur daksaut dakbukti
lamun sira durung wêroh
surasaning têmbung kang kadyèku
kang aran têlagi
sajatine pan manah
jroning tlaga ana tirta

Iku têtêlênging ati
iya budi kang sayêktos
diarani pancadriya tuhu
iwak nèng jro warih
sayêkti ingaranan
dunung paranning kang sêdya

Êmpan papanne kadyèki
ing sadina-dina ingong
nora pêdhot-pêdhot tansah muntu
amandêng pambudi
mawas ing pancadriya
yèn pêndêng-pêndêng ing nala

Ing pancadriyanirèki
uwus tinarbuka yêktos
wêning ênêng êning nganti kêtug
ing pamcamayèki
apa kang katingal
ing sajroning pancadriya

Banjur kêna ingsunbukti
balik sumitrèngong karo
wus sami miyarsa raosipun
calathuku iki
têmênne mungguh sira
apa wis padha kabuka

Ula Ulêr samya angling
jatine durung mangêrtos
mara babarêna wardinipun

ing nama pancadriya
Rang-urangan mèsêm lingnya

Panca lima wrêdinèki
driya wrêdi budi kaot
pancarane budi kinaryèku
mangka cêr-ancêring
pituduh kang sanyata
mangkene wiwijangira

Bab ati kaperang dadi
têlung pangkat ing sapakon
samya nglima-nglima pakartèku
tilingna kang dêling
babare pancadriya
aywa katungkul tyas mudha

Pangkat sapisan ingaran
karsèndriya têgêsnèki
purbaning budi sanyata
pangucap ingkang sawiji
pangganda kaping kalih
paningal kang kaping têlu
pamiraos kaping pat
pangraos kalimanèki
pangkat ingkang kapindho mangkya winarna

Ingaran antarèndriya
wêrdi watawising budi
dhingin klawening kang asta
pindho tumindaking sikil
katri obahing dhiri
kêlaping lidhah ping catur
lima kêdhaping netra
wus jangkêp petangannèki
pangkat ingkang katêlu mangkya jinarwa

Winastanan mayandriya
wêrdi wisesaning budi
rumuhun rasaning asta
kapindho rasaning sikil
katri rasaning silit
rasaning pêrji kacatur
dene jangkêpe lima
iku pan rasaning kulit
mangkya ulun mêdhar kang ran pancamaya

Wêrdining kang pancamaya
panca lilima utawi
pamêncaran têgêsira
maya adi bêning suci
gumilang padhang warni
katingal sae linangkung
aneka osik ika
karsèngsun têmbungpuniki
pancamaya angarani osik lima

Dene ta dumunungira
manggon antaraning ati
yèku jantung pratisthanya
minangka ancêr-ancêring
pituduh kang sajati
mungguh osiking jêjantung
dak perang têlung prangkat
padha nglilima pakarti
lah gobogmu sakarone tilingêna

Pangkat sapisan artinya
wêrdi karêntêging batin
ingaranan ringgamaya
yèku pan jumênêng osik
graita kang sawiji
angèsthi ping kalihipun
cipta kang kaping tiga
watak sakawanirèki
lawan ambêg jangkêpe petangan lima

Pangkat kapindho locita
warni pangrarasing batin
ingaranan ciptamaya
iya wahananing ngosik
angkara kang sawiji
birai ping kalihipun
satya kang kaping tiga
nyata ping sakawannèki
anggarjita jangkêpe etung kalima

Pangkat katri unandika
wêrdining unining batin
ingaranan wahyamaya
yèku lairing kang osik
pangangka kang sawiji
pangira ping kalihipun
pangantha kaping tiga
panyakra sakawannèki
kalimane panyana titi wus tamat

Ula ulêr sru kacaryan
miyarsa ujaring paksi
thèngèl-thèngèl sirahira
ilat mèlèt wacana ris
dhuh manik mitramami
kalamun lêga atimu
lah aku critanana
undhe-undhe ingkang dadi
panrimane si raga tinilar suksma

Urang-urangan duk myarsa
pamintane mitra kalih
tyas suka marwata-suta
mènglèng wacananira ris
dhuh mitraningsun kalih
kang dadya ing panjalukmu
aku bakal carita
ananging panjalukmami
muga padha rasakna sayêktinira

Wus sanggêm Ulêr lan Ula
paksi ambanjurkên angling
kang mangka jêjêring crita
juru-tani mêthik pari
kang bakal kanggo wiji
rampunging pamêthikipun
diêpe sabên dina
manawa wus padha garing
gagangira banjur ingikêt siladan

Yèku ginèdhèng binêlah
gya sinimpên lumbung aglis
barêng tumêkaning mangsa
pari wiji pinèt nuli
kasêbar anèng sabin
tumêkaning wiji thukul
mênthongol saka gabah
dhuwur lagi sawatawis
klothokaning gabah kapêndhêm blêthokan

Kacrita klothokan gabah
rangu-rangu dènnya nangis
sêsambate mêlasarsa
èh wiji sira bok eling
kala maksih taruni
wiwit sira lagi mêtu
saka sajroning kêmbang
jumênêng aranta pêntil
kita uwus ngêmuli marang ing sira

Rina wêngi kang anandhang
kapanasan kênèng riris
nora liya iya kita
kongsi tumêka kapêthik
dening ki juru tani
ing sadina-dina tamtu
kakênthang anèng latar
kita nandhang panas pêrih
ing wasana têkaning samangko sira

Thukul dêdêl sêdya uncat
saking angga-kita iki
suka-suka pari-suka
nir èngêt purwanirèki
kang mangkono ing kapti
apa ta kêna dinumuk
ran tindak siya-siya
lan nganiaya sayêkti
awit mangkya kita têtêpakên nandhang

Luwih lara kasangsara
tan ana enake thithik
sira tinggal jro blêthokan
mindêng bilai pinanggih
èh babo-babo bibit
rasakna wusananipun
apa tinêmu sira
mungguh patrap kang kadyèki
tan bêbakal nandhang adiling Hyang Suksma

Wiji manis sung wangsulan
dhuh lae marambut kulit
sirèku busananingwang
ywa darbe uwas kuwatir
pisahira amargi
saking ing palêthèkingsun
iku sajatinira
wus anganakkên sayêkti
punang daya panggêndam kuwasaning Hyang

Ingkang mahanani bakal
luluhan amor sirèki
krana pisah amor ika
sabên pinurwa ing gaib
kang buka tancêp yêkti
warananing nugraha gung
kang ing wuri satêmah
anarima diaranni
lesaning kang papasthèn karsaning Suksma

Wêkasan nganakkên ika
asor miwah pisahnèki
atma kalawan pramana
dyan ambabar daya iki
uriping rahsa-jati
têmahan pamolahipun
yun wimbuh nganakêna
tumurunning jiwa dhamis
mahanani catur apsara wêrdinya

Wêwadi ingkang sakawan
utawa papat wêwadi
ing kono catur apsara
pamolahe pan ana ing
kang cupu mahanani
daya astha-gina iku
dadi jumênêng jiwa
kang aran jiwa jinarwi
woring wiji kalawan cacangkokira

Utawa kang aran jiwa
woring wadhah lawan isi
mulane aja sumêlang
sirnakna tyas gung prihatin
karana kabèh iki
puntonne wus ana ingsun
cangkok mrambut duk miyarsa
sabdaning wiji patitis
analangsa tumungkul alon warana

Dhuh wiji wawarahira
kita tan bisa ngunggahi
banjur rumangsa karasa
nir nyanyampah mamaoni
mungguh panêdhamami
mring kang misesa badanku
bisa-a lir têmbungan
mituhu marganing asih
sarta anut miturut marganing wêlas

De pangati-ati kita
tan pêgat ngêdohkên maring
sakèhing kang kaluputan
nganakkakên anêmahi
kandêl kumandêl yêkti
wasana sah ing tancêpku
lan malih tekadingwang
sumarah ngandêlkên takdir
dak-sèndhèkke anèng mêmêt momot-kita

Èh ta Ulêr lawan Ula
wus cuthêl dongènganmami
ing bab panrimaning raga
apa sira wus mangêrti
Ula Ulêr nauri
èh manuk kang ambêg sadu
caritamu sadaya
carêming rêming dumêling
eling-eling surasa rasaning crita

Supaya bisa-a nyuda
mring bodhoning atimami
ana patakon manira
muga andhangana malih
ywa tanggung manuk wasis
gonmu asih marang ingsun
kang dhingin sapa ingkang
nuduhkên têmên lan siddhi
lakuningsun ingkang nora nganti lêpat

Kapindhone sapa ingkang
anyumêrêpkên sayêkti
marang kabêcikaningwang
kang nganti tan dènarani
cacad sasaminèki
kadiparan iku manuk
hèh Ula pamintanta
ingsun iya anglêgani
panêmuku mangkene piyarsakêna

Mungguh kang nuduhkên marang
laku têmên lawan siddhi
ingkang nora nganti lêpat
amung dumunung ana ing
kêmpalan papannèki
de kang nyumurupkên iku
mring kabêcikan ingkang
nganti datan dènarani
cacad amung dumunung nèng tatakrama

Krana mungguh surasanya
têmbung rong bab kang kawijil
dumunung anèng pahêman
têpaning kasujanan di
Ula duk amiyarsi
ngakak lenggok-lenggok muwus
ah wis cocog kalawan
rasaning atiku pêksi
nora luwih amung padha-a nglênggana

Pudya-harja karaharjan
ênggonne tumitah sami
dhewe-dhewe anèng donya
atuse caritamami
Paksi ngayuh wiyati
Ulêr Ula kari mangu
banjurkên tarakbrata
titi dêdongèngan mami
rèh wus wanci prayoga padha bubaran

Risang Panêmbahan Rama
wus kondur marang ing panti
Cêbolang kari nèng langgar
wangsul mring pondhok Nurwitri
samya sakeca guling
dungkap waktu awal Subuh
bêdhuge wus tinêmbang
santri mring langgar gumriwis
maca slawat miwah ngambil toya kadas

Mas Cêbolang nulya adan
laras slendro ngalik-alik
Panêmbahan wus mring langgar
bakda sunat dènkamati
Panêmbahan ngimami
rahab ingkang samya makmum
bakda Subuh pujian
praptèng wijiling Hyang Rawi
sasarapan wedang kahwa myang dhaharan

Sumusul katur mring langgar
bakdaning sarapan nuli
mumulang mring santrinira
pan mangkana sabên ari
nahan ta kang winarni
Cêbolang lan santrinipun
lami anèng Kajoran
datansah talabul ngèlmi
wanci enjing umarêg sang Panêmbahan

Kalawan santri sakawan
Mas Cêbolang mangênjali
makidhupuh lon turira
dhuh risang pinundhi-pundhi
pêpandaming ngapingging
têlênging agama luhung
ywa kirang pangaksama
mring patik kang kawlasasih
kalilama ulun dumugèkkên lampah

Tambuh paranne ing sêdya
tarlèn sumarah ing takdir
muhung pangèstu paduka
raharjaning lampahmami
awal têkaning akir
sumungkêm mundhi pituduh
nir sandeyaning nala
tumancêp ing manah siri
wus tan was-was ing wuwus tansah winawas

Mèsêm Panêmbahan Rama
pangandikanira aris
dhuh kulup woding tyasingwang
upama sira lêstari
ana ing ngarsamami
kalawan santrimu catur
ananging kadiparan
rèhning lalakonmu kaki
durung tutug iya kulup banjurêna

Amung ta wawêkasingwang
sadhengah sira lakoni
sadhengah panggawe rucah
kang eling kang ngati-ati
ingsun nora mekani
awit lagi nêptunipun
pangèstuku mring sira
muga-muga Maha Sukci
aparinga salamêt sasolahira

Mas Cêbolang ngaraspada
santri catur ganti-ganti
wus lèngsèr saking ing ngarsa
pra santri kathah umiring
sapraptanirèng sabin
sasalaman dum rahayu
sinigêg ing Kajoran
nahan ta lampahirèki
Mas Cêbolang lawan santrinya sakawan

Nurut galênganing sawah
pantun gumadhung rêspati
bun nèng ron kataman surya
cumalorot lir sotya-di
maruta mandra ngidid
êbun kang ron mêntul-mêntul
pindha sasêngkangira
kênya rinabasèng rêsmi
pêcahing bun wus kataman ing asmara

Waspa sêndhêg marawayan
wimbuh marêgakên ati
wênês ijone sumunar
nênangi langêning rêsmi
ana lagya mlêncuti
punang pantun mungup-mungup
pindha dyah anyêngaja
mimintokkên warnanèki
sêmu ajrih labête maksih sêngkêran

Kumriwiking we tulakan
tinut mina alit-alit
kalamun bisa-angucap
isthane kadya ngaturi
dhuh risang don lumaris
mugi kèndêla rumuhun
wijika kang supadya
nir rapuh ing suku kalih
yèn wus têntrêm linajêngna lumaksana

Pêcuk blêkok kontul cangak
nucuk udhèt wadêr pêrcil
kinarya ngloloh piyiknya
angambara nolih-nolih
saistha lir ngaturi
marang kang lumaku urut
dhuh lae kaparênga
mampir dhatêng susuhmami
aparinga pangèstu maring sutamba

Sru karênan Mas Cêbolang
kalawan sakawan santri
dadya rêmbêting lumampah
mancat parêdèn lit-alit
tumurun jurang trêbis
èrèng-èrèng singup-singup
praptèng wana trataban
tan ana dhusun kaèksi
Sang Hyang Surya wus mocung kang silêm arga

Candhikayu sumunar datan adangu
surêm kang ujwala
nuju panglonging kang sasi
mubyar ingkang taranggana ngantariksa

Walangkècèk bajangkrèk lan walang angkup
bukani nyuwara
jangkrik ngêrik gangsir ngênthir
orong-orong babaksalu babarungan

Kinjêng-tangis mêngkas-mêngkis dènnya nusul
giyêng kêkayangan
kombang tawon anggrêmêngi
cênggèrètnong nunut nêsêgkên irama

Paksi bêluk sauran kalawan êngkuk
uwêg bêluk gowak
bênce tuhu lan prit-gantil
adol swara rêbut unggul angalela

Mas Cêbolang kalawan santrinya catur
kèndêl sor palasa
cakêt sêndhang tirta wêning
wêktu Mahrib wus pot dadya tan sêmbahyang

Lingira rum bayèki timbanganipun
duk nèng Ngèksiganda
pinuju ing sasi bêcik
myarsa gangsa sinindhènan thuyul nyanthas

Ki Saloka angling dhaup kaotipun
nèng ing praja berag
kadhang lajêng anong-uning
wontên ngriki angrês tistis tyas sar-saran

Lah Kemase Nurwitri aywa makewuh
êndi kang kinarsan
mumpung nglela andhèwèki
tutug têtêg sakarsa-karsa kalêgan

Ki Nurwitri guguk lingnya nora ya-uk
ing samêngko kakang
kang mêngkono nora sudi
wus narima muhung mirêngkên kewala

Sloka matur bilih kaparênging kalbu
pados pasipêngan
punika têngah wanadri
bokmanawi wontên ingkang agêgriya

Kawistara kukusing latu kumêlun
Mas Cêbolang dhangan
linggar angupaya margi
sasêlaning êri cangkring bobondhotan

Prapta sampun panggènanning kanang kukus
bêdhiyan maju pat
têngah ana wisma alit
dumunung ing pogoganing catur wrêksa

Marganipun minggah mandhap wrêksa catur
pindha dhak-undhakan
Saloka bêngok manginggil
kulanuwun kulanuwun kyai wisma

Yata wau kang anèng ranggon winuwus
Ki Wrêksadikara
abdidalêm sri bupati
Kalang-kamplong lurahe sakèhing Kalang

Duk angrungu ana swara bêluk-bêluk
angêngakkên lawang
nyangking oncor nulya mijil
kawistara ana dhatêngan lêlima

Gya tumurun tundhuk ingaturan laju
kerit samya minggah
sadaya wus manjing panti
satataning jarambah galar pring kresna

Ki Wrêksa sung pambagya samya rahayu
anak sadayanya
kang sami dhatêng ing riki
ulun nilakrama ywa kurang aksama

Kang sinambat wutah rah myang sêdyèng kayun
Mas Cêbolang lingnya
pangèstunipun kiyai
kula tuwin prikanca sami raharja

Kula nami Cêbolang de rencang-ulun
Nurwitri Saloka
Kartipala Palakarti
asal saking tanah Kêdhu ardi Bisma

Santri gapuk ngaluyug tambuh pinurug
wontên Ngèksiganda
sampun sawatawis lami
mangkya ulun badhe dhumatêng bang-wetan

Ki Dikara manthuk-manthuk ngandika rum
kalingane dika
kang dadi sudarawêrdi
lawan Kimas Têngara ing Pakauman

Sèwu botên nyana yèn sagêt kapangguh
èstu rahkim rahman
Pangeran Kang Murbèng Bumi
krêntêging tyas botên mawi kasamaran

Sampun lami gèn-ulun kapengin wanuh
lawan jêngandika
nanging dèrèng amarêngi
lagya mangke pinarêng sagêt pinanggya

Nanging botên sagêt sung bujana suguh
paran pangupaya
gêlik-gêlik nèng wanadri
tanpa tangga têbih dhusun mancalima

Tyas saharju langkung suka rênèng kalbu
sasagêt kumêdah
nyugata sawontênèki
lah kantuna pinarak wontên ing wisma

Ki Dikara grobyag ngêngakakên pintu
nyangking kudhi trantang
tumurun wus tan kaèksi
tan pantara dangu dhatêng ambêbêkta

Kidang kalih pisang êmas kawan tundhun
nanas pakèl duryan
nangka manggis klampok-wangi
dhuku jêruk pundhung tela gamblot buta

Ngundhung-undhung anèng ngandhaping wrêksa gung
Ki Dikara lingnya
ki tamu salah satunggil
tumurunna angrencangi bêkta minggah

Para tamu sadaya samya tumurun
punika sasêgah
sawontênne ing wanadri
lah sumangga rahap rêsêp ing wardaya

Kula kantun ngêlèti kidang rumuhun
tamu gangsal samya
ngusungi bêkta manginggil
Ki Dikara mbêkta kidang wus pinêcah

Ginantungan ulam kidang pating grandhul
wacucal pinênthang
dadèk api wus andadi
bumbu-bumbu myang piranti wus cumêpak

Sarêm asêm cokak gêndhis arèn arum
lah anak sumangga
kinarya jampi kalantrih
ngropok ulam tanapi nadhah woh-wohan

Minum lêgèn kêlapa arèn ing bumbung
sakawontênannya
Mas Cêbolang ananggapi
dhuh kiyai kalangkung panuwun-kula

Payo kakang aywa nganggo sigas-sigus
rahap sadayanya
sasênênge kang binukti
ngropok ulam miwah anadhah woh-wohan

Samya tuwuk ana ingkang lajêng ngantuk
bêtèke katoran
bantalan sampun cumawis
wrêksa randhu jinêgong tinrapancarma

Wawi anak gêgêr boyok samya dènluk
sambèn gêgotèkan
kang sinung ngling nglêksanani
Mas Cêbolang tatanya mring kyai wisma

Ulun nyuwun sêsêrêpan èstunipun
sintên kang sinambat
kalawan darunanèki
têka ngranggon gêlik-gêlik wontên wana

Anak bagus awon-awon raganingsun
abdidalêm lurah
Kalang-kamplong sinung nami
Kyai Wrêksadikara myang sinung lênggah

Satus karya dadose salawe êjung
anak putu kathah
nanging sami wismèng nagri
dene ingkang dados kêwajiban kula

Apitêdah margining kanang wana gung
ingkang pancèn gawat
punapa dene agampil
kula kang kawajiban suka katrangan

Tinartamtu kêdah wruh pratikêlipun
panêgoring wrêksa
kalawan pamilihnèki
lênggahipun wrêksa kinarya dandosan

Paraboting wisma lawan dhapuripun
Kimase Cêbolang
jènggèl aturira aris
kaparênge mêdharakên purwanira

Ingkang turut kawit mulabukanipun
supados narbuka
pakarti kang dèrèng uning
Ki Dikara manis mêdharakên sabda

Kacarita kalanipun nguni
griyanipun tyang Jawi sadaya
sami sela kang dèn angge
ing pasang rakitipun
wawangunan amirit candhi
sarêng jumênêngira
Jayabaya Prabu
kang ngadhaton ing Mamênang
akagungan punggawa kalangkung awig
nama Dipati Santan

Pinarcayèng ambudi sakalir
kawruh ingkang paedah mupangat
marang jalma sadayane
kala salêbêtipun
tahun Surya angkaning warsi
asthatus sèkêt warsa
ing taun Sitèngsu
sami asthatus kalawan
asthadasa titiga Ki Adipati
andarbèni pamanggya

Griya sela ing nginggilirèki
aprayogi bilih sinantunan
kajêng jati sasamine
de kang taksih lêstantun
saking sela mung pagêrnèki
pramilane mangkana
amrih ènthèngipun
nir mutawatosing driya
saha langkung gampil panggarapirèki
tinimbang lawan sela

Lamun sela lêstantun nèng nginggil
jing-anjingan tinurut we jawah
lami-lami rênggang rèmpèl
jalari risakipun
yèn wus risak gingsir ngoncati
rêntahnya ambêbêkta
ing sacêlakipun
ambrol damêl kasangsaran
pamanggihe Ki Dipati kang kadyèki
kunjuk jêng sri narendra

Sakalangkung kaparênging galih
adipati nulya dhinawuhan
iyasa badhe santunne
dalêm kadhatonnipun
wit kapasang yogya marêngi
kadhaton samya rêngka
jing-anjinganipun
namung sanggyaning wangunan
lumastari kadya duk ing nguni-uni
mandragini panêngran

Paripurnaning kanang pakarti
wus tetela gampil myang paedah
anulya ingundhangake
santunning griya wau
lami-lami griyaning alit
pagêr sela binucal
santun pagêr kayu
sinigar-sigar blabagan
ing panggarap ugi sakalangkung gampil
tinimbang pagêr sela

sarêng jumênêngnya sri bupati
Widayaka ing Mêndhangkamulan
karsa angadani rêke
iyasa kadhaton gung
saha yasa kalang bupati
anama Kalangkaba
panêkarnya catur
golongan de namanira
Kalangblandhong ugi Kalangkamplong nami
dwi Kalangkobong nama

Katri Kalang-apêk namanèki
catur Kalangbrèt namanira
wêktu puniku wontênne
purwane punang dhapur
griya-griya mawarni-warni
sarêng ing sapunika
Kalang kasbut ngayun
ingkang dèrèng nungkul kathah
kang wis nungkul lajêng kaparingan nami
winastan Kalang-mêndhak

Mangkya ulun mêdhar pamilihing
kajêng jati êmpuk atos kathah
sagêt gêng-agêng uwite
puniku ingkang thukul
nèng parêdèn tuwin wanadri
nèng siti abrit krêsna
dene ingkangthukul
nèng siti abrit prayoga
dhasar atos sêrat rêntêt alus klimis
warninipun anglisah

Ingkang thukul anèng siti langking
dhasar êmpuk sêrat gopok miwah
mrupuk ngêndhal lir pulute
ananging nadyan jumbuh
sami thukul ing siti abrit
mawi tundha tri pangkat
sapangkat winuwus
jati abang dhasar kilang
alus rêntêt anglisah iku prayogi
awèt kangge dandosan

Kalih jati-kêmbang ugi nami
jati-sungu dhasaripun krêsna
srat lêr-lêran lir sêkare
utawi mirit sungu
awèt kangge dandosan nanging
kasor lan jati-abang
katri jati-kapur
dhasar êmpuk gopok kang srat
miwah mrupuk wujudipun pêthak kusi
yèku asor pribadya

Pikajênge tiyang bangsa Jawi
kajêng jati punika agadhah
angsar awon miwah sae
ingkang dènanggêp luhung
anggadhahi angsar prayogi
karêjêkèn raharja
ing sasamènipun
kang angsar botên prayoga
anjalari kamlaratan gung prihatin
punika wus dilalah

Wujud saha warni sawlas warni
kang sawarni kajêng kang witira
satunggal kalih pakahe
punika namanipun
ugêr-ugêr watakirèki
kang ngênggènni raharja
sarayatnya guyub
prayogane manggènnira
pan kinarya gêr-ugêr korining pasthi
myang kori cêpurinya

Togog ingkang nglêbêt pancaksuji
atanapi grogol sasaminya
kapindho tiga pakahe
Trajumas namanipun
watêg ngathahakên rijêki
prayogi manggènnira
kangge wisma pungkur
bêbalungan lêluhuran
kang gung-agung pangêrêt balandar tuwin
molo sasaminira

Katri kajêng kang dipunsusuhi
paksi agêng tuwin kapondhokan
sadhengah buron wanane
kanamakakên Tunjung
watêkipun botên prayogi
angêndhakakên drajad
sartane puniku
angrusakakên ing sêdya
manggènnipun kangge gêdhogan utawi
kandhanging rajakaya

Catur uwit utawi pangnèki
kathukulan simbar nama Simbar
pan asrêp adhêm sawabe
prayogi manggènnipun
kangge balungane kang masjid
langgar surambi lawan
balunganing cungkup
tanapi sanggar planggatan
sasaminya wisma panêpèn pan suci
dhingin pasêmonira

Kaping gangsal ing satunggal uwit
pakahipun wontên cacah gangsal
punika Pandhawa ranne
watêkipun linuhung
langkung rosa ingkang ngênggènni
prayoga manggènnira
kinarya puniku
babalunganing pandhapa
utaminya kangge sakagurunèki
samubarang santosa

Kanêm kajêng ingkang thukul munggwing
ing pêpunthuk winastanan Monggang
nginggahkên drajat watêke
rajêkinya sêmpulur
prayogine myang manggènnèki
kinarya babalungan
regol tuwin panggung
bangsal miwah pasanggrahan
sasaminya ingkang botên dèn-ênggonni
myang katilêman janma

Kaping pitu wit kinubêng warih
dèn-namakkên Molo watêkira
angasrêpakên sartane
anyantosakkên kalbu
prayogine manggènnirèki
kinarya babalungan
pandhapa puniku
mèh sami kajêng Pandhawa
nanging taksih kaanggêp dèrèng nyamèni
lawan kajêng Pandhawa

Wolu ingkang sinusuhan paksi
alit-alit utawine bangsa
gumrêmêt manggèn uwite
nama Gêndas saèstu
kang ngênggènni rijêki mintir
sartane sugih rencang
dene manggènnipun
kaangge gêdhogan lawan
kandhang rajakaya lir tunjung ing ngarsi
ananging èstunira

Kanggêp sae kajêng Tunjung ngarsi
kajêng Gêndam malih prayoginya
kangge pirantos kalane
bubujêngan myang manuk
glodhog tawon bêkungkung tuwin
tangkêban pasangannya
kêthèk tukang lutung
pikat ing sasaminira
asêrêpan saha botên nguciwani
tur sumbon kêrêp angsal

Sanga kajêng kang trubus saking wit
winastanan Gendhong karêpira
nyugihakên kaskayane
saking ing ngandhapipun
prayoginya myang manggènnèki
kangge gêdhong simpênan
tuwin wadhahipun
arta bandha raja-brana
warni bênèt garobog pêthèn myang pêthi
têntrêma tambah-tambah

Kasadasa kajêng ingkang mawi
gimbol mungging dêlêg winastanan
kajêng Gêdhêg de watêke
anguwawèkkên sagung
pasimpênan arta brana di
prayogi manggènnira
lawan Gendhong jumbuh
kangge gêdhong pasimpênan
rajabrana tuwin bênèt pêthèn pêthi
jênêk awêwah-wêwah

Kasawêlas ingkang amungkasi
kajêng ingkang wontên gandhikira
winastanan Gêdhug sae
nyugihakên saèstu
rajakaya sarta jalari
wilujêng sumarambah
ing sakaliripun
prayogi myang manggènnira
kangge sawarnining wadhah barana di
tuwin kang rajakaya

Sadayèku ingkang saupami
akalintu patrap panganggènya
anjalari ing awonne
ananging jumbuhipun
botên kadi ingkang nglênggahi
manggèn ing kanang wrêksa
winastanan dhaup
mupangati kasaenan
mangkya ulun mêdhar kajêng kang tinampik
kang awon angsarira

Èngêt-ulun wontên nêmblas warni
jugar kajêng nglêbêtipun mawa
kulit punika namane
Klabang-pipitan èstu
anggadhahi watêg pênyakit
apan winastan panas
dwi kajêng kang rubuh
angrubuhi sami wrêksa
winastanan Tundhung watêkira asih
karya won myang pitênah

Katri kajêng ingkang rêbahnèki
malang lèpèn margi myang jujurang
nama Sandha de watêke
angêrêpkên kasandhung
ing prakawis rinakêt sakit
catur kajêng kang rêbah
numpang tunggakipun
yèku winastanan Sundhang
watêkipun dhumatêng ingkang ngênggènni
binancana ing ngandhap

Panca kajêng ingkang rêbahnèki
sumendhe nèng kajêng maksih gêsang
watêkipun ingkang ngangge
kalorot drajatipun
kabêncana saking tanggèki
sad kajêng Kèli nama
sarah watêkipun
kang ngênggènni kacuwan tyas
sarta suda-suda rijêkinirèki
dumadya kamlaratan

Sapta kajêng Kala gêsangnèki
bolong-butul sru awon watêknya
sintên tiyange kang ngangge
asring kataman èstu
ing dadamêl tan dènniyati
astha kajêng brodhol kang
mêdal manahipun
winastanan Wutah-mamah
watêkipun tangèh sagêt simpên wadi
nglacutkên pikajêngan

Nawa kajêng sol rêbah pribadi
winastanan Prabatang wataknya
gagarkên barang sêdyane
nyuda darajatipun
kasadasa kakum ing warih
myang kapêndhêm ing kisma
Gombang namanipun
watêg miwah angsarira
kang ngênggènni kêrêp dipitênah maring
satru angkara murka

Sawlas kajêng kang pêjah pribadi
winastanan kajêng Angga-linggang
watêkipun ingkang ngangge
tan kadugèn sakayun
apês sarta nandhang gagêring
kalihwlas kajêng ingkang
kalane panambut
angrêbahkên rêbahira
damêl kagèt sakèhing kewan wanadri
kang galak ngantos nywara

Nama Gronang watêg kang ngênggènni
angsal ginêm kang tan prayoga
saking wong agung panggêdhe
triwlas kajêng tarubus
tumèmpèle êpangirèki
winastanan Gandhongan
dene watêkipun
kang ngênggènni kathukulan
pikajêngan ingkang awon nir prayogi
nimpang mring karaharjan

Kawanwêlas kajêng labêtnèki
akabêsmèn winastanan Gosang
watêknya asring kabêsmèn
gangsalwêlas kang kayu
kasangsang ing êpang anami
Brogang de watêkira
kang ngênggènni namung
tansah kapambêng kewala
sabarang rèh kang dadya karsanerèki
tan ana kang kalakyan

Kanêmbêlas ingkang amungkasi
kajêng gapuk nglêbêting dagingnya
yèku Buntêl-mayit ramne
dene ta watêkipun
kang ngênggènni supenan maring
samubarang pakaryan
ingkang parlu-parlu
sarta asring-asring gadhah
sakit lêbêt titi ingkang tan prayogi
yèn sagêt siningkiran

Sanès ginêm kula andarbèni
kalowongan kakalih tarêbang
kantun masang wacucale
kajêng nangka kang agung
kajêng rawan tarêbang alit
kapasang yoga angsal
kidang kalih wau
lulang tinrap ing tarêbang
angêntosi ragi garing sawatawis
têmbe kinêrok iras

Rèhning mangsa katiga manawi
kawan dintên kewala wus babar
lajêng kula aturake
dhumatêng anak-bagus
rèh lunga nis tambuh kinapti
inggih ta jêngandika
wus sinêdyèng kalbu
sarêng abdinta sakawan
kadiparan bilih katalangso bukti
punapi papariman

Kados wirang pinalaur lalis
myang ngênirkên sakèhing panyana
lulus bêbarang wastane
sak gèn-ênggèn pikantuk
botên wontên kang sangga-runggi
lah mugi kagaliha
ywa sandeyèng kalbu
wong tuwa amurih nistha
botên pisan-pisan kang makatên kapti
tan lyan mung mrih widada

Mas Cêbolang kalane miyarsi
ing wuwuse Ki Wrêksadikara
gumregah atrapsilane
mrakati saha matur
dhuh kiyai kang tuhu asih
mring mudha kawlasarsa
sabda kang dhumawuh
kalangkung kalingga murda
insa Allah saèstu kula lampahi
lawan sarjuning manah

Nadyan ngantos sawulan ngêntosi
ing rampunge kakalih tarêbang
botên wontên pakawêde
wimbuh tyas sru kapencut
nyumêrêpi lajêngirèki
babaring pangandika
kawruh kang kawuwus
ki Dikara sru karênan
sukur-sukur si anak anayogyani
ing pamrayoginingwang

Lah suwawi sasareyan malih
lothung-lothung angsal saliyêpan
amrih ywa prungsang enjinge
nahênta wanci bangun
Ki Dikara tandya lumaris
angupados sasêgah
tamu ingkang kantun
ing satanginira nendra
akarênan miyarsa swaraning pêksi
kapungkur langên-praja

