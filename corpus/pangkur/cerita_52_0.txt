nata wadya ingkang dadya
panganjuring aprang minôngka tindhih
dupi pêthuk nulya campuh
prang rame ngadu bala
ramening prang pamasanging gêlar kuwur
kabujung dening suranya
dangu paguting ajurit

tan wontên ingkang kasoran
sami ngêtog kasuranira kalih
dupi sawatawis dangu
wadyabala Ngastina
ingêbyukan wadya sabrang surèng kewuh
dadya kalindhih ing yuda
kathah kang tumêkèng lalis

sisane ingkang palastra
ngisis ngungsi sisihira sang patih
kadwi risang mantri ngayun
Danurwedha Supadma
langkung duka sigra ngêrig punggawa gung
sarêng mangsah ing ayuda
nirbaya asoroh pati

nirkara sura tan taha
sarêng ngamuk prasamya ambêk pati
singa katarajang mawut
kang kacandhak linunas
nanging wadya ing sabrang lir samodra gung
kadya amêrangi tirta
sirna satus sèwu prapti

karya giris kang umiyat
wadyabala Ngastina èsmu miris
karepotan tandangipun
ingêbyukan pêpêjah
ingkang mundur prasamya anadhang tatu
awis ingkang mantuk wêtah
tumpêsan madyaning jurit

têmah kèlês madyaning prang
pra punggawa Ngastina ingkang kari
tan wontên kang nêdya mundur
samya ambêk pralaya
samangkana gunging wadyabala wau
Ngastina ingkang kabranan
ingantukkên mring nagari

elur sêlur tanpa kêndhat
ya ta kauningan ing sri bupati
sakalangkung dukanipun
sigra miyos ing rana
ingiringkên pra punggawa ingkang tugur
wontên salêbêting pura
karsanya jêng sri bupati

sumêdya napung ing yuda
anglabuhi wadyanira kang lalis
kasambut madyaning pupuh
samana rinuwiya
nalikanya lumaksana sang aprabu
anulya wontên sujanma
misuwur juragan sugih

awasta Nangkoda Sarwa
duk samana Nangkoda Sarwa myarsi
sri narendra arsa magut
nyarirani ngayuda
wit kèh wadyabalanira kang kasambut
lena samadyaning rana
Nangkoda wêlas tan sipi

sigra anututi nêdya
umiringa têdhakira sang aji
Nangkoda lon dènnya matur
dhuh gusti sri pamasa
kaparênga sinuhun kèndêl sapangu
Sang Sri Yudayana kagyat
gya kèndêl lon dènira ngling

lah ta sira iku sapa
têka wani angandhêg laku mami
juragan nêmbah umatur
dhuh pêpundhèn kawula
kang satuhu binatharèng rat sawêgung
amba punika juragan
abdi paduka pribadi

wasta pun Nangkoda Sarwa
wiwit alit amba dènira ngabdi
mila amba kamipurun
umatur jêng paduka
rèhne ratu ing sabrang ingkang jêjuluk
Sri Waradhaya Madhêndha
kalangkung sudibya sêkti

dadya kawula sandeya
jêng paduka arsa magut pribadi
cipta kawula pukulun
upami sri narendra
praptèng tiwas kasambut madyaning pupuh
kawula môngsa kantuna
nêdya labuh sirnèng jurit

amila saking punika
amba darbe panulaking kasaktin
warni sêsotya pukulun
awasta agniyara
yèn kapusus wontên samadyaning pupuh
saèstu mêdal pawaka
kang agêng apindha ardi

sagêd anyirnakkên mêngsah
padukendra kang ambêg pêksa wani
dene pawaka puniku
manawi dhatêng rowang
tan tumama Sri Yudayana duk ngrungu
langkung sukaning wardaya
sêsotya gya dèn tampèni

puwara anulya bidhal
pun Nangkoda Sarwa kinèn umiring
kinèn cakêt lan sang prabu
sapraptaning paprangan
sri narendra sawadyanya sigra nrambul
dupi narendra umiyat
wadyendra mundur ing jurit

umyung gumrah sambating wadya kabranan
nata sigra amusthi
sotya agniyara
pinusthi munggwing asta
tan dangu pawaka mijil
angalad-alad
yayah maendra wukir

angèbêki saindêngirèng paprangan
tan dangu sirna gusis
wadya ing Madhêndha
wus sirna kabasmaran
tan ana kang mônggapulih
Sri Yudayana
langkung suka tan sipi

sarta dahat agung panarimanira
mring Nangkoda Sarwa ki
sasirnaning mêngsah
Sang Prabu Yudayana
dhawuh dhatêng patih kalih
kinèn nglêmpakna
wadya sisaning lalis

wusnya nglêmpak Sang Sri Yudayana nulya
kondur tumamèng nagri
ingiring pra wadya
sapraptanya ing pura
sang nata lênggah siniwi
pra punggawendra
sadaya samya nangkil

sang aprabu miwah patih sêkalihan
yêktos warti-winarti
solahing ayuda
puwara parêng suka
sokur mring jawata luwih
wusnya mangkana
mijil ganjaran aji

amawantu-wantu datanpa etungan
Arya Supadma Patih
ingkang kadhawuhan
ambagi marang wadya
pinerang têtikêlan
wadya kang taksih basuki
tampi saduman
dene wadya kang lalis

nèng paprangan warisnya tampi dwi duman
sagunging wadya aji
suka nuhun dahat
anulya kang sêsotya
agniyara sinungkên mring
Nangkoda Sarwa
sarta dipun paringi

gêganjaran môngka tandhaning katrima
wau ingkang sinung sih
Sang Nangkoda Sarwa
matur sarwi manêmbah
dhuh gusti jêng sri bupati
sotya punika
amba aturkên yêkti

lêstantuna dadya kagungan narendra
karana samukawis
kang elok myang lôngka
pantês manawi dadya
kagunganing narapati
salaminira
sang nata duk miyarsi

sansaya gung suka panarimanira
Nangkoda Sarwa mangkin
langkung kinasihan
kalilan sumiwia
kadya pra punggawa aji
Nangkoda Sarwa
sandika turirèki

sarta kathah tur-aturnya mring sang nata
barang kang pèni-pèni
angsal-angsalira
gêgramèn saking sabrang
sabibarira tinangkil
Sri Yudayana
kondur tumamèng puri

pra wadyendra umantuk sowang-sowangan
ya ta ing lami-lami
Prabu Yudayana
karsa myos siniwaka
nujwèng ari Soma Manis
wadyabalendra
pêpak sami anangkil

warangkendra Supadma myang Danurwedha
mabukuh nèng ngarsa ji
mangkana karsendra
dhawuh mring Sang Supadma
he kakang Supadma Patih
wa Danurwedha
myang kyèhning wadya mami

ingsun mangkya arsa ajêjuluk nama
Sri Baswara samangkin
karana manira
samangkya wus kagungan
kasêktèn kang rupa agni
sing kuwasanya
agniyara sotya di

tur-ature saka Si Nangkoda Sarwa
dwi patih mangênjali
matur ngayubagya
ing karsa sri pamasa
sri nata gya dhawuh malih
yèn wadya nata
kang sami lèn nèng jurit

duk campuh prang lan wadya saking Madhêndha
mangkya warisirèki
kinèn gêntosana
miwah Nangkoda Sarwa
winisudha anglurahi
para juragan
kang samya ngusap wèni

nyêpêng sakathahing pasar
ing lêbêt jawining nagri
miwah kalilan nganggea
kaprabon anggening mantri
lêstantun dènnya nangkil
dwi patih sandika matur
nulya dhinawuhêna
dhatêng kang samya sinung sih
sri pamasa dhawuh mring Arya Supadma

hèh kakang Arya Supadma
sira taria dèn aglis
juragan Nangkoda Sarwa
apa arsa sun paringi
putri minôngka rabi
arinira garwaningsun
atmajanira paman
Gandaprawa Gêndara Ji
kang waruju Dyah Gandoroyi ranira

kang dhinawuhan anulya
andhawuhkên kang sinung sih
aturnya nuwun sandika
sumôngga karsa sang aji
sang nata dhawuh malih
mring patih supados ngutus
wadya dhatêng Gêndara
myang mring Manikmaya wukir
tur uninga salwiring tingkah punika

miwah samya ingaturan
rawuh mring Ngastina nagri
sarênga kalawan duta
kang dhinawuhan wotsari
sri nata ngênyapuri
Sang Arya Supadma gupuh
myang Arya Danurwedha
sapanêkarira sami
mantuk dhatêng wismanya sowang-sowangan

dupi prapta enjingira
kadi warangkendra nuli
amatah kadwi punggawa
kang dinuta dhatêng wukir
myang mring Gêndara nagri
wus winêling liring laku
gya budhal sawadyanya
tan rinuwi tingkahnèki
tan watawis lama wus praptèng Ngastina

Sang Aprabu Gandaprawa
miwah Sidhikara Rêsi
sakalihan manjing pura
marêk ing putra narpati
gya ingancaran nuli
satata lawan sang prabu
sawusnya sinambrama
ing pambagya nulya mijil
pasugata sadaya gya kêmbul dhahar

sawusnya dènnya bujana
Prabu Yudayana nuli
wêwarti salwiring tingkah
dera mêngsah andhatêngi
myang sasolahing jurit
dumugi sirnaning ripu
ngungun kang amiyarsa
dahat datan nyana yêkti
kadhatêngan parangmuka môndraguna

puwara sami narima
sokur mring dewa linuwih
dera jêng sri naranata
taksih pinanggih basuki
kang paman myang sang aji
Gandaprawa gya umatur
dene tan tinimbalan
nalika ramening jurit
Sang Aprabu Yudayana wangsulannya

sarèhne sangêt kasêsa
ing mêngsah pinrêp ing jurit
dadya sadaya mung pasrah
dhatêng jawata linuwih
dhêku ingkang sinung ling
rumaos kluhuran dhawuh
sawusira mangkana
enggaling carita mangkin
Dèwi Gandaroyi putri ing Gêndara

wus dhinaupkên kalawan
Sang Nangkoda Sarwa mawi
binayangkarya gung dahat
agêng pamiwahannèki
Arya Supadma Patih
amangku pangantèn jalu
de pangantèn wanodya
mêdal saking jroning puri
sapêkênnya pangantèn ingundhuh marang

Patih Arya Danurwedha
samya kasok sukanèki
tan rinuwi antawisnya
wau pangantèn sarimbit
rukun dènira krami
karya sukanya sang prabu
gantya kang cinarita
taksih anunggil kang warsi
amarêngi duk ing môngsa padrawana

nagari gung ing Ngastina
kadhatêngan ripu malih
saking sabrang pinangkanya
ratu praja ing Madhili
bisikira sang aji
Sang Madyumanasa Prabu
kalêrês atmajanya
Sri Waradhaya ing nguni
kang sirnèng prang narendra gung ing Madhêndha

mila Sri Madyumanasa
nglurug mring Ngastina nagri
murina sedaning rama
Prabu Waradhaya nguni
kacarita kang prapti
agung wadyabalanipun
tur samya môndraguna
sudibya widigdèng jurit
sapraptaning Ngastina angêpang kitha

ambêbahak padhusunan
kathah kang samya angili
ngungsi mring sajroning praja
ya ta duk kapyarsa dening
sakèhing punggawa ji
mangkana dwi mantri ngayun
Arya Supadma miwah
Sang Danurwedha Apatih
sigra dhawuh kanthi samaptèng ayuda

karsanya sang mantri ngayun
tur uninga mring sang aji
bilih wontên ripu prapta
ya ta mangkana Sang Aji
Yudayana sigra mêdal
tinangkil ing pôncaniti

pêpak sakèhing wadya gung
kang têngga dhawuhing aji
sangkêp sikêping ayuda
sri nata têtanya aglis
nama myang pinangkanira
mêngsah kang ngrabasèng jurit

Sang Patih Supadma gupuh
matur saking sabrang nagri
Natèng Madhili sutanya
Prabu Waradhaya nguni
ran Prabu Madyumanasa
praptanyarsa ambelani

ing sirnane ramanipun
Sri Yudayana duk myarsi
tanpa ingan dukanira
sigra dhawuh yèn karsa ji
nêdya amêthuk priyangga
ngawaki madyaning jurit

budhal kang wadya gumuruh
umiring jêng sri bupati
duk prapta ing jawi praja
laju campuh ing ajurit
prasamya sudira ing prang
sami suranira kalih

wadya sabrang kang lumurug
kèh kasambut ing ajurit
rinya Sri Madyumanasa
catur kang tumêkèng lalis
wasta Arya Dyumanadha
Arya Wiranadha tuwin

Wirasmena tiganipun
Wirabadra caturnèki
dene punggawa Ngastina
tiga kang tumêkèng lalis
punggawa Arya Subata
wadya panêkar kêkalih

de wadya lit tanpa etung
kang sirna madyaning jurit
wau Sri Madyumanasa
duk uninga yèn kang rayi
catur kasambut ing rana
myang wadyanya kèh kang lalis

sigra mêdal ngamuk punggung
sura tan taha pêpulih
pra wadya sisaning pêjah
mangêmbuli ambêk pati
singa katarajang bubar
kang kacandhak angêmasi

wadya ing Ngastina mirut
miris kathah ngungsi wuri
mangkana Patih Supadma
miwah Danurwedha Patih
myang para punggawanira
samya mangsah ambêk pati

angantêp prang sêdya mêthuk
pamuknya Natèng Madhili
dupyarsa magut katungka
Sang Sri Yudayana Aji
musus sotya agniyara
tan dangu pawaka mijil

kantar-kantar urubipun
saya gung ngebat-ebati
kadya angèbêki jagad
duk sinabdan nêmpuh nuli
mring mêngsah têmahan sirna
satunggal tan wontên kari

sasirnanira kang mungsuh
Sang Sri Yudayana Aji
kamatyan sukaning driya
sêsotya linarut nuli
têmah sirêp kang pawaka
ya ta warangkendra kalih

dhinawuhan mring sang prabu
kinèn angumpulna nuli
pra punggawa myang wadyendra
dupi sampun kêmpal lagi
kawistara yèn Sang Arya
Subata lena ing jurit

gya katur dhatêng Sang Prabu
Sri Yudayana duk myarsi
langkung sungkawaning driya
de Arya Subata lalis
puwara pinupus ing tyas
pêpasthèning dewa luwih

wusnya mangkana gya kondur
ingiring kyèhning wadya ji
sapraptaning praja nulya
laju tumama ing puri
dwi patih sawadyanira
sowang-sowangan amulih

duk enjingira sang prabu
dhawuh angganjar wadya ji
kinèn ambage warata
lir adat sabannirèki
mung Sang Rêsi Sidhikara
myang Sri Gandaprawa Aji

anunggil pakuwonipun
wontên salêbêting puri
tan rinuwi antawisnya
dupi para wadya aji
sampun lêrêm sawatara
sarkaranya kang gumanti

Radyèng Ngastina ri Soma langking
wanci enjing Prabu Yudayana
miyos siniwi karsane
munggwing ing sitiluhur
pêpak wadya ingkang anangkil
Sang Prabu Yudayana
saksana adhawuh
mring kadwi nayaka waktra
yèn putranya Arya Subata kang lalis
kang ran Radyan Sanjata

mangkya karsanya sri narapati
winisudha anggêntosi rama
Arya Sanjata arane
myang kyèhning wadya prabu
ingkang sirna madyaning jurit
warisnya kinarsakna
gêntosi kang lungguh
dwi patih matur sandika
dhinawuhkên kang anggêntosi sudarmi
sira Arya Sanjata

wusnya mangkana Supadma Patih
sakalihan Arya Danurwedha
dhinawuhan mring sang rajèng
samya kinèn ambangun
karya kitha jawining nagri
ran kitha bêbitingan
catur kathahipun
warata maju sakawan
sartanira rinekaa kang prayogi
miwah sagêda dadya

tumuntên sang mantrimuka kalih
tur sandika anulya bibaran
sang prabu kondur tumamèng
pura mangkya winuwus
risang mantrimuka kêkalih
miwah para punggawa
ing ri enjingipun
samya nyêngkal badhe kitha
bêbitingan maju catur jawi nagri
ginêlak pakaryanya

tan rinuwi laminira kardi
enggaling carita duk samana
wus palastha pakaryane
kantun rarêngganipun
pra wadyendra kang nambutkardi
dina-dina tan kêndhat
mrih enggala rampung
taksih salêbêting warsa
kacariyos duk ing ari Soma Manis
Sang Prabu Yudayana

miyos siniwakèng pôncaniti
pêpak wadyabala kang sumewa
tan ewah kadya sabêne
sri pamasa gya dhawuh
mring dwi patih miwah Sang Rêsi
Sidhikara kalihan
marasêpuh Prabu
Gandaprawa ing Gêndara
yèn ing mangke ari nata catur sami
sadaya winisudha

sinêbut ran arya prabu sami
sarta pinaringan wêwah wadya
pinangkat-pangkat tatane
miwah sinungan dhawuh
catur sami kinèn ngênggèni
kitha ing bêbitingan
ingkang maju catur
ingkang wontên wetan kitha
ari nata Dyan Ramayana samangkin
karsendra sinung nama

Arya Prabu Ramayana dening
ingkang wontên sakiduling kitha
arinira sri pamase
Dyan Ramayana luhung
pinaringan nama samangkin
Sang Arya Prabu Rama-
prawa wus kasêbut
de kang wontên kilèn praja
ari nata Dyan Prawasata samangkin
wus pinaringan nama

Arya Prabu Prawasata nênggih
ingkang wontên saêlèring praja
Dyan Warabasata rane
mangkya sinung jêjuluk
Arya Prabu asmanirèki
sartanya dhinawuhan
angaliha gupuh
kadwi sang nayaka waktra
tur sandika gya dhinawuhakên nuli
mring catur ari nata

tur sandika kang samya sinung sih
Maha Rêsi Sidhikara miwah
Sri Gandaprawa kalihe
dahat dènnya jumurung
mring karsendra ingkang utami
nulya pra ari nata
ngaras pada prabu
myang ngabêkti mring kang paman
kalih pisan sang rêsi miwah sang aji
Gandaprawa Gêndara

gya winulang saliring patraping
pangawula supadya tulusa
sihira jêng sri pamase
sang arya prabu catur
matur nuhun sêdya ngastuti
Sang Prabu Yudayana
dahat sukèng kalbu
sasampunira mangkana
gya bibaran nata kondur ngênyapuri
kadwi nayaka waktra

sawadyana sêsowangan mulih
duk antawis dintên sang pandhita
myang Prabu Gandaprawane
samya pamit umantuk
wus kalilan gya budhal sami
enjingnya pra arindra
samya bidhal nuju
kithanya sowang-sowangan
tan rinuwi maksih salêbêting warsi
duk watawis sawulan

Prabu Yudayana mangkya apti
ayasa prajurit sêsêliran
sadhomas yèku kathahe
dene ta wastanipun
wirasena raning prajurit
ingkang dadya pangarsa
ipenya sang prabu
kang aran Arya Karsula
mangkya dadya senapatining prajurit
sêliran wirasena

Arya Prabu Ramayana ugi
pinaringan prajurit saêmas
wirayodhèku namane
dene prajuritipun
Arya Prabu Ramaprawa Ji
ugi jangkêp saêmas
dane namanipun
ran prajurit wirotama
dene Arya Prabu Prawasata nênggih
samas ran sarotama

dene ari nata kang wuragil
Sang Arya Prabu Warabasata
ugi samas prajurite
durgamastra ranipun
duk samana ingkang sinung sih
dahat panuhunira
pasihan sang prabu
duk samana santun warsa
Saumiya suryasangkala winilis
sapta tus sapta dasa

astha môngsa srawanamarêngi
duk samana Prabu Yudayana
ing ri Rêspati Manise
miyos ing sitiluhur
pêpak wadya ingkang anangkil
catur ari narendra
sawadya tan kantun
balabar praptèng bacira
ingkang marêk ing ngarsanya sri bupati
kadwi nayaka waktra

jajar lawan catur ari aji
sinambêtan para senapatya
mangkya karsa jêng pamase
sakyèhning wadya prabu
myang wadyanya ari narpati
prasami dhinawuhan
ajar-ajar pupuh
anèng madyaning bacira
prang tandhingan mrih kiwul kawaling jurit
samya ywa tolèh wuntat

kêncênging karsa narendra
ingkang kinèn sandika turirèki
Sang Arya Karsula gupuh
sêdya mangatag wadya
panêkarnya prajurit wirasena nung
gya samya mangrakit gêlar
parêng têmpuhing ajurit

sakalangkung ramenira
datan wontên ingkang kuciwèng jurit
kathah kang widagdèng kewuh
Sang Prabu Yudayana
langkung suka ing galih anulya dhawuh
amaringana ganjaran
anulya bibaran nuli

wadya mantuk sêsowangan
duk samana ing Ngastina nagari
dina-dina ajar pupuh
saengga praptèng môngsa
padrawana têrkadhang wau sang prabu
karsa ngawaki priyôngga
duk samana santun warsi

sajroning warsa Rudraksa
angkanira surya sangkalanèki
sapta tus lan wolung puluh
sasanga langkungira
dene côndrasangkala angkaning taun
astha tus langkung sakawan
ing môngsa kartika nênggih

Sang Aprabu Yudayana
ri Rêspati Krêsna miyos tinangkil
pêpak pra wadya supênuh
catur ari narendra
sawadyanya sumiwi lir sabanipun
miwah dwi nayaka waktra
sri nata adhawuh nuli

mring wadyendra kinèn ajar
ing bacira tandhing tangkêping jurit
wadyanira sang aprabu
prajurit wirasena
lumawana amêngsah prajuritipun
arya prabu catur pisan
kang samya pratamèng jurit

rame dènnya pôncakara
karya sukanira sang sri bupati
mangkana nulya winuwus
kinèn samya bibaran
myang nampèni ganjaranira sang prabu
mangkana Sri Yudayana
dhawuh mring patih kêkalih

ing bacira dhinawuhan
pinaringan grogol saubêngnèki
salêbêting alun-alun
ingisèn buron wana
ingkang galak singa tanapi andhanu
warak tanapi andaka
karsendra ingabên jurit

lan prajurit wirasena
wirayodha wirotama prajurit
kang samya pratamèng kewuh
apan kinarya nyoba
kaprawiranirèng wadya kang satuhu
dwi patih matur sandika
sewaka bibaran nuli

nata kondur ngênyapura
duk enjingnya Risang Supadma Patih
myang para punggawa agung
mêmatah panêkarnya
kinèn karya grogolan ing alun-alun
wontên wadya kang pinatah
misaya sato wanadri

tan winursita tingkahnya
pra wadyendra kang samya nambutkardi
miwah kang majing wana gung
misaya sato wana
enggalirèng ruwiya grogol wus rampung
rinêngga-rêngga sinungan
sakèthèng catur waradin

korinya maju sakawan
sabên kori jinagenan prajurit
luhuring sakèthèng sinung
pêpanggungan maju pat
palênggahan narendra yèn arsandulu
kang yuda lan buron wana
miwah panggenanirèki

para punggawa sadaya
kang anangkil miwah pra senapati
langkung ngrêsêpkên pandulu
sarwa sri tiningalan
wignyanira Sang Supadma mantri ngayun
sajawining pagrogolan
panggenan barisirèki

wara wrahatbala kriya
parlu anjagèni grogol manawi
wontên bowolnya tinêmpuh
mring sato wana ingkang
ingabên prang kalawan wadya sang prabu
ing jro grogol pan sinungan
têtuwuhan warni-warni

kang lêgi kang sêgêr wimah
sinung toya nèng wadhah turut pinggir
pamrihe sang mantri ngayun
yèn wontên pra wadyendra
kang katoran suda kakiyatanipun
têmah tiwas dènira prang
myang kyèhning sato wanadri

milanya sinungan tirta
myang wowohan dadya kêni kinardi
pangayêm-ayêming kalbu
dadya kamayarannya
duk samana kyèhning sato wana sampun
mêpêki sadayanira
sarta nêdhêng rosanèki

gya katur jêng sri pamasa
karya sukanira jêng sri bopati
saksana gya miyos gupuh
lênggah ing pêpanggungan
patih kalih myang para punggawa agung
myang senapati anunggal
lawan jêng sri narapati

Sri Yudayana duk miyat
pagrogolan miwah rarênggannèki
dahat arsayaning kalbu
dumadya nata tansah
ngalêmbana mring Supadma mantri ngayun
dhêku kang ingalêmbana
anulya para prajurit

wirasena wirotama
sarotama durgamastra prajurit
myang wirayodha sadarum
dhinawuhan tumama
jroning grogol samya kinèn aprang pupuh
mêngsah sato ingkang galak
kang kinèn datan ngunduri

sêdya manjing malêbêt ing pagrogolan
wau para prajurit
tan wontên sarônta
sigra sami ngrabasa
mring kyèhning buron wanadri
wontên ingkang prang
amêngsah lawan bothi

wênèh wontên ingkang prang kalihan sima
langkung ramening jurit
kathah ingkang mênang
sakêdhik ingkang tiwas
duk têlas sato wanadri
nulya bibaran
sang nata mêdhak saking

pêpanggungan nulya lênggah siniwaka
sakèhing pra prajurit
sumiwèng ngarsendra
nulya mijil ganjaran
saking salêbêting puri
binage rata
Sri Yudayana nuli

dhawuh kinèn ambibrah kang pagrogolan
sandika kang sinung ling
anulya bibaran
nata tumamèng pura
pra wadya sowangan mulih
ya ta samana
marêngi santun warsi

warsa Pusa suryasangkala angkanya
sapta tus astha dèsi
côndrasangkalanya
wolung atus sakawan
pudraksa môngsa marêngi
kang cinarita
Sri Yudayana Aji

ri Rêspati enjing miyos siniwaka
pêpak wadya kang nangkil
kadya sabanira
Sang Prabu Yudayana
dhawuh mring Supadma Patih
kinèn akarya
kanang tambak udadi

wontên sawetaning bale pra sadarga
karsendra yun kinardi
gyaning among suka
Sang Arya Danurwedha
miwah Sang Supadma Patih
matur sandika
nata gya ngênyapuri

duk enjingnya kadwi sang nayaka waktra
myang para punggawa ji
samya lumaksana
mring wetan pra sadarga
cinêngkal rinakit-rakit
badhe unggyannya
tekang tambak udadi

kyèhning wadyabala kinèn nambutkarya
kang tinurut rèhnèki
Sang Arya Supadma
tan rinuwi karyanya
tambak udadi wus dadi
satêpinira
rinêngga-rêngga adi

tinanêman sawarnining sêsêkaran
langkung raras sarwa sri
pinarsada miwah
siniku jêjidharan
paripurna pinarigi
ilèning toya
saking tambak udadi

dèn jogakên mring bênawi Wilogangga
pinggir pinancak suji
tinurut ing sêkar
winarna sêkarira
samya pinatut ing gêndhing
namaning sêkar
sêkar jabung ing jurit

miwah sêkar mandhêg anolih ranira
sêkar panggugah mantri
sêkar kang kabônda
miwah sêkar wiraga
myang sêkar paninda radin
sêkar gung liwat
sêkar ngisoring alis

lawan wontên malih kang sêkar kapita
myang sêkar pondhoh cêngkir
myang sêkar angkatan
myang sêkar waja krêsna
sêkar panambanging pêksi
sêkar sêntana
sêkar bonang kapêncil

miwah sêkar parawan mati abela
lan sêkar janma mantri
sêkar palinyokan
sêkar panambang janma
lawan sêkar netra arip
myang cacad awak
myang sêkar gônda wangi

sêkar janma sungsun sêkar mangan ujar
lan sêkar soring wêntis
lan sêkar kasumpah
cêlak sêkar sridênta
myang sêkar boboting kawis
myang janma wrêda
sêkarkang tanpa angling

miwah sêkar ingkang kapisah ing tirta
sêkar tan patut gêndhing
sêkar jêjamahan
sêkar aprang tandhingan
sêkar kêncana rinujit
myang mêngku praja
sêkar kang asung warti

miwah sêkar anututi mandhi angkah
sêkar bapakne kaki
sêkar jaga mêngsah
lan sêkar nitih swara
sêkar sungsung guyu dening
jawabing sêkar
anèng timbuling warih

karya netah mrih lêbda anawung gêndhing
marma kyèhning sêkar
dhinapur wangsalannèki
mrih rênanya kang miyarsa

sêkar jlamprang kang aran jabung ing jurit
giyanti kang karan
puspita mandhêk anolih
sêkar kalak kang kabônda

sêkar wungu kang ran panggugahing mantri
de sêkar wiraga
sêkar puwak têgêsnèki
kapurônta ninda rata

agung liwat yèku sêkar wora-wari
sêkar soring imba
Prabu Sèt namanirèki
kêmuning sêkar kapita

sêkar sempol kang sinêbut pondhoh cêngkir
mênur pêksi tambang
waja krêsna sêkar mlathi
tanjung kang sêkar angkatan

wong araga kang sinêbut janma mantri
prawan mati bela
rara ngêndhat têgêsnèki
sêkar dangan kasêntana

sêkar têlêng kang sinêbut aningali
gambir atêtigar
kênanga bonang kapêncil
puspanyidra palinyokan

tambang janma yèku sêkar wong atali
tuririping netra
raga ina cacad dhiri
widasari ruming gônda

janma sungun wong arumpuk têgêsnèki
puspa mangan ujar
orok-orok soring wêntis
sêkar êmpol aranira

de sridênta yèku puspita srigading
kasumpah ran sungsang
wratsari boboting kawis
môndhakaki janma wrêda

sêkar mangunêng ingkang ran tanpa angling
kapisah ing tirta
yèku puspa pacar warih
têlutur puspa sung warta

tan patut ing gêndhing yèku sêkar sruni
rujiting kêncana
yèku puspa mas kanikir
nitih swara sêkar klurak

mêngku praja ran sêkar purba nagari
puspa jaga mêngsah
jaga satru têgêsnèki
nututi kêlayu puspa

margi-margi salêbêting sriwadari
anjog kilèn pura
dinulu dahat sarwa sri
duk palastha pakaryanya

nulya katur mring Sri Yudayana Aji
yèn tambak samodra
wus palastha dènnya kardi
sri nata duk amiyarsa

langkung trustha nulya têdhak aningali
kang tambak samodran
catur arindra tan kari
myang kadwi nayaka waktra

dupi nata rawuh ing tambak udadi
langkung trusthaning tyas
rêsêp miyat de sarwa sri
mungguh kinarya klangênan

karsa nata pinaringan nama nuli
kang tambak sagaran
karan tambak Arudadi
wusnya sawatara lama

nata kondur laju tumama ing puri
para ari nata
myang sakyèhing wadya aji
umantuk sowang-sowangan

tan rinuwi antawising laminèki
nulya santun warsa
Sambrama têngraning warsi
angkaning suryasangkala

pitung atus wolung dasa langkung kalih
lumaksa sawulan
de côndrasangkalanèki
wolung atus nêm angkanya

amarêngi môngsa pusa kang lumaris
Sang Sri Yudayana
nujwèng ari Soma Kasih
enjing miyos siniwaka

pêpak sagung wadyabala ingkang nangkil
lir sabên tan ewah
dwi patih sumiwèng ngarsi
miwah arindra sakawan

sri pamasa dhawuh mring patih kêkalih
kinèn iyasaa
giyota ingkang prayogi
arsa kinarya cangkrama

gênging palwa kinintêna anyêkapi
winotan pra wadya
sandika ture dwi patih
sewaka nulya bibaran

Prabu Yudayana wus tumamèng puri
para wadyabala
sowang-sowangan umulih
tan rinuwi watawisnya

dera karya giyota pan sampun dadi
sakalangkung pelag
canthik rinêngga sarwa sri
rineka lir sirah naga

rinarêngga sinung jamang miwah sumping
tutukira mênga
wajane pating crêngingih
kadya satuhune naga

wignyanira sang mantrimuka kêkalih
wau kang giyota
tinêngran mring sri bupati
ran Kyai Limanaparwa

duk ing môngsa wisaka anunggil warsi
karsanya sang nata
arine Sang Dyah Sukèsti
garwanira sang nararya

Arya Prabu Warabasata ri aji
Radyan Prahasrawa
winisudha mring sang aji
dadya punggawa narendra

sinung têngran Arya Prahasrawa mangkin
duk santuning warsa
raning warsa Kalayudi
nuju môngsa padrawana

Prabu Yudayana karsa karya undhi
môngka sayêmbara
sintên kang wignya nadhahi
dhawahing undhi punika

kang ingunbulakên winisudha dadi
punggawa narendra
sarta ginanjar mas picis
andina-dina mangkana

ingkang dadya kasukannya sri bopati
ngantos praptèng môngsa
asuji gya santun warsi
Nalayudi môngsa sitra

candrasangkala angkanira winilis
astha tus lan sapta
ing ari Rêspati Manis
Sang Aprabu Yudayana

miyos siniwaka munggwing pôncaniti
pêpak gunging wadya
tan ewah lir sabannèki
dwi patih gya dhinawuhan

yèn sutanya Sang Arya Sarata nguni
kang sirnèng paprangan
duk mêngsahNatèng Madhili
kang nama Radèn Sadrasta

mangkya winisudha kinèn anggêntosi
lênggahing sudarma
dinadoskên punggawa ji
sinung ran Arya Sadrasta

miwah para wadya panêkar kang lalis
kinèn gêntosana
sandika ingkang sinung ling
pinêgat antawisira

mangastuti kang sinung sih mring sang prabu
amarêngi santun warsi
Kalakandha raning taun
môngsa srawana marêngi
sri nata kang cinariyos

arsa têdhak cangkrama ngiras nênumpu
dhatêng tambak Ngèrudadi
sarwi nitih giyota gung
pun Timanaparwa Kyai
kèh wadya dhèrèk sang katong

dwi nayaka waktra ingkang kinèn kantun
miwah wadya sawatawis
kang kantun têngga kadhatun
ya ta Sri Yudayana Ji
saking karsaning Hyang Manon

dènnya têdhak cangkrama kalantur-lantur
ngantos dumugi bênawi
Wilogangga mêksa têrus
prapta sawangan jêladri
nglêrêsi kang samodra rob

milirira Limanaparwa ambêrung
lir dede sawantahnèki
têrus madyèng samodra gung
kadya wontên kang anarik
wau sang sri narakatong

langkung ajrih dene palwa lampahipun
ingandhêgkên datan kêni
ya ta tan antara dangu
wontên buaya kaèksi
agêng panjang karya gawok

ponang palwa sinôngga ing gigiripun
saksana asru ginonjing
tirta larut lir kinêbur
gègèr kang mina lit-alit
ya ta Yudayana Katong

sawadyanya kalangkung sungkawanipun
acipta manggih bilai
sri nata anulya dhawuh
wadya juru silêm purih
gagapi dhasaring kang jong

kalih wêlas juru silêm kathahipun
buaya seta duk uning
juru silêm gya sinaut
sadaya wus angêmasi
wangke kambang-kambang katon

Prabu Yudayana saha wadyanipun
saya gung dènnya prihatin
ya ta tan antara dangu
giyota ginonjing malih
karya gègère ponang wong

saking srune gonjinge kanang pêrau
ngantos tirtaning jêladri
angêbaki kang pêrau
têmah kèrêm nèng jêladri
kèhing wadyabala katong

samya pêjah wangke kumambang ing ranu
tan wontên gêsang sasiki
amung Yudayana Prabu
pribadi maksih basuki
ananging lajêng cinaplok

mring buaya seta saksana winasuh
lir wastra winanting-wanting
sakalangkung kawlasayun
mangkana marmèng dewa di
wontên mina gêng kang katon

mina wau winastan ulam kaluyu
warnanya pêthak dumêling
gya nrajang buaya pingul
arame dènira jurit
ponang buaya wus kasor

nulya sirna buaya datan kadulu
wau Sri Yudayana Ji
binêkta ulan kaluyu
duk èngêt sang sri bopati
langkung kacaryaning batos

dera mangkya Sri Yudayana dumunung
nèng madyaning pura rukmi
sakalangkung sri dinulu
sarta mina waudadi
Sang Patih Dwara katongton

kang wus muksa sri nata dupi andulu
yèn kang uwa Dwara Patih
sigra gupuh dènnya ngrangkul
sarwi sru dènira nangis
hèk sambatnya kang kawiyos

Sang Bathara Dwara tansah gujêng guguk
sarya gupuh ngacarani
tumamèng pura mas tatur
tan lênggana sri bopati
sawusira tata lunggoh

Prabu Yudayana atêtanya gupuh
karantêne andarbèni
pura kancana linuhung
saha karantêne dening
ngantya mangke dèrèng layon

kang tinanya lon dènnya mangsuli wuwus
dhuh susuhunaning bumi
wruhanta sajatosipun
kang badhe ambilaèni
buaya kasmaran yêktos

cacak pun buaya putih
punika kumaranira
Dhahyang Suwela yêktose
dene kang tulung paduka
punika inggih kula
awarni mina kaluyu
de samangkya pun buaya

wus sirna saking jêladri
de wadyabala paduka
sadaya tumêkèng layon
mangkana Sri Yudayana
duk myarsa yèn wadyanya
tumêkèng laya sadarum
dahat sungkawaning driya

saya sru dènnya prihatin
èngêt kèhing wadyanira
sadaya tumêkèng layon
ya ta Sang Bathara Dwara
miwah Suyati Sang Dyah
langkung wêlas mring sang prabu
nulya matur manuhara

amrih lipuring rudatin
dhuh-dhuh anggèr sri narendra
mugi ywa sandeyèng batos
mênggah sirnaning pra wadya
inggih pun uwa sagah
mulyakakên lir ing ênu
nanging panyuwun kawula

mring anggèr jêng sri bopati
mugi-mugi jêng paduka
kagungana manah sarèh
ywa sring mahambêk sarosa
ruksa têmahanira
sumawana tur pukulun
pajampua jêng paduka

ywa dahat karêm cangkrami
ngadat lupiya ing kina
tan sae kadadosane
punikanggèr mantunana
sayêktyantuk widada
miwah èngêta pukulun
punapa ta saenira

angulah kang tanpa kardi
sayêkti langkung prayoga
ngulah kang wontên damêle
lirira atur kawula
pakantuknya punapa
lêlangên mring samodra gung
langkung sae ngulah praja

tur mindhak raharjanèki
wadèntên wontên bêbasan
mungguh jêng sri narakatong
aywa tinggal kalangênan
mrih sukaning wadyendra
bêbasan punika tuhu
nangingyèn sampun santosa

waskitha ing pamatawis
mring kridhanirèng kanang rat
yêkti wêwah wibawane
sinarêng dèrèng santosa
lajêng nêdya sarosa
sawastu kadadyanipun
tan prayogi puwaranya

Bathara Dwara dènnya ngling
sarwi gumujêng mrih datan
dadya runtiknya sang katong
mangkana Sri Yudayana
duk myarsa turing uwa
kèksi dahat suka sukur
narima ing parimarma

dahat nalôngsa sêdyapti
ngèstokkên wêlinging uwa
Bathara Dwara turnya lon
dhuh anggèr kauningana
sayêktose paduka
nèng jaman sajroning ranu
miwah pun uwa punika

satuhu datan ngêmasi
gih punika paripurna
mantuk mring kaanan ingong
karantênipun kawula
trahing Sang Hyang Kesawa
mila karsèng jawata gung
dadya jawataning tirta

saha pinaringan nami
kasêbut Bathara Dwara
myang kuningana yêktose
manungsa punika dahat
pêjah satuhunira
wondene ingkang sinêbut
pêjah punika datan lyan

pan namung ingkang kaèksi
kalawan netra kawala
awit punika labête
ing napsu kalawan hawa
kalawan napsu dhahga
punapa anggèr tan emut
suraosing Darmasunya

sawastu wus datanpa ngling
dhatêng laraping panyipta
tumamèng don kangkinaot
mangkana Sri Yudayana
duk myarsa sabdèng uwa
sung wasita kang linuhung
andhêku sangêt nalôngsa

wusnya mangkana sang aji
ingaturan kondur nulya
mring Ngastina karantêne
pra wadya kang têngga praja
dahat dènnya sandeya
sarta binêktanan mancung
mèsi urang langkung kathah

miwah ngaturan wêwêling
ywa andangu saniskara
kinèn bidhala kemawon
sang nata datan lênggana
gya pamit jinurungan
wisata anyangking mancung
kacarita duk samana

sawêg mêngkêr sampun prapti
sajroning praja Ngastina
punang mancung wau dados
palwa pun Limanaparwa
urang punika dadya
wadya pandhèrèk sang prabu
nunggil sajroning baita

sadaya prasamya guling
lajêng ginugah sadaya
nata kondur angadhaton
pra wadya mantuk sowangan
nata nulya wêwarta
salwiring lampahanipun
dhatêng pramèswari nata

Rêtna Dèwi Gêndrawati
dahat ngunguning wardaya
puwara sokur ing Manon
kacarita duk samana
Patih Arya Supadma
myang Danurwedha panuju
datan dhèrèk mring sang nata

sarêng ing antawis ari
lan têdhaknya sri narendra
nulya wontên kang wêwartos
bilih jêng sri naranata
anêmahi sangsara
ing sawangan samodragung
sirna saha wadyanira

miwiti malah mêkasi
dwi patih gumujêng sarya
wêwarti bilih sang katong
lan palwa Limanaparwa
saha wadya samoa
wus kondur taksih rahayu
akarya gambuh ing driya

patih dwi dahat sokur
tan rinuwi ing antawisipun
duk samana amarêngi santun warsi
Rautri têngraning taun
suryasangkala winiyos

sapta tus wolung puluh
pônca côndrasangkala kaetung
wolung atus sasanga langkungirèki
môngsa manggasri lumaku
anênggih kang cinariyos

Sri Yudayana Prabu
ri Rêspati Paing wanci esuk
miyos sinewaka munggwing pôncaniti
wadyendra nangkil supênuh
tan ewah lir kang wus klakon

kêkalih mantri ngayun
dhinawuhan mring jêng sang aprabu
matah wadya kang dhèrèk têdhakira ji
mangkya karsanya sang prabu
arsa têdhak pêparandon

cangkrama anênumpu
dhatêng Wagiswara wulusan gung
miwah kinèn ananggênahna wadya ji
kan kantun têngga kadhatun
sandika kang tampi dhawoh

Sri Yudayana kondur
malbèng pura kadwi mantri ngayun
sawadyanya sowang-sowangan umulih
enjingnya kang tampi dhawuh
amatah kinèn mirantos

kang umiring sang prabu
miwah ingkang kantun ing praja gung
samaptaa sakèhe kanang piranti
dènira arsa nênumpu
samana kang têngga kraton

Supadma mantri ngayun
dene ingkang umiring sang prabu
Patih Danurwedha sapanêkarnèki
duk wus samêkta sadarum
Sri Yudayana gya bodhol

saha wadya gumuruh
têpi marga kathah kang dêdulu
rêroncène ing marga datan ginupit
duk prapta ing wulusan gung
ing Wagiswara sang katong

laju prasamyambujung
sato wana gegeran lumayu
kacarita Sang Sri Yudayana Aji
kapisah lan wadyanipun
kalunta-lunta dènnyandon

wau jêng sang aprabu
ngasta panah sagandhewanipun
datan pisah ingasta tansah pinusthi
ya ta mangkana sang prabu
sariranira karaos

lêsah sing sayahipun
sarta katoran kapengin ngunjuk
môngka wana Wagiswara awis warih
kyèhning jurang myang lêlubuk
lêbak sumbêre tan katon

samya asat sadarum
sadangunya Yudayana Prabu
ngupados we tan dangu umiyat warih
kètèsing êpanging kayu
labête katoran yêktos

supe wiwekanipun
gya nadhahi we kang kètès wau
dene ingkang kinarya nadhahi warih
kaliyang plasa pinincuk
gya tinadhahkên lon-alon

dupi kêbêking pincuk
nulya angangkat arsa dèn unjuk
nulya sinambêr ing ayan wana putih
punang tirta mawut-mawut
karya ngungune sang katong

pincuk nulya pinundhut
dupi angsal satêngahing pincuk
gya sinambêr dhatêng ayam wana malih
tirta wutah mawut-mawut
ngêbêsi asta sang katong

ngantos rambah ping têlu
anadhahi tansah binabedhung
sri narendra dahat dukanya tan sipi
gya mênthang jêmparingipun
laraping wastra cumlorot

sang ayam wana pingul
kapanduk sorirèng têlihipun
sanalika wus sirna datan kaèksi
ya ta tan antawis dangu
Bathara Dwara kang rawoh

jlêg nèng ngarsa sang prabu
tanpa sangkan nênggih praptanipun
sarwi matur angrêrêpa ngasih-asih
dhuh-dhuh anggèr sang sinuhun
pêpundhèning rat sayêktos

kuningana pukulun
yêktinya kang warna ayam pingul
nyambêr tirta ingkang paduka jêmparing
inggih kawula satuhu
mrih mijilkên karahayon

kinarya warana asung peling
dhuh jêng sang akatong
kuningana yêktine kanang we
dede toya marta kang sayêkti
punika wisaning
naga kang mrih lampus

kadadosan kumaranirèki
mêngsah jêng sang katong
Dhahyang Suwela ngantya samangke
punang naga kang angarah pati
taksih wontên yêkti
nèng pang mandira gung

nêdya môngsa mring paduka gusti
priksanana gupoh
gèn kawula warni ayam kate
anambêri tirta sêdya patik
gyan kawula apti
rumêksa sang prabu

bilih kenging nanging wus tan kêni
karsaning Hyang Manon
yèn samangkya paduka wus kênèng
wisanira naga langkung mandi
yêkti wus tan kêni
tinulak pukulun

sabab wisa ingkang langkung mandi
wus rumasuk yêktos
dhatêng angga tuwan saindênge
punapa tan èngêt duk rumiyin
wontên ing jêladri
pun uwa wus matur

aywa karêm cangkrama wanadri
tan prayogi yêktos
mangkya tuwan taksih darung bae
jro cangkrama badhe anglampahi
nistha lir wong cilik
kados ta sang prabu

nata binathara nyakrawati
katoran ing êndon
têka arsa angunjuk kanang we
panggenannya saru dèn tingali
tan pantês trapnèki
ing pamatrapipun

ila-ila ing kina kawarti
datan wande dados
sangsayaning sarira sang rajèng
karantên tan wontên narapati
ingkang anglampahi
nistha sababipun

nata punika musthikèng bumi
wusnya tur wêwartos
Sang Hyang Dwara muksasing ngarsane
ya ta Sang Sri Yudayana dupi
samuksanirèki
dahat amiduwung

dera cangkrama dhatêng wanadri
ciptaninèng batos
lamun badhe manggih wisayane
ananging pinupun yèn wus pasthi
pêpasthèning Widhi
kang sampun dhumawuh

rèhne kraos badhe anêmahi
tumêka ing layon
mila Prabu Yudayana mangke
gya angèsthi kasampurnannèki
tan lirip laraping
panyipta pinuntu

pêpuntoning tyas santosa yêkti
tan samar praptèng don
sanalika èngêt wêwêlinge
ingkang uwa Sang Hyang Dwara bilih
wontên ingkang mawi
wisaning naga gung

Dhahyang Suwela kumaranirèki
Yudayana Katong
gya tumênga arsa nyatakake
katingal taksaka gêng nglangkungi
sumaladhang munggwing
panging mandira gung

punang naga nulya jinêmparing
blas sirna tan katon
sasirnaning naga sang pamase
pinanggih lan para punggawa ji
kang samya ngulati
wau sang aprabu

gya wêwarti lêlampahannèki
kang miyarsa gawok
Arya Danurwedha sawadyane
samya ngungun tan anyana yêkti
yèn jêng sri bopati
kataman ing ripu

wusnya wawêca Yudayana Ji
gya ambruk ing ênggon
Patih Danurwadhe sakancane
duk umiyat mring sri narapati
wadananirèki
lir terong kinulub

angganya sakojur abuh sami
pra wadyendra gupoh
ingangkat mring jêmpana sang rajèng
binêkta kondur dhatêng nagari
sapraptaning puri
sri nata gya surud

Narpadayita Ngastina
Sang Rêtna Yu Gêndrawati
miwah catur ari nata
myang para punggawa aji
sadaya arudatin
sanggèn-gèn tangis gumrumung
samya wayang-wuyungan
sawusnya miyarsa warti
ingkang dadya bêbukaning gêrah nata

pra ari nata sakawan
miwah para punggawa ji
anulya sami sudhiya
ngrukti pirantining lalis
sawusnya dèn sucèni
siniram ing arum-arum
gônda wida myang jêbat
kasturi angambar amrik
gya winot ing salêbêting pantisawa

gya pinarnah anèng sanggar
tinuguran para rêsi
ajar pandhita sogata
miwah para punggawa ji
Arya Supadma Patih
wus utusan alêlayu
mring wukir Manikmaya
miwah mring Gêndara nagri
datan kacariyos Prabu Gandaprawa

myang Sang Rêsi Sidhikara
sêsarêngan praptanèki
kadwi samyanglut sungkawa
myang para pandhèrèknèki
kasbut bêbasan muni
sasat sinambêr ing ulung
yêkti yèn datan nyana
mênawi Jêng Sri Bupati
Yudayana mangkya anêmahi seda


marma têtiyang Ngastina
warata gung alit sami
kasoking sungkawa dahat
dupi sirêp ingkang tangis
layon sigra binasmi
nèng madyaning alun-alun
enggaling kang carita
dupi antuk pêndhak ari
putra nata kang nama Dyan Gêndrayana

ingangkat jumênêng nata
jêjulukira narpati
Maha Prabu Gêndrayana
kala samana wus sami
enggar tyasing wadya lit
kayoman ing prabanipun
sang narendra taruna
salêbêting gangsal warsi
ayêm têntrêm tan wontên kang rinuwiya

dupi andungkap nêm warsa
sajroning Damuha warsi
suryasangkala angkanya
sapta tus lan sangang dèsi
satunggal langkungnèki
côndrasangkala ingetung
astha tus gangsal wêlas
môngsa kartika marêngi
rinuwiya Sang Aprabu Gêndrayana

ing mangkya anandhang roga
madal salwiring usadi
kyèhning môntra tan tumama
ibundra Dyah Gêndrawati
dahat sungkawanèki
sari ratri gung amuwun
dene gêrahing putra
sangsaya dènnya ngranuhi
Sang Dyah Gêndrawati supe dhahar nendra

kang cinipta ing wardaya
amung waluyanirèki
kang putra Sri Gêndrayana
tan pêgat waspa umijil
awit gêrahira ji
sampun sawatawis dangu
ngantos sawang kunarpa
dwi patih sawadyanèki :
samya tugur wontên salêbêting pura

sumawana paman nata
tansah dènnya kontrang-kantring
dènira pados usada
nanging mêksa tanpa kardi
mangkana eyang aji
Sri Gandaprawa panuju
wontên praja Ngastina
dahat sungkawaning galih
angraoskên gêrahipun ingkang wayah

Maha Prabu Gandaprawa
nulya nglêmpakakên kyèhning
ajar rêsi myang pandhita
kinèn sami amêmuji
mring dewa kang linuwih
supadya wayah sang prabu
tuk aksamaning dewa
sinungan waluya jati
sarta lulus dadya pandam pangauban

jagat raya nuswa Jawa
pêpak pra wiku kang prapti
amêmuja mring jawata
mrih mulya gêrahira ji
parmaning dewa luwih
tinarima pujanipun
sang nata wus waluya
kang ibu Dyah Gêndrawati
myang kang eyang Sri Gandaprawa Gêndara

myang sakèhing wadyabala
gêng alit rumaos sami
dahat suka sokurira
mring dewa ingkang linuwih
dera sri narapati
nirmala waluya tuhu
mila wahyaning suka
Prabu Gêndrayana nuli
anggêganjar lumintu sadina-dina

mring sagung para pandhita
pra wiku wadya gung alit
warata datan kliwatan
mila sadayanya sami
suka nuhun turnèki
pra pandhita miwah wiku
kang: sumiwi nèng praja
dèrèng kalilan umulih
sabên dalu kinarsakkên bawarasa

myang kinèn mêdharkên jôngka-
ning nata ing nuswa Jawi
ingkang dèrèng kalampahan
kacarita pangajênging
wiku anama Rêsi
Gandheya lon dènnya matur
bêbisik mring Sang Nata
Gandaprawa turirèki
yèn Sang Prabu Gêndrayana têmbe dadya

sudarmanya Hyang Kesawa
kang satuhu Wisnumurti
anyakrawati ing jagad
Sri Gandaprawa duk myarsi
dahat sukuring galih
dene wayahira sampun
winêca kang kadyèka
sagunging kang para rêsi
para wiku para pandhita sadaya

pinisuka sinakarsa
wontên Ngastina nagari
sarta tansah ginaganjar
datan pêgat sari-ari
taksih anunggil warsi
ing môngsa sitra lumaku
ginupit tilarannya
atmaja Wiraka Aji
ing Madura kang patutan saking garwa

Dèwi Tamioyi nama
ingkang pambajêng pawèstri
Dyah Nariti namanira
ing warna ayu linuwih
karsa nata samangkin
pinikramakakên antuk
putra Patih Supadma
Arya Sutiksna rannèki
rayinira Dyah Nariti ingkang nama

Dyah Naruki karsa nata
tinarimakakên maring
wadyendra Arya Sunjaya
kaprênah arinirèki
Arya Sutiksna sami
atmaja sang mantri ngayun
kala samana dènnya
amiwaha gêng nglangkungi
sawêdalnya kadwi pangantyan wanodya

saking pura tinampenan
dhatêng Sang Supadma Patih
panggih wontên kapatihan
samya among suka ngênting
roncène tan rinuwi
dupi ing sapêkênipun
pangantèn manjing pura
binawahan gêng nglangkungi
ananging tan rinuwyakkên ramenira

taksih salêbêting warsa
Sadamuha amarêngi
tumindak môngsa palguna
Sang Sri Gêndrayana Aji
karsa puruhita mring
Bagawan Gandheya laju
winulang salwirira
kadibyan miwah kasaktin
kanthi kawijayan wus tumplêk sadaya

ya ta mangkana Sang Prabu
Gêndrayana wus winasis
nuntên Bagawan Gandheya
winisudha mring sang aji
dinadosakên brahmana
wontên Ngastina nagari

taksih salêbêting taun
Sadamuha sri bupati
krama antuk atmajanya
Supadma Patih taruni
ran Padmawati Sang Rêtna
kalêrês arinirèki

Arya Sunjaya puniku
sarêng lan atmajanèki
Arya Prabu Ramayana
Dyan Padmayana wêwangi
dhinaupakên kalihan
wayah Danurwedha Patih

anênggih atmajanipun
Arya Danurja rannèki
Sang Dyah Madani punika
dhaup nèng sajroning puri
langkung gêng pamiwahanya
andhatêngkên suka ngênting

ngantos sawatawis dangu
Sri Gêndrayana gyannèki
among suka andrawina
lan sagung para narpati
miwah punggawa sadaya
dènnya karêm nginum bukti

sari-ari tansah wuru
punapa malih samangkin
mawi wêwah kalangênan
ing sabibaripun bukti
lajêng karsa ajar yuda
lir tataning prang sayêkti

para wadyabala prabu
wontên kang anandhang kanin
miwah wontên ingkang tiwas
duk samana Sri Bopati
Gandaprawa ing Gêndara
miwah Sidhikara Rêsi

taksih wontên ing praja gung
wau kang eyang kêkalih
miwah para pinituwa
tan pêgat atur pêpeling
mrih ywa ngantya kalajêngna
karsendra ingkang kadyèki

karana lêpiyanipun
ing kina-kina kawarti
para natata ingkang karsa
lêlangên ingkang kadyèki
puwara badhe sungkawa
wontên cap-ucapannèki

sadhengah ingkang angugung
dhatêng ardaning panggalih
saèstu manggih ardaya
makatên ugi sang aji
yèn tan ngeman dhatêng wadya
saèstu wadyanirèki

suda kasantosanipun
nanging Sri Gêndrayana Ji
tan pisan yèn maèlua
mring atur ingkang kadyèki
malah netya mèsmu rêngat
ya ta mangkana Sang Aji

Gêndaramiwah sang wiku
miwah para wrêda sami
duk aturnya tan pinyarsa
samya mantuk tanpa pamit
Sang Aprabu Gêndrayana
nglaju karsa kang tan yuti

dera mangkana sang prabu
ngantos dumugi ing warsi
Sujarêha duk ing môngsa
wisaka mangkya rinuwi
Maha Prabu Gêndrayana
ing ri Rêspati Pon enjing

miyos sinewèng wadya gung
pêpak sadaya kang nangkil
tan ewah lir saban-saban
dupi lênggah sawatawis
Prabu Gêndrayana têdhak
mring alun-alun pan apti

ajar-ajar pêrang pupuh
gêlaring prang salin-salin
langkung rame tiningalan
wadyendra kathah kang kanin
wênèh wontên ingkang pêjah
dupi sayah ing ajurit

Prabu Gêndrayana wangsul
pinarak ing pôncaniti
para punggawa sadaya
pan sampun sumiwi malih
lajêng amboga drawina
kêmbul lan pra pungga ji

lah ing kana Sang Aprabu
Gêndrayana mangkya tampi
cobaning Suksma kawêkas
sagung dhaharan tan kenging
pinêndhêt saking wadhahnya
ulam tan kenging cinuwil

sêkul tan kenging pinuluk
sadaya kang warni daging
samya mancolot lir gêsang
badhèg waragang lan awis
botên kenging kaunjuka
lèngkèt lan wadhahirèki

mangkya Gêndrayana Prabu
kalangkung meranging galih
ciptantuk sikuning dewa
lajêng kondur ngênyapuri
para punggawa bibaran
sowang-sowangan umulih

ing driya dahat wulangun
kawuwusa duk ing ratri
sang nata sangsaya dènnya
kagagas-gagas ing galih
gya lolos anis sing pura
ngikis ratri tanpa kanthi

sêdyanira sang aprabu
anglampus sariranèki
dhatêng samadyaning wana
mangkana sang pramèswari
Dyah Padmawati uninga
mêngkêre sri narapati

tan darana sang lir rêtna
de uninga wêwadosing raka ji
ingkang dadya lolosipun
Padmawati Sang Rêtna
sruning asih mring raka sigra anusul
sêdyaning tyas tumuntura
sapurugira narpati

wijilira sang lir rêtna
saking pura tan ana kang udani
saking karsaning Hyang Agung
katlisiban lampahnya
karsaning dewa kinarya sanès purug
sarêng enjing ibu nata
Sang Rêtna Yu Gêndrawati

miwah parêkan ing pura
tan anyana manawi sri bopati
myang Padmawati Sang Ayu
wus lolos saking pura
pan dinalih saking sangêtirèng wuru
kalantur sare lan garwa
mila tyang sajroning puri

tan ana opyak kecalan
dhatêng gusti nata myang pramèswari
kunêng kang lolos ing dalu
miwah ingkang tinilar
mangkya gênti anênggih ingkang winuwus
nagari ing tanah sabrang
Nungsakambana rannèki

duk ing nalika punika
sarêng-sarêng ing lêlampahannèki
nanging gêntos patrapipun
èwêd yèn sinarêngna
kang jumênêng nata rasêksa jêjuluk
Maha Prabu Drawilaka
digdaya prawirèng jurit

sura sêkti môndraguna
pilih tandhing bobote ing ajurit
wadya rasêksa tanpetung
tur samya santanendra
darbe kadang sajuga warni naga gung
sakalangkung saktinira
wignya manjing agal rêmit

ran Naga Ardhawalika
Prabu Drawilaka pêputra kalih
kang sêpuh jalu kasêbut
nama Arya Drawaya
arinira rasêksi de namanipun
Dyah Drawiyani kadwinya
widigda putus ing jurit

pangulahing endrajala
amumpuni salwirirèng kasêktin
wigya manjing ajèr ajur
kacarita sanèsnya
têdhakirèng jawata Bathara Wisnu
tan ana ingkang kawawa
tumandhinga ing ajurit

dhatêng kadwi rajaputra
putrinira Sri Nungsakambana Ji
ya ta nalika puniku
ditya Arya Drawaya
umarêk ing rama Drawilaka Prabu
amêmothah minta lilah
lêlana mring tanah Jawi

karana Arya Drawaya
myarsa warti bilih garwanirèki
Natèng Ngastina kang kasbut
Sang Prabu Gêndrayana
garwanira Dyah Padmawati Sang Ayu
warnendah datanpa timbang
ngasorkên para apsari

karsanya Arya Drawaya
arsa dhatêng Ngastina lampah juti
andhustha dhatêng sang ayu
garwa Sri Gêndrayana
karana tan bakit anahên wulangun
Prabu Drawilaka nabda
adhuh putraningsun kaki

aywa sira nglaju karsa
kang mangkono sayêkti tan prayogi
wruhanira iku kulup
Sang Prabu Gêndrayana
yèku trahing jawata Bathara Wisnu
ratu agung binathara
anyakrawati ing bumi

sugih bala para raja
suhunaning nata satanah Jawi
marma gung sandeyaningsun
yèn nganti kawadaka
sêdyanira iku yêkti nora wurung
kalêbu ing paribasan
sulung kang alêbu gêni

kriwikan dadi grojogan
tur ta môngsa mênanga ing ajurit
wong Nungsakambana mungsuh
lawan Nata Ngastina
yèn misuwuring pawarta garwanipun
Maha Prabu Gêndrayana
kang nama Dyah Padmawati

dhasar luwih ayu endah
warnanira ananging ingkang nami
Prabu Gêndrayana mau
iya luwih bagusnya
jaring warta lir Hyang Asmara tumurun
dadine wus têtimbangan
bagus lan ayu linuwih

apa manèh sun watara
kang sirapti Sang Dèwi Padmawati
môngsa rêmêna sirèku
sayêkti yèn pilalah
lakinira priyôngga warnane bagus
tur padha bôngsa manungsa
marma wurungêna kaki

sêdyanta ingkang mangkana
angur sira ngupayaa liyaning
putri atmajaning ratu
kaya-kaya tan kurang
ingkang ayu ngungkuli kang sira ayun
ing ngêndi dadi karsanta
ingsun lumaku pribadi

kang andhodhog korinira
kang nglungguhi salunira sayêkti
mêngkono bêbasanipun
yèn ana pêpanggilnya
tiba sampir pun bapa karyanên kulup
patukonirèng kramanta
pun bapa datan gumingsir

kunêng sabdanirèng rama
Rajaputra Drawaya duk miyarsi
tan gugu mêksa andarung
tan kêni pinambêngan
yèn ngantosa tan widada karsanipun
mondhong Padmawati Sang Dyah
aluwung tumêkèng lalis

nèng ngarsaning rama nata
sarwi nangis aturnya rajasiwi
ya ta Drawilaka Prabu
langkung wêlas umulat
tangisira ingkang putra gya jinurung
alon pangandikanira
adhuh putraningsun kaki

yèn mangkana karsanira
ingsun iya mung jumurung basuki
sun rewang-rewangi kulup
acêgah dhahar nendra
kalakona kang dadi sêdyanirèku
ananging wêwêkas ingwang
marang sira dèn aeling

yèn ing têmbe sira bisa
dhustha marang Sang Dèwi Padmawati
dèn arêmit dèn asamun
ywa kawruhan ing liyan
yèn wus kêna dèn age muliha kulup
ingsun dahat ngarsa-arsa
laksitanta glisa prapti

ing nagri Nungsakambana
ywa kasuwèn ana ing marga kaki
Arya Drawaya umatur
sandika nulya bidhal
ya ta sarêng ing dalu punika wau
arining Arya Drawaya
kang nama Dyah Drawiyani

wus lami dènnya mangarang
rangu-rangu kandhuhan brôngta kingkin
kapencut ujaring tutur
yèn nata ing Ngastina
Prapu Gêndrayana warnanira bagus
lir Hyang Asmara tumêdhak
dadya Rêtna Drawiyani

kapencut dadya garwanya
saking sruning kasmaran dahat kingkin
kakênaning tyas malad kung
cêgah dhahar lan nendra
kang cinipta ing siyang pantara dalu
mung kalampahana dadya
pramèswarining mêmanis

dhanganing tyas Rêtna Drawiyani
duk samana ing rudatinira
datan kawistara ing lèn
mung pinêsu ing kalbu
sarêng mangkya Dyah Drawiyani
miyarsa yèn kang raka
kesah angêlangut
mring Ngastina arsandhustha
pramèswari kang nama Dyah Padmawati
sang dyah kêlangkung suka

cipta antuk pitulunging Widhi
sinêmbadan kang dadya karsanya
sigra umijil ciptane
arsa lolos sang ayu
saking Nungsakambana puri
sêdyanya sumusula
mring raka ngêlangut
mring Ngastina bokmanawa
dadi lintunira Rêtna Padmawati
kang dhinustha ingraka

nanging karsaning Hyang Sidhajati
laksitanya Sang Arya Drawaya
tan tunggil lawan arine
kasanès marginipun
sigêg lampahira sang kalih
rasêksi lan rasêksa
mangkya kang winuwus
nagari Nungsakambana
duk enjingnya Prabu Drawilaka uning
sirnane putrinira

dupi tita pangupayanèki
tan kapanggya nata wus acipta
manawi nusul kadange
dinalih nunggil kayun
mila dahat dènnya prihatin
ginubêl ingkang garwa
dene tindakipun
kadwi putra tanpa rowang
ingkang garwa matur kinèn anusuli
wadyendra kang pinata

mring Ngastina angawat-awati
Prabu Drawilaka duk miyarsa
lir ingosikkên galihe
sigra nimbali gupuh
wadya rota dênawa kalih
satunggal ran Sabata
Bahana dwinipun
taksih santana yaksendra
praptanira sinung wikan yèn putra dwi
samya nis saking praja

alêlana saking tanah Jawi
sêdya dhustha pramèswarinira
Natèng Ngastina arane
Dyah Padmawati iku
mila para punggawa kalih
dhinawuhan nusula
sapanêkaripun
amêmanuki putranya
sarta lajêng kinèn apacaka baris
saking ing katêbihan

lan winêling kinèn ngisêp warti-
nira putra nata sakalihan
yèn tiwas punggawa kinèn
laju angêbyuk ngamuk
mèt pêpulih saantuknèki
dene yèn angsal warta
dwi putra rahayu
kinèn lajêng mring Ngastina
yèn wus têrang unggyanira putra kalih
sarta taksih raharja

pinuriha enggala umulih
dhatêng praja ing Nungsakambana
tur sandika ingkang kinèn
sigra budhalan sampun
sawadyanya mèstuti wêling
lêpas laksitanira
tan winarnèng ênu
wus prapta ing tanah Jawa
kyèhing ditya sami kèndêl gunêm kawis
môngka dhawuhing nata

lamun sami datan antuk kardi
sami pinocok utamangganya
kunêng caraka lampahe
mangkya gantya winuwus
lampahira sang putra kalih
rasêksi lan rasêksa
ing sapraptanipun
tanah Jawi lampahira
numpal kèli arsa mring Ngastina nagri
ananging lampahira

Arya Drawaya Dyah Drawiyani
karsaning dewa tan tunggil marga
sowang-sowangan lampahe
sarta sami datan wruh
margi ingkang anjog mring nagri
lir kinuncang ing dewa
samya kabalasuk
dhatêng samadyaning wana
laksitanya dahat dènnya kawlasasih
ing nalika punika

karsaning jawata dènnya paring
jêjalaran dhatêng sang rasêksa
miwah rasêksi kang anèm
rinuwiya ing dalu
Sang Arya Drawaya kapanggih
Sang Prabu Gêndrayana
anulya andangu
margi kang dhatêng Ngastina
Prabu Gêndrayana dèrèng amangsuli
lajêng gêntos têtanya

karantêne atêtakèn margi
ingkang anjog dhatêng ing Ngastina
sang arya èwêd driyane
dadya datansah manggu
tinititi datan mangsuli
Sang Prabu Gêndrayana
wus andugi lamun
kèndêlira sang rasêksa
katawising pakèwêd angêmu wadi
nata arum ngandika

mamèt prana amêmalat galih
mrih puruna rasêksa sajarwa
ingkang sinêdya badhene
mangkana sabdanipun
dhuh yogèngsun rasêksa pêkik
apa sira sandeya
marang jênêng ingsun
wruhanira ingsun dewa
nganglang jagad yèn sira sajarwa maring
dewa kang kaya ingwang

ingkang dadya wêwadinirèki
miwah sêdyanira jarwakêna
aywa sira kumbi anggèr
sayêkti jênêng ingsun
nêmbadani kalakonnèki
ingkang dadi sêdyanta
de yèn sira lamun
maksih kumbi tan prasaja
yêkti sira anêmu pangupadrawi
lêbur têmahanira

têlas sabdanira sri bopati
Arya Drawaya dupi miyarsa
sang nata pangandikane
kalangkung ajrihipun
nulya gupuh amangênjali
sumêmbah pada sarya
sumungkêm ing suku
dahat dènira nalôngsa
mintaksamaing sarèhne tan udani
yèn pinanggih jawata

nganglang jagad karsa mitulungi
maring titah ingkang darbe sêdya
dinalih manungsa bae
sang mindha sukèng kalbu
lon ngandika hèh yoga mami
yêkti tan dadi dosa
janma kang tan ayun
amidosa mring sasama
Sang Arya Drawaya lêga tyasirèki
sigra umatur nêmbah

dhuh dhuh adhuh risang maha yêkti
amba kamipurun minta lilah
mugi tinurutan mangke
sêdya kawula ayun
dhustha garwanira Sang Aji
Gêndrayana Ngastina
nênggih kang kasêbut
Dyah Padmawati Sang Rêtna
awit sampun lami gyan kawula kingkin
dèrèng sagêd klampahan

rèhne ngantos amisuwur saking
tanah sabrang ing Nungsakambana
yèn pramèswari sang rajèng
Ngastina yu pinunjul
ngasorakên para apsari
mila panuwun amba
mugi sang pukulun
paringa sih kawêlasan
rèhne têbih sampun kawula lampahi
praptèng ngriki punika

numpal kèli kalihan anangis
saking drênging tyas datan angetang
sakit tumêkèng pêjahe
mila yèn ngantos luput
ing pangèsthi amba puniki
saèstune kawula
merang yèn umantuk
mring nagri Nungsakambana
bilih botên kasêmbadan sêdya patik
suka kasirnakêna

wontên ngarsanya sang maha yêkti
lah ing kana Prabu Gêndrayana
duk amiyarsa ature
sang ditya dahat ewuh
cipta radi miduhung dening
ngakên jawata nganglang
anulya andangu
nami lan pinangkanira
kang dinangu umatur kawula nami
Drawaya putra raja

ditya tanah sabrang ing nagari
Nungsakambana de sudarmamba
Drawilaka jêjuluke
sang namur lon amuwus
mrih tan kawistara kang wadi
dera amindha dewa
hèh-hèh yoganingsun
sang rasêksa rajaputra
sira iku dadi mung kasmaran warti
têmah darung nrang baya

wruhanira kulup putra mami
pramèswari Ngastina kang aran
Dèwi Padmawati kuwe
nyata ayu pinunjul
nanging ingsun tanya sayêkti
apa mantêp karsanta
gonirarsa mandung
mring pramèswari Ngastina
marga saking rasaning tyas ingsun kaki
pan maksih ewuh-aya

pakèwuhe ingkang dadi margi
awit sira arupa danawa
yêkti tan dadya sukane
Padmawati Sang Ayu
lawan sira yèn tuk bilai
anèng praja Ngastina
kayaparan tuhu
susahe wong tuwanira
sapa ingkang kinudang bakal gêntèni
kaprabone ramanta

yêktinira amung sira kaki
marmanira karsanta mangkana
bêcik wurungêna bae
tan prayoga tinêmu
Sang Drawaya umatur malih
sarwi nungkêmi pada
dhuh-adhuh pukulun
kang tuhu sih ing kawula
sampun pisan anggalih sudarma patik
awit brôngta kawula

ninging cipta têbih-têbih
sanadyan nêmahi tiwas
tan garantês sayêktine
dene wus amba têmaha
dene mênawi datan
kasêmbadan sêdya ulun
suka sirnaa samangkya

upami amba nêmahi
tiwas nèng praja Ngastina
kawula pan maksih darbe
ari jalu kang anama
pun Arya Drawiyana
nanging mangkya maksih timur
ari amba kang panênggak

èstri ran pun Drawiyani
sadaya tunggil kawula
apan sakawan kathahe
nging kalih maksih taruna
mila upami amba
nêmahi pêjah ing purug
yêkti tan dadya sungkawa-

ning rama Drawilaka Ji
kuningana sotaning tyas
sarêng kawula samangke
pinanggih lawan paduka
raosing tyas sakeca
rumaos antuk pitulung
tuk nugrahaning jawata

dene sagêd wawan angling
lawan sang maha bathara
sayêkti manawi badhe
nêmbadani sêdya amba
ya ta Sri Gêndrayana
ing sanalika puniku
antuk marmaning jawata

binuka ing tingal gaib
uninga yèn ingkang garwa
Dyah Padmawati samangke
anusul sariranira
samangkya wus nèng marga
pan inggih lagya kapêthuk
lan rasêksi aranira

Arya Drawaya kang apti
andhustha ing garwanira
sasolah-bawane kabèh
piniyarsa mring sang nata
dadya Sri Gêndrayana
asrêp ing wardayanipun
mila langkung sokur ing Hyang

ical sandeyaning galih
nulya lon dènira nabda
hèh kaki Drawaya kowe
ywa sandeya driyanira
yèn dhasar sira nyata
kataman turida gandrung
mring pramèswari Ngastina

lah iya ingsun idèni
sayêkti bakal katêkan
kang dadya sêdyanta kabèh
ananging manawa sira
maksih rupa rasêksa
sayêkti yèn luwih ewuh
tan kalakon carêm lawan

Kusuma Yu Padmawati
Arya Drawaya manêmbah
anyumanggakkên ature
supados kalampahana
Sang Prabu Gêndrayana
gya mêcat sêsumpingipun
inganggèkkên mring sang arya

dupi angangge kang sumping
Sang Arya Drawaya nulya
malih warna lir sang rajèng
tan siwah Sri Gêndrayana
miwah ing swaranira
sadaya pan sampun jumbuh
kalangkung sukaning driya

gya sujud konjêm ing siti
sanalika gya ingatag
anêruskên laksanane
kinèn anjujug jro pura
ywa kauningan ing lyan
malah jumênênga ratu
gêntosi Sri Gêndrayana

wruhanira putra mami
marma mangkana karsèngwang
wit Nata Ngastina mangke
kang aran Sri Gêndrayana
samangkya nis sing pura
tan kawruhan wadyanipun
lagya kinuncang ing dewa

durung mêsthi praptanèki
sanalika Sang Drawaya
tinuduhakên margane
kang anjog dhatêng Ngastina
kang kinèn tur sandika
sukèng tyas anulya sujud
ing pada anulya mangkat

saking kadibyanirèng wil
datan dangu sampun prapta
laju jujug pura bae
lumêbêt ing pasarean
tan wontên kang uninga
ya ta ing sapêngkêripun
rasêksa Arya Drawaya

kang mindha dewa lumaris
sêdyaning wardaya arsa
amêthukakên garwane
ya ta gantya kawuwusa
laksitanira Sang Dyah
Padmawati ingkang nusul
ing raka Sri Gêndrayana

ing ratri punika ugi
sang rêtna panggih kalihan
Dyah Drawiyane lampahe
anulya atakèn marga
kang anjog ing Ngastina
Dyah Padmawati andangu
karantêne tanya marga

kang anjog Ngastina nagri
Dyah Drawiyani kèwêdan
dènnyarsa sajarwa walèh
dadya mung kèndêl kewala
wau sang pramèswara
uninga sasmitèng kalbu
sanalika lon sabdanya

dhuh yoganingsun rasêksi
aywa sira taha-taha
nglairkên sêdyanta kabèh
wruhanira jênêng ingwang
apsari nganglang jagad
dinutèng Bathara Guru
kinèn amitulungana

kang sami susah ing ati
Dyah Drawiyani duk myarsa
langkung suka nulya walèh
bilih arsa amawongan
mring nata ing Ngastina
kang misuwur ajêjuluk
Maha Prabu Gêndrayana

awit dening sampun lami
dera kasmaran ing warta
Sri Gêndrayana citrane
yayah Bathara Asmara
sang rêtna duk miyarsa
mèsêm puwara andangu
ing nama miwah pinôngka

miwah ingkang asêsiwi
Dyah Drawiyani turira
pukulun amba yêktine
rasêksi atmajèng nata
Sang Prabu Drawilaka
Nungsakambana praja gung
lah paduka sang apsara

sintên sinambating ing sih
Dyah Padmawati maluya
wruhanta manira kiye
Dèwi Sri kêkasih ingwang
dewataning apsara
rasêksi gya makidhupuh
sumêmbah anganoraga

sarta nuwun idi mugi
anyêmbadani sêdyanya
sang mindha alon sabdane
yèn sira maksih awarna
rasêksi lir samangkya
môngsa klakona sêdyamu
Dyah Drawiyani ngrarêpa

nyumanggakkên sang sudèwi
mrih kalampahan mawongan
mring Sri Gêndrayana katong
Dyah Padmawati langkung wlas
gya mêcat sêsumpingnya
minantran pinaring sampun
anulya kinèn nganggea

dhatêng Dèwi Drawiyani
tinampèn ingangge nulya
anulya malih warnane
ical sipating dênawa
dadya manungsa endah
tan wingwang lan sang rêtna yu
dalah swaranya wus samya

ngêplêki Dyah Padmawati
nuntên kinèn asiyaga
sartane tinuduh kinèn
anjujug pura Ngastina
ywa kauningan ing lyan
tuwin angakêna tuhu
nama Padmawati Sang Dyah

mila mangkana wit dening
Dyah Padmawati samangkya
sawêg kinuncang ing Manon
murca saking ing paprêman
tan kantênan prantanya
makatên malih Sang Prabu
Gêndrayana mangkya lagya

cangkrama dhatêng wanadri
manawi rawuh ing pura
dinalih pramèswarine
mila mangkana karsanya
kang cinipta ing driya
yèn datan panggih sang prabu
mung nêdya nglampus sarira

mangkana Dyah Padmawati
kadadyan ditya wanita
nulya sumêmbah padane
laju mangkat gêgancangan
saking dibyaning ditya
tan dangu anulya rawuh
anjujug jroning paprêman

tan wontên ingkang udani
sang mindha waspadèng tingal
yèn salêbêting lêlangse
wontên priya kang anendra
abagus warnanira
gya dinugi yèn puniku
Maha Prabu Gêndrayana

tanpa taha-taha nuli
gupuh dènnya ngaras pada
Prabu Gêndrayana tiron
tan andugi yèn punika
arinira priyôngga
pinondhong sinambut gupuh
binêkta dhatêng paprêman

nutug dènira karonsih
sari ratri datan pêgat
tan ngangge rêringa malèh
kunêng kang pulang-asmara
ing jro pura Ngastina
mangkya gantya kang winuwus
undurnya Sri Gêndrayana

paranira Sang Aprabu Gêndrayana
mangkya sampun kapanggih
lawan garwanira
Sang Padmawati Sang Dyah
sruning sami onêngnèki
gya rêrangkulan
sang dyah sarwi anangis

Dèwi Padmawati matur dhatêng raka
sarya sambat mlasasih
nuwun jinatenan
kang dadya karsanira
dera mendra saking puri
Sri Gêndrayana
sajarwa kalanèki

ôndrawina lan sagung para punggawa
kenging cobaning Widhi
bêbênduning dewa
rumaos kawirangan
de kaèksi tiwasnèki
milanya kesah
anis saking ing puri

Dèwi Padmawati matur angrêrêpa
dhuh-dhuh jêng sri bopati
amba kalilana
andhèrèk têdhak tuwan
kang raka wêlas tan sipi
sampun kalilan
lajêng samya lumaris

sarta sami warah-winarah nalika
pinanggih lan rasêksi
sakalihan samya
dahat pangungunira
têrus laksitanirèki
dupi byar enjang
têdhakira sang kalih

praptèng padhusunan satêpining wana
mangkana sri bopati
langkung ngungun miyat
padhusunan kèh sunya
tan dangu sang nata myarsi
swaraning janma
nangis pating jalêrit

pinurugan ingkang udrasa punika
tyang Narakuswa dèsi
dinangu saksana
karantêne udrasa
kang dinangu turirèki
dhuh sang têtanya
amba manggih bilai

padhusunan kawula sami rinisak
mring dênawa kang prapti
saking tanah sabrang
nagri Nungsakambana
ambêkta praboting jurit
dwi pangagêngnya
Sabata namanèki

kang sajuga anama ditya Batana
têtiyang kang anangis
nulya gêntos tanya
nama miwah pinôngka
sang lumaris lon dènnya ngling
ingsun santana
Natèng Ngastina nagri

dene namaningwang Radèn Erawana
de ariningsun iki
Erawati rannya
kang tanya langkung suka
nulya sami anyuwun sih
kasangsarannya
sang namur anyagahi

nulya kinèn nêdahkên unggyaning ditya
dupi sampun kaèksi
Radèn Erawana
dhawuh kèn nyumbarana
dupi sampun dèn sumbari
para dênawa
myarsa krodha tan sipi

samya krura anggro gora magênturan
katur mring wil pangarsi
Sabata Batana
madêg suraning driya
anggro sigra amurugi
duk jêng-ajêngan
lawan sri narapati

tandya tanya-tinanya nama pinôngka
miwah sêdyanirèki
puwara dadya prang
sang namur pinarbutan
ananging datan gumingsir
para danawa
kewran tingkahirèki

dènnya yuda kadya prang lan wêwayangan
kèh danawa ngêmasi
Sabata Batana
kaprajayèng curiga
kêkalih sampun ngêmasi
sesaning pêjah
dhadhal tan mônggapulih

samya larut kukut lumajêng sar-saran
samya angungsi urip
wênèh mantuk marang
prajèng Nungsakambana
sang namur suka ing galih
sirnaning ditya
janma kang sami ngili

samya wangsul mring wismanya sowang-sowang
Sri Gêndrayana nuli
ngajêngkên laksita
kadwi lan garwanira
janma kathah wau sami
langkung narima
badhe lajêng umiring

sapurugnya sang namur nging tan linilan
mangkana lampahnèki
ing samarga-marga
tan pêgat kapêthukan
têtiyang sami angili
karana samya
ajrih solahirèng wil

gya winarah mring Sang Prabu Gêndrayana
yèn wadya ditya sami
sirna pinêjahan
dening priyangganira
anèng Narakuswa dèsi
kang amiyarsa
samya suka tan sipi

Prabu Gêndrayana miwah ingkang garwa
têrus laksitanèki
kang sinêdyèng driya
arsa mring Saptaarga
sêdyanya arsa ngabêkti
candhining eyang
ngiras muja sêmèdi

anênuwun pangaksamaning jawata
gantya ingkang rinuwi
taksih tunggil warsa
Sadhamuha ing môngsa
srawana mangkya winarni
prajèng Ngastina
nata tiron ing nguni

kadadyaning rasêksarya Drawiyana
sadangunya nèng nagri
tiyang jroning pura
miwah para pungga
sadaya datan udani
bilih punika
dede gustinirèki

dipun nyana yèn satuhune sang nata
karana duk ing nguni
sang mindha winêkas
dhatêng sang mindha dewa
prênahing bêbasannèki
mring punggawendra
miwah Dyah Padmawati

tiron inggih sampun winêling mangkana
mring sang mindha apsari
mila tan kanyanan
manawi mêmalihan
ya ta mangkana winarni
Dyah Padmawatya
ngidham kaworan apti

aminta gêcok mêntah arsa dhinahar
lawaran tanpa kanthi
dupi sinaosan
tan darana anulya
kang gêcok sigra binukti
puwara dadya
sajatining rasêksi

lah ing ngriku nata tiron langkung kagyat
tan samar yèn kang rayi
Drawiyani Sang Dyah
marma ing sanalika
nata tiron ngrumaosi
yèn katiwasan
sanalika nulya ngrik

dadya ditya panggih lawan arinira
rangkulan sami nangis
langkung kawlasarsa
amiduwung ing tingkah
puwara pinupus bilih
pêpasthèning Hyang
tan kêni dèn singgahi

lah ing kana tiyang salêbêting pura
kagèt gegeran dening
kalêbêtan ditya
dinugi yèn sang nata
saha garwa sampun sami
minangsèng ditya
wau Dyah Gêndrawati

miwah para pawongan sajroning pura
gupuh dènira mijil
dhatêng kapatihan
wêwarti yèn jro pura
wotên rasêksa rasêksi
môngsa sang nata
miwah sang pramèsawi

kadwi Patih Supadma myang Danurwedha
langkung gugupirèki
sigra dènnya undhang
mring para punggawendra
sarta catur paman aji
wus ingaturan
samya tan tolih wuri

mar sumêlanging tyasira
pra wadyendra nulya tumamèng puri
anêdya amunah ripu
danawa kala murka
pra wadyendra duk miyat warnaning diyu
prasamya sura tan taha
ditya tinarajang wani

Durma
ditya Arya Drawaya miwah rinira
rasêksi Drawiyani
ngamuk ambêk patya
langkung rame prangira
jro pura abosah-basih
kadwi danawa
wus tan anyipta urip


karana wus rumaos wirang kawêntar
ing kathah milanèki
riwut pêrangira
mung mrih marganing
- laya
puwara Sang Drawiyani
pêjah tinêpak
mring Danurwedha Patih


Pangkur
i ladalah dene salah
nêmbang Pangkur bali mring Durma malih
kang nulis sêmbari ngantuk
mak lêr lagi kemutan
yèn pinatèn pating clorèk nora urut
eman-eman dènnya ngarang
riwe kumyus angêbêsi


sakojuring angganira
paribasan rasaning we jaladri
kang mangripta isin mundur
têmbung kapadhan ing tyas
sanadyana ginuyu mring kang tan sarju
araning gambar bawana
datan akarya prihatin


araning kang êdom jala
coban-coban sinau anggêgurit
mrih panglipuring wulangun
nèng sabrang manggung sisah
sari ratri nênuwun dhatêng Hyang Agung
kasêmbadana sêdyanya
mantuk angajawi malih


sinigêg panglocitamba
anglajêngkên wau kang samya jurit
Sang Arya Drawaya ngamuk
nirbaya nirwikara
pra punggawa ingkang cêlak ambalêdug
puwara kathah kang pêjah
dalah Sang Supadma Patih


myang arya prabu sakawan
katri arya kasambut ing ajurit
Arya Karsula dwinipun
Risang Arya Sanjata
myang Sang Arya Sadrasta sami kapupu
sirna kasambut ing rana
mila Danurwedha Patih


Durma
kapitêmên pangamuknya ambêk pêjah
rame ngabên kasêktin
tan wontên kuciwa
dwi sami prawiranya 
-
dangu-dangu sang apatih
rèh wus awrêdha
repot tandangirèki


sinawat ing tomara datan tumama
nanging sampun udani
yèn punika dadya
marganirèng kamuksan
mila Danurwedha Patih
lajêng anyipta
ing kasampurnannèki


Pangkur
dhuh-dhuh pra kang sudi maca
ngapuntêna dhatêng kawula dening
tansah lêpat dènnya ngidung
Mangkur pijêr Andurma
bokmanawi yeka gara-garanipun
muksane Sang Danurwedha
kang angracut rahsanèki


pangukuding jagadira
kinumpulkên mrih sampurna sayêkti
tanpantara sirna sampun
ing ngriku para wadya
ing Ngastina sasesane ingkang layu
samya lumajêng sar-saran
rêbut ngarsa ngungsi urip


ditya Sang Arya Drawaya
tan ambujung taksih wontên jro puri
tansah ngrêrisak mêmupuh
wêwangunaning pura
ya ta sagung atmajaning punggawa gung
miwah para wadyabala
sakantune ingkang lalis


sadaya arsambêk patya
mèt pêpulih murih sirnaning kang wil
nanging wontên wadya sêpuh
kang nyêgah mung muriha
ngungsèkêna ibunira sang aprabu
kang nama Dyah Gêndrawatya
bokmanawi têmbe wuri


wontên pituduhing dewa
ingkang pantês madêg dadya narpati
ing Ngastina rèh sang prabu
sawadyanya wus sirna
para putra sadaya
- samya mituhu
puwara sami umarak
mring Sang Dèwi Gêndrawati


kang wontên ing kapatihan
duk samana kang minôngka pangarsi-
nira para putra wau
sutèng Patih Supadma
namanira Arya Sutiksna kang sêpuh
kang mudha Arya Sunjaya
mangkana Dyah Gêndrawati


ingaturan lumaksana
ingungsèkkên nanging sang dyah tan apti
saking sangêting wulangun
sang dyah atêmah gêrah
kadwi pisan sukunira dadya lumpuh
pra putra ajrih amêksa
dadya mung sami jinagi


rinêksa nèng kapatihan
kunêng ingkang samnya nandhang prihatin
mangkya ganti kang winuwus
têdhakira sang nata
Prabu Gêndrayana lawan garwanipun
sapraptanya ing Saptarga
kadwi lajêng angabêkti


mring candhine ingkang eyang
sari ratri agung muja sêmèdi
minta sihing jawata gung
nênuhun pangaksama
lah ing kana ing sawiji ratri nuju
malêm Anggara Kasihnya
ing wanci sirêping janmi


Prabu Gêndrayana saha
garwanira mangsah muja sêmèdi
angêningkên ciptanipun
kang pininta jro pudyas-
tawanira amung marganirèng layu
tan antawis dangunira
wontên jawata kang prapti


Sang Hyang Naradha tumêdhak
awêwarah risaking puranèki
awit ing bêbukanipun
dumugining wêkasan

- myang sirnane kadwi nindyamantri ngayun
Supadma myang Danurwedha
Arya Prabu caturnèki


mangkana Sri Gêndrayana
saha garwa Sang Rêtna Padmawati
duk miyarsa kanang dhawuh-
ira Sang Hyang Naradha
langkung kagyat têmah karuna kapiluh
karônta-rônta ing driya
mèngêt santana kang lalis


miwah para kulawarga
sumawana sang nindyamantri kalih
mih èngêt ingkang ibu
dahat kawêlasarsa
samantara Sang Hyang Naradha gya dhawuh
babo kulup Gêndrayana
myang sira Ni Padmawati

ditya Arya Drawaya miwah rinira
rasêksi Drawiyani
ngamuk ambêk patya
langkung rame prangira
jro pura abosah-basih
kadwi danawa
wus tan anyipta urip

karana wus rumaos wirang kawêntar
ing kathah milanèki
riwut pêrangira
mung mrih marganinglaya
puwara Sang Drawiyani
pêjah tinêpak
mring Danurwedha Patih

i ladalah dene salah
nêmbang Pangkur bali mring Durma malih
kang nulis sêmbari ngantuk
mak lêr lagi kemutan
yèn pinatèn pating clorèk nora urut
eman-eman dènnya ngarang
riwe kumyus angêbêsi

sakojuring angganira
paribasan rasaning we jaladri
kang mangripta isin mundur
têmbung kapadhan ing tyas
sanadyana ginuyu mring kang tan sarju
araning gambar bawana
datan akarya prihatin

araning kang êdom jala
coban-coban sinau anggêgurit
mrih panglipuring wulangun
nèng sabrang manggung sisah
sari ratri nênuwun dhatêng Hyang Agung
kasêmbadana sêdyanya
mantuk angajawi malih

sinigêg panglocitamba
anglajêngkên wau kang samya jurit
Sang Arya Drawaya ngamuk
nirbaya nirwikara
pra punggawa ingkang cêlak ambalêdug
puwara kathah kang pêjah
dalah Sang Supadma Patih

myang arya prabu sakawan
katri arya kasambut ing ajurit
Arya Karsula dwinipun
Risang Arya Sanjata
myang Sang Arya Sadrasta sami kapupu
sirna kasambut ing rana
mila Danurwedha Patih

kapitêmên pangamuknya ambêk pêjah
rame ngabên kasêktin
tan wontên kuciwa
dwi sami prawiranya
dangu-dangu sang apatih
rèh wus awrêdha
repot tandangirèki

sinawat ing tomara datan tumama
nanging sampun udani
yèn punika dadya
marganirèng kamuksan
mila Danurwedha Patih
lajêng anyipta
ing kasampurnannèki

dhuh-dhuh pra kang sudi maca
ngapuntêna dhatêng kawula dening
tansah lêpat dènnya ngidung
Mangkur pijêr Andurma
bokmanawi yeka gara-garanipun
muksane Sang Danurwedha
kang angracut rahsanèki

pangukuding jagadira
kinumpulkên mrih sampurna sayêkti
tanpantara sirna sampun
ing ngriku para wadya
ing Ngastina sasesane ingkang layu
samya lumajêng sar-saran
rêbut ngarsa ngungsi urip

ditya Sang Arya Drawaya
tan ambujung taksih wontên jro puri
tansah ngrêrisak mêmupuh
wêwangunaning pura
ya ta sagung atmajaning punggawa gung
miwah para wadyabala
sakantune ingkang lalis

sadaya arsambêk patya
mèt pêpulih murih sirnaning kang wil
nanging wontên wadya sêpuh
kang nyêgah mung muriha
ngungsèkêna ibunira sang aprabu
kang nama Dyah Gêndrawatya
bokmanawi têmbe wuri

wontên pituduhing dewa
ingkang pantês madêg dadya narpati
ing Ngastina rèh sang prabu
sawadyanya wus sirna
para putra sadayasamya mituhu
puwara sami umarak
mring Sang Dèwi Gêndrawati

kang wontên ing kapatihan
duk samana kang minôngka pangarsi-
nira para putra wau
sutèng Patih Supadma
namanira Arya Sutiksna kang sêpuh
kang mudha Arya Sunjaya
mangkana Dyah Gêndrawati

ingaturan lumaksana
ingungsèkkên nanging sang dyah tan apti
saking sangêting wulangun
sang dyah atêmah gêrah
kadwi pisan sukunira dadya lumpuh
pra putra ajrih amêksa
dadya mung sami jinagi

rinêksa nèng kapatihan
kunêng ingkang samnya nandhang prihatin
mangkya ganti kang winuwus
têdhakira sang nata
Prabu Gêndrayana lawan garwanipun
sapraptanya ing Saptarga
kadwi lajêng angabêkti

mring candhine ingkang eyang
sari ratri agung muja sêmèdi
minta sihing jawata gung
nênuhun pangaksama
lah ing kana ing sawiji ratri nuju
malêm Anggara Kasihnya
ing wanci sirêping janmi

Prabu Gêndrayana saha
garwanira mangsah muja sêmèdi
angêningkên ciptanipun
kang pininta jro pudyas-
tawanira amung marganirèng layu
tan antawis dangunira
wontên jawata kang prapti

Sang Hyang Naradha tumêdhak
awêwarah risaking puranèki
awit ing bêbukanipun
dumugining wêkasan
myang sirnane kadwi nindyamantri ngayun
Supadma myang Danurwedha
Arya Prabu caturnèki

mangkana Sri Gêndrayana
saha garwa Sang Rêtna Padmawati
duk miyarsa kanang dhawuh-
ira Sang Hyang Naradha
langkung kagyat têmah karuna kapiluh
karônta-rônta ing driya
mèngêt santana kang lalis

miwah para kulawarga
sumawana sang nindyamantri kalih
mih èngêt ingkang ibu
dahat kawêlasarsa
samantara Sang Hyang Naradha gya dhawuh
babo kulup Gêndrayana
myang sira Ni Padmawati

êrêmna dwi netranira
sakalihan mituhu mêrêm nuli
ya ta tan antara dangu
kinèn ambuka netra
duk binuka langkung arsayaning kayun
de mangkya wus nèng Ngastina
tur Sang Hyang Naradha taksih

kaèksi ing ngarsanira
langkung ngungun èsmu suka kang lyali
dene ta namung sapangu
saking ing Saptaarga
tan lumakya mangkya wus anèng praja gung
saking kadibyaning dewa
Sang Hyang Naradha gya paring

jêmparing môngka pamunah-
irèng satru angkara murka juti
sigra dhinawuhan jujug
wismèng Patih Supadma
awit ingkang ibu manggèn wontên ngriku
sang nata matur sandika
Sang Rêsi Kanekasiwi

sigra muksa tan katingal
Prabu Gêndrayana lan pramèswari
sakalihan laju njujug
dhatêng ing kapatihan
duk samana wus panggih lawan sang ibu
miwah ingkang para uwa
tuwin ingkang bibi-bibi

sarta putraning punggawa
sadayanya rame sami nangisi
awit tan nyana satuhu
yèn Prabu Gêndrayana
taksih sugêng dinugi minangsèng diyu
sotaning tyas kang umiyat
kadyangganing tiyang ngimpi

puwara samangkya prapta
saha garwa sami taksih basuki
dadya samya suka sokur
mring Suksmana Kawêkas
nulya sami winartan lampahanipun
ing purwa praptèng wasana
myang duk pinaring jêmparing

suka ngungun kang myarsa sabda sang prabu
mangkana sri narapati
myang putraning punggawa gung
miwah para sêntana ji
sigra tumamèng kadhaton

karsanira sang natarsa munah diyu
kang wontên sajroning puri
sapraptaning pura gupuh
anjujug unggyanirèki
dênawa kang karya rusoh

dupi panggih lan Arya Drawaya diyu
saksana anulya jurit
dwi samya prawiranipun
sami angabên kasêktin
gantya unggul gantya kasor

dangu-dangu ditya sor prabawanipun
kadibyannya tanpa kardi
sirna kasantikanipun
pêjah kataman jêmparing
karya sukane sang katong

lah ing ngriku putraning pra punggawa gung
gumuruh surakirèki
saking arsayaning kayun
nata gya dhawuh supadi
kang ibu malbèng kadhaton

tuwin ingkang uwa ingkang bibi sampun
sadaya tumamèng puri
duk miyat wangkening diyu
dahat gawoknya tan sipi
sokur de wus têkèng layon

kuwandaning dênawa agung aluhur
yayah kang prabata siwi
wusnya mangkana sang prabu
dhawuh dhatêng wadya aji
kuwandaning ditya kinon

anglarunga dhumatêng ing narmada gung
sandika ingkang tinuding
kang wangke linarak gupuh
mring Silugôngga bênawi
wusnya mangkana sang katong

gya utusan mring Gêndara alêlayu
miwah mring Madura nagri
myang mring Manikmaya gunung
ingkang piniji ing kardi
katri punggawa nom-anom

kang lêlayu dhatêng Manikmaya gunung
Arya Subala rannèki
kang mring Gêndara lêlayu
Dyan Arya Supadma siwi
kang mring Madura sang anom

Sang Arya Sunjaya prênah arinipun
Arya Sutiksna pan sami
Sang Arya Supadma sunu
katri pan sampun winêling
sêsarêngan dènnya bodhol

praptèng jawi praja sowangan lumaku
tan winursita ing margi
Arya Sutiksna wus rawuh
ing Gêndara sampun panggih
lawan Gandaprawa katong

sigra matur salwiring piwêlingipun
Sang Sri Gêndrayana Aji
sadaya pan sampun katur
miwiti malah mêkasi
sang nata miyarsa gawok

èngêt muksanira kadwi mantri ngayun
têmah waspanira mijil
puwara anulya dhawuh
arsa têdhaka tumuli
mring Ngastina atêtinjo

mangkya gantya kawuwusa lampahipun
Sang Arya Sunjaya dupi
prapta ing Madura laju
tumama ing pôncaniti
sang nata pinuju miyos

Prabu Wirastha kagyat dupi andulu
duta Ngastina kang prapti
mangarsa sarwi wotsantun
sinambrama ing pambagi
wusnya mangkana gya criyos

ywan dinuta mring Sri Gêndrayana Prabu
purwanya dinutèng aji
sadaya pan sampun katur
miwiti malah mêkasi
kang myarsa ngungun kapatos

milanira Sri Wirastha nulya dhawuh
tata-tata amiranti
sasampatnya budhal gupuh
dhatêng Ngastina nagari
ing marga tan cinariyos

mangkya ganti kawuwusa lampahipun
kang mring Manikmaya wukir
Arya Subala wus rawuh
laju tumamèng asrami
panggih sang wiku kinaot

Sang Subala matur ywan dinutèng Prabu
Gêndrayana tur upêksi
liring karya sampun katur
sang rêsi duk amiyarsi
ngungun puwara nabda lon

dhuh sang duta aturna dhatêng sang prabu
ingsun tan wignya umiring
karana kataman rapuh
Sang Subala sigra amit
mantuk anyarkara bodhol

dina-dina dènira lumaris
dupi praptèng talatah Ngastina
gya kapêthuk laksitane
Sri Gandaprawa Prabu
miwah Natèng Madura nagri
Maha Prabu Wirastha
gya lumaris kumpul
tan winursita ing marga
mangkya sampun prapta ing Ngastina nagri
laju tumamèng pura

panggih lawan Gêndrayana Aji
nata katri gya bagya-binagya
anuturkên laksitane
Natèng Ngastina laju
awêwarti solah-tingkahing
dènnya mendra sing pura
myang sumusulipun
Dyah Padmawati kang garwa
kang miyarsa dahat pangunguning galih
puwara sokur ing Hyang

dene nata miwah pramèswari
taksih kapanggih sami raharja
datan watawis lamine
Sri Gêndrayana Prabu
karsa amisudha pra dasih
anggêntosi kang samya
kasambut ing pupuh
duk aprang lawan danawa
anggêntosi Patih Supadma samangkin
atmajanya kang wrêda

Arya Sutiksna wastanirèki
dene atmaja Sang Danurwedha
kêkalih dinadèkake
môngka sor-soranipun
Risang Arya Sutiksna Patih
nama Arya Danurja
dadya punggawa gung
madanani pra punggawa
arinira Arya Sindurja wêwangi
môngka sisihanira

dadya mangkya patih mung sawiji
putra Arya Prabu Ramayana
Dyan Padmayana namane
gêntosi ramanipun
pangkat arya de putranèki
Sang Arya Ramaprawa
kang sêpuh jêjuluk
Arya Suwedha kang mudha
dinadyakkên punggawa miji wêwangi
Sang Arya Praharana

Arya Prabu Prawasata siwi
ingkang wrêda ran Arya Sambawa
Arya Sambada kang anèm
gêntosi lênggahipun
Risang Arya Karsula nguni
dene Arya Sambada
dadya mantunipun
Sang Arya Karsulèng kina
antuk Dèwi Susalya ingkang wêwangi
wondene atmajanya

Arya Karsula jalu gêntosi
lênggahira Sang Wara Basana
Arya Karnaba juluke
wondene arinipun
dinadyakkên punggawa aji
punggawa pasêliran
pinaring jêjuluk
nama Sang Arya Karsana
dene Arya Subata kang anggêntosi
nama Arya Subala

atmajanya Sang Subata nguni
dene Arya Subala ginantyan
atmajanira namane
Sang Jayasuharja nung
pangkat arya madana maring
Risang Arya Danurja
dene arinipun
Patih Sutiksna kang nama
Radyan Arya Sunjaya mangkya karsa ji
dinadyakkên punggawa

kasêpuhan namanya lêstari
sanèsira para wadya nata
wiwit pangkat dipatine
mantri kalawan umbul
pandêlêgan sadaya sami
ginantyan warisira
mangkana winuwus
ingkang samya winisudha
samya mangsah angaras padanira ji
maju tri gantya-gantya

sadayanya sinungan pêpali
myang wêwulang mring Sri Gandaprawa
kinèn sêtya mring wajibe
ywa na mardayèng kayun
atulada sudarmanèki
dènira sêtyèng nata
kang sinungan wuwus
prasamya saur kukila
tur sandika mugi sagêda nglampahi
salwiring sabda nata

datan dangu gêganjaran mijil
sadayanya warata ginanjar
warastra myang busanane
sadaya matur nuwun
sarta nêdya sumungkêm maring
Sang Prabu Gêndrayana
ing sasampunipun
waradin dènnya gêganjar
gya bubaran nata kondur ngênyapuri
Natèng Gêndara miwah

Natèng Madura tumuntur manjing
dhatêng pura de Patih Sutiksna
sawadyanya sadayane
sowang-sowangan mantuk
rinuwiya mangkya nagari
Ngastina têntrêm arja
suka pra wadya gung
kumaraning praja muncar
sumawana winahyu wahyèng narpati
krêtarta tan sangsaya

KatranganSêrat Darmasarana punika miturut Sêrat Pustaka Rajapurwa jilid 1 namung dumugi muksanipun Prabu Parikêsit, lajêng kasambêtan Sêrat Yudayana, mila wiwit Darma Sarana cithak kaca punika sampun nami Sêrat Yudayana, mênggah Sêrat Yudayana punika dados kalih jilid, jilid 1 inggih punika cariyos lêlampahanipun Prabu Yudayana, dumugi muksanipun, jilid 2 cariyos lêlampahanipun Prabu Gêndrayana, dumugi pindhahipun dhatêng Mamênang, dados têrusipun punika nami Sêrat Yudayana jilid 2.