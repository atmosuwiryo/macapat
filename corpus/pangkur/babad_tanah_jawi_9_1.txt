Walônda sampun atata
kidul wetan wau kang dèn kandêli
warnanira kadi mêndhung
bêdhilira tinata
mariyême gurnada gurnat lan êbum
gutuk api lawan lela
Kalantaka angidêri

sênapan pating galêbyar
saha tambur brang-brangan mlingi kuping
Kapitan Jakwèspèh kidul
lawan kapitan papat
kang anama Kapitan Bèlêm lan Wisdrus
Gubyus wastane satunggal
kalawan Kapitan Wali

Ki Mandura atêngara
wong pasisir kang kinèn mangsêh jurit
sigra atêngara sampun
surake asauran
karsanira angrangsang kutha anggêpuk
pan sampun ababêdhilan
sêdyane angantêp wani

wong pasisir samya rampak
wong Walônda pan sampun ngati-ati
mariyêm sinulêd sampun
swarane kadi gêlap
mungsuh rowang bêdhile lwir gunung rubuh
wong pasisir kathah pêjah
pan maksih sudirèng jurit

nanging maksih binêdhilan
mariyême Klantaka maksih muni
anggêgilani karungu
kadi prawata bêntar
mimisipun dinulu kadi andaru
wong pasisir samya mêndhak
kang katrajang datan urip

tan môngga-môngga puliha
wong pasisir pan sampun kathah mati
Ki Mandura nandhang tatu
gêgaman wus arusak
duk samana sampun kasaput ing dalu
wong Jawa mundur sadaya
manahe kalangkung giris

enjang wau Ki Mandura
karsanira umangsah jurit malih
wadya kang ana ing laut
apan sampun utusan
kinon sarêng marang ing panggêpukipun
wadya pasisir sadaya
mariyême wus miranti

Walônda sampun atata
bêbêdhilan ingkang anèng pasisir
mariyêm anèng parau
muni ngungkuli kutha
sinulêdan swarane lir gunung rubuh
kadi gêlap asauran
pêtêng dhêdhêt anglir wêngi

wong Jawa akathah pêjah
wong Walônda akèh tatu kwèh mati
saradhadhu akèh lampus
kopral lawan sarehan
wong Walônda sêmana pêrange bingung
dening kukusing sundawa
pati-pati dèn gagapi

wadya kang mêdal lautan
pan akathah angsalipun pêpati
mariyême pan pakantuk
Walandi kathah pêjah
têtindhihe Kapitan Drus sampun lampus
lutnan kêkalih wus pêjah
sarehan têtiga mati

anging sampun ginêntenan
kapitane lutnan wus dèn suluri
apan maksih aprang pupuh
gumuruh bêbêdhilan
duk samana sampun kasaput ing dalu
prasamya arêrêmbugan
Walandi sampun atintrim

ênêngakêna sêmana
kawarnaa panêmbahan wus prapti
angambang ana ing laut
nitih pun Kaladuta
kapalira agêng apanjang abagus
nênggih kocaping carita
wontên palwa agêng prapti

nênggih kapaling Walônda
karsanira wau ayun mayangi
gêgaman kang anèng laut
punika dados sêmang
kapalira pan têtiga kathahipun
Panêmbahan Purubaya
anulya amarêpêki

Walônda kang anèng palwa
sadayane pan sampun ngati-ati
mariyêm sinulêd sampun
umajêng panêmbahan
datan kandhêg palwane anandêr asru
ngadêg lwir têksaka lanang
warnane anggêgilani

baita nulya angrunjang
angin sangêt swaranya alwir bêdhil
saking barat sangêt nêmpuh
palwa tarung lwir gêlap
palwanira baita Walônda lêbur
kèrêm anèng ing samodra
ingkang kari sampun lari

sampun misuwur kang warta
yèn Panêmbahan Prubaya wus prapti
aprang nèng sajroning laut
kapal Walônda pêcah
kapal kèrêm kêkalih sampun lumayu
Walônda sami miyarsa
manahe sampun agiris

wus kaloka ing Walônda
yèn Pangeran Purubaya sinêkti
kaloka yyan bisa mabur
iya kala sêmana
wong Walônda atintrim sadalu-dalu
ngawang-awang binêdhilan
saksana obate tipis

enjing malih kawarnaa
panêmbahan apan sampun aminggir
wong pasisir samya dulu
kang ana ing lautan
sarêng mangkat sêdyanya apêrang pupuh
sampun aminggir sadaya
Kumpêni pan sampun rakit

rêmbugira pra kapitan
bêdhil gêng kang anèng pinggir pasisir
tinutup ing karsanipun
sampun ingarah-arah
ingkang yogya mimis kênaa malêbu
anulya ambêdhil sira
Walônda pangrahnya sisip

ngênèni lambe kewala
malah gêmpal lambe mriyêm Matawis
ambêdhil-binêdhil dangu
parau kathah pêcah
wadya alit kèrêm akathah kang lampus
Walônda akathah pêjah
kapitannya roro mati

Panêmbahan Purubaya
gya tumêdhak saking palwaniraglis
panakawane têtêlu
punika kang binêkta
kang ambêkta lantaran lawan kêkuthuk
lan kang ngampil panginangan
Walônda sampun udani

saksanagya binêdhilan
mariyême sadaya dèn sulêdi
swarane lwir gunung rubuh
gurnat lawan gurnada
gutuk api swarane kadi galudhug
tambure gumêr lwir bêdhah
salomprèt pating jalêrit

panêmbahan angandika
Si Walôndadening kapati-pati
ambêdhili maring ingsun
lah iya êntèkêna
obatira Walônda sangsaya gugup
lwir ambêdhil wêwayangan
bêdhil buntêt tanpa mimis

sawênèh bêdhile sêmpal
panêmbahan sangsaya marêpêki
Walônda sangsaya gugup
gègère apuyêngan
kang sawênèh bêdhile marêp mandhuwur
manahira butarêpan
manawa ana ing langit

panêmbahan angandika
hèh wong Walônda dening kapati-pati
apa ngandêlkên kuthamu
dumèh kandêl awiyar
yèn kinona nêmêni pasthi kolêbur
nulya sigra tinudingan
kutha bêngkah sêdhêng janmi

Panêmbahan Purubaya
nulya kondur pan maksih dèn bêdhili
eca êsês lampahipun
lwir bêdhil wêwayangan
panakawan têtiga sami rahayu
pan sampun minggah ing palwa
ya ta kasaput ing wêngi

panêmbahan angandika
mring sakathahing têtiyang pasisir
lah wus karia sadarum
ingsun layar manêngah
sun jagani mungsuh kang mêtu ing laut
anulya sigra alayar
sakêdhap datan kaèksi

Panêmbahan Purubaya
pan abanjur sêdya maring Matawis
risampun akarya tatu
akarya gora-gora
wong Walônda manahe sangsaya kukud
sok ana mêndhung katingal
gumuruh dipun bêdhili

dandananira mèh têlas
obat mimis samana sampun tipis
warnanên kang anèng kidul
Tumênggung Baurêksa
anrangbaya padha saking bitingipun
sakathahe wong Ngastina
prasamya anglalar biting

Walônda mimise têlas
pan anêlas salwir praboting jurit
mimisnya kinum ing uyuh
kinuthah lawan berak
ing sawênèh gajih cèlèng wêdhakipun
Walônda sampun uninga
wong Jawa angingsêr biting

anulya dandan sadaya
wus malatar mriyême dèn sulêdi
gurnada gurnat myang êbum
swaranira lwir gêlap
pan wong Jawa kang katiban kabur-kabur
Ki Tumênggung Baurêksa
sêmana sampun akanin

katiban mimis asawat
pupunira tugêl angawir-awir
wong pasisir kathah lampus
mimis tiba lir udan
wong Walônda mimise kêdhik kang kantun
watara kari sadina
tan aduwe malih-malih

bitingira sampun bubar
wong pasisir manahe kêtir-kêtir
ya ta kasaput ing dalu
wong cilik kathah minggat
samya mulih akèh amorod ing dalu
ya ta Dipati Mandura
arsa ngawaki pribadi

kadang kadeyan sadaya
wus pinêpak sadaya wus tinari
pan ingsun arsa angamuk
kuthane Si Walônda
sun unggahi akarsa sun amuk purun
lah padha asêsucia
payo padha mati sabil

prasamya matur sandika
sinantana kalawan para mantri
asanggup barêng alêbur
enjange kawarnaa
Ki Mandura sêmana pan sampun mêtu
sigra têngara ing bala
bêndhe angungkung tinitir

Walônda sampun malatar
bêdhilira pan sampun dèn isèni
berak dèn wor mimisipun
Ki Mandura wus mangsah
pra santana balanira sarêng nêmpuh
wong Walônda kagegeran
bêdhile wus dèn sulêdi

swaraning bêdhil lir gêlap
kang pratala lindhu bah gonjang-ganjing
wong Mataram akèh lampus
kang sawênèh aniba
nulya tangi kang tiba banjur malayu
wênèh ana ingkang sêmpal
baune manguwir-uwir

kang sawênèh kaprawasa
janggut sêmpal gulunya rontang-ranting
sawênèh pupune putung
ingkang dadi sêsawat
kang sawênèh ana tugêl wêtêngipun
ususe akuleweran
tan ana tawa ing mimis

sawênèh binêdhil kontal
nulya tangi umangsah ngamuk malih
Ki Mandura pêrangipun
mimis kadya parada
yèn arèrèn anulya ingusap runtuh
anulya mangsah ing rana
wus parêk kalawan biting

wong Walônda kagegeran
mimis êntèk berak kinarya mimis
dènnya ngisèni kasusu
tan anganti wêwadhah
topiyone kinarya cêcidhuk tablun
wênèh sinorog ing tangan
wênèh sinorog kulambi

sampun sami binêdhilan
Ki Mandura sampun rakêt lan biting
swaraning bêdhil gumrudug
tambure gadhumbrangan
kang sinapan kadi garojogan sèwu
pêtêng kukuse sêndawa
salomprèt pating jalêrit

wong Manduran kathah pêjah
ingkang têguh prasamya wuru tai
sawênèh awak gulabud
wênèh agulagêpan
prajurite sadaya akathah wuru
wênèh mutah bulaeran
tan kobêr umangsah jurit

Pangeran Mandura sayah
undurira prasamya wuru tai
Ki Mandura mungur-mungur
sadaya mutah-mutah
pra santana kathahe kari rongpuluh
wadya cili sampun têlas
kang urip tan bisa tangi

samya banjur mring bangawan
samya adus busana dèn buwangi
prasamya asalin sampun
mulih mring pasanggrahan
Ki Mandura balanipun kathah rêmpu
pan maksih sami sudira
asêdya angrangsang malih

Walônda wus kagegeran
gêgêdhene kathah kang padha mati
kapitan papat wus lampus
lutnanipun sakawan
Alpèrèse ingkang mati kalih puluh
Kumpênine sabrêgada
kang kari sami atintrim

dandanane samya rusak
pêpangane apan uwus mèh ênting
manahira eyang-eyung
sêdya pêjah kewala
mung taine kang kinarya mimisipun
wus sêdya lêbur sadaya
nora sêdya dèn unduri

ênêngêna kang tugur anèng Jakarta
kocap Sultan Matawis
lagya siniwaka
ingadhêp pra punggawa
mangkya kocapa kariyin
Pangran Prubaya
sêmana lagi prapti

sampun seba dhumatêng sri naranata
tumulya matur aris
kawula sang nata
andika kèn lumampah
anjangkung ingkang ajurit
dhatêng Jakarta
sampun ulun lampahi

sampun karya tilar tilas gora-gora
pun Walandi atintrim
wadya jêngandika
wong pasisir sadaya
kathah rusak kathah mati
pun Baurêksa
wartinipun akanin

pun Mandura sampun ngawaki priyôngga
tumpês balanirèki
anak putunira
sampun akathah pêjah
pun Mandura ngrangsang biting
Kyai Mandura
kondure dening tai

pun Walônda obat mimise wus têlas
tai kinarya mimis
wong Mataram padha
tan tahan gandanira
manahe sampun atintrim
yèn bantonana
baris saking Matawis

pasthi bêdhahipun nagari Jakarta
ing mangke kados pundi
ing karsa sang nata
botên siyèn awona
apênêd lan wong Walandi
sri naranata
nulya ngandika aris

inggih uwa Purubaya karsaningwang
sun kon mundur kang jurit
lah ta wong Mataram
ing benjing wruhanira
ing sapungkur-pungkur mami
nak putuningwang
yèn lunga sing Matawis

wong Walônda kang atêtulung ing benjang
lèh wong gandhèk dèn aglis
lan singanagara
lah sira timbalana
kang nèng Jakarta ajurit
Si Baurêksa
uwisna padha mangkin

Si Mandura aja mulih mring Mataram
prênahna anèng Kali-
wungu dèn gonana
uwis sira mangkata
putusan wus nêmbah amit
nulya lumampah
tan kawarna ing margi

wus alayar sampun têka ing Jakarta
nulya sira apanggih
lawan Ki Mandura
anulya tinimbalan
kinèn mundura ing jurit
hi jêngandika
wontêna Lèpèntangi

Ki Mandura garjita ing manahira
angrasa lamun sisip
sigra nulya bubar
sampun anitih palwa
Baurêksa dèn suduki
kala sêmana
wong pasisir atintrim

sampun bubar wadya pasisir sadaya
Walônda aningali
langkung sukanira
sampun angrasa gêsang
wus angrasa wong Kumpêni
yèn kangjêng sultan
kang asru angalimi

pira-pira sukanira wong Walônda
wus olèh rêmbug bêcik
tan anyana mênang
dandanane wus têlas
marmane sira nusuli
maring Mataram
ngaturi bulubêkti

kawarnaa Ki Mandura sampun prapta
wontên ing Lèpèntangi
sanak putunira
langkung kawêlasarsa
saundurira ajurit
saking Jakarta
sêmana dèn babadi

wong apêrang anatas ing Butatala
ingkang sangkalanèki
Pangeran Mandura
pan sampun pinêjahan
nênggih wontên Lèpèntangi
wus ing astana
nèng Kaliwungu nênggih

tan winarna duk sêmana laminira
sang nata ing Matawis
enjang sinewaka
pêpak kang wadyabala
mantri gung-agung sumiwi
para santana
kabèh sami anangkil

angandika sang nata mring arinira
Pangeran Adipati
Silarong namanya
lah ta sira mintara
anindhihana ing jurit
wadya Mataram
adunên ing ajurit

ing Balambangan iku sira bêdhaha
lawan Pringgalayèki
iku angiringa
marang ing kakangira
wadyabala ing Matawis
sira adua
yèn ana wong nyaliwing

patènana sira gawea tontonan
lan ingsun anggawani
jêjênêng ing yuda
gandhèk pan sanakira
Padurêksa wastanèki
anake paman
Pringgalaya sumêndhi

iku iya ingong karya angganingwang
kalawan yayi adhi
basanana kakang
marang Ki Padurêksa
pan iku sêsilih mami
sun karya tingal
sisipe wong Matawis

alah uwis padha sira adandana
sêsikêp ing ajurit
lawan wêkas ingwang
yèn mênang yudanira
ing Balambangan kalindhih
lah boyongana
ajana kari siji

dina Soma adhi lah sira bubara
kang rayi awotsari
sang natagya jêngkar
sangking ing panangkilan
malêbêt ing kênyapuri
ngiring badhaya
sêlir lan para cèthi

kang asowan wus sami bubar sadaya
sampun arakit baris
wong môncanagara
pan sampun ingutusan
kinon asaosa sami
gêgamanira
sakapraboning jurit

tan kawarna lamine têka samaya
sigra miyos tinangkil
pêpak kang punggawa
mantri lan sinatriya
miwah Pangeran Dipati
Silarong prapta
kalihan lan kang rayi

kang awasta Ki Dipati Pringgalaya
sanakipun kêkalih
kang milu anglanggar
sampun pêpak sadaya
miwah ingkang para mantri
gêgamanira
ngalun-alun abaris

angandika wau Sang Nata Mataram
bubarêna kang baris
lan ta adhi poma
sira dèn aprayitna
kang rayi matur wotsari
anuli bubar
miwah kang para mantri

wus lumampah gêgaman agêng kumêrab
prapta jabaning Taji
ambèr amalatar
tan kawarna ing marga
pan sampun praptèng Kadhiri
môncanagara
wau ingkang dèn anti

Jagaraga Kaduwang lan Kamagêtan
Madiun sampun prapti
miwah Panaraga
Caruban Kartasana
Kalangbrèt lawan ing Rawi
Srêngat Balitar
sadaya sampun prapti

Garobogan Balora lawan ing Jipang
Sêsela lagi prapti
wong pasisir kiwa
kang milu angluruga
ing Lasêm lawan ing Pathi
Sidayu Tuban
Lamongan lan Garêsik

Surabaya kalawan wong ing Madura
ika kang samya kêrig
Japan Wirasaba
Pasuruan ing Malang
punika sampun prajangji
ing Pasêdhahan
pakumpulaning baris

sampun bubar saking nagari ing Daha
datan kawarnèng margi
praptèng Pasuruan
sampun atatan-tatan
wong pasisir sampun prapti
môncanagara
sampun apêpêk baris

sampun bubar gêgaman praptèng lumajang
nanging maksih lumaris
mapan sampun prapta
watêsing Balambangan
arêrêb anata baris
sampun kawarta
misuwuring wong Bali

Balambangan agègèr dina puyêngan
wus putusan lumaris
maring Bali ika
pan sampun binantonan
wong Bali kang bêcik-bêcik
kang tau tatag
angalahkên nagari

gêgêdhene kêkalih nênggih winarna
wastane kang sawiji
Dewajalêngkara
wastane kang satunggal
pun dewagung wastanèki
sami prakosa
dêdêgnyagêng ainggil

prajurite Panji Balèlèng wastanya
Ki Panji Macankuning
pamuknya akathah
ika datan kawarna
ing Balambangan wus prapti
atatan-tatan
sami atata baris

Ki Dipati Balambangan kawarnaa
putranipun kêkalih
wasta Ki Mas Kêmbar
kinèn atunggu pura
wus bubar saking nagari
pan sampun prapta
tapêl watês paminggir

sampun pêthuk sami awangwang winawang
kalawan wong Matawis
pan sami prayitna
sami nata gêgaman
prajurite amiranti
bêdhil pinasang
obat kalawan mimis

ingkang dadi gêgunungan miwah dhadha
Pangeran Adipati
Silarong punika
kang kinarya pangarsa
sèwu numbakanyar nênggih
sami prakosa
wong Bagêlèn prajurit

wong bumija kang ana pangawat kiwa
ingkang dados têtindhih
Pangran Pringgalaya
muwah wadya Mataram
barise sampun pinalih
samya atata
miwah wadya pasisir

anèng kiwa kang têngên môncanagara
wong Bali sampun prapti
lan wong Balambangan
sampun ayun-ayunan
wong Mataram lan wong Bali
têngara gumrah
rame bêdhil-binêdhil

wong Mataram atarap sami asila
arsa angantêp jurit
dangu bêbêdhilan
wong Bali kathah pêjah
prajurite angawaki
sigra narajang
sakathahe wong Bali

ting barêkik wong Bali sarya marangkang
anut kukusing bêdhil
wong ing Balambangan
tulup angagêm upas
prasamya anakêr wani
têmpuhing yuda
lwir ombak nêmpuh ardi

lindhu awor kang yuda wus along pêjah
pangamuke wong Bali
lwir banthèng kabranan
kadi sima ambabal
kalangkung angigit-igit
wadya Mataram
prayitna anadhahi

lêmbing tulup pasêr tiba kadi udan
wong Mataram kèh mati
sigra anarajang
angawaki priyôngga
pangamuke ngobat-abit
para santana
sadaya aningali

Adipati Pringgalaya wus uninga
yèn kang raka ajurit
Radèn Padurêksa
anulya tinulungan
sigra mangsah tanasaris
para santana
sadaya angawaki

wong Mataran tandange angamuk rampak
bêndhenira anitir
gong maguru gôngsa
têtêg karya butala
gumrudug swaraning bêdhil
swaraning surak
kadi rubuh kang langit

wus atêmpuh wong Balambangan kèh pêjah
wong Bali akèh mati
miwah wong Mataram
akèh mati ingupas
pasêr giyu lir garimis
wadya Mataram
kèh bingung nora eling

pangamuke wong Bagêlèn kadi setan
wong Bali kadi bêlis
wong Bali kèh pêjah
kari panjang tumbaknya
gêgaman ganjur pakolih
yèn putung ika
pinancal landhêp malih

pan wong Balambangan akèh ingkang pêjah
pêrangira kalindhih
pan sami lumajar
angungsi pamondhokan
sampun sinapih ing wêngi
wadya Mataram
kaburu samya bali

Jêng Pangeran Silarong angling tumingal
balane akèh mati
kêna dening upas
nulya sira tumêdhak
kang mati dipun sepaki
waras waluya
kang kêna tumbak mimis

ênêngêna wontên ta ingkang kocapa
sêntana ing Matawis
anênggih kang putra
Pangeran Pringgalaya
kalangkung dados wawêri
anèng Mataram
lampahe amêmaling

wastanipun Rahadèn Wôngsakartika
dados maling asêkti
karyane ajinah
lan matèni têtiyang
kalangkung dadi wawêri
wadya Mataram
tan ana ingkang wani

milanipun binucal mring Pasuruan
Dyan Wôngsakartikèki
ana ing Mataram
angrêrusuhi jaman
pan sampun miyarsa warti
yèn rayinira
kalih tumut ajurit

nulya mangkat anusul mring pabarisan
anjujug ingkang rayi
panggih lan rinira
Rahadèn Padurêksa
uninga nulya ngabêkti
datan anyana
kakang kapanggih ngriki

kakangira aris dènira angucap
ingsun atakon yayi
paran juritira
kang rayi saurira
kawalahên ing ajurit
wadya Mataram
akathah ingkang mati

yèn mêngkono yayi ing karsa manira
ingsun milu ajurit
sokur sun matia
ajawèt anèng donya
awirang ingsun ningali
ing sanak ingwang
santana ing Matawis

angur ingsun matia anèng paprangan
sun angukke ing wêngi
yayi mungsuhira
Bali lan Balambangan
dening sira sun bubuhi
lamun rahira
sira ngamuka yayi

sampun rêmbug kang rayi lawan kang raka
ingkang raka apamit
kang rayi turira
kula botên tumuta
kang raka lingira wêngis
lah yayi aja
dudu sabanya yayi

pan wus mangkat Rahadèn Wôngsakartika
sampun prapta ing biting
nulya linumpatan
wus malêbêt samana
anulya dèn amuk wani
wong Balambangan
gègèripun sawêngi

apuyêngan wong jro biting salin tumbak
lawan batur pribadi
wong Bali kwèh pêjah
miwah wong Balambangan
kang ngamuk datan kaèksi
bangun raina
anulya dèn unduri

nanging maksih agègèr taha-tinaha
malah tumêkèng enjing
pan sampun raina
nuli nata gêgaman
akarsa apulih gêtih
liwung ing nala
bature akèh mati

sigra mangsah wong Mataram wus uninga
apan sampun miranti
nulya têmpuh ing prang
wong Bali lan wong Jawa
bêdhilira sarêng muni
lwir pendah gêlap
bêdhil gêng-agêng muni

lêbu mlêtuk malêdhug wanara galak
bumi agonjang-ganjing
Radèn Padurêksa
angamuk mring payudan
pangamuke ngobat-abit
numbak anigas
wangke sungsun atindhih

mayid Bali lan mayid ing Balambangan
lan mayid ing Matawis
pan tumpang-tinumpang
wong aprang kathah pêjah
wong Balambangan wus miris
tatane rusak
wus bubar bosah-basih

Radèn Padurêksa tandhange lir yêksa
sinosog ing wong Bali
pan ora rinasa
lwir pendah panjang putra
sinosog ing roning pari
wong Balambangan
pêrange wus kalindhih

lir andaka tandange Ki Padurêksa
sira akuthah gêtih
panganggene basah
wong Bali sampun bubar
ya ta kasaput ing wêngi
mundur kang yuda
sakèhe wong Matawis

wong kabalèn Balambangan sampun susah
manahira atintrim
prang raina kalah
kathah longkang apêjah
yèn wêngi dipun amuki
akathah pêjah
gègèr sawêngi-wêngi

kang anama Rahadèn Wôngsakartika
pangamuke ing wêngi
Radèn Padurêksa
pangamuke raina
mila wong Bali atintrim
wong Balambangan
pan sami anglolosi

prajurite sêmana akathah pêjah
gêgêdhene wus mati
iya kalih pisan
wong Bali sampun têlas
kang urip pan sami mulih
wong Balambangan
bubarira ing wêngi

wus raina wong Mataram pan tumingal
yèn wus bubar kang baris
nulya atêngara
angajak ngrangsang kutha
karsane ambêboyongi
sampun lumampah
wong cili jêjarahi

Ki Mas Kêmbar samana sampun kapêndhak
anulya dèn cêkêli
pan sampun binasta
wong cili binêdholan
wong dalêm wus dèn boyongi
yèn ana bôngga
wasisan dèn patèni

Balambangan sadaya ngungsi mring arga
ajar kang dipun ungsi
wastaning kang ajar
Ajar Salokantara
wong Mataram kang nututi
akathah pêjah
dèn amuk tan apulih

pan wus katur mring Pangeran Silarongan
sigra kinèn ngunggahi
kang para prawira
anulya ingunggahan
samya angambat manginggil
wong Balambangan
pan sampun dèn tumbaki

kae Ajar Salokantara kapêndhak
nulya cinêkêl wani
pan sampun binêkta
marang ing pasanggrahan
ingaturakên ing gusti
Ajar Saloka
jêjêr tan arsa linggih

Adipati Pringgalaya panasbaran
ki ajar dèn parani
jiniglong angrêmpah
ajar sampun asila
Ki Pringgalaya linirik
yèn angucapa
wong iki liwat lêwih

Jêng Pangeran Silarong asru ngandika
lah sira ki wawasi
dahwèn lakunira
angukuhi ing mêngsah
mêngko sira sun patèni
ajar angucap
pan ora sun gingsiri

taha ingsun atapa salah wêweka
apan ingsun dèn ungsi
amapag ing pêrang
pan karsane priyôngga
dening sun tumêkèng pati
môngsa bakala
wus karsa Hyang Pramèsthi

mapan ingsun benjang amalês ing sira
yèn ana ratu lêwih
gèthèk bau kiwa
iku sira antia
adipati asru angling
kacarewedan
anulya dèn patèni

kae Ajar Salokantara wus pêjah
jisime tan kaèksi
samya kagawokan
sakèhe wong Mataram
Dipati Silarong angling
akèn têngara
bubarêna kang baris

Balambangan lanang wadon binoyongan
siji tan ana kari
miwah Ki Mas Kêmbar
binêkta mring Mataram
saksana bubar kang baris
wong bêboyongan
linampahakên dhingin

tan tinutur lêlampahan ing carita
sampun praptèng Matawis
prasamya aseba
dhatêng ing pagêlaran
sri bupati sampun mijil
prapta sadaya
kang rayi awotsari

sampun katur sapolahira ayuda
dhatêng sri narapati
alah ta apatya
Ki Kêmbar uculana
mêsakakên bocah cili
pan milu lapa
ki patih awotsari

ulihêna mring nagara Balambangan
ngayumana kang kari
nandhanga upata
yèn balila maringwang
aywa anêmua bêcik
wus ingupatan
ingatêrakên mulih

sigra bubar sri narendra sinewaka
kandhêg ing srimanganti
gandhèk Saradula
tinimbalan wus prapta
anulya dipun takèni
polahing yuda
sadaya dipun titik

Saradula matur sarwi atur sêmbah
kawula nuhun gusti
pan rayi paduka
tangkêpipun awignya
sarêng rusak ing ajurit
Ki Padurêksa
angawaki pribadi

pangamuke lir mong datan antuk môngsa
braja tan anêdhasi
wong Bali kapêdhak
wontên sadulurira
kang mangsah ngamuk ing wêngi
Wôngsakartika
wastanipun anênggih

pan karuhun putranipun Pringgalaya
ingkang dados wawêri
pan paduka bucal
dhatêng ing Pasêdhahan
punika ingkang ajurit
wong Balambangan
kawonipun ing wêngi

Saradula têlas ature sadaya
bubar sri narapati
mantuk angadhatyan
tan winarna ing polah
sampun ing alami-lami
wus dina Soma
sang nata sigra mijil

wus angrasuk kampuh sri bupati
abusana kaot
wus apaès lwir Parta baguse
sing wong mulat padha lênglêng brangti
duk miyos tinangkil
upacara mêthuk

wus lumampah ngarsaning nrêpati
sarat tan paidon
prangmadani anjrah pawohane
poh jênggi capuri sawunggaling
banyak dhalang kari
kandhaga sumusul

horêg kabèh sagung ingkang nangkil
sadaya samyanon
sri narendra ing kabusanane
angluwihi sagunging anangkil
sakwèhing pra mantri
jrih mulat tumungkul

yyan anaa wadya nyênyamani
busananing katong
gya kinèn mundura ring kancane
sarya liningan tan wruh prayogi
undurnya aririh
prasamya lumayu

wus asalin gya wangsul anangkil
warnanên sang katong
wus pinarêk ing singangsanane
asung cipta mring sakèhing mantri
sakèh mantri ajrih
alungguh tumungkul

datan ana swarane kumricik
miwah kang kêkayon
datan ana obah sakathahe
sakèh pêksi tan ana kumlisik
kêmasan lan gêndhing
myang kang manuk êngkuk

amung puniku kapirsa muni
pinirsa dening wong
langkung rêsmi kapirsa swarane
wus adangu sira sri bupati
dènira tinangkil
ngandika sang prabu

amariksa kanthining ajurit
Balambangan kang wong
sapa ingkang amojok jurite
samya matur sakathahing mantri
anênggih rumiyin
kang rosa prangipun

anadhahi pangamuke Bali
jêjênêng sang katong
Padurêksa punika wastane
wontên sadhèrèkipun satunggil
angamuk ing wêngi
langkung sêktinipun

pun Wôngsakartika wastanèki
ngandika sang katong
iku sapa mêngkono arane
dening ingsun durung wruh ing uni
sigra awotsari
kang dinangu matur

nênggih nakipud paman Sang Aji
Pringgalaya Katong
ingkang dumadya wêwêri rajèng
ing ngriki nguni kang lampah maling
katur ing sang aji
karuhun tinundhung

angandika sang sri narapati
wong sêsanak anom
lamun ora nana pakewuhe
anglampahi lara lawan pati
yèn ana ajurit
iku kang angamuk

alah timbalana dèn agêlis
sebaa maringong
lan si adhi Padurêksa mangke
iku ngong jungjung Ki Adipati
Têpasana adhi
iku lungguhipun

ajajara lan santana mami
sèwu kang lêlunggoh
pra santana angèstrèni kabèh
sigra jêngkar sang nata tinangkil
malêbêt jro puri
para graha mêthuk

tan kawarna laminya ing mangkin
midhangêt sang katong
ing Sumêdhang Ukur pambalike
langkung dukane sri narapati
wus mijil tinangkil
wadyagung supênuh

para mantri wus angudanèni
yèn duka sang katong
mukanira konjêm siti kabèh
langkung ajrih mulat ing nrêpati
tan ana kumlisik
prasamya tumungkul

èsmu duka sang nata derangling
dhatêng wadyanya wong
ing Sumêdhang ing Ukur wartane
kang katur mring sun mêngko ambalik
gêcêkên tumuli
lan nagara Ngukur

Si Tumênggung Singaranu aglis
lan sabalanya wong
lurugana ing Ukur dèn age
lah tumpêsên sakathahing janmi
sok lananga ugi
ajana kang kantun

wong bumija iridên dèn aglis
numbakanyar kang wong
lan wong sèwu iku sakancane
iya adunên kabèh ajurit
lawan wong pasisir
milua anglurug

para mantri kang kinon wotsari
ngandika sang katong
lamun kalah wong Ukurjurite
lah tumpêsên ajana kang kari
kang kinon wotsari
sigra nêmbah mundur

wus lumampah sakathahing mantri
wong Bagêlèn kulon
wong bumija mêtu nagarane
wong pasisir sampun dèn utusi
prasamya ajangji
Banyumas akumpul

tan kawarna pan sampun apanggih
gêgaman agolong
ing Banyumas gon akumpul kabèh
wus arêmbug bubar para mantri
tan kawarnèng margi
wus prapta ing Ukur

wong pasisir êlor dèn barisi
wong Banyumas kulon
wong Bagêlèn kidul ing barise
wong bumija wetan dèn barisi
wus atêmu jurit
kuthanê kinêpung

wong desane samya dèn boyongi
ingkang lanang wadon
pinatenan têka ing rarene
arsa angamuk boya kawawi
wong jro kutha tintrim
malih sami kuru

wus arêmbug sawong ing Matawis
ngrangsang kutha katong
miwah para bupati sakèhe
sigra akèn atêngara aglis
gêgaman wus mijil
sarêng angkatipun

wong jro pura kathah sami nangis
gègèr jaba amor
bupatine wus mênthil atine
prajurite tan kêna tinari
wus angrasa mati
budinipun tanggung

wong Mataram samya anglêbêti
wong kutha areyon
ingkang wani tan rêmbug ature
sigra mangsah anêmpuh gya mati
sigra anglêbêti
wong kutha tinumpu

Adipati Sumêdhang wus kêni
binasta dènnya wong
wong wadone wus binoyong kabèh
gêdhe cili datan ana kari
wus ginawa mijil
tangisira umyung

wong ing Ukur ingkang dèn patèni
cacah sèwu kang wong
sampun bubar sadaya barise
tan kawarna lampahirèng margi
wus praptèng Matawis
matur ing sang prabu

yèn ing Ukur sampun kalah jurit
wongipun kaboyong
sampun tumpês kabèh wong lanang
langkung suka de sri narapati
tan winarnèng kawi
anênggih winuwus

kala kangjêng sultan acangkrami
midêr-midêr kêbon
saampilan tlêmpak landheyane
wrêgu kabêkta dera wadyèstri
asring nèng kêboning
bêburon wanagung

sapraptaning kêkêbonan asri
jêng sultan amanggoh
kidang jalêr kalangkung galake
iku kalangênaning nrêpati
kidang amulat ing
sultan gya anêmpuh

kangjêng sultan wus prayitna wèsthi
ampilan ginayoh
wus ingagêm nglêmpak ing astane
kidang nandêr sultan ananggoni
andhêman ngênèni
rahing kidang nêmbur

nanging kidang asru pambandrênging
panêmpuhing katong
tlêmpak wrêgu sangêt mantêlunge
karana kidang prapta ing ngarsi
malah sultan kongsi
kagayor kang pupu

nanging datan karaos ing wêntis
panggayoring buron
kangjêng sultan dahat atêguhe
dadya tan pasah wêntis tan busik
wusing kidang mati
sultan ngandikarum

iya sakèhe nak putu mami
ing sawuriningong
aywa ana nganggo landheyane
wrêgu iku apan nêniwasi
sigêgên ling aji
dyan malih winuwus

kangjêng sultan jênêngira aji
kadhatone roro
ing sagara kidul satunggale
Nyai Kidul kagarwa nrêpati
mila sri bupati
kalih puranipun

Nyai Kidul mapan iku pêri
parayangan kang wong
nora suka pan dudu jatine
mapan mijil saking manusèki
putraning nrêpati
ingkang asêsunu

duk kapanggih putra ingkang brangti
sarêng mulat kang wong
sarêng korut putra lan putrine
saking karsaning Hyang Kang Linêwih
rasanya anunggil
dadya Nyai Kidul

kangjêng sultan arsa acangkrami
bubar sing kadhaton
Pamantingan samana jujuge
sampun prapta têpining jaladri
sakathahing pêri
prasamya amêthuk

Nyai Rara pan sampun lumaris
amêthuk sang katong
êjim pêri padha ngiring kabèh
anampani caratan nêrpati
sang nata kinanti
dening Nyai Kidul

upacara sang aprabu
tinampanan dening pêri
sawarnaning upacara
pêri ingkang anampani
manungsa datan uninga
gêgawan yyan dèn gêntèni

sadaya samya gêgêtun
kawarnaa sri bupati
lumampah kêkanthèn asta
sampun angambah jaladri
kadya angambah dharatan
sakêdhap datan kaèksi

nanging wadyabala agung
atembak anèng pasisir
pan pasisir Pamantingan
prasamya angati-ati
kawarnaa sri narendra
wus anèng madyèng jaladri

prapta ing kadhaton sampun
alun-alune arêsmi
pancaksujine têmbaga
galedheganipun wêsi
botrawi angapit lawang
binatur sela candhani

pêpêthetan pinggiripun
sêkare tulya angrawit
sêkare awarna-warna
palagumantung andadi
samya ngêmohi sadaya
sawênèh kêmbang apêntil

sri narendra nulya laju
kandhêg ing witana asri
siniwi ing parayangan
bangsal pangrawitnya adi
sasoka samya têmbaga
sirapnya salaka putih

binatur rata parunggu
ing luhur salaka putih
witananya pangunggahan
samya kancana kinardi
pinatik ing nawa rêtna
lêluhure sutra putih

cêploknya kancana wungu
pinatik ing rêtna adi
kadi thathit aliwêran
dinulu lwir lintang ngalih
palataran sinêbaran
sêsotya kang alit-alit

Nyai Rara aris matur
dhatêng kang raka nrêpati
sultan paduka katuran
pinarak sajroning puri
sri narendra sigra bubar
sampun jêngkar ing sitinggil

kangjêng sultan sigra laju
wus rawuh ing dalêm puri
sampun prapta ing kadhatyan
pinarêk ing kanthil rukmi
Nyai Rara tan atêbah
alinggihira sumandhing

pasrean kumêndhung-kêndhung
pinalisiran cawêni
cinêplok ing nawa rêtna
pinggir kinarya kêkitir
rênyêp-rênyêp kadi lintang
anglir kaswargan angalih

sultan minggah ing jinêmrum
Ni Rara tansah kinanthi
sampun praptèng pasarean
saksana samya aguling
tutug dènnya sacumbana
wus bêdhah kutha ing Mêsir

Nyai Kidul nulya matur
dhatêng kang raka nrêpati
kawula atur uninga
ing mangke kawula gusti
mèh puput jênêngandika
wontên karsaning Hyang Widi

amung kantun kalih taun
jêngandika yèn suwawi
ngaliha saking Mataram
atilara bala mantri
putra kalawan santana
miwah garwa sri bupati

pasthi sampeyan pukulun
apan botên mati-mati
tumêka ing akir jaman
gumujêng sri narapati
kamangkara sira mirah
dènira asih ing mami

kaya ngapa mirah ingsun
yèn kalakona angalih
dening saking marmanira
alah iya ingsun yayi
kaya ngapa yèn ngaliha
saking nagara Matawis

sakwèhing lêluhur ingsun
pinêthèk anèng Matawis
wong Jawa yutan awêndran
sêbute duk maksih urip
pan ingsun jatining janma
pasthine kalamun mati

sakathahe kang tumuwuh
iku mijil saking janmi
êjim pêri parayangan
miwah setan lawan eblis
tan padha lawan manusa
sakathahe kang kumêlip

amiyarsa Nyai Kidul
ing pangandika nrêpati
akèh karasa ing nala
sumungkêm sarwi anangis
angrasa yèn ta bênêran
datan bisa anauri

sang dyah nangis pangkonipun
sêsambate ngasih-asih
umatur dhatêng kang raka
dhuh kakang Sultan Matawis
kawula gusti nênêdha
dadèkêna janma malih

jêngandika ratu agung
trus ing tingal tur asêkti
kasusra ing tanah Jawa
yèn andika ratu adi
pangruwat salwir tumitah
tan ana angkêr asungil

panjênêngan sang aprabu
apan sampun dèn idini
saking nagara ing Mêkah
ing Jawa tan ana tandhing
jumênêng Sultan Mataram
para ratu sami ngabdi

dika ruwat awak ingsun
pan kula angsal ing janmi
sri narendra angandika
dhuh anggèr pan ora kêni
wus pasthi karsaning Suksma
datan kêna owah gingsir

dening sira lamun tuhu
angsal ing sujalma dhingin
ing benjang ari kiyamat
sira anunggal lan mami
sang dyah anangis kewala
sêsambate amlasasih

sang dyah sangêt tangisipun
sumungkêm pangkon nêrpati
sarwi anyêkêli asta
dhuh kakang sultan dèn aglis
ruwatên sariraningwang
kapingin dadia janmi

sang nata aglis anulung
anêndhal cindhe sumampir
sang dyah pan sampun ingêmban
rinungrum angarih-arih
binêkta maring paprêman
ngidêrakên sarwa sari

têtamanan sri anglangut
bêbatur salaka putih
binacingah ing kancana
jêmbanganira ngidêri
binatur salaka pêthak
gêdhah biru gêdhah abrit

lwir kaswargan yèn dinulu
warnane kang taman asri
warnanên sri naranata
kalangkung wêlas ing galih
kang rayi ingaras-aras
tan pêgat dèn pituturi

sang dyah ayu sampun lipur
anulya kondur sang aji
pinarêk bale kancana
tinatrapan ing rêtnadi
tinurut ing nawa rêtna
pinggire rinaja wardi

warnane pating palancur
sampun pinarêk sarimbit
sang dyah tansah lêliyangan
mring raka Sultan Matawis
sang rara ayu amucang
kang raka angaras pipi

ingaras-aras lumintu
sang dyah ayu kongah-kangih
mèsêm sarya angandika
mring raka Sultan Matawis
kawula matur sang nata
angaturana prayogi

mapan dhuwung sang aprabu
wasiyat inggih kêkalih
punika atur kawula
kabucala salah siji
kawula kang rumêksaa
sampun angèwêd-èwêdi

yèn paduka sampun surud
pasthi punika winaris
têmah dados rêrêbatan
wontên narendra kêkalih
dadya èwêd wong Mataram
wêkasan atêmah jurit

angandika sang aulun
iya bênêr sira yayi
pemutira mara ringwang
besuk sun bucal satunggil
sira mas kang nampanana
Si Sangkêlat kêris mami

lah kantuna jiwaningsun
manira akarsa mulih
pan inganti wadyaningwang
ana pinggir ing pasisir
sang dyah rara awotsêkar
kawula tumut sang aji

yèn sampeyan sampun rawuh
ing kadhaton ing Matawis
kawula inggih mantuka
ing samadyaning jaladri
sang nata ngaras ing garwa
lah ta payo nimas yayi

sang dyah akêkanthèn sampun
asta kalawan sang aji
êjim pêri parayangan
sadaya samya angiring
sarwi ambêkta ampilan
yèn tinon kalangkung asri

sang nata nulya lumaju
angambah sirèng jaladri
kadi angambah dharatan
ombak agêng anèng ngarsi
lesus agêng pôncawora
samya lumampah ing ngarsi

wong Mataram sampun wêruh
watêke ingkang kariyin
barat agêng pôncawora
pasthi rawuh sri bupati
pan sampun saos sadaya
miwah wadya kang angampil

sang nata sampun kadulu
miwah upacara adi
kang bêkta datan katingal
pan sampun prapta ing pinggir
sampun sami tinampanan
kadya lumampah pribadi

anulya sira sang prabu
garbonge kang dèn titihi
kalihan kang Nyai Rara
nanging tan ana udani
lampahira rêreyongan
dinulu langkung arêsmi

datan kawarna ing ênu
sampun rawuh ing nagari
sang dyah rara pêpamitan
kakang kawula yèn mulih
sang nata angaras-aras
ingsun tilarana yayi

gantènira jiwaningsun
sun karya panamur wingit
sang dyah jiwit sarya ngucap
dhuh lamis têmên wong iki
sêsampunira amucang
gantèn katur saking lathi

tinampan waja sang prabu
ingaras awanti-wanti
sang ayu nulya lumampah
mèsêm sarwi nolah-nolih
sang nata anut ing tingal
wus lêpas dènnya lumaris

sigra ngadhaton sang prabu
pinêthuk ing para rabi
sampun praptèng dalêm pura
wong ing jro samya anangkil
sang nata sampun pinarak
dene sakèh para rabi

tan kawarna lamènipun
mangkana sri narapati
apan sampun apêputra
sininggih jalu kêkalih
ingkang sêpuh rajaputra
pan sampun amawi krami

Surabaya putranipun
kang anama Ratu Pêkik
ingkang anom rajaputra
anama Radèn Mas Alit
datan kawarna laminya
mangkana sri narapati

wus tutug sêmayanipun
sampun jangkêp kalih warsi
anulya gêrah sang nata
ingadhêp ing para rabi
sang nata aris ngandika
akèh nimbali ing mantri

Tumênggung Wiragunèku
tinimbalan praptèng ngarsi
sang nata aris ngandika
lah ta kêris ingsun iki
buwangên maring sagara
aja angewuh-ewuhi

lamun ingsun têkèng surud
ajana ratu kêkalih
yèn mêksih roro wasiyat
pasthi iku dipun waris
dhuwung ingsun Si Sangkêlat
labuhên anèng jaladri

Wiraguna tampi dhuwung
anulya sira lumaris
datan kawarna ing marga
prapta têpining jaladri
wontên alun agêng prapta
punika ingkang nampèni

dhuwung pan sampun linabuh
Ki Wiraguna wus mulih
sampun prapta ing kadhatyan
wus katur dhatêng sang aji
sang nata aris ngandika
lahundangên putra mami

lawan sanak-sanak ingsun
kang kinon nêmbah lumaris
ingkang putra tinimbalan
Pangeran Purubayèki
wus prapta ngarsa sang nata
dèn awe dening sang aji

angandika sang aulun
lah kakang manira iki
prapta ing dina wêkasan
sihing Hyang maringsun iki
lah kakang wêkas manira
dèn apênêd-pênêd kari

Pangran Purubaya matur
sintên kang yogya gumanti
kangjêng sultan aris mojar
kakang karsanipun mangkin
putraningsun kae Arya
Mataram ingkang gêntèni

dening putraningsun sêpuh
layak jumênêng nrêpati
dening arine Ki Jaka
punika milua mukti
sang nata sampun mamêkas
gurnita swara nauri

gunung Marapi gumlêdhug
miwah swaraning jaladri
sarta barat lan ampuhan
saha udan riwis-riwis
sang nata sampun sinundhang
sigra mapad sri bupati

kang tangis umyang gumuruh
graha lawan para sêlir
wong dalêm samya karuna
sêsambate amlasasih
kang putra kalih karuna
sarwi sira anungkêmi

jro pura swaranya umyung
gègèr wadya ing Matawis
wong ciline apuyêngan
kawarnaa sri bupati
kang layon wus siniraman
anulya dipun ulêsi

nulya sinalatkên sampun
layon wus munggwing ing kathil
anulya agya binêkta
pinikul ing para modin
kang garwa sami karuna
miwah ingkang para sêlir

sampun miyos ingkadhatun
binêkta dhatêng Magiri
pan sampun prapta ing arga
layon sang nata wus manjing
ing kaluwat lêlandhakan
apan sampun dèn urugi

kaum maca donga sampun
anulya prasamya mulih
garwa kalawan santana
miwah ingkang para mantri
prasamya kawêlasarsa
sinambêr ing dhandhanggêndhis

kala sêmana dèn sêngkalani
bujôngga manggih wisiking nata
poma èngêtêna kabèh
wadya pan sampun rawuh
ing pasowan atata linggih
pêpak wadya Mataram
anèng alun-alun
pan sami arêrêmbagan
kang jumênêng narendra anèng Matawis
mantri pêpak sadaya

kawarnaa sira Adipati
Purubaya wus anèng paseban
alinggih ing paglarane
pangandikanirasru
wong Mataran wruhanirèki
nagara ing Mataram
ingsun kang jêjuluk
nora nanane sang nata
iya ingsun kang parentah ing Matawis
sapa ingkang malanga

têkakêna karosanirèki
sakathahe santana Mataram
ingsun mungsuhira mangke
pra santana tumungkul
pra dipati prasamya ajrih
mantri wêdi sadaya
tan ana kang purun
mring Pangeran Purubaya
samya anut tan ana sawalèng budi
datan lêngganèng karsa

Adipati Purubaya angling
ingkang putra anulwa ingangkat
Pangran Arya Matarame
lininggihakên sampun
ing dhêdhampar gadhing rinukmi
kasur babut sinulam
lininggihan sampun
Jêng Pangeran Purubaya
sigra lèngsèr pinarak lan pra dipati
kagyat para santana

sakathahe mantri ing Matawis
nora nyana Pangeran Prubaya
mêngko karêpe sêmene
dadya sangsaya katut
sakathahe mantri Matawis
samya ngangkat sadaya
tan ana kang nyandhung
para santana sadaya
tuwa anom sampun sami angèstrèni
dhatêng sri naranata

Dhatuk Sarip miwah para aji
pandhita angèstrèni sadaya
pangulu lawan kêtibe
donganipun jumurung
yèn Pangeran Arya Matawis
jumênêng ing Mataram
amêngku kadhatun
jumênêng Kangjêng Susunan
Amangkurat Senapati tanah Jawi
jêjuluk Ngabdulrahman

Sayidin Anata ing Agami
wong Mataram pan atrêp sadaya
miwah pra dipati kabèh
môncanagara takut
wong pasisir prasamya ajrih
tan winarna laminya
dènnya madêg ratu
ing Mataram Bangunkarta
wus kasusra ing tanah sabrang nrêpati
ratu tanpa sisihan

tan winarna lamine ing mangkin
sri narendra arsa sinewaka
ing dina Soma mangsane
upacara wus mêtu
sri bupati anulya mijil
ginrêbêg ing badhaya
kyèhnya pitung lajur
sami lumampah ing ngarsa
samya ngampil upacaranira asri
kuthuk lawan lantaran

kêkayu mas lawan sawunggaling
kacapuri gandhèk anèng ngarsa
ardawalika jajare
waos ampilanipun
samya ngapit ing kanan kèri
pêdhang lawan sarampang
parêk lan sang prabu
magêrsarine akapang
towok tulup panah pêdhang tamèng tamsir
amyang kang tumbak sulam

priyantaka munggwèng ngarsa têbih
saragêni ajajar atarap
kang kôndha ngapit margane
sang prabu wus tumurun
ing sitinggil lampahnya aris
dhatêng bangsal witana
pagêlaranipun
wus pinarêk ing dhêdhampar
sri narendra citranya tuhu apêkik
watêk prabu taruna

cahyanira sang nata nêlahi
warnanira lwir pendah sasôngka
mêntas kagrahanan trange
riyêm-riyêm asêmu
cahya wêning lwir mas sinangling
lir Hyanghyang Kamajaya
sêdhênge tumurun
saking swarga maring donya
wong Mataram sangsaya awêdi asih
mring Prabu Amangkurat

kang aseba ngapit kanan kèri
wong kapêdhak ing wuri sang nata
gêdhong lan pamajêgane
lwir na kapêdhak agung
jagabaya ing kanan kèri
sisih wong sangkragnyana
pinilih sumambung
kartiyasa wisamarta
lan wong magang yudamênggala anangkil
katanggung jajarira

wirabraja aseba asisih
brajanala lawan patrayuda
kanoman ika jajare
gandhèk seba ing ngayun
mantri anom rada kapering
lawan wong ing nagara
sisih martalulut
margasa gowong ajajar
suranata kapering rada kawuri
niyaga wingking wetan

myang wong gamêl nèng ngarsa kapering
pan punika anangkil sadaya
prabupati ngarsa kabèh
santana sêpuh-sêpuh
Jêng Pangeran Purubayèki
Pangran Silarong ika
jajare alungguh
lan Pangeran Pringgalaya
Têpèngsara Prawirataruna nangkil
Pangeran Martapura

adipati ing Pugêr anangkil
jajarira Pangeran Balitar
Dipati Mangkubumine
lan Wiramênggalèku
Têpasana Sebajayèki
lawan Kusumayuda
Dêmang Malangipun
lan Radèn Wiranêgara
Wirasari lawan Radèn Wiramantri
Radèn Wiradipura

pan punika santana nrêpati
pan akathah ingkang kalangkungan
saking cupête budine
Tumênggung Singaranu
kang sumambung santana aji
sadaya pan jajarnya
pêpêkan supênuh
numbakanyar sinambungan
wong pasisir sadaya samya anangkil
miwah môncanagara

ingkang sadhèrèk sri narapati
Jêng Pangeran Arya wastanira
Danupaya pamomonge
ajêjuluk Tumênggung
Jêng Pangeran Arya anênggih
dawêg kumala-kala
ika wayahipun
nanging dèrèng mawi krama
pan wus nangkil munggwèng ngarsane nrêpati
jajar lawan santana

angandika sang sri narapati
hèh sakèhe wong ingsun Mataram
padha anyithaka kabèh
ing mangke karsaningsun
kutha Karta ingsun alihi
akarya kutha bata
Palèrèd ta ingsun
satilase kangjêng rama
datan purun ingsun arsa sun ingsêri
karya yasa priyôngga

lan maninge ingsun mirsa warti
Balambangan ing mêngko rinêbat
marang wong Bali wartane
iya Si Tawangalun
wus angidhêp maring wong Bali
lah uwa Purubaya
dika kula tantun
kadipundi karsandika
botên pantês yèn lampahana tumuli
uwa dika pikira

Jêng Pangeran Purubaya angling
yèn suwawi dawêg linampahan
kinawonakên jurite
lamun kawon kinêlun
binoyongan ajana kari
môngsa wande punika
anggèr dados mungsuh
sri narendra angandika
sapa sintên uwa yogyane tinuding
anglurug Balambangan

Adipati Purubaya angling
botên kenging kawula matura
langkung karsa nah ing anggèr
angandika sang prabu
lah ta Wiraguna sirèki
sira padandanana
sira sun kon nglurug
Si Tumênggung Danupaya
rowangira angirida wong Matawis
lah wong môncanagara

lah Tumênggung Mataram sirèki
angirida pasisir sadaya
mêtua nglaut jurite
nanging ta putraningsun
Ki Dipati Sampang sirèki
aja milu ayuda
iku karsaningsun
nanging ta sira tuduha
para mantri sapa ta ingkang prayogi
matur Dipati Sampang

sampun jêngkar sang nata tinangkil
sampun malêbêt ing dhatulaya
warnanên para mantrine
Tumênggung Singaranu
angundhangi ing wong Matawis
padha sira nyithaka
Palèrèd gènipun
sampun anyithak sadaya
kawarnaa Tumênggung Wiragunèki
sampun sami adandan

miwah pasisir môncanagari
ingutusan kinèn asaosa
wus ajangji patêmone
Ki Wiraguna sampun
sakancane anuhun pamit
nanging tan winiyosan
dening sang aprabu
pan kinon bubar kewala
sigra bubar Tumênggung Wiragunèki
Tumênggung Danupaya

sakancane pan sampun lumaris
Tumênggung Wiraguna samana
Ki Danupaya rowange
dening kyai tumênggung
ing Mataram maring pasisir
kinèn anjênêngana
kang ajaga nglaut
wadya pasisir sadaya
nanging Adipati Sampang tan umiring
maksih anèng Mataram

tan winarna laminya ing mangkin
kang anglurug datan cinarita
sang nata pan sampun akèh
akarya bata sampun
wong Mataram anambut kardi
ênêngêna sêmana
agênti winuwus
Pangeran Arya winarna
duk pinarêk ing dalêmira siniwi
Tumênggung Pasingsingan

marêk dhatêng pangeran aryadi
anakira aran Agrayuda
amung punika rowange
Kya Pasingsingan matur
kados pundi sampeyan gusti
dhatêng kèndêl kewala
kawula anuhun
ing mangke punapa karsa
rakandika sampun jumênêng nrêpati
sampeyan têka eca

Jêng Pangeran Arya ngandikaris
apan ingsun tan nêdya mangkana
ing kakang êmas jênênge
lan sanakipun sêpuh
pan prayoga jumênêng aji
gêntining kangjêng rama
wong Mataram rêmbug
dènnya gêntèni jêng rama
nèng Mataram lan Yogya sun kabêktèni
ingsun ngayub ing kakang

Tumênggung Pasingsingan sirangling
adhuh gusti anggèr kamangkara
jêngandika pangandêle
nanging pangraos ulun
datan eca tuwan lampahi
dening tingal kawula
sampeyan pukulun
sami-sami lan kawula
dede pantês sadhèrèking sri bupati
têksih nglampahi papa

pan kawula atas mirsa warti
sawêlingê rama jêngandika
ing Mataram sapungkure
kinèn sami apatut
pan paduka kinèn amukti
sêsoran ing narendra
ing mangke pukulun
jêngandika taksih nistha
têksih sami kawalan mantri Matawis
punika tur kawula

rakandika yèn sêdya abêcik
pan sampeyan sinung kawibawan
linuhurakên linggihe
pangraos kawulèku
rakandika datan nêtêpi
marma yèn kaparêngan
gusti mangke mupung
wong Mataram kathah kesah
ingkang kantun pan sami anambut kardi
kathah kang wong ngrêsula

lan malihe kawula akait
lawan Mantri Mataram sasigar
kadi kawula kajênge
samangsane pukulun
jêng pangeran nindaki jurit
pasthi wong ing Mataram
sayuk ambiyantu
Pangeran Arya ngandika
Pasingsingan aja atari ing mami
ingsun darma punapa

ataria ing lêlurah mami
lah jalukên budine sadaya
wongakèh apa karêpe
Ki Pasingsingan muwus
mring lêlurah kang agêng alit
kadipundi sadaya
pra lêlurah muwus
inggih lêrês jêngandika
sampun tita pangarêp-arêpe kang sih
susunan ing Mataram

jêng pangeran angandika aris
yèn mêngkono iku karsaningwang
nanging ta dèn padha rèrèh
ngong raose karuhun
lan maninge ana ngong anti
Si Bapa Danupaya
kang langkung anglurug
umatur Ki Pasingsingan
kadar pintên angantos tiyang satunggil
ing mangke kalamôngsa

pan kawula ing mangke puniki
apan sampun dipun kira-kira
dening wong Mataram kabèh
winastanan anjunjung
ing sampeyan madêg narpati
yèn botên tumuntêna
pan kawula lampus
susunan sampun miyarsa
pan uninga yèn kawula salah ati
angangkat mring sampeyan

kajêng kawula gusti ing mangkin
yèn asawawi lan karsa tuwan
kawula purih silibe
samasa mangsanipun
katungkula wadya Matawis
kula amuk kewala
sing paseban kidul
nanging gusti jêngandika
lamun wontên gègèr kabèh wong Matawis
tuwan sampun salaya

jêng pageran angandika aris
Pasingsingan apa aturira
yêkti ingsun dhèrèk bae
Ki Pasingsingan matur
adhuh gusti sampun kuwatir
dhatêng dipun pracaya
kawula anuhun
ayun mantuk rêrêmbagan
Pasingsingan anêmbah anulya mijil
mantuk mring wismanira

tan kocapaPasingsingan iki
kawarnaa Pangeran Prubaya
dhumatêng ing kadhatone
umarêk ing sang prabu
sampun prapta sajroning puri
pan ngaturi uninga
ingandikan sampun
sapraptanira ngajêngan
wus alinggih ing ngarsanira nrêpati
sang prabu angandika

lah uwa baya ta wontên kardi
kadosngarèn malêbêt ing pura
pangeran alon ature
kawula asung wêruh
rayi tuwan Radèn Mas Alit
ing mangke ingadonan
dening pun Tumênggung
Pasingsingan ingkang ala
rayi ndika pinrih purun ing nrêpati
arêbat palênggahan

yèn tan wuntên pinapas tumuli
rayi dalêm pasthi kababaran
punika ing satêmahe
pun Pasingsingan baud
pasthi rayi paduka aji
dèrèng wruh ing wêweka
watêk maksih timur
ginunturan ing wong ala
pasthinipun punika têka nuruti
amêngsah sri narendra

sri narendra kumêjot kang lathi
amiyarsa ature kang uwa
duka sajroning manahe
dènnya ngandika asru
lah ta uwa ing karsa mami
yèn têmên ingkang warta
iku karsaningsun
Si Tumênggung Pasingsingan
pinatenan wiyahêna yèn tan mati
pasthine dadi gêndra

jêngandika uwa benjing-enjing
mêdalana karya pababatan
Pasingsingan bubuhane
pan wus sami anambut
Pasingsingan yèn sampun prapti
anuli sudukana
dening sirahipun
uwa katura maringwang
Jêng Pangeran Purubaya sigra amit
dhatêng sri naranata

Pangeran Purubaya wus mijil
saking puragya mantri Mataram
sampun winangsitan kabèh
sami prayitna sampun
tan kawarna mantri Matawis
enjinge kang kocapa
pangeran wus mêtu
jêjênêngi mring pabatan
wong Mataram eca dènnya nambut kardi
saprênah-prênahira

ênêngakêna kang nambut kardi
Tumênggung Pasingsingan winarna
wus rêmbug lawan putrane
kang nama Grayudèku
apan sampun winêling-wêling
lah poma kulup sira
ngaria karuhun
lan sakulawarganira
iya padha padandana tumuli
sakapraboning yuda

dening ingsun kulup kang rumiyin
ingsun anambut karya bêbata
ana paseban kidule
yèn wong bêbata iku
wan-awanan yèn wus amulih
dening ing mêngko sira
sun utusi iku
anuli sira praptaa
lan sagêgamanira ajana kari
sêsampuning mamêkas

Tumênggung Pasingsingan siraglis
sampun mangkat saking wismanira
prapta paseban kidule
praptane ki tumênggung
lampahira adhingkik-dhingkik
ngulap-ulap amangwang
wong nambut karyèku
Jêng Pangeran Purubaya
wus uninga Pasingsingan lagi prapti
pan sampun rinakitan

wus cêlak cinêluk ing amanis
Tumênggung Pasingsingan dèn enggal
lah alinggiha ing kene
sigra lampahe gupuh
Pasingsingan prapta ing ngarsi
lampahe mêndhak-mêndhak
sarêng arsa lungguh
mantri sampun kinêjepan
sakathahe wus sami uningèng wangsit
nulya sarêng narajang

Pasingsingan apan dèn suduki
datan kongsi sagêd amalêsa
tan kongsi konus dhuwunge
Pasingsingan wus lampus
kang angiring ebat ningali
gya lumayu sadaya
wau murdanipun
Pasingsingan wus tinigas
gya jinambak kang murda nulya cinangking
pan sampun winadhahan

wus katur dhatêng Sang Adipati
Purubaya saksana binêkta
marêk ing sang prabu age
kang pura Karta iku
ênêngêna ika rumiyin
warnanên Agrayuda
anèng wismanipun
pan wus sinungan wruh ika
yèn kang rama sampun anêmahi pati
mastaka wus tinigas

apan pêjahe dipun suduki
Agrayuda dupi amiyarsa
sakalangkung ing krodhane
gya ngrasuk busana wus
anyuriga kris wus kulambi
sigra anitih kuda
nandêr lampahipun
sarya ngagêm waosira
kulawôngsa binêkta ical ing margi
Grayuda kadhewekan

sapraptanira ing pôncaniti
Agrayuda sampun rinakitan
Agrayuda pangamuke
pan kadhewekan iku
pira kuwate wong sawiji
Agrayuda wus pêjah
wau patinipun
apan anèng pamanggahan
wus tinigas murdane Agrayudèki
kocapa sri narendra

apan sampun ingaturan uning
yèn pun Pasingsingan sampun pêjah
Agrayuda panusule
mati nèng alun-alun
murdanira katigas malih
sigra srinaranata
nulya miyos gupuh
siniwi ing pagêlaran
wus pinarêk bangsal witana ing nginggil
ya ta Pangran Purbaya

sampun umarêk ing sri bupati
sarya anyangking punang mustaka
wus ingaturakên age
angandika sang prabu
maring pariwaranirèstri
lah Tajêm timbalana
iya ariningsun
adhi mas sira waraha
lamun ingsun saking alami tan panggih
kangên mring kang sarira

iya lawan sapindhahe malih
dening gon ingsun dadya narendra
durung duwe kadhatone
lagi akarya ingsun
pan si adhi kon sun jênêngi
ingsun dèn kayanana
kadhaton kang luhung
Nyai Tajêm sigra mentar
tan asuwe lampahe anulya prapti
dalêm Kadanupayan

apan pangeran sampun kapanggih
anulya dhawuhakên timbalan
kawula ingutus anggèr
mring rakandika prabu
pan sampeyan dipun timbali
dèn enggal lampah tuwan
lah dandana gupuh
mila tuwan tinimbalan
sayêktose sampeyan kinèn jênêngi
gone ta karya kitha

wong Mataram kang sami akardi
kitha punika mila pangeran
kinèn jênêngi wiyose
sigra pangeran gupuh
wus akampuh anulya mijil
kapal sumadyèng ngarsa
tinitihan sampun
gya cinamêthi kinêtab
nandêr nongklang lampahira sang apêkik
tan mawi upacara

tan asuwe lampahira prapti
ngalun-alun pangran wus tumêdhak
gya minggah sitiinggile
prapta ngarsa sang prabu
jêng pangeran sampun alinggih
sang nata wus anyandhak
mastaka ginantung
nguncalakên arinira
ing ngarsane lah iku rupane adhi
kang arsèng jungjung sira

pangran kêbat dènnya ngunus kêris
agya mastaka kang tinadhahan
cinacah-cacah dhuwunge
sarwi ngandika asru
dening têka ngebat-ebati
Pasingsingan patinya
nora têka lampus
mundur atilar pocapan
apan ingsun ora sêdya nora ngipi
amungsuh kakang nata

mati têka nora tulus mati
têka sira gêgawa maringwang
angrêrèndèngi bêrcike
sang nata sigra muwus
alah kaya apa ta adhi
iku ing ujarira
kang rayi wotsantun
ature dhatêng kang raka
kakang prabu kawula datan angipi
nêdya kadya punapa

lawan botên nêdya êsir wahir
kawula balila ing paduka
rèh tuwan umadêg rajèng
gêntosi rama prabu
sinêmbah de wong sakathahing
myang dunung sêmbah amba
mung tuwan sang prabu
sang nata ngrês manahira
amiyarsa ature arinirèki
sang prabu angandika

alah uwis adhi mas ing mangkin
amung kêrigên lêluhurira
lah adhi êmas sakèhe
ujarira karungu
akèh-akèh karasa ngati
kang rayi awotsêkar
inggih kakang prabu
polahipun Pasingsingan
pan kawula sayêktos botên udani
pan kajênge priyôngga

duraka punapa kangpinanggih
yèn kawula puruna paduka
kang rayi atur sêmbahe
saking ngajêngan mundur
lampahira datan asari
wus rawuh dalêmira
tinimbalan sampun
sadaya lêlurahira
sampun prapta wêwolu kathahe nênggih
wastane kang lêlurah

kang atuwa wastane anênggih
Ônggapatra Ônggapati ika
lan Ônggayuda malihe
Pakrayuda puniku
Wôngsabaya Astranonggèki
Astrapati kalawan
Astrawadanèku
Wiralodra kang pamêkas
pan punika ingkang angabên-abêni
anênggih lênggahira

sêsorane ki tumênggung nênggih
wus pêpak tinimbalan sadaya
pangeran aris wuwuse
kabèh lêlurah ingsun
wruhanira sirèki mangkin
kabèh sira sun bônda
dhewe karsaningsun
padha sun gawa bêbandan
mring paseban sun saosakên sang aji
dening ing mêngko sira

kabèh padha pinundhut sang aji
yêkti mêngko sun turakên sira
sadaya atur sêmbahe
gusti kawula nuhun
pasthi lamun dipun pêjahi
dhatêng raka paduka
gusti awak ulun
jêng pangeran angandika
apan ingsun tan wruh karsane sang aji
tambuh mati uripa

nanging tan kawasa awak mami
lêngganaa karsaning sang nata
marmane sira ing mangke
sun aturakên iku
lêwih karsanya kakang aji
lêlurah kabèh samya
asangêt turipun
sadaya sami karuna
saryatur dhuh pangeran ing gusti mami
datan wande kawula

anêmahi pêjah ingkang abdi
yèn aturêna dhatêng sang nata
amêsthi yèn botên wande
kawula têmah lampus
yèn kawula wus sami lalis
kados pundi paduka
gusti wingkingipun
kadipundi polah tuwan
ingkang abdi yèn sampun nêmahi pati
lurah nangis sadaya

kang anèng jawi miyarsa sami
yèn ing jro gumrah swarèng karuna
tumulya malêbu kabèh
praptèng jro milu muwun
sarya sami matur ing gusti
dhuh gusti sampun suka
abdine pinundhut
Ônggapatra Ônggayuda
Ônggapati sakancanira pan sami
matur ing gustinira

dhuh kangjêng pangeran gusti mami
yèn kawula sampun sami pêjah
dhuh anggèr gusti ing têmbe
sawingking-wingking ulun
lah punapa maksih amukti
maksiha awibawa
jumênêng wong agung
nanging pangraos kawula
yèn abdine wus sami nêmahi pati
pasthi gusti andika

môngsa salayaa anêmahi
ya ta pangeran arya miyarsa
ing ature lêlurahe
jêngêr tan kêna muwus
pan kèwêdan sajroning galih
sigra kangjêng pangeran
aris dènnya muwus
lah kayapa mêngko sira
budinira ing mêngko padha sun tari
lêlurah atur sêmbah

apan ing mêngke sampeyan gusti
sampun gumrah yèn arsa balila
yèn sawawi nahing anggar
sinabilan satuhu
sakarsane sri narapati
pan wus kawula pastha
yèn tuwan prang pupuh
amêngsah raka paduka
srinarendra wadya Mataram sapalih
ingkang sampun karêmbag

samôngsa tuwan èstu nindaki
mangsah jurit mapan wong Mataram
sadaya mingêr sanggupe
jêng pangeran amuwus
yèn mêngkono uwis abêcik
lah wis padandanana
kaprabon prang pupuh
ênêngakêna pangeran
kawarnaa sri bupati nèng sitinggil
dangu ngantya rinira

arinira adangu tan prapti
sri narendra aris angandika
mring mantri jêro kêkalèh
Dakawana ranipun
kang sawiji aran Sumêngit
aglis sira mintara
enggalna riningsun
lah payo sira susula
pan adangu ngong anti Dyan Ki Sumêngit
lawan Andakawana

kalih sampun sami awotsari
agya mudhun malayoni kuda
wus sami nitih kalihe
anandêr lampahipun
tan asuwe anulya prapti
dalêm Kadanupayan
kalih wus tumurun
Ki Sumêngit gya angucap
maring kang wong cêkêlana kuda mami
sun dhawuhkên timbalan

wus tumêdhak saking kudanèki
Ki Sumêngit prapta ing paseban
kinèn nimbali lakune
wau sira andulu
kang gêgaman jêjêl mênuhi
miring ing manahira
Sumêngit dènnya wruh
iki bêbayani uga
yèn mêngkene pangeran èstu ambalik
mangkana ciptanira

kaya ngapa mêngko ingsun iki
yèn matura dhatêng ing sang nata
ngaturna pangran alane
pan ingsun iki durung
babak-bunyak sarira mami
sapa ngandêl maringwang
katon uga ingsun
angadon-adoni rasa
pasthi ingsun pinatèn dening nrêpati
nadyan ingsun matia

anglakoni pakoning nrêpati
apan iya iki lakuningwang
sigra lumêbu sirage
Sumêngit lakunipun
agya sira amiyak baris
ingandhêg lampahira
mring kang tunggu pintu
Ki Sumêngit sru angucap
alah mêngko aja ta sira ngadhangi
ingsun iki dinuta

iya marang kangjêng sri bupati
animbali gusti jêng pangeran
kang tunggu lawang ujare
ya mandhêga karuhun
ingsun atur uninga dhingin
tumulya matur sira
marang gustinipun
matur yèn wontên timbalan
sri narendra angenggalakên jêng gusti
kawulandhêg ing lawang

kangjêng pangeran arya sirangling
lah apa karsanira sadaya
lêlurah wotsari kabèh
sadaya sarêng matur
yèn suwawi lawan jêng gusti
punika pinêjahan
sampun kongsi wêruh
pamrih kawula sadaya
sampun kongsi katur dhatêng sang nrêpati
wus mupakat sadaya

jêng pangeran sigra nulya mijil
apan sampun angrasuk busana
sapraptane jawi age
Sumêngit wus kadulu
wadyanira pan dèn kêjèpi
Sumêngit lagya ngucap
animbali wau
tinarajang sing ngiringan
pan sinuduk kagyat anjola Sumêngit
sêdhèt narik curiga

agya kinarubut Ki Sumêngit
ing akathah tanpolih malêsa
Sumêngit wus pêjah mangke
Andakawana ngrungu
rame ing jro paseban nênggih
Sumêngit pinêjahan
Dakawana gupuh
kudane wus cinaracag
gya kinêtab anandêr lampahirèki
prapta ngarsa sang nata

umatur sarwi akêmpis-kêmpis
kawula nuhun matur sang nata
rayi paduka ing mangke
èstu ing awonipun
malah sampun amêpak baris
pun Sumêngit punika
pinêjahan sampun
wau sawingking kawula
rayi tuwan sampun lumampah kang baris
angamuk ing karsanya

sêdya ngantêp ngamuk ing nrêpati
kagyat ing tyas sang nata miyarsa
sakêlangkung panjêngêre
mirsa ing aturipun
ing utusan mantuk satunggil
sang nata angandika
mring kang uwa wau
alah uwa Purubaya
kadipundi putra andika si adhi
lamun datan mundura

Jêng Pangeran Purubaya aturira
sampun karsaning Widi
rayi jêngandika
tan kêna sinêwalan
saking tiwas kawulèki
tan kèdhêp ingwang
pitutur angaturi

lah ta uwa mêngko yèn si adhi sida
iya angantêp jurit
ing karsa manira
saprayogane lampah
nging aja tumêkèng pati
oleha pira
pêpati ing Matawis

atusana ewona lêksan kêthèna
dèn amuke si adhi
ajana anglawan
dèn kêpunga kewala
sun prih têkaa mariki
manawa kêna
sun pituturi ririh

sampun mijil Jêng Pangeran Purubaya
undang wadya Matawis
miyarsa sadaya
ênêngêna saksana
warnanên Radèn Mas Alit
sampun lumampah
sawadyanya angiring

jêng pangeran warnanira kadi bangbang
mudhun saking ing ardi
anyamping samboja
pasingsêt cindhe kêmbang
rasukan baludru wilis
murub rinenda
lancingan panji-panji

ajamang mas kinatipa tinatrapan
baèl mail rinakit
dhuwung anyuriga
Setankobêr wastanya
gumrudug lampahirèki
prapta ing pasar
gègère tan sinipi

kangjêng pangeran aris dènnya ngandika
hèh sakèhing pawèstri
ajana kang obah
têka apêpasara
môngsa ngaraha pawèstri
pan karsaningwang
sira kang sun kukuhi

jêng pangeran wus prapta ing pangurakan
dangu dènnya anganti
mantri ing Mataram
kang sami asêmaya
pangeran ngandika aris
hèh wong Mataram
padha angapirani

ing sanggupe samôngsa ingsun ngamuka
mingêr milu ing kami
mêngko padha cidra
ya ta wong pangeranan
uninga yèn wong Matawis
cidra ngubaya
prasamya anglolosi

sigra angling Pangeran Alit ing wadya
de cidra wong Matawis
lah ta kaya ngapa
yèn ingsun undurana
pan wus karsaning Hyang Widi
sigra umangsah
arsa angamuk wani

wong Mataram baris ngalun-alun aglar
nulya tinêmpuh wani
sing pinarag bubar
pan ora linawanan
mung bature kang kapêncil
wong Danupayan
punika dèn patèni

lêlurahe sami adarbe pangrasa
pan sampun anglolosi
kocaping carita
pangeran ing Madura
pangeran dèn palayoni
ing karsanira
angaturi prakawis

sampun prapta ngarsane kangjêng pangeran
sampeyan dèn sungkêmi
aris aturira
adhuh gusti pangeran
ing mangke ta kadipundi
karsa sampeyan
kados makatên gusti

pan sampeyan dening asalah balila
mungsuh mring raka aji
Mataram punika
kagêngan jêngandika
kang jumênêng ing Matawis
raka andika
sampeyan tumut mukti

rakandika gêgêntine ramandika
kawula angaturi
sampeyan kondura
sampun kados punika
punapa têmahe gusti
awon kapirsa
ing lyan ing kanan kering

jêng pangeran aris dènira ngandika
Sampang aja baribin
ingsun kapakêna
pan wus karsaning Suksma
pan ingsun ora gumingsir
talitiningwang
yèn bèbèt ing Matawis

nora nana lokane cidra wacana
yèn wus ujare uwis
tan wêdi ing pêjah
Sampang lah wus mundura
aja ta amêmalangi
Pangeran Sampang
ature ngasih-asih

jêng pangeran sampun liwung ingkang manah
sigra anarik kêris
hèh Sampang ta sira
dening pêksa kèdhêpa
anuli dipun larihi
cêcêngêlira
Dipati Sampang mati

pra santana Mataram gègèr sadaya
nèng sandhaping waringin
lèring pagêlaran
Pangeran Salarongan
awas dènira ningali
Dipati Sampang
lamun sampun ngêmasi

angandika mring sakèhe wong Madura
gustinira ngêmasi
gumuling ing lêmah
ika sira rêbuta
wong Sampang sira ningali
santananira
mangsah sarwi anangis

wong Madura kumêrab sami karuna
arsa angrêbut gusti
pangeran uninga
yèn wong Sampang narajang
pan sampun angati-ati
lêlurahira
kathahe ingkang kari

wong sakawan kalima lan êmbanira
kanêm ingkang kêkasih
lan talèdhèk lanang
pangeran anarajang
wong Madura anadhahi
sinosog tumbak
kinarutug ing bêdhil

jêng pangeran pangamukira anêngah
lir Bimanyu ajurit
rinêbut ing rana
dening sata Korawa
winaos ing ngarsèng wuri
lêmbing brangkolang
saligi amalahi

wong Madura akathah longe kang pêjah
kaprawasa ing kêris
pan kakehan lawan
pangeran karepotan
kêna ing dhuwung pribadi
busik satuma
pangeran wus ngêmasi

wong Mataram saparo rêbut bêndara
pan sami aningali
kêkêtêg tan ana
lan tatu katingalan
busêk sarira kaèsi
pangrasanira
pangeran ora mati

jêng pangeran binabayang mring pagongan
sakèhe wong Matawis
ingkang angrêrômpa
sakathahing santana
atêbah jaja saryangling
dhuh gustiningwang
wus karsaning Hyang Widi

Jêng Pangeran Salarong sigra mariksa
apane ingkang kanin
katur busik ika
pangeran angandika
pasthi iku lamun mandi
luwange saban
Si Setankobêr dhingin

sok tibaa pucukèku gawe rôndha
ênêngêna dipati
warnanên pangeran
layone wus binêkta
maring ing bangsal pangrawit
katur ing nata
duka yayah sinipi

nulya miyos sang ibu lawan sang nata
kang rayi dèn tangisi
pra êmban karuna
sêsambate mlasarsa
dhuh sultan dika tingali
têtilar dika
tan kêna dèn tuturi

lah ing mêngko sira nêmahi pralaya
dhuh anak ingsun gusti
sira kaprawasa
mêngko lah kaya ngapa
sira nêmahi pribadi
Pangran Prubaya
asru dènira angling

lah ta sampun punapa kang rinasanan
wus karsaning Hyang Widi
putra jêngandika
umure mung sapala
pan sampun dipun bêciki
pangran layonnya
warnanên sri bupati

angandika sang nata atuntung duka
sapa kang anangani
dening wong Mataram
têka nglirwakkên wêkas
yayi mas kongsi ngêmasi
sigra Pangeran
Silarong atur bêkti

inggih dene wong Mataram kang tumandang
wong Sampang kang mêjahi
kang sami katrêsnan
ing gustine palastra
marmane supe ing gusti
sarêng narajang
radèn rinêbut wani

wong Madura akathah longe kang pêjah
pun adipati mati
ya ta sri narendra
suka sajroning nala
ariningsun maksih cili
bela dipatya
mandaha wusa akir

angandika sang nata ing wadyanira
adhi mas sun belani
anulya pinêrang
baunira sang nata
pasah ludira umijil
nata ngandika
wus lêga ati mami

ingkang layon jêng pangeran wus pinêtak
ing astana Magiri
dagane kang rama
pan kocap ing carita
sang nata adarbe ciri
gèthèk baunya
wawasi kang rumiyin

duk Pangeran Silarong mring Balambangan
amatèni wawasi
adarbe pratignya
arsa malês ing pêjah
yèn ana ratu Matawis
gèthèk baunya
surup ingsun ing benjing

ênêngêna Mataram ingkang kocapa
kang kesah anglurugi
marang Balambangan
Tumênggung Wiraguna
lampahira sampun prapti
tapêl watêsnya
Pasuruan abaris

sakathahe pra mantri pêpak sadaya
miwah môncanagari
Kyai Wiraguna
kang dadi senapatya
asmaradana panumping
Ki Danupaya
sami mantri panumping

linggihipun apan tunggal lan santana
pan kinon angêmbani
mring Pangeran Arywa
kinèn milu ngluruga
pan sampun atata baris
dyan kawarnaa
ing Balambangan nênggih

Balambangan pan sampun obah sadaya
wong Bali wus bantoni
pan sampun siyaga
sagêgamaning yuda
wus mêdal saking nagari
ayun-ayunan
kalawan wong Matawis

Ki Tumênggung Wiraguna undhang-undhang
arsa angantêp jurit
ing dina Jumungah
sampun yitna sadaya
sampun praptèng têpis wiring
enjang kawarna
bêndhe munya tinitir

wong Mataran barise sampun tinata
miwah môncanagari
sampun tatan-tatan
myang wong ing Balambangan san
pan sampun atata baris
kang dadi dhadha
tanggulanging wong Bali

pangiride awasta Lurah Yabana
kalawan Panjipati
pan sampun têngara
Tawangalun èng kana
Wiranagara nèng wuri
wong Balambangan
ingkang dadi têtindhih

wus têngara wong Bali lan Balambangan
miwah wadya Matawis
sampun atêngara
sigra têmpuh kang yuda
pangawat kanan lan kèri
abêbêdhilan
wong Bali akèh mati

Panjipati kalawan Lurah Yabana
pan arsa angawaki
nulya atêngara
sigra nulya narajang
wong Bali lan wong Matawis
têmpuhing yuda
lir udan sinamèni

sampun ilang tatane wong aprang jajar
tumbak bêdhil wus mati
arukêt kang yuda
rame pêdhang-pinêdhang
sawênèh agênti kêris
sêndhal-sinêndhal
anigas angakahi

lindhu awor riwutaning wong kabranan
kang waras anggulungi
maring ingkang pêjah
pêpati ting sulayah
lir pendah babadan pacing
tiyang kang pêjah
wangke susun atindhih

wong Mataram kalindhih ingyudanira
dèn amuk ing wong Bali
anglir singalodra
galak tan olih môngsa
lir pendah banthèng akanin
kagila-gila
pangamuke wong Bali

wong Mataram tan môngga-môngga puliha
kang mara-mara mati
kang mundur kabranan
tatanira wus bubrah
môncanagara wus ngisis
Ki Wiraguna
awas dènnya ningali

yèn kang aprang angisis kathah kang pêjah
karsanira ngawaki
sigra atêngara
têtêg kaya butula
bêndhene tinitir-titir
para prawira
sadaya angawaki

sigra mangsah Ki Tumênggung Wiraguna
wong Mataram awêdi
kalamun mundura
lir macan atênaya
sadaya sami abali
angantêp yuda
ajrih mundur sajari

sigra ngamuk wong Jawa kagila-gila
wong Bali akèh mati
kinathahan lawan
dhasar dhingin wus sayah
dèn amuk kapati-pati
para prawira
ing Mataram ngawaki

pangamuke para prawira lir yêksa
liwung angobat-abit
angamuk anigas
anuduk kang amêdhang
angidêg sarwi ngakahi
wong Balambangan
akathah ingkang mati

wus kalindhih pêrange wong Balambangan
wong Mataram nyuraki
pan kadi ampuhan
lir karêngèng awiyat
kadi rubuha kang langit
suraking bala
bumi lwir gonjang-ganjing

Panjipati kalawan Lurah Yabana
wau sampun gumingsir
amiyarsa surak
kalangkung wirangira
wadana kadi sinêbit
sigra angangkat
arsa angamuk malih

pan wong Bali watara ing kathahira
kalih bêlah kang kari
prasamya angucap
sêdhêng payo linawan
payo ajana gumingsir
sarwi aonclang
watang tumbak kumitir

wong Mataram uninga yèn binalenan
sigra para prajurit
umangsah sadaya
lwirna môncanagara
prasamya arêbut dhingin
anêmpuh yuda
kalawan ing wong Bali

Panjipati kalawan Lurah Yabana
pangamuke lir bêlis
ting barêkis samya
watangira dèn ikal
malêdug ingkang katangkis
putung akathah
nanging dipun kathahi

Kyai Rôngga atêmpuh lan wong bang wetan
mungsuhe Panjipati
anggêbang-ginêbang
nanging kantun aulah
wong Bali sampun umati
aulah bênthak
Ki Rôngga kasaliring

linarihan jajane Ki Rôngga pasah
aniba nuli mati
wong Mataram mulat
yèn Ki Rôngga wus pêjah
anulya Ki Panjipati
dèn êbyuk kathah
rinampog tan wigati

ginêbugan ing bêdhil lawan landheyan
gêgarès dèn pênthungi
dèn antêbi sela
pira ta kuwatira
wong siji dipun kathahi
rêmuk awaknya
pun Panjipati mati

sira Lurah Yabana sigra narajang
têmpuh padha sawiji
lan wong Pranaraga
awasta Citrayuda
adangu ukih-ingukih
Lurah Yabana
rosa dènira nangkis

Citrayuda arosa panumbakira
watang putung katangkis
sigra linarihan
dening Lurah Yabana
jajanya trus maring gigir
Ki Citrayuda
aniba nuli mati

Wirantanu uninga adhine pêjah
nrajang sarowangnèki
Ki Lurah Yabana
dèn byuk ing wong akathah
rinampog pating saluwir
arang karanjang
Lurah Yabana mati

sirna larut wong Bali akathah pêjah
wong Balambangan uning
yèn wong Bali têlas
nulya kabèh lumajar
pati-pati bêbêntusi
pating balêsar
rêbut urip pribadi

Tawangalun lumayu akêkadhalan
anulya dèn tututi
wus atinggal yuda
nusup ing galagahan
katuju ngidêk parêcil
mumbul anjola
dubilah aku mati

wong Blambangan samana sampun kelangan
dipatine satunggil
Ki Wiranagara
lumayu ngalor ngetan
palayune sipat kuping
mung bojonira
pinêlêng arsa ngili

wong Mataram prasamya sira bêbandhang
panganggene kang mati
kêris tulup pêdhang
prajurite kang pêjah
prasamya dipun bêciki
ingkang prayoga
jisim binêkta mulih

pan wong Bali Balambangan kinêthokan
ya ta kasaput wêngi
sami masanggrahan
sadalu parêmbugan
pan sami arsa mangungsir
mring kithanira
sampun lolos ing wêngi

Tawangalun kalawan Wiranagara
sami ngungsi mring Bali
Kyai Wiraguna
asru dènnya ngandika
angatag ing para mantri
ambêboyonga
poma ajana kari

wus lumampah samya bêboyongsadaya
wong Balambangan ênting
sami kinarakad
cacahe kang ginawa
sèwu limang atus nênggih
sarupaningwang
cacah êndhas winilis

Ki Tumênggung Wiraguna wus miyarsa
warta saking Matawis
yèn Pangeran Arya
sampun seda ing rana
angamuk ing sri bupati
pun Pasingsingan
kang dadi setan bêlis

Ki Tumênggung Danupaya amiyarsa
langkung dènira tintrim
anulya karuna
sêsambate mlasarsa
dhuh pangeran gusti mami
sampun salaya
ingsun gawanên gusti

Ki Tumênggung Wiraguna ciptanira
yèn ingsun iki mulih
môngsa ta uripa
susunanku tan arsa
angawulakkên ing kami
nadyan matia
angur matia jurit

Ki Tumênggung Wiraguna rêrêmbugan
lawan mantri Matawis
lan môncanagara
karsane ambanjura
ambêdhah nagarèng Bali
wong Balambangan
ing Bali kang dèn ungsi

Tawangalun kalawan Wiranagara
padha ngungsi ing Bali
ginêcêk wasisan
nagri ing Balambangan
môngsa wande dados kardi
sampun mupakat
sakèh para bupati

bêboyongan tinêngga ing wong akathah
para mantri lit-alit
enjang kawarnaa
nulya nêmbang têngara
anulya bubar kang baris
karsane ika
ambanjur maring Bali

tan kawarna ing marga wus prapta sira
satêpining jaladri
ing sagara rupak
sami kandhêg sadaya
kewuhan tan olih margi
ing karsanira
akarya awot wêsi

pan alami nèng kono Ki Wiraguna
warnanên nagri Bali
wus miyarsa warta
yèn arsa ingunggahan
prasamya adandan baris
pinatah-patah
kang mêtu ing pasisir

wus lumampah wong Bali jaga nglautan
wastane kang angirid
pun Panji Arungan
sawadya sikêp ing prang
prayitna angati-ati
ênêngakêna
kocapa wong Matawis

ki tumênggung wau ingkang tinanggênah
nanging wong ing pasisir
jaga ing nglautan
lami dènira ngambang
wong Bali tan amiyosi
ya ta katingal
baita kathah prapti

Ki Tumênggung Mataram sampun uninga
wong Bali amêtoni
sigra atêngara
nulya dandan sadaya
layare wus dèn racuti
adhêdhayungan
sigra bêdhil-binêdhil

lan wong Bali pan sami sudiranira
karsane marêpêki
palwane ginêlak
dhayung kalawan satang
kinarutug dening bêdhil
kari dandanan
wong Bali akèh mati

pambêlahe kathah pêjah ing sanjata
mêksih sudira wani
Ki Panji Arungan
ngadêg têngahing palwa
pan maksih dipun bêdhili
dupi wus pêrak
lan palwa ing Matawis

salin bandhol arame batak-binatak
nèng têngahing jaladri
suraknya lir gêrah
ya ta wong Balambangan
kinarutug dening bêdhil
Panji Arungan
pambêlahe wus mati

dandanane pan sampun rêmpu sadaya
palwa tan kêna osik
pan katut ingombak
kinêpung palwa kathah
Arungan dipun bêdhili
kêna ing lela
êndhas kêna gumuling

sarêng pêjah Arungan êndhas tinigas
palwane dèn unggahi
wong Bali kwèh pêjah
kamuk dening wong Jawa
sami ambyur ing jaladri
ingkang agêsang
kawus tan ana wani

ênêngêna wong Bali ingkang kocapa
ingkang sami abaris
pinggiring samodra
Tumênggung Wiraguna
akarsa gawe wot wêsi
lama nèng kana
kaparag ing gêgêring

Ki Tumênggung Wiraguna nandhang gêrah
sangêt dènira sakit
pra mantri sadaya
sami arêrêmbagan
karsanira bubar mulih
sampun mupakat
nulya bêdhol kang baris

sigra bubar datan kawarna ing marga
ing Balambangan prapti
sakèh bêboyongan
kinèn andhinginêna
gêgaman lumakyèng wingking
Ki Wiraguna
sêmana amêmêling

lamun ingsun têka ing dina wêkasan
saênggon ingsun mati
aja sira bêkta
mulih maring Mataram
ngêndi ênggon ingsun mati
sira pêndhêma
apan tan pilih bumi

sun têtêdha ing Allah lan Rasullolah
aja mulih Matawis
pangrose tiningwang
sênadyan sun uripa
susunan ingsun Matawis
môngsa karsaa
ngawulakkên ing mami

lan sakèhe anak putuningsun benjang
yèn ingsun têkèng pati
têka pirabara
yèn dèn kawulakkêna
mring Sri Bupati Matawis
karana ngapa
padha ngasmarapati

sadaya sami anangis
miyarsa wêwêkasira
lara-lara sêsambate
Ki Tumênggung Wiraguna
saya sangêt kang gêrah
manahe saya anglayung
sêdyane age matia

datan kawarna ing margi
prapta ing Kadhiri sira
sêmana amundhut loloh
wus ingunjuk lolohira
ri sampuning karasa
nulya seda ki tumênggung
tinangisan ing santana

kunarpa wus dèn bêciki
karsane santananira
layone ginawa mulèh
nanging sami acawêngah
dening wawêkasira
sigra aputusan mantuk
sampun ngaturi uninga

yèn Ki Wiraguna mati
Ki Tumênggung Danupaya
kalangkung sangêt sakite
Balambangan sampun bêdhah
sèwu kang bêboyongan
sigra aputusan sampun
lampahe asêsandêran

datan kawarna ing margi
wus prapta nagri Mataram
ya ta katur ing sang katong
saature kang utusan
purwa têkèng wasana
sri narendra langkung bêndu
anulya ngutus ing wadya

lah ta wong singanagari
martalulut lumampaha
papagêna ing lakune
Si Tumênggung Wiraguna
jisime dèn pêndhêma
yèn kapapag ing dêlanggung
sanak putune sadaya

kang sami mêksiha urip
iku padha patènana
putusan wus mentar kabèh
datan winarna ing marga
lampahe sampun prapta
sadaya sampun kapêthuk
anjujug ing pamondhokan

anak putune kapanggih
sadaya wus sinudukan
pan kalih wêlas kathahe
sadaya wus sami pêjah
pinêtak anèng kana
asmaradana winuwus
ambabarakên gêgaman

Ki Danupaya mirsèki
jisime Ki Wiraguna
pinêndhêm anèng ênggone
anak putu pinêjahan
sadaya manahira
Danupaya pan anglampus
sangsaya sangêt kang gêrah

sigra amundhut jêjampi
Ki Tumênggung Danupaya
gêring kapiting larane
awor trêsna ing pangeran
sêmana wus palastra
mila atêmahan lampus
ki tumênggung nguntal upas

ki tumênggung wus ngêmasi
jisim pinêtak ing marga
tan kawarna ing lampahe
Tumênggung Asmaradana
praptèng Taji araryan
pan sampun awêling atur
nanging datan tinimbalan

wontên ing Taji alami
boyongan ing Balambangan
sêmana sampun angere
lami-lami ingandikan
Kyai Asmaradana
purwakanipun dinangu
nulya pinêjahan sira

datan winarna wus lami
sang nata madêg narendra
sampun angalih kadhaton
ing Palèrèd puranira
nagara Kartaradya
Mataram pamuwahipun
murah kang sarya tinumbas

ana kang winuwus malih
panakawan alit mila
sampun jinunjung lungguhe
Ki Ngabèi Wirapatra
kalangkung sihing nata
kinarya pêpatihipun
amarentah wong Mataram

nênggih kang winarna malih
amangsuli kang carita
Pangran Silarong kandhane
kala jênêngira sultan
pangran kala sêmana
asaos kêmit ing dalu
rumêksa sajroning pura

kala sêmana nrêpati
akarsa angesahêna
dhatêng amêng-amêngane
kang nama pun Jurutaman
sirnaa sing Mataram
mila sangêt dukanipun
sultan dhatêng Jurutaman

dening dahat ngrêrusuhi
pakaryane mindha-mindha
sultan pinindha citrane
karya lêtuh wong jro pura
mila dhatêng kang duka
sultan ing tyas dahat gêmpung
ing dalu kala sêmana

Jurutaman dèn timbali
sapraptanira ing ngarsa
sigra tinalêmpak age
kaprajaya jajanira
pasah ludira muncar
sigra musna tan kadulu
Jurutaman sampun sirna

kangjêng sultan sigra angling
lah iku kang kêmit sapa
Pangran Silarong ature
inggih jêng sultan kawula
lingira kangjêng sultan
lah sira buwanga iku
gêtihe Si Jurutaman

sira buwanga ing kali
ayya nalutuhi jaman
iku yèn mêksih tabête
dadi jajêmbêring pura
pan iku luwih ala
wus ingalapan kang marus
ing siti wus kinêrukan

apan winadhahan takir
êrah kang tan mawi lêmah
kêkurugan ing sitine
sampun winadhahan liya
enjing arsa binucal
ing dalu datan winuwus
enjing sampun samya mêdal

prapta dalêmira enjing
pangran samana adhahar
ingadhêp de sagawone
nyandhing rah ing takir ika
sêsampuning adhahar
pangran nulya ngêpêl sêkul
tinutulkên gêtih ika

inguncalakên ing anjing
kêbat panyaploking sona
kang anjing niba anglèsèd
pêjah tan kongsi apolah
karsane jêng pangeran
pinakan marus mring lêmbu
kang sona tan nyana pêjah

kinèn ambucala aglis
sona ambêdhêl wulunya
pinêksa binuwang age
Pangran Silarong garjita
kang êrah karsanira
jinantonan lisah tuhu
têmbe ana karyanira

jinanton lisah kalêntik
ing kalapa wilis ika
lisah sinimpên agatos
punika nênggih purwanya
tinundhung dosanira
winastan sagêd anêluh
ginriyakkên Waladana

apan ta sampun alami
gènnya dalêm Waladana
malah sampun pagêr banon
lami-lami sultan gêrah
langkung sangêt gêrahnya
Pangran Silarong agupuh
tinimbalan mring Mataram

sapraptanira Matawis
pêpak kang para santana
samya rudatin manahe
dening samya sih ing nata
tan antara sêmana
sultan puput jênêngipun
mantuk dhatêng rahmatullah

sasedane sang nrêpati
Pangran Silarong tan arsa
agya mantuk ing dalême
pan arsa angantosana
panjênêngane kang putra
dènnya gumantya sang prabu
mila tan agya mantuka

pan arsa tumut ngèstrèni
umadêgira kang putra
datan antara lamine
kang putra umadêg nata
kalangkung asihira
pangeran jumênêngipun
dhatêng santana sadaya

nanging tan sakecèng galih
pangran tinilar kang putra
alama dènnya angantos
radine wadyèng Mataram
wus pitêdahing Suksma
Pangran Silarong kinèn wruh
wêwêlaning panjênêngan

pangamuke Radèn Alit
dhatêng ing raka narendra
malah pangran tumut kotoh
dènnya ngampingi sang nata
Pangran Alit pan seda
apan sedane angamuk
pêjah ing dhuwung priyôngga

ri sampuning mangkanèki
Pangran Silarong saksana
anulya tinundhung mulèh
maring desa Waladana
kawarnaa Mataram
sêdhênging pamuwahipun
nêgara kêrta raharja

mangkana winarna malih
Sri Naranata Mataram
ngandika ing santanane
akèn ngupados wanodya
ingkang luwih utama
ingkang ayu warnanipun
kinarya sêlir karsanya

pra santana tumulyaglis
sami nglampahi andika
nanging ingkang winiraos
sêmana Pangran Balitar
ingaturan ing wadya
yèn wontên dyah lêwih ayu
nanging wontên lakinira

wismanipun ing Matawis
nênggih pawèstri punika
anaking dhêdhalang gêdhog
awasta Kiyai Wayah
namane mantunira
kang adarbe bojo ayu
Kyai Dalêm wastanira

anulya pinundhut aglis
dhatêng Pangeran Balitar
ingaturakên sang katong
rabine Ki Dalêm ika
pan ambêkta wêtêngan
kalih sasi laminipun
antuke Ki Dalêm ika

dupi katur ing nrêpati
pawèstri pan pinariksa
amêthuk ing karsa katong
wus pinarnah dalêm pura
apan kinarya garwa
langkung sihira sang prabu
sinung nama Ratu Wetan

saking sangêt sih nêrpati
sêmana jinajulukan
Ratu Malang jêjuluke
mila jêjuluk mangkana
dening sri naranata
supe garwane sadarum
amung dhatêng Ratu Wetan

sêsampunira alami
wawratan dhatêng sêmaya
ambabar jalêr putrane
sakalangkung sih sang nata
dhatêng ing putranira
miwah dhatêng garwanipun
sangsaya sangêt sihira

nanging tan antara lami
kalawan pambabarira
kang jalêr lami kagalèh
dhatêng ing sri naranata
kang aran Dalêm ika
sêmana dêduka dhawuh
Ki Dalêm wus pinêjahan

sapêjahe ingkang laki
kang aran Ki Dalêm ika
Ratu Wetan panangise
Ki Dalêm sinambat-sambat
Ki Dalêm lakiningwang
ingsun ora bisa kantun
alah antènana ingwang

apan ingsun ora lami
nuli anusul mring sira
ingsun antènana bae
sêmana datan antara
Ratu Wetan gya gêrah
mutah mising gêrahipun
tan alama nuli seda

sakathah wong dalêm puri
samana pan sinakitan
binêthekan ing kaputrèn
lan pinacuhakên ika
yèn ana awèh sêga
miwah ana awèh banyu
ngilokakên sadosanya

mila sami dèn sakiti
sakathah wong dalêm pura
dening ratu duk gêrahe
asambat dalêm sêmana
tampinira sang nata
wong dalêm sagawenipun
sedanira Ratu Wetan

sinarèkkên gunung Kêlir
Ratu Wetan layonira
sêmana sang nata supe
kacarita mung garwanya
kang tansah kaciptèng tyas
marmine tansah mring kubur
lan putra jalêr têtilar

punika tan kêna kari
mangkana dikaning nata
lah payo sira nak ingong
sun gawa saparaningwang
sira anaking dhudha
sapa ngiloni sirèku
tinilar ing biyangira

pra santana agêng alit
miwah punggawa sadaya
samya ngaturi sang katong
èngêta ing puranira
sang nata tan gumiwang
manahira maksih liwung
orêg kang wong sa-Mataram

orêg ing wong sanagari
punika dados wêwêla
panjênêngane sang katong
tan winarna laminira
sang nata tilar pura
têngga layon garwanipun
anèng gunung Kêlir ika

pan tan karsa dèn urugi
wau layone kang garwa
tansah sinawang citrane
sêmana dhatêng antara
owah sipating laywan
laywan kaèpi ing dalu
wangsit ing Suksma katingal

katingal garwanirèki
tumut ing lakining lama
Ki Dalêm ika wastane
sang nata kadya ginugah
kagyat ing tyas narendra
angandika asmu bêndu
lah uwis gya urugana

lah sira pasêka aglis
aywa angrawati karas
sigra ingurugan age
sang nata sira gya bubar
wus mantuk angadhatyan
apan binabadan sampun
naga sare tata janma

wus têntrêm wadyèng Matawis
alama datan winarna
kocapa Pangran Silarong
kang adalêm Waladaga
kalangênane dara
mangkana ingkang winuwus
wontên ta kawulanira

ngingu dara ulês gambir
pinundhut dhatêng pangeran
tan pinaringan yatrane
amung pinaringan lisah
kang saking ing Mataram
lawase arsa linabuh
dèrèng marêngi mangsanya

sêmana nuju marêngi
pangeran amundhut dara
mila gya pinaringake
dhatêng kang aduwe dara
apan sampun winêkas
pakaryane lisahipun
asuka kang pinaringan

ya ta wontên wadya malih
angingu dara mêmêgan
anulya pinundhut malèh
pinaring arta tan arsa
nêdha pinaringana
kang kadya Ki Upasanglung
samia pakaryanira

nanging pangran tan maringi
kang kadya Ki Anglungupas
dening kang pinaringake
panawaning Anglungupas
lah iki tampanana
paring ingsun mring sirèku
panawaning Anglungupas

wis aja sumêlang ati
pakolèhe iki uga
apan iki lêwih akèh
têka ing Si Anglungupas
iki lah tamakêna
yèn ana wong kêna nganglung
tawanan ora tumama

dening namaning wadyèki
kang pinaringan panawa
Ki Citra ing Têgalampèl
de kang pinaringan lênga
Kawah araning lênga
Ki Anglungupas ranipun
kalih pan sami lumampah

punika kandhane nguni
kala alame sêmana
yèn ana wong rêbut linggèh
miwah arêbut wicara
yèn kongsia kêrasa
akathah pêjah dèn anglung
kyèh waras dening Ki Citra

wus korak ing sanagari
ucaping wong duk samana
mring Ki Citra Têgalampèl
kagawa ing pagawenya
aran Ki Citratawa
kaloka kalamun ampuh
nawa wong kaanglung ika

sok si kacandhaka ugi
mring panawane Ki Citra
mèh kayaa mêsthèkake
waluyane wong kalênga
waras padha sêkala
sêmana sampun misuwur
tanah Pajang Waladana

patine têtiyang alit
kathah kaanglung kalênga
tan kêna rêbut wiraos
datan antara pêjahnya
undhak-undhaking loka
kataragnyana katêluh
patine wong kang punika

saking lêpasing pawarti
wus korak wong sa-Mataram
wus katur dhatêng sang kawong
yèn wadyalit kathah pêjah
ing Pajang Waladana
mangkana ing pêjahipun
langkung duka sri narendra

apan wus kinèn naliti
ajale ana mangkana
sapa ta baya uwite
iku titikên dèn nyata
pan katur yèn kang paman
Silarong aliron manuk
witipun akarya waran

apan wus tan kêna gingsir
pratignyanira Ki Ajar
inguni kala pinatèn
mring Pangran Silarong ika
kala prang Balambangan
milane dukaning prabu
sangsaya-saya kagagas

kèngêtan dosane nguni
kang paman duk nèng Mataram
marmane winêdalake
saking nagari Mataram
wisma ing Waladana
pan puniku dosanipun
mila dhatêng duka nata

sêmana wus dèn timbali
kang paman dhatêng Mataram
sipêng sadalu lamine
enjing ingatag mantuka
wong gandhèk ngiringêna
pangandikaning sang prabu
hèh wong gandhèk wêkas ingwang

yèn wus prapta jabèng Taji
lah wong gandhèk lakunira
mêtua Kuwêl dèn ake
iku ta dèn kalampahan
gandhèk pamêkas ingwang
sigra wong gandhèk wotsantu
wus bubar saking ngajêngan

wus prapta jawining Taji
wong gandhèk ing lampahira
mêdal ing Kuwêl sêdyane
sang nata dangu angantya
wus kinèn amariksa
katur dhatêng sang aprabu
yèn mêdal ing Kuwêl ika

sangêt dukaning narpati
asru dènira ngandika
mring abdi Martalulute
lawan wong Singanagara
age sira susula
pan Silarong ulihipun
iya sagone kacandhak

ayya sira kongsi angling
nuli sira uwisana
Martalulut tur sêmbahe
kalawan Singanagara
lampahe gêgancangan
kacandhak desa ing Biru
pangran sampun tinêlasan

pinêtak ing gunung Wujil
datan alama sêmana
lagya nêm sasi lamine
ingalih dhatêng Mataram
pinêtak ing Bacingah
apan binabadan sampun
wong sêsanga prang pratala

