Baduwi tur sêmbah mêsat
sarta kuda binêktan pêdhang kalih
kagunganira sang prabu
kang tate bangkit karya
cinacahkên ing wêsi sawêntis rampung
wus lêpas ing lampahira
ing marga datan winarni

Wus prapta jajahan Ngarab
praptèng dhukuh wismane Katim Tahyi
Baduwi sayah angaub
Katim anuju mêdal
atatanya mring Baduwi kang angaub
paman ing wong pundi dika
lan ingkang sinêdyèng kapti

Baduwi alon saurnya
kula anak saking Yahman nagari
sêdyaning driya nakingsun
ingutus ngambil unta
Katim angling paman yèn dika panuju
kandêla wisma kawula
mucang anginuma warih

Bêgja yèn manggiya paman
panêkulan inggih sae abukti
gampil yèn sampun atuwuk
lajênga alêlampah
sukur sèwu lajênga ing wismaningsun
Baduwi lêga tyasira
rêsêp ing manah nuruti

Praptèng wisma sinunggata
pan sinuba-suba samya abukti
gumatinira kalangkung
malah supe ing lampah
kongsi dalu tan pêgat sugatanipun
nyamikan inum-inuman
sadalu lêkêt ing bukti

Angraos kapiutangan
Katim mojar paman lamun suwawi
jangkêpa ing pitung dalu
wontên wisma kawula
anglêgakna pun paman ing manahipun
Baduwi lon saurira
yèn sampuna ngudur inggih

Asangêt ngudure anak
dede-dede lampah ingkang agampil
luwih sangêt luwih ewuh
anak dede kinantha
Katim angling paman kawula ayun wruh
manawi inggih pun anak
sagêd angapèn-apèni

Ing susahipun pun paman
pintên banggi kula ngawat-awati
yèn paman pracayèng kalbu
sampun ta walangdriya
wong Baduwi acipta kayapa iku
panggawe kang nora gampang
iya lakuningsun iki

Anak manira awêca
pan manira dinuta ing sang aji
kinèn angulati ingsun
mring sang prabu ing Yahman
wong kang aran Katim Tahyi bangsanipun
ingsun kinèn mêjahana
murdane kinèn anyangking

Sang nata arsa uninga
mring murdane kang aran Katim Tahyi
Ki Katim dupi angrungu
gumuyu sarwi mojar
botên angèl paman kalamun puniku
manira paman kang sagah
mirantèni amrih kêni

Kadi pêjahe kang mina
ingkang sampun manjing anèng piranti
kantun amithês anglêthus
ing sajatine paman
tunggil dhusun kang aran Katim puniku
ing dhukuh punika uga
nanging tanggung sapuniki

Ing benjing-enjing kewala
karana pun Katim sabên enjing
amêng-amêng anèng dhukuh
inggih kidul punika
ngandhap wukir sangisoring gurda agung
yèn prapta mudhun sing kuda
lajêng anginum abukti

Turangganipun cinancang
lan pun Katim inggih nuli aguling
kawula andira turut
paman tan wande kêna
sampun ngantos ngêntosi kula dènesuk
karana yèn kongsi awan
kasêlak kesah pun Katim

Lah paman punika pêdhang
luwih landhêp anggonên mêdhang benjing
ri sêdhêng turu akukup
sampun dadi kang rêmbag
eling-eling sawêngi wuwusên esuk
Baduwi nulya lumampah
sawêlinging Katim Tahyi

Saksana Baduwi mangkat
Katim Tahyi sigra dènnya kakambil
anyilip ing marganipun
turangganira nyongklang
pasthi dhingin praptanira anèng dhukuh
mudhun saking ing kudanya
cinancang munggèng waringin

Katim sigra api nendra
sarwi kukup kadya guling sakenjing
Baduwi tan dangu rawuh
mulat kuda cinancang
angling aris nyata têmên tuduhipun
si anak kang duwe wisma
lah ika ana wong guling

Sigra wau pinêrpêkan
kang aguling sigra pêdhang tinarik
ingikal mèh tibanipun
nulya graitèng nala
ingsun iki apan utusaning ratu
yèn nuli ingsun pêdhanga
kalle durung wruh ing warni

sayêkti agawe nistha
ingsun ungkabane raine dhingin
sigra binuka kang kukup
kagyat samya anjola
angrungkêbi sukune anjrit anguwuh
dhuh anak kadi punapa
polah mêkatên puniki

Panggawe kang botên layak
dènlakoni ambuwang lara pati
Katim tangi sarwi muwus
paman kadi punapa
jêr kawula sampun sanggup wau dalu
angilangkên susah dika
gih kula kang aran Katim

Aran dika wong dinuta
mring ratu anyangking sirah-mami
lan paran karsanirèku
paman wong kula lila
dika paman aywa kongsi antuk rêngu
wong suwita ing narendra
abot yèn tan anglakoni

Baduwi aris mangrêpa
nadyan silih dinukan awakmami
ingsun matur bae besuk
ing gusti rajèng Yahman
ingsun pamit sigra mêsat lampahipun
sinangonan kangge marga
sabarang dening pun Katim

Ing marga datan ingucap
praptèng Yaman marêk ing sri bupati
Baduwi tur sêmbah matur
sasolah tingkahira
Katim lila loman saking ngumuripun
wus tinutur sadayanya
miwiti malah mêkasi

Prabu Yahman duk miyarsa
langkung suka guguk angandika ris
bênêr wong akèh puniku
kang padha ngalêmbana
durung tumon loma têka umuripun
lah iya karêpe uga
wis aja sirapatèni

Kunêng kocap jroning kitab
mashur lamun balapa Katim Tahyi
akathah mèt misilipun
kang para raja-raja
wontên warah yèn agung mupangatipun
nênggih sajrone ing kitab
Jawa-hiral Amaryati

Ing jaman wuri kawruhan
nênggih kuburipun Ki Katim Tayi
ana turun ping sapuluh
ing anak putunira
Katim Tayi kabanjiran kuburipun
astana kandhah ing toya
jisime arsa dènêlih

Jisime wutuh kewala
nora bosok tinon kadya wong guling
yèn mungguh ahli tasawub
tiwas tan bisa ilang
dene mungguh ing jaman Ngarab ing riku
tan kêna ingaran tiwas
karana uwiting bêcik

Dadalan sasukanira
sasênênge tan kêna dènwancèni
ilanga katona iku
sah tan antuk cinacat
yèn ing tanah Jawa mangkono abusuk
wong mati katon tan ana
yèn katon sayêkti eblis

Mung iku kinarya tandha
tandha lamun wong loma iku bêcik
wong kang kumêt iku antuk
nama busuk lan ala
uwis tamat Katim Tayi critanipun
sadaya kang sami myarsa
sukèng tyas nahên wus wanci

Têngah dalu Sèh Matyasta
maring panti kang kari lajêng guling
saarinya tan cinatur
malêmipun Jumuwah
wus samêkta lalêmbaran sêkul wuduk
gorèngan krupuk dhêkêman
sarêm lombok kêncêng abrit

Dupi paragat binêkta
maring srambi sabakdanira Isa-i
santri sêpuh datan mantuk
anèng sarambi aglar
Sèh Matyasta munggèng pangimanan lungguh
Cêbolang sarencangira
nèng ngarsa samya nyêpêngi

Astane têngên Matyasta
angling riri reyang iki mung darmi
nuduhakên mring darbèkmu
lah mara tampanana
gya Sahadat kalimah roro rumuhun
Assadu alla ilaha
ilalah gya dènwêrdèni

Tamating kalimah ngarsa
gya kalimah kang kaping kalih nênggih
winêdhar sawêrdinipun
Assadu anna Muhka
-maddan rasullolah wus tamat kinumpul
kalimah kalih Sahadat
titiga anjingirèki

Gya mêdhar pikukuh Islam
pan lilima Sahadat kang rumiyin
Salat kaping kalihipun
ping tiganipun Jakat
kang kaping pat Pasa kaping gangsalipun
Kaji lilima winêdhar
wêrdine sawiji-wiji

Manèh iki kawruhana
keblat iku ana catur prakawis
dene ta ingkang rumuhun
keblate badan kasar
kang kapindho puniku keblating ngèlmu
keblating roh kaping tiga
keblating rahsa mungkasi

Winardèn sajuga-juga
iki alam catur wajib ngawruhi
kang rumuhun alam Nasut
Malakut kapindhonya
kaping têlu yaiku ngalam Jabarut
Lahut jangkêpe sakawan
sawêrdinira wus ramping

Anasir kawikanana
uga papat Bumi ingkang rumiyin
Gêni kaping kalihipun
Angin katiganira
ping pat Banyu gya winardèn lungguhipun
anjing miwah wardènira
tamating anasir dhikir

Pan: La ilaha ilallah
rambah ping tri ing sarambahanèki
winardèn sajuru-juru
kalawan lungguhira
gya kinumpul ing gandhèng-gandhènganipun
dumadya sakawan pantha
jumênêng manungsa jati

Lah iki Martabat Sapta
kawruhana lungguh lan kurubnèki
apa dene nêptunipun
rumuhun Akadiyat
kadwi Wahdat Wakidiyat katrinipun
Kadim-ajali-abadya
gya Arwah kacaturnèki

Minsal ingkang kaping lima
Aj-san kanêm kasapta Insankamil
mring Anyar ingkang kacatur
wêrdine wus kawêdhar
wusing tamat surasa lan anjingipun
pantèn malih kawruhana
Roh sasanga wêrdinèki

Rabbani ingkang kapisan
dwi Nurani Rahmani kang kaping tri
badan Ilapi ping catur
Nabadi kang kalima
kanêm Kiyawani Tamiyis kapitu
Kewani ing asthanira
jangkêp ping sanga Kulupi

Mungguh Êroh kang sasanga
pan kawêngku karèh ing Roh Ilapi
kawruhana manèh kulup
badan alus sakawan
Adam Roh-rokani myang badan Roh-kanu
Roh-kudus jangkêp sakawan
ngalêmpak ing ati siri

Kabèh sawuse katampan
patitise tuwajuh ingkang ati
tumêkane rahsanipun
iku dudu srasehan
nora kêna dibêdhagal èstunipun
tumampêg ing Rasa Mulya
gumantung Hidayatjati

Amung iki mukaranah
kudu bisa iya sawêngi iki
kanggo sabên mapan turu
lah padha tampanana
gya winêdhar wus sagêd sadayanipun
cinatur wit bakda Ngisa
bêdhug kèndêl gya kandhuri

Minulyakkên Nabi duta
paragating pandonga gya binagi
wus samya nadhah pikantuk
barêkat binuntêlan
para santri sadaya wus samya mantuk
mung kari catur kang jaga
sarêng tilêm nèng surambi

Sèh Matyasta Mas Cêbolang
sarewangnya wangsul mring tajug malih
tumêkane bêdhug têlu
antuk palaling Suksma
sadaya wus cumêplong raosing kalbu
kantun nglanjèhakên marang
tindake Tanajul-tarki

Sèh Matyasta lon lingira
lah bubaran gya ngambil toyastuti
nulya samya salat Subuh
kadi ing saban-saban
malêm Jumungah tan ana nendra puniku
kang sami tampi nugraha
ing siyang pantara ratri

Kang ginita saraseyan
Mas Cêbolang kalayan Ki Nurwitri
wus srêg rasaning kang kalbu
cahya wênês sumunar
Sèh Matyasta sukèng tyas mèsêm lingnya rum
dhuh pantèn Alkamdulillah
ananging dèn-ngati-ati

Isih kurang saangkatan
tindak rucah kang ayun koklakoni
nanging tan ngapa-a iku
Cêbolang matur nêmbah
tarlèn muhung nyuwun pangèstu pukulun
rinêksa-a ing Pangeran
tawêkal èngêt basuki

Sigêg kyai wusing mulang
Sèh Matyasta pinarak nèng pandhapi
Pangawe madhêp mangayun
myang dasih sawatara
Mas Cêbolang Nurwitri sarencangipun
tumurun marang pandhapa
kanthi lagu sêmang-miling

Sèh Matyasta ngawe gupuh
bacuta marene kaki
Cêbolang wus munggèng ngarsa
babasan kapasang yogi
Pangawe ku tilas dhalang
wit bocah dhêmên angringgit

Lawas nèng nagri Mantarum
suwita Ki Panjangrukmi
kang ginilut jajanturan
blêjag-blêjag rada apil
duk maksih nèng Wirasaba
nganti tumêkèng samangkin

Dhalang bang-wetan sadarum
padha pruwita ananging
wènèhan cêkak-cêkakan
pantèn duk anèng Mantawis
apa wus têpung kalawan
Kyai dhalang Panjangrukmi

Inggih ulun sampun têpung
kulina Ki Panjangrukmi
saking rêmên dhatêng wayang
sabên ki dhalang angringgit
ulun tumut cêlak kothak
anyumping wontên ing kering

Jajanturaning kadhatun
èstunipun botên apil
lamun upami miyarsa
dhalang kang jantur upami
pakêcapanipun lêpat
lêrêsipun ulun uning

Sukèng tyas mèsêm lingnya rum
Pangawe lêkasa aglis
janturane Prabu Krêsna
ana kang kosarasèhi
Pangawe sêmbah sandika
dadya macak amiwiti

Swara tètèh buntas arum
nênggih nêgari ing pundi
kang kaeka adi dasa
purwa eka mring sawiji
adi maring luwih endah
dasa sapuluh jinarwi

Purwa kawitan puniku
wênang ingucapkên yêkti
titahing Hyang Girinata
sanadyan kathaha ugi
kang kunglulan ing ngakasa
kang kasangga ing pratiwi

Kang kapit ing samodra gung
tan wontên kadi nagari
Dwarawati nagri panjang
apunjung mila kadyèki
panjang mring ing adawa
wus pranyata ing nagari

Adawa pocapanipun
atêbih kuncaranèki
punjung mring luhur pranyata
nagara luhur nglangkungi
datan ana kang amadha
kluhuraning karaton-di

Tur nagari pasir gunung
iya nagri loh jinawi
basa pasir de nagara
angajêngkên muara-di
anêngênkên bandar arga
basa nagara kawukir

Dene ngungkurakên gunung
basa nagara loh dening
kaapit ing pasabinan
basa nagri ajinawi
de nagara tulus ingkang
sarwa tinandur lêstari

Murah kang sarwa tinuku
tur murah sandhang lan bukti
wadya alit datan ana
kang dènkalarakkên sami
nagri karta tur raharja
apratandha wadya alit

Myang wadya tan na kang ngingu
maenda maingsa sapi
menthok bèbèk miwah ayam
raintên praptaning ratri
aglar wontên ing pangonan
datan wontên dènkandhangi

Saking tan na dursilèku
nangkoda kang dagang gili
kang layar tan na pêdhotnya
pramila ingaran nagri
raharja mangka pratandha
wadyabala agêng alit

Ngèstokkên prentahing ratu
tan wontên cêngil-cinêngil
tur ratu gêdhe obornya
adhuwur kukussirèki
miwah adoh kuncaranya
tan ngêmungkên tanah Jawi

Ing tanah sabrang misuwur
maring sakèhing nagari
kaungkulan kasusilan
-ning ratu ing Dwarawati
babasan manglung kang têbah
kang prak tumiyung ngastuti

Ing bulubêktine tamtu
sabên taun asrah warni
glondhong pangarêng-arêngnya
asung pupundhutan nagri
sapa jujuluking nata
Sri Bathara Krêsna tuwin

Maraja Padmanabèku
Maraja Kesawasiddhi
ya Maraja Danardana
ya Maraja Arimurti
milane kadang manungsa
pinunjung binathara di

Pranyata titising Wisnu
sirnaning Hyang Wisnumurti
Bathara Krêsna kang ana
sirnaning Krêsna narpati
Bathara Wisnu kang ana
upama lir suruh yêkti

Lumah lawan kurêpipun
dinulu seje kang warni
ginigit tunggil rasanya
Krês marang irênginèki
na iku maring papadhang
pranyata Sri Dwarawati

Ratu irêng mulus têrus
têkan bêbalungirèki
yèn ayama cêmani ka
Bathara Wisnu ing uni
kêna ginawe sarana
nadyan Prabu Dwarawati

Samani samana jumbuh
kêna ginawe srananing
besuk aprang Bratayuda
sapa kang dènbêbotohi
marang Sri Bathara Krêsna
sayêkti unggul ing jurit

Na: padhang pranyata ratu
padhang paningalirèki
têrus datan kêsamaran
tur wruh durunge jinarwi
mila juluk Padmanaba
ratu de gadhahi sari

Wijayakusuma luhung
panguripaning kang jalmi
mati kang mawa kabranan
pramila jujuluknèki
nênggih Maraja Kesawa
dene ratu ingkang bangkit

Triwikrama ingkang langkung
pranyata Sri Dwarawati
sagêd amancala putra
bangkit amancala putri
mila parab Danardana
pranyata sri narapati

Titising Bathara Wisnu
ananging namung sapalih
pama gêni lan urupnya
lir sêkar lan sarinèki
gênine Sri Danardana
urupe Radyan Prêmadi

Cangkoke Krêsna sang prabu
sarine Arya Jahnawi
ya lir satu lan rimbagan
mila parap Arimurti
Murti antêng Ari mudha
pranyata Sri Dwarawati

Titising Bathara Wisnu
dados anèm tur nulusi
ing kajatmikani miwah
munjuli ngapapak tuwin
mrojoling akêrêp lawan
loma naha bathara di

Pratandha pirsa saèstu
saosike kang wadya ji
nêting tyas tan kasamaran
awon saening pangèsthi
sadaya wus kauningan
ingupamakkên sang aji

Bangkit angilani mêndhung
bisa anjaringi angin
tur siniyan ing jawata
kinêmulan widadari
kinacèk samining nata
tuwin lalabuhannèki

Ratu Dwarawati èstu
ngupadosan soring langit
dasa tan antuk satunggal
sanyut tan-tuk sadasèki
ngobori kang papêtêngan
babadi kang sukêt singit

Ratyambêg palamarta nung
awèh pangan wong kalantih
awèh sandhang wong kawudan
awèh kudhung wong kang lagi
kapanasan miwah suka
songsong wong kataman riris

Wèh têkên wong klunyon laku
Sri luhur tan na ngungkuli
ratu andhap tan kungkulan
sasamining narapati
sri miguna ing aguna
tan ngêndhak gunaning jalmi

yêkti ginunggung sang prabu
kawibawaning narpati
lan lalabuhaning nata
sadalu pantarèng ratri
datan wontên pêdhotira
pinunggêl kang murwèng kawi

Ratu Dwarawati nuju
miyos siniwakèng munggwing
sitinggil binata-rata
ginarbêg ing wanodya di
kang sami angganararas
alênggah ing dhampar rukmi

Pinatik nawa rêtna rum
pinalipit ing sotyadi
alêlèmèk tundha sapta
kasur babut prangwêdani
sirna kamanungsanira
lir Bathara Wisnumurti

Anganglang jagad sawêgung
ginarbêg ing widadari
salênggahirèng dhadhampar
sang Prabu Dwarawati
wadya kang sowan sadaya
têka lêrêp sirêp sami

Sidhêm pramanêm sadarum
nir bawaning walang slisik
gogodhongan tanpa mobah
angin tan purun lumaris
mung abdi kang nambutkarya
kêmasan pandhe myang gendhing

Kang taksih sami anambut
pandamêlaning narpati
cat kapyarsa ing cat ora
kalawan swaraning pêksi
êngkuk kang mencok ing gurda
puniku kang kapiyarsi

Saking paglaran satuhu
têka mêwahi wingiting
pasewakan pagêlaran
Pangawe kèndêl turnya ris
èngêt kula mung punika
Lonthang janturan ngaringgit

Cêbolang ngling kados wus turut sadaya
datan wontên tumpangso-ning kang ukara
nanging lamun jêjêr ratu ing Ngamarta

Èngetulun radi wontên sanèsira
Pangawe ngling lêrês ingkang pangandika
wawatoning jajanturan nata purwa

wontên catur Dwarawati wus kawahywa
ing Ngamarta Madura lawan Ngastina
wontên malih janturan HyangGirinata

Lamun jêjêr sanèse gangsal punika
kêdah mirit saking ing salah sajuga
mêndhêt saking pambêganing naranata

Myang ya mirit gêng alite kratonira
kantun ngêlih ing pundi aranning praja
lan paraping kang dadya jêjêring nata

Sèh Matyasta sukèng tyas bêcik bacutna
kang minangka wawaton janturan ika
Ki Pangawe manêmbah matur sandika

Sapunika janturannya Sri Ngamarta
wit anênggih dumugi kapit samodra
cap-ucapan punika sami kewala

Lajêngipun tan wontên kados nagara
ing Batanakawarsa iya Ngamarta
pranyata loh ajinawi tur nagara

Gêmah ripah nagara karta raharja
pramilanya ingaran lohe nagara
kaapit ing pasabinan antuk toya

Ajênawi tulus kang samya tinanja
mirah ingkang sarwa tinumbas sadaya
tur amirah sandhang lawan têdhanira

Wadya lit sapraja Batanakawarsa
tan wontên kang dipun karilakkên miwah
ingaranan nagara gêmah satata

Langkung kathahing wadya lit kang gêgriya
ingkang saking nêgari ing manca praja
pramilanya aripah mangka pratandha

Wadya alit kang samya dagang tan ana
kèndêlira raintên dalu tan pêgat
datan wontên dènastaani punika

Pramilanya winastan nagara karta
apratandha wadya lit tani kang samya
ingon-ingon kêbo sapi bèbèk sata

Siyang dalu aglar nèng panggonan samya
botên wontên kang kinandhangkên mring wisma
awit saking kalising juti dursila

Pramilanya winastan nagri raharja
apratandha kawula bala sadaya
anuhoni ngèstokkên parentah nata

Datan wontên ingkang sulaya budinya
wadyabala sabiyantu abipraya
tur ratu agêdhe murup oborira

Dhuwur ingkang kukuse doh kuncaranya
pae nagri kangkathah-kathah punika
kang ginunggung kawibawanning narendra

Lan agênging nagari sasaminira
yèn ing praja Ngamarta Cintakapura
tan mangkana kang dèn-gunggung labuhannya

Naradipa lawan pambêkaning nata
ngupadosa sawêngkoning ngarcapada
cacah satus pan datan angsal sajuga

Cacah sèwu èstu tan angsal sadasa
ambêg paramarta pandhita kalihnya
tur ta ratu darana sadana boga

Ambabadi kang asukêt asung padhang
angobori kang pêtêng wèh kudhung marang
uwong ingkang kapanasên sartanira

Awèh payung uwong kodanan punika
awèh têkên wong kalunyon awèh têdha
wong kaluwèn wèh sandhang uwong kawudan

Abotêna Pandhawa punika gangsal
sami gadhah watak priyangga-priyangga
pambêgane ratu Ngamarta punika

Wong sajagad dènaku sanak sadaya
wong sajagad gêng alit padha warata
êndaklakonane larane sadaya

Wong sajagad padha suka asugiha
aku ingkang anglakoni sêngkêlira
pambêgane Radèn Arya Wrêkodara

Sapa ala ya dakalani pasaja
sapa bêcik ya dakbêciki sanyata
mangkya pambêkane panêngah Pandhawa

Radyan Arya Janaka anyamirana
nyarambahi kang dhuwur kang êndhèk ika
ingkang agêng kang alit kang cêlak têbih

Kasrambahan sadaya mring Dyan Janaka
miwah prawan wulanjar tanapi randha
myang somahan dènakên bojo sadaya

Bojomu ja bojoku aja pêpeka
de bojoku bojoku dhèwè wruhanta
pambêkane Radèn Nangkula Sadewa

Dyan Nangkula ala-alamu priyangga
Dyan Sadewa ala têmbe bêcik benjang
lah punika pambêkane kang Pandhawa

Sintên jululuking ratu ing Ngamarta
Prabu Puntadewa Prabu Darmaputra
Darmawangsa Prabu Guna-talikrama

Prabu Darmakusuma Sri Yudhisthira
pramilanya ajujuluk Puntadewa
apranyata luwih andhap asorira

Tur ta gêdhe apurane pramilanya
ajujuluk Darmaputra pranyatanya
de pinutra maring sang Bathara Darma

Milanya ajujuluk Prabu Darmawangsa
wus pranyata jênênge sri naranata
angaubi ring kulawarga sadaya

Mila parab Prabu Guna-talikrama
ucul saking tatakramaning narendra
pambêkannya ingkang kaloka ing jagad

Tan angêndhak gunaning sasama-sama
mila parab sang Prabu Darmakusuma
nyata nglulusakên ing saciptanira

Sakathahing ingkang lampah kapênêdan
pramilanya parab Prabu Yudhisthira
kang kacipta rahayunira bawana

Tur narendra kang siniyan ing jawata
kinamulèn widadari myang bineda
sasamining ratu yèn ta ginunggunga

Lalabuhanira ratu ing Ngamarta
ing sadalu mangsa wontên pêdhotira
pan pinunggêl kewala kang purwakanya

Sang aprabu nuju miyos sinewaka
nênggih wontên sitinggil binatarata
ginarêbêg dyah kang sami angganararas

Alênggah ing dhampar kêncana minulya
pinatik ing mirah jumrut nawarêtna
pinalipit sosotya-di mawa praba

Alêlèmèk kasur babut prangwêdani
sirna kamanungsane kadi jawata
Sang Hyang Darma tumêdhak nganglang bawana

Lênggahira ing dhampar Prabu Ngamarta
salajêngnya lan janturan Dwarawatya
cap-ucapan sami kewala asmara

Mangkya ta janturannèki
ratu Madura winarna
awit anênggih prajane
kapit ing samodra samya
lajênge datan ana
kados nagri Madurèku
babasan nagari panjang

Punjung ngantu nagri pasir
awukir loh ajinarwya
nagri gêmah aripahe
nagri karta tur raharja
basa nagara panjang
mring adawa pranyatèku
nagri dawa pocapannya

Basa nagri punjung maring
ing aluhur wus pranyata
luhur tan na ngasorake
kaluhuraning karatyan
tur nagri pasir apan
ngajêngakên muarèku
anêngênkên bandar arda

Ana basa nagri wukir
de ngungkurkên parêdènnya
apa basa nagri êloh
de nagri kapit sabinan
nagri ajinawi ka
tulus kang sarwa tinandur
murah kang sarwa tinumbas

Tur murah kang sandhang bukti
wadya alit datan ana
kang kinaranglakkên rêke
apa basa nagri karta
tandha wadya lit miwah
wadya tani kang angingu
kêbo sapi bèbèk ayam

Raina pantara ratri
angglar wontên ing pangènan
tan wontên kinandhangake
saking kalis ing dursila
kang sami dagang layar
raintên pantarèng dalu
datan kèndêl ing pakarya

Basa nagri karta nênggih
apratandha wadyabala
saking ing nagari sanès
kathah kang lajêng gagriya
basa nagri raharja
pratandha wadyabala gung
tan wontên salayèng budya

Sumungkêm prentahing aji
tan ana kang cacêngilan
tur ratu gêdhe obore
sarta duwur kukusira
atêbah kuncaranya
babasan kang cêrak manglung
kang adoh tumiyung samya

Ing bulubêktinirèki
sabên taun atur asrah
glondhong pangarêng-arênge
miwah asung pupundhutan
lalabuhanning nata
padosa ngarcapadèku
satus tan angsal satunggal

Sèwu sadasa tan manggih
babadi kang sukêt miwah
ngobori kang pêtêng rêke
awèh sandhang wong kawudan
wèh songsong wong kodanan
wèh têkên wong klunyon laku
wèh kudhung wong kapanasan

Awèh pangan wong kalantih
sapa jujuluking nata
Sri Kakrasana parabe
iya Prabu Jaladara
ya Prabu Baladewa
Kusumawalikitèku
mila parab Kakrasana

Pranyata sri narapati
wus gagadhangane karsa
pramilanya jujuluke
sang Aprabu Jaladara
tatkalanirèng tapa
kwasa ngambah mega pingul
mila parab Baladewa

Pranyata sinung wawangi
marang Sang Hyang Girinata
kalane ngarak kramane
ingiring marang jawata
pramila apêparab
Kusumawalikitèku
pranyata titising mudha

Ning dadya sêpuh tur maksih
anêtêpi taklimira
marang kang rayi pamase
tur sri siniyan jawata
kinamulèn wranggana
kinacèk samining ratu
manawa ta ginunggunga

Kawibawaning narpati
sadalu tan na pêdhotnya
pinunggêl kang murwèng criyos
nuju miyos sinewaka
wontên ing siti bêntar
binaturata pinatut
ingayap para wanodya

Binusanan sêsotya di
kang sami angganararas
ilang ing kamanungsane
kadya Hyang Bathara Brahma
têdhak anganglang jagad
ginarêbêg para arum
lênggah ing dhampar kancana

Pinatik nawarêtna-di
pinalipit ing sosotya
salênggahira sang katong
lajêngnya sami kewala
lan janturaning Krêsna
sampun tamat mangkya ulun
mêdhar janturan Ngastina

Wiwit anênggih dumugi
kapit ing samodra samya
makatên ing salajênge
botên wontên kados praja
Ngastina ya Wastina
ya nagri Gajahoyèku
nagri panjang apunjungan

Tur nagri pasir awukir
loh jinawi gêmah ripah
nagri karta raharja
ana basa nagri panjang
panjang marang adawa
pranyata nagri kacêluk
adawa pocapannira

Basa nagri punjung maring
ngaluhur pranyata praja
luhur tan ana padhane
kaluhuraning karatyan
pasir madhêp muwara
anêngênakên bandar agung
basa awukir de praja

Ngungkurkên parêdèn asri
basa êloh dene praja
kapit ing pasabinane
ajinawi tulus ingkang
sarwa tinandur dadya
murah kang sarwa tinuku
tur murah sandhang lan pangan

De gêmah pratandha jalmi
kathah kang sami gagriya
basa aripah tandhane
dadya kang sami adagang
rintên dalu tan kêndhat
datan wontên kèndêlipun
basa nagara akarta

Wadya alit wadya tani
ingkang sami ingah-ingah
kêbo sapi ayam bèbèk
rintên dalu glar pangonan
tan wontên kinandhangan
saking kalis ing jalma dur
basa kang nagri raharja

Wadyabala agung alit
nir kang salaya ing budya
mituhu parentahe rajèng
tan ana kang cacêngilan
tur gri gêdhe obornya
miwah dhuwur kukusipun
adoh ing kuncaranira

Basan kang prak manglung tuwin
kang adoh tumiyung samya
atur ing bulubêktine
sabên ing sataun asrah
glondhong arêng arêngan
asung pupundhutannipun
tan tanah Jawi kewala

Nadyan tanah sabrang sami
ngaturi bulubêktinya
ing sabên kala mangsane
lan lalabuhane nata
narendra ing Ngastina
ngupados ngarcapadèstu
satus tan angsal satunggal

Sèwu sadasa tan olih
babadi kang sukêt miwah
ngobori kang pêtêng rêke
awèh payung wong kodanan
wèh têkên wong kalunyyan
kapanasên sinung tudhung
awèh sandhang wong kawudan

Awèh boga wong kalantih
sintên jujuluking nata
Jayapitana pamase
ya Prabu Gandariputra
ya Prabu Kurupatya
ya Sri Duryudana iku
lire Sri Jayapitana

Nata kalilan-ing Widdhi
apa ing sapanêdhanya
mila jujuluk sang katong
Prabu Anggêndariputra
pranyata ingkang putra
Dèwi Anggêndari tuhu
mila parab Kurupatya

Pranyata ratunirèki
Kurawa satus sêlapan
mila malih jujuluke
Sri Narendra Duryudana
nyata suyut sadaya
wadyabala kadangipun
saking kaungkulan dana

Ratu kinasiyan dening
jawata kinamulènan
wranggana widadarine
kinacèk samining nata
lamun ta ginunggunga
ing kawibawaning ratu
sadalu tan na pêdhote

Pinunggêl kang murwèng kawi
nuju miyos sinewaka
nèng sitinggil binature
ginarêbêg ing wanodya
kang samya ganararas
pinarak dhampar masta tur
pinatik ing nawarêtna

Pinalipit ing sotya di
ilang kamanungsanira
lir Hyang Bayu tatkalane
tumêdhak anganglang jagad
ginarêbêg waranggana
salênggahing dhampar prabu
ing salajêngipun samya

Apan kadi janturaning
narendra ing Dwarawatya
Mas Cêbolang lingira lon
lêrês turut sadayanya
sampuning pasewakan
kocap kang nèng ngarsa prabu
salisir-ipun ki dhalang

Sèh Matyasta lon lingira
hèh Pêngawe wêdharêna
janturane Hyang Prawata
manêmbah matur sandika

Anênggih pundi ingkang ka
-eka adi dasa purwa
eka mring sawiji nyata
adi mring luwih punika

Dasa sapuluh wêrdinya
purwa wiwitan jinarwa
mangke ta ing Suralaya
ingkang kinarya bubuka

Iya ing Jonggringsalaka
iya ing Papagyawarna
pae ratu marcapada
kang ginunggung wibawanya

Lan pambêganing narendra
sugihe jajahan lawan
agênging ing nagararja
ing Suralaya ta boya

Namung ing wisesanira
awênang lamun misesa
tan wênang yèn winasesa
awênang lamun amurba

Datan wênang yèn dènpurba
wênang ayoga tan wênang
lamun yèn dèn-yogyakêna
sartane wênang akarya

Datan wênang yèn kinarya
sapa jujuluking jawata
kang ngadhaton Jonggringslaka
ya Bathara Girinata

Bathara Siwahabuja
ya Bathara Nilakantha
ya Bathara Gurutama
mila parab Girinata

Giri dhuwur wêrdinira
nata ratu dhasar nyata
ratu kang luhur pribadya
pramila jujulukira

Bathara Siwahabuja
nyata astane sakawan
mila parab Nilakantha
apranyata ciri gènnya

Ing tênggoke bêlang seta
pramila bêlang kalanya
ngunjuk toya clêkuthana
mila jujuluk Bathara

Guru nyata gurunira
para jawata sadaya
kalamun tan ginunggungan
kluhuran lan wisesanya

Sadalu tan na pêdhotnya
pinunggêl kang murwèng kawya
Bathara Siwababuja
nuju miyos sinewaka

Munggèng bale Martyukundha
siniwèng para jawata
lawan para rêsi samya
wiku nèng ngarsane nata

Sampun tamat mung punika
janturan Hyang Girinata
Matyasta malih ngandika
jujuluking para nata

bêcik sira wêdharêna
kang kanggo jêjêr kewala
mupung ana sêksinira
Pangawe nêmbah sandika

Narendra nagri Wiratha
Sri Basukêthi wêrdinya
pratandha ratu kang bisa
gawe swara pamicara

Sri nata ing Durgandana
ewuh yèn ginawe ala
iya Prabu Masyahpatya
tandha tan wêdi palastra

Sri narendra ing Madura
Sang Aprabu Kunthibuja
tandha sri bêtah nastapa
Sri Basudewa Madura

Tandha sri lwih wicaranya
Prabu Bismaka Kumbina
tandha ratu kang nganggya
gêm-agêmaning pandhita

Sri narendra Nglesanpura
Prabu Satyajit parabnya
pratandha sri naranata
sêtya tuhu ciptanira

Maha prabu Ugrasena
ratu amêngku wêrdinya
de nata Cêmpalarêja
jujuluk Prabu Sucitra

Ratu lwih sêsêratannya
paparap Ratu Drupada
pratandha sri naradipa
tan prayoga watêsira

Sri narendra Mandaraka
Sang Aprabu Narasoma
pratandha ratu kang sonya
jujuluk Narpati Salwa

Apratandha ratu ingkang
gèsèh punika wêrdinya
nuwun sampun mung punika
lêpat lêrêse sumangga

Cêbolang alon lingira
saking ing pangraoskula
pan sampun lêrês sadaya
Sèh Matyasta angandika

Pangawe lah wêdharêna
ada-adane sri nata
ngadhaton kandhêg gapura
manêmbah matur sandika

Lumiyating kawiryawan
kadhaton pindha kaswargan
gapura lir merutula
pattyaka manik dumilah

Sênênning kumala muncar
kasorotan ing raditya
inêping gapura gêdhah
rineka jalma pasihan

Lumiyat wêrdi ningali
de ing kawiryan têgêsnya
kawiryaning kraton ika
lir ingga tumrun kang swarga

Wêrdi kadhatone kaya
swarga ngalih ngarcapada
gapura lir merutula
têgêse rikang gapura

Yèn sinawang kadi arga
mahamèru gêng inggilnya
patyaka manik dumilah
kasorotan ing raditya

Wêrdi pucaking gapura
manik agêng kang kinarya
dumilah mancorong ika
amadhangi kasorotan

Dening Hyang Pratanggapatya
pama lir surya tumiba
kasangga pucak gapura
inêping gapura endah

Wêrdi inêpe gapura
kaca kang digawe ika
rineka jalma pasihan
wêrdi inêping gapura

Kaca dèntulis sujalma
jalu kalawan wanudya
lamun minêp kadi lagya
papasihan de yèn mênga

Kadi jalma sasêmayan
nahan ta kaya mangkana
upa-rêngganing gapura
tliti pan namung punika

Cêbolang mèsêm lingira
sampun kacêkap punika
angling malih Sèh Matyasta
Pangawe kalamun sira

Kaelingan janturane
ratu ing wayang gêdhoge
nuwun kathah ingkang supe
awit botên nate kangge

Cêbolang matur manawi
punika kakang Nurwitri
apil ing sadayanèki
wit rêmênira nglangkungi

Kita durung tau krungu
apa kèh bedane iku
karo kang kawêdhar mau
kathah kaote saèstu

Ringgit gêdhog langkung panjang
bubukanya Ilahèngan
Nurwitri pamintaningwang
wêdharêna aja wangwang

Lagon pelog tandya buka
Hong ilahèng awigêna
mastu namas-siddhi ana
aratu langkung sudibya

Pranatèng rat pramuditya
lila sêkaring buwana
amastutiyèng jawata
ing Sang Hyang Wisesa linang

Cana-cana mastutiyèng
jawata Sang Hyang Wisesa
ya hong swasana pratistha
makutha kathung kasiya

Ya hong swasana pratistha
makutha kathung kalapi
iya wong witning musthika
sari durung mantra-mantra

Wetan angêndhanu kulon
tatkala Ki Dhalang-jati
nyritakake Sukma-jati
anangsir rupa nir rupa

Anggronjal sinung mayoga
kawikannana dènnira
ing satuhu-tuhunira
kang amurbèng rat kapuja

Bubukane dènnya nêdhak
nukil Srat Kalimasada
pan katêdhak ing dalancang
dados ringgit bèbèr nama

Kalampahan jaman purwa
kang dados kalangênannya
ingkang amêngku nagara
ila-ilane punika

Anggêmahakên ing desa
barêkat mupakat barkat
ing ratu tumrah sapraja
babon maninjak katêdhak

Rontal dados ringgit purwa
taksih lalampahannira
jaman purwa inggih dadya
kalangênannira ingkang

Amêngku nagara Jawa
ila-ilane punika
angarjakakên nagara
babonne maninjan nulya

Pan katêdhak ing wacucal
dumadya kang ringgit purwa
lampahan ing jaman purwa
inggih dadya kalangênan

Ingkang mêngku nagri Jawi
ila-ilane mêwahi
kartaning jaman sayêkti
babonne maninjan -jati

Katêdhak wacucal malih
santun wangunaning ringgit
ringgit gêdhog wastanèki
lêlampahanning narpati

Akêkadang sami aji
atut rukun dènnya sami
akêkadang sri bupati
gih dados klangênannèki

Kang amêngku nagri Jawi
ila-ilane mêwahi
rarasing nagari Jawi
babonne maninjan -jati

Katêdhak ing kajêng miring
dados ringgit krucil nami
utawi klithik namèki
lampahannya ratu èstri

Ing Majalangu kang nagri
gih dados klangênannèki
kang mêngku nagri Jawi
ila-ilane mêwahi

Sangkêpe lalangên tumrah
sawadyabala sadaya
têlas têpa palupinya
anênggih kang dhalang Jawa

Ing sangkane ana jalma
ngêdhog dongèng nopèng ika
ingkang kinarya lampahan
Panji kalawan Kirana

Na wong tuwa nini-nini
andongèngke putunèki
ingkang anêmbe dumadi
pangantèn anyar supadi

Gêlis atut kang kinarya
lalampahan datan liya
Panji kalawan Kirana
sigêg gya mocung Sèbêt byar

Katalika mangke wontên kapanuju
kinarya bubuka
anênggih nagri ing pundi
kang kaeka ingkang adi dasa purwa

Eka maring, sawiji adi mring luhung
dasa ya sadasa
purwa wiwitan sayêkti
pan wênange ngucapêna titahing Hyang

Girinata, sanadyan kathaha iku
kang sami kasangga
pratiwi kungkulan langit
miwah ingkang kaapit-apit samodra

botên wontên, kadi nagri ing Jênggala
pramila ing praja
Jênggala pinurwèng kawi
dènirèstu nagri panjang apunjungan

Tur nagari pasir awukir satuhu
loh jinawe miwah
nagri gêmah ripah tuwin
karta harja punapa abêbasannya

Winastanan nagari panjang puniku
panjang mring adawa
adawa pocapannèki
de bêbasan winastan nagri punjungan

Wardinipun, punjung maring ingaluhur
de ngaluhur datan
wontên ingkang angungkuli
ing kaluhuranne nagari Jênggala

Nagri pasir basa pasir samodra gung
ngajêngkên muara
nêngênkên bandar mawêrdi
de nagari awukir ngungkurkên arga

Winastanan nagri êloh wardinipun
loh mring pasawahan
kang tinandur tulus dadi
tur amurah tinumbas sandhang lan pangan

Wadya alit botên wontên ingkang dipun
karanglakkên dèn ta
gêmah ing akathah yêkti
titiyang kang sami gagriya angrêdda

Nèng sajroning nagara bêntêt pinatut
winastan aripah
tiyang kang sami gêgrami
siyang dalu lumêbêt sajroning praja

Anglur sêlur datan wontên pêdhotipun
saking nagri manca
awit tan wontên kuwatir
ingkang dipun-sangsayakakên ing marga

De winastan nagari karta punika
marang kasantosan
de wadya lit wadya tani
ingkang sami ngon-ingon lêmbu maesa

Miwah bèbèk ayam ing raintên dalu
aglar nèng pangonan
datan wontên dipun-giring
kinandhangan saking kalis ing dursila

Winastanan nagari harja puniku
marang kapênêdan
de abdidalêm kang sami
mlampah damêl sabiyantu ring kabudya

Tur angèstokakên parentahing ratu
jrih asih mring nata
tur nata gung obornèki
myang aluhur kukuse doh kuncaranya

Basaning kang pêrak mayuk doh tumêlung
ing bulubêktinya
sabên kalamangsa prapti
asrah glondhong pangarêng-arêng kalawan

Angaturi ing sapamundhutanipun
lan lalabuhannya
Brawijaya narapati
ngupadosa sajroning kang madyapada

Satus datan antuk satunggal yèn sèwu
tan angsal sadasa
babati kang sukêt tuwin
angobori kang pêtêng wèh sandhang marang

Wong kawudan wèh pangan kang klantih asung
kudhung kapanasan
awèh payung wong kariris
awèh têkên wong kalunyon amrih harja

Tur ta ratu sinihan mring jawata gung
kinamulèn para
widadara widadari
kinacèk ing sasaminira narendra

Pan sadalu botên wontên pêdhotipun
mangke pinunggêl kang
amurwa mêdhar kakawin
wus tartamtu wong agung ing jaman kuna

Yèn amiyos siniwaka tarlèn amung
ri Soma Rêspatya
mangke nuju ri Rêspati
pêpak wadyabala kang sami sumewa

Bo agêlar wontên pasowanannipun
piyambak-piyambak
kang sowan nèng sripanganti
iya para bupati gêdhong kaparak

Sakaliwon panèwu myang mantrinipun
kapdhak sakrakyana
jagabaya ingkang sami
têngga kori ing regol ing sripangantya

Ambèr dugi kori kamandhunganipun
ya abdi kaparak
pinilih kanoman nênggih
asisihan kalawan wong patrayuda

Bo amèr ing sajawine kori mandhung
sintên kang asowan
jawining mandhungan kori
didalêm kaparak miji tanuastra

Bo amblèbèr dumugi salêbêtipun
kori brajanala
sintên kang sowan sajroning
brajanala ya abdidalêm kaparak

Singamarta kalawan Kartiyasèku
ambèr sajawinya
kori brajanala nênggih
kang asowan sajawining brajanala

Abdidalêm kaparak wiryabrajèku
lawan Brajanala
dumugi ing Sitiinggil
sapa sintên kang sowan ing sitibêntar

Abdidalêm panèkêt panalawèku
kabayan kaparak
nirbaya nirbita tuwin
jodhipati saragni wisapracandha

Wadya nyutra astra nangga jagapurun
mandhung maudara
ambèr mangalèr dumugi
saklering kang kagungandalêm witana

Sintên kang asowan ya wadya kêtanggung
ing gandhok kalawan
gandhok mantri anom tuwin
abdidalêm niyaga lawan majêgan

Kadi dhoyong pancaksuji sitiluhur
kalèndhèhan bala
kang sowan ambèr dumugi
sangandhaping sitinggil sintên kang sowan

Kiwa têngên dhak-undhakan sitiluhur
didalêm kaparak
Martalulut singanagri
lawan wadya ngupacara priyantaka

Kang angampil songsong bawating kaprabon
lan waos sanjata
ulêsan sangkêlat abrit
jurudêmung bo ambèr ing pagêlaran

Sapa sintên kang asowan
nèng ing pagêlaran nênggih
sira mantriwisesa nung
Kyai Patih Kudanawarsa
myang pra punggawa tumênggung
sinang arya pandêlêgan
kandhusuwan kiwanipun

Andhaloi pêcattandha
dêmang rangga ngabèi iku
jajar lan para putra nung
miwah kang para santana
aglar ing paglaran wimbuh
warna-warna busananya
surêm sang Hyang Rawi kusut

Kasênênanning busana
bo ambèr sajuru-juru
maring pakapalannipun
pra mantri kang sami sowan
sampun tartamtu wong agung
ing jaman kina yèn arsa
miyosi siniwakèku

Ngungêlkên sanjata inggar
ambal kaping tiga namung
kang nyulêt bageyannipun
para nyai narantaka
punapa antawisipun
tangara mungêl sapisan
apratandha yèn sang prabu

Arsa miyos siniwaka
obah ingkang para wadu
ingkang gadhahi puniku
kawajiban cacêpêngan
ngudhunkên cêpênganipun
panah gandhewa sanjata
waos tamèng towok tulup

Yèn têngara mungêl ingkang
ping kalih obah sadarum
kawula wadyabalèku
mirantos panggenannira
rakit ing sajuru-juru
yèn amungêl kaping tiga
obah bupati tumênggung

Myang mantri kang sami sowan
kang leyangan gandhagèku
ngundurkên gêndhaganipun
kang leyangan êpokira
angundurkên êpokipun
kang lênggah ing lante samya
angundurkên lantenipun

Pratandha yèn Brawijaya
wus têdhak saking kadhatun
mangke kang gathita têrus
mungêl kang sanjata linggar
salêbête kadhaton gung
orêg kawula sadaya
kang samya sowan sadarum

I prikanca amêndhaka
sila braja makidhupuh
aja awor aja campur
têngaradalêm wus munya
arsa umiyos wong agung
kawula kang samya darbya
cacêpêngannya sadarum

Angudhunkên cacêpêngan
mungêl kalih têngarèku
kang sanyata linggar gur
orêg bala kwula wadya
priyayi kanca dene sru
têngaradalêm rinambah
arsa umiyos wong agung

Sakèhe kawula bala
kang sami jajar ing ngayun
amirantos prênahipun
sowang-sowang rakit tata
Patih Kudanawarsèku
kakang Mênggung pangêncanan
wontên punapa nindya-nung

Pêkênira pirsa kakang
kang sun-jajari sadarum
tinata-a manggènnipun
ywa kalèru panggênannya
pan arsa miyos wong agung
inggih ki lurah sandika
dhawuh punapi wus atus

Ênggèh nuli kapirsa-a
kanca kabayan sadarum
prênahna kang padha ayun
anjajari manggonnira
aja na nganti kalèru
panggonanne kadi saban
mungêl malih têngara gur

Obah kwula wadyabala
kang leyangan gêndhagèku
ngundurkên gêndhaganipun
kang leyangan êpoknya
ngundurkên êpokipun
kang lênggah ing lantenya
angundurkên lantenipun

Tan antara kang para dyah
kakalih anyothe dhuwung
mudhun saking sitiluhur
dhawuhkên timbalan nata
praptèng ngarsaning nindya nung
Ki Patih Kudanawarsa
dhawuh dalêm sang aprabu

Ijêngandika ngandikan
gèh sandika aturipun
bocah kapatiyan mêdhung
lajêng sarta mamêndhapan
kapêthuk ing pra gustiku
kerit minggah sitibêntar
miyos siniwaka prabu

Brawijaya ing Jênggala
wontên siti inggil binatur
rana ginarbêg sadarum
kang sami angganararas
lênggah ing dhampar mas murub
pinatik ing nawa rêtna
tinarètès sosotya-nung

Ujwala pindha sudama
alêlèmèk kasur alus
babut prang wêdani luhung
têka nir kamanungsannya
kadya Hyang Cakra tumurun
nganglang jagad ginarbêg dyah
widadari kang linangkung

Salênggahira dhêdhampar
Brawijaya sang Aprabu
ingkang sewaka sadarum
têka lêrêp sirêp samya
tidhêm pramanêm mabukuh
botên wontên prabawanya
walang salisik tan purun

Gigodhongan tan obah
samirana tan lumaku
tan wontên swara karungu
saking ing paglaran tan lyan
swaraning abdi kang nambut
-karya ya abdi kêmasan
gêndhing pandhe cat karungu

Kadhang cat botên kapirsa
lawan swaraning pêksi êngkuk
myang kang paksi jalak-pênyu
kang mencok nèng kajêng gurda
têka amêwahi mungguh
wingiting kang pasewakan
sintên jujulukipun

Ajujuluk Brawijaya
iya Lêmbu Amiluhur
Brawijaya Jayèngpupuh
Anjayèngpati pêparab
ya Andewakusumèku
têgêse kang Brawijaya
kang basa Bra têgêsipun

Anyarambahi ing kathah
têgêse wi luwih langkung
jaya mênang wardinipun
wêrdinipun Brawijaya
ratu linuwih satuhu
kathah kawicaksanannya
tuwin kadikdayanipun

Lêmbu Amiluhur ika
lêmbu kang kuwasa mabur
angambah ing madya luhur
têgêse Anjayèngrana
asring mênang ing apupuh
Anjayèngpati wêrdinya
kang digdaya ing apupuh

Tur mênang arêbat pêjah
de Andewakusumèku
basa dewa pan linangkung
kusuma sêkar kang warna
adi gandanira arum
mila miyos siniwaka
Sang Prabu Brawijayèku

wontên kang ginalih mila
animbali sang nindya nung
minggah maring sitiluhur
pinandêng ing tingal dadya
tumungkul amarikêlu
kaya konjêm ing pratala
wadanane sang nindya nung

Nurwitri alon lingira
mung samantên èngêtulun
Matyasta suka lingipun
apa ana bedanira
janturanne angêdhatun
wayang gêdhog lawan purwa
inggih wontên sanèsipun

Kalamun sira kèngêtan
kadhatonan gêdhog jantur
iya saeling-elingmu
reyang kapengin miyarsa
Nurwitri anulya jantur
awit jêngkar angadhatyan
dumugi ing kèndêlipun

Sabdaning pandhita nyata
pangandikaning sang prabu
tan kêna amindho wuwus
barang kang dènandikakna
sapisan tan kenging wangsul
têdhak saking ing dhêdhampar
arsa kondur angêdhatun

Sinongsongan kêrtas jênar
mubyar pinarada êbyur
para biyada gumuruh
kang sami ngampil pacara
talêmpak landheyan wargu
sinulam kancana mulya
myang waos agêm sang prabu

Kang ngampil capuri jajar
lawan gandhèk anèng ngayun
lawan pangunjukanipun
kêndhi pratala kancana
nèng bokor kancana murub
lan dhampar kancana mulya
kêbut lar manyura luhung

Munggèng kering miwah kanan
pantês tan na wingwang tuhu
Brawijaya Janggalèku
ayun kondur angêdhatyan
lampahe lir macan angluh
lembehan korakan kontal
riyakan gajah aliwung

Ginarêbêg ing badhaya
kawan lajur sisihipun
pra wanudya ayu-ayu
kang sami endah warnanya
sajari tlapakanipun
kang samêkan têngahira
payudara mandul-mandul

Kang mlok-mêlok wadananya
rompyoh-rompyoh sinomipun
ngampil upacara prabu
sap-asta mas banyakdhalang
kukuthuk sababonipun
sawunggaling rêndhi-kidang
liman ardawalikèku

Lantaran sopal kancana
pakêcohan rukmi murub
kang cakêt ing ngarsa prabu
têka nir kamanungsannya
kaya jawata tumurun
amilanglang ing bawana
widadari grêbêg pungkur

Kèndêl ing pundi sri nata
dènnira arsa ngadhatun
kèndêl wontên madyanipun
ingkang bale sokasana
ajumênêng sartanipun
leyangan lare wujul myang
nolèh kiwa têngênnipun

Sapa sintên kang atampa
sêdu malêm sang aprabu
iya nimbok Sêpêtmadu
myang bok Madu-pinasthika
nêmbah gya lumajêng gupuh
dhatêng ing wana Pucangan
angaturi ing wong agung

Guruning putri wus tamat
samantên kèngêtanulun
ya Nur saka pangrasaku
cukup turut kang ukara
priye Pangawe sirèku
lah bok iya angapalna
têmbe yèn ana kang ngangsu

Pangawe nêmbah turira
kajawi wontên kalaku
wêgah saking panjangipun
Sèh Matyasta malih mojar
Nurwitri yèn sira emut
jujuluking para nata
lawan patih Gambuh-ipun

Nurwitri nêmbah matur
saking rêmên dadya maksih emut
jujuluking ratu jêjêring kang ringgit
gêdhog mênggah para ratu
umpak-umpakaning katong

Brawijaya rumuhun
de wêrdinya wus kasêbut ngayun
lajêngipun punika namining aji
Mêndhangkamulan rumuhun
Jayalêngkara sang katong

Wardi sangêt satuhu
nganggit tingkah kapênêdan luhung
ratu Majapait kang sêpuh winarni
Teja-alêngkara prabu
wêrdi nguningani yêktos

Panganggit tingkah tanduk
kapênêdan Sri Tejangkarèku
têmbung wancah wardinipun sami ugi
ing Janggala Amiluhur
ing wau sampun kacriyos

Sri Kadhiri winuwus
Lêmbu Amijaya têgêsipun
lêmbu ingkang mêjahi samining sapi
ya Jayanagara èstu
lalanangingnagri yêktos

Sri Ngurawan winuwus
Lêmbu Amisani têgêsipun
lêmbu ingkang amisesa ya sang aji
Lêmbu Sangara pan lêmbu
sagêd ngambah ing toya rob

I Jayasana prabu
sagêd manggènnakên sliranipun
mangkya jujuluking ratu Singasari
Lêmbu Mangarang sang prabu
lêmbu kang sagêd basa wong

Ya Lêmbu Amêrdadu
wêrdi lêmbu kang lêmês kang alus
ya Sri Anjawantaka têgêsnèki
kang digdaya ing prang pupuh
mangkya para patih gumantos

Ing Janggala prajagung
Kya Kudanawarsa têgêsipun
kuda aran titihan na awêning
warsa tuduh ingkang jawuh
pikir lir dhawah ing jawoh

Tur padhang rosa pêngkuh
gantya patih Kadhiri winuwus
nindyamantri Jayabadra têgêsnèki
kasagêdan pindhanipun
padhanging wulan mêncorong

Ngurawan patihipun
Jayasinga mênggah wêrdinipun
jaya mênang singa macan kajêngnèki
sagêd tur mênang apêngkuh
ing Ngurawan winiraos

Jayakacêmba èstu
winardènan bangkit awor lêmbut
miwah kasap tilas namanipun patih
Ki Matyasta manthuk-manthuk
wasana ngandika alon

Pangrunguku wus dangu
unine kang bêdhug iku mau
wus sêdhênge wêktu sêmbahyang Luhur-i
prayoga ngasoa kulup
nadhah banjur wêktu Lohor

Ingkang kinèn wus mundur
maring tajug nadhah tuwin wêktu
tan cinatur ratrinya lir sabênèki
enjinge sawusnya muruk
samya nèng pandhapa jagong

Matyasta lingira sun
nutugake wingi kang kacatur
janturanne wayang gêdhog waduaji
akèh kang nora kasêbut
kang padha sumiwèng katong

Cêbolang lon umatur
sawêg nêmbe ing pamyarsaulun
pangandika kang winastan waduaji
pancèn waduaji iku
sagotrah pra wadya katong

Ing jamannira dangu
nganggo winardèn lir kang kasêbut
layang Raja Kapa-kapa arannèki
Mas Cêbolang nêmbah matur
prayogi bilih kawiyos

Pantèn ing pamintamu
atut anging mung saelingingsun
blêjat-blêjat lungguh lan wêrdinirèki
lothung kanggo cagak lungguh
timbang nyatur alaning wong

Patih ingkang karuhun
wêrdi parentah iya puniku
ingkang wênang parentah pra wadya tuwin
ingkang kapasrahan tuhu
pangawasa ing sang katong

Nyampurnakakên dhawuh
saolahing pranata prajèku
mangkya adipati wêrdi panggêdhening
parentah iya puniku
kang winênang ing sang katong

Tampi dhawuhing ratu
utawa kang kasèrènan iku
panguwasaning patih parentahkên yêkti
patraping satuhunipun
bêbênêran kang sayêktos

Senapati winuwus
wêrdi amangku parentah tuhu
ingkang wênang anggadhuh pangwasa aji
pinasrahan angrèh wadu
para prajuriting katong

Mariksani wira nung
ingêr gêlaring kang aprang pupuh
anganglangi pringgabayaning ajurit
wênang lawan mokalipun
mangkya bupati rinaos

Dene ta wêrdinipun
bawahaning parentah puniku
iya iku kang winênang marentahi
bawahing pribadinipun
lawan kang bênêr sayêktos

Nampani prentahipun
saking papatihnya sang aprabu
mangkya adipati kupu wêrdinèki
adipati mardikèku
madanani wadu katong

Pradikan para wiku
pan winênang marentahkên tuhu
saolahing pranata ingkang agami
dene ta pakaryanipun
anglakoni kudu jegos

Sakridhaning puniku
laki-rabi apa mêsthinipun
lan bêcike têkèng sampunaning jisim
wasis mutusi pamandum
têtinggalaning kang layon

Waskithèng karya rampung
ing prakara talak wasiatu
rukun waris wah trap tutulak sêsakit
amumulang amumuruk
lakuning agamaningong

Nupiksa sakèhipun
papan kamuksan sakaliripun
patilasan atanapi candhi-candhi
dene kawajibanipun
kudu mangêrti gumathok

Lumastarining wadu
angèstokkên ring agamanipun
istijrating nagara kudu mêruhi
sakèh agama kawêngku
bangkit nêgêsi nyuraos

Sakridhaning kang têmbung
ekal-ekal ing sajuru-juru
tinartamtu singid wardining narpati
de tumênggung wêrdinipun
dhênggung twin tatindhih yêktos

Ingkang winênang tuhu
mariksani samubarangipun
ing lêlakon ayahaning narapati
miwah kabubuhan iku
olah gagaman kang dados

Agêming sang aprabu
lawan winajiban tinartamtu
nanggung ala ambêke kancanirèki
wadana mangkya winuwus
wêrdining kang winiraos

Rai tuwin pangayun
kang winênang dadi ulu-ulu
patraping kang panggaweyan sarta wajib
dadi pangayuning laku
sadhengah pakaryèng katong

Mangkya nayaka iku
wêrdi pangirit tuwin panunggul
dene dadi pangêdhene wadya aji
winênang matah karyèku
karèrèhannya pribados

Punggawa wêrdinipun
pangayap myang pangawinan iku
lawan têgêse manèh iku pangampil
dumadi titindhihipun
ngampil pacarèng kaprabon

Myang ngampil prentahipun
myang papatih warangkaning ratu
mangkya pangkat ariya ingkang winarni
wêrdi padhang miwah luhur
yèku santananing katong

Ingkang winênang campur
panggaweyan lan pra wadanèki
utawa pra wadana kang santana-ji
wênang sinêbut aryèku
Gurisa salinne pupoh

Sinang-arya wêrdinira
sinêbut luhur sanyata
iya iku punggawa kang
winênang nunggal pakaryan
kalawan para santana
mangkya panji wêrdinira
tutunggul yèku santana
ingkang winênangkên dadya

Pangarêpe kang prawira
mangkya prameya wêrdinya
bangsa linuwih sanyata
iku bangsane kang para
gêdhe kang winênang dadya
susulih alumaksana
panggaweane punggawa
ngampil kapraboning nata

Mangkya kaliwon wêrdinya
kapiji dene winênang
tampa prentahing bupatya
utawa malih têgêsnya
kalih ewon pan kagawa
saka lungguhe duk kuna
bumi loro-èwu karya
gantya panèwu wêrdinya

Golongan dènwinênang
anampèni parentahan
saking ing kaliwonnira
dyan kadhawuhakên marang
golonganne pribadya
utawa maning têgêsnya
panewon kagawa saka
lungguh bumi sèwu karya

De Mantri-wêrda wardinya
mantri-tuwa iya ika
kang winênang nyêntèg dadya
panèwu kawajibannya
anampèni dhawuh saka
kapanewon samubarang
prentah sakingkabupatyan
myang pakaryan panewonan

Gantya mantri wardinira
apan linuwih utawa
sapocapan de winênang
imbal wacana kalawan
para luhur pra satriya
sarta luwiha waskitha
laku kang têlung prakara
dhingin kang ingaran nistha

Bisa anyinggahi patrap
ing laku kang tibèng nistha
de kang kapindhone madya
bisa anêtêpi patrap
ing laku kang tibèng madya
kaping têlune utama
bisa angantêpi patrap
laku kang tiba utama

Layang Raja Kapa-kapa
mangkene wiwijangannya
man luwih de tri têtiga
linuwih têlung prakara
ingkang dhingin iku sêtya
de têmên pangawulanya
alabuh lara pralaya
arumêksa ing sungkawa

Lawan wirange gustinya
kapindho sadu de bisa
nyarèhkên adrênging nala
gêrètèhing kang wicara
wêdi andhingini karsa
jrih mêdhar kêkêran nata
ping tri tau de uninga
sakarêntêging gustinya

Tan kasangsaya sadaya
ing karsa lumuh manawa
rumangsa andarbènana
pangawasanya priyangga
amung ngèsthi angantêpi
kasaguhan lawan janji
gumantya arya-papati
wadana prentah kang wêrdi

Yèku ingkang pinitaya
anampani kang dhadhawah
anglakokakên parentah
de arya-tiron wêrdinya
wadana pangulat yèka
kang pinitayèng wuwulang
laku utama utawa
tinartamtu kabutuhan

Matrapake sakathahnya
pakaryan kang bênêr iku
lawan kang winênang jaga
ing panggawe mungsuh nata
de arya-leka wêrdinya
pan wadana pananggalan
yèku ingkang pinitaya
anglurahi para wadya

Kang ahli petung myang palak
pananggalan sasasinya
de arya-jamba wêrdinya
wadana pasucèn yèka
pinitayèng lurahana
pra wadya pangulu toya
kang rêrêsik jroning pura
ngrêsiki siraman nata

Apadene pakaryanya
bêciki sajroning praja
ngrawat ngrêrukti sabarang
ing sajroning dhatulaya
kang mangka kuwajibannya
atabêri amariksa
sarta tinartamtu bisa
napsir gal lawasing karya

Bisa ngrarakit ngrarêngga
bangkit mrantèni sunggata
wêruh aranne kang karsa
lumadi kanggo sunggata
kang tan tumpang-so urutnya
amamardi maring rasa
dhadharan sasaminira
ywa nganti nguciwanana

Arya-sanguri wêrdinya
pan wadana pangudharan
yèku ingkang pinitaya
nglurahi kang wadya jaksa
wênang ngudhari krampungan
kang durung bênêr sanyata
kuwajiban amrayoga
ing lakune kang prakara

Apadene amêmangkat
patraping wisesèng praja
de Arya-niti wêrdinya
wadana sêtya yaika
ingkang tuhu pinitaya
anglurahi para wadya
gêdhong myang winênangêna
gêmèni kagungan nata

Kalawan amamariksa
panggaweyane kang para
among tani sasaminya
gawene nampani ika
pamêtuning desa-desa
pajêg kang dadya sanggannya
lan ngrawati kang pramatya
mêruhi lêbu mêtunya

Pangrukti pandum lan tadhah
dene ta kuwajibannya
amurih ing undhakira
pajêg pamêtuning desa
kang nora lawan rêkasa
tuwin tan gawe pituna
ing parentah lan uninga
cacah glaring bumi desa

Apadene kang pratama
panimbang etung widagda
anggêmèni kang tan nistha
de arya-kandha wêrdinya
wadana dagang yaika
ingkang kapitayèng praja
anglurahipara wadya
sudagar de wajibannya

Amariksani kang samya
anglakokkên gêgramènnya
kang mêtu saka nagara
utawa ing lêbunira
gramèn saking manca praja
de Patya-tandha winarni
wêrdi amarintah tandha
yèku ingkang pinitaya

Madanani pra pabeyan
-ning bandar dharat sadaya
dene kawajibannira
anyêkêl kang panguwasa
pasar sapanunggalannya
pêcat-tandha wêrdinira
mêcat tandhaning baita
yèku ingkang pinitaya

Amadanani pabeyan
ing bandar laut sadaya
kawajibannya angasta
panguwasaning muwara
sagara sapanunggalannya
tandha-mantri wêrdinira
mantri tandha yèku ingkang
pinitaya juru dadya

Pamupu beyaning pasar
de tandhamohi wêrdinya
pangkating pangolah ika
kabutuhan amêmangkat
lakuning pakaryan ingkang
pancèn olah ing pakaryan
lêmbut utawa kang agal
pinatah pakaryanira

Mangkya jaksa kang winarna
wêrdi jêjênêng yaika
wadya ingkang binubuhan
angrampungi bêbênêran
samoaning kang prakara
tartamtu iku karyanya
mungguhing kuwajibannya
ngèstokakên anggêr sarta

Kiyajating kang nagara
myang rumêksa pangadilan
gandhènganne gunggungannya
karya nampani prakara
wajib mangèstokkên marang
parentah kang wus tan owah
lan murina marang praja
tunggalanne marga-tama

Gawene bêciki marga
krêtêg angkruk sasaminya
kuwajibanne ywa ngantya
kêsèta tabêri karya
nahên gantya kang winarna
jamba-leka wêrdinira
padhang bulan iya ika
ingkang kabubuhan dadya

Juru mriksani sabarang
myang abot mêngku wisesa
marang prakaraning jalma
olah wisaya gaota
amisaya iwak toya
mangkya pujangga wêrdinya
mangolah mamêsu raga
yèku ingkang kabubuhan

Anganggit carita mawa
tinêmbangkên kwajibannya
mantês uruting ukara
lawan amatrapkên tata
-kramaning layang kiriman
ingkang bisa ngrakêtêna
ing arênggang sasaminya
miluta nyês krasèng nala

Mangrèh carik karyanira
nulis etung kang palastha
kuwajibane uninga
unggah-ungguhing têmbung myang
sumurup paramasastra
sarta ngêkêr wadi ingkang
tumrap ana ing mustaka
padha anandhang supata

Kalihe rêksa-pustaka
karyane rawat rumêksa
layang kang pêrlu sadaya
kwajibane mèngêti myang
nyêkêl radatan kang kanggya
ana ing sajroning praja
sarta mingit wadi samya
Carik anandhang supata

Katri aran among-siswa
gawene mardi kagunan
kasusastran sasaminya
dene ta kuwajibannya
amardi kawruh kang mawa
cinorèk ing papan ika
anggambar sasaminira
sigêg gantya kang winarna

Panjang-jiwa winardènan
lidhah panjang yèka ingkang
dhawuhakên parentahan
de ulubalang wêrdinya
pangajênging kang pacalang
yèku ingkang kabubuhan
dadya juru lakokkên srat
marang ing manca nagara

Anggandhèk nyandhik wêrdinya
yèku kang tinuduh ngêmban
timbalanira sri nata
utawa kang kabubuhan
ngrukti pranti pagantènan
mangkya kabayan wêrdinya
lantaran yaiku ingkang
andhawuhkên parentahan

Dene ngabèi wêrdinya
angimpuni dene nyata
narambahi sakèh karya
mangkya dêmang wêrdinira
cêcêkêlan bêbundhêlan
yèku ingkang kabubuhan
nyêkêl bawah padesan
utawèku kapitaya

Myang winênang mêmantêsa
panganggone para wadya
mangkya rangga wêrdinira
wawêngku tawa pangrêngga
yèku ingkang kabubuhan
bêciki wêngkon bawahan
ing praja miwah padesan
wêwêngkonne sowang-sowang

Amêmangun pan winênang
sisikoning padamêlan
ing sajêroning kadhatyan
miwah ngrakit pasanggrahan
gantya mangke kandhuruwan
de wêrdine sasèrènan
yèku ingkang kasèrènan
dhawah nampurnakkên prentah

Mangkya pasêpan wêrdinya
têtêlik kang pinitaya
dadi juru wowor ganda
angingsêp-ingsêp sabarang
gantya pamotan wêrdinya
pangêmotan iya ika
kang ingandêl pinitaya
amingit wadining nata

Karêrêngan wardinira
kawingitan iya ika
ingkang pinitaya dadya
juru panganglang jro pura
kajinêman wardinira
kasidhêman iya ika
ingkang kabubuhan dadya
juru nganglang durmèng praja

Mangkya gantya pandêlêgan wardinira
panêngkêlan utawi
panênungan ika
kang kabubuhan dadya
juru tênung miwah dadi
juru nujuman
myang bangsa petung bincil

mangkya panglimpingan wêrdi pêrlambangan
kang pinitaya dadi
anjuru pralambang
olah jangkaning praja
pangsingsingan wêrdinèki
pan sabarangan
kang winênangkên yêkti

Ambawahkên pra wadya kriya sadaya
êmpu pandhe maranggi
pangukir pakriyan
kêmasan myang panatah
tapêl sayang gêmblak gêndhing
puntu iyaga
tluk gêbyar wlantên gêrji

Tukang corèk panyungging lan adiwarna
mataya anung uni
gamêl lan panêgar
dene pakaryanira
bangkit amrantèn-mrantèni
sarta rumêksa
lawan bangkit nandangi

Kwajibanne wruh ing tangguh lan sikutan
dhapur lan waja wêsi
pamor bêcik ala
wangunan kang sampurna
maniti sakèhing kardi
tan kaliwatan
turanggan Rajanari

Wruh ing ukur pratamèng agêndhing raras
mataya amumpuni
wasis têmbang-têmbang
lêbda ing cacengkokan
sakèhe kang analisir
tan mawi wangwang
mancèni apatitis

Arumêksa gêmi mring wadi sadaya
de salingsingan wardi
apan salisiban
utawa salisiran
iku kang winênang nênggih
bawahkên wadya
anon-anon sanagri

De panunggul utawa ran pakuluban
pamagangan kang wêrdi
yèku kang winênang
ngrèh wadya pamagangan
pangalasan wêrdinèki
juru wawanan
yèku kang dènbubuhi

Amundhuti kayu marang alas-alas
tuwaburu winarni
wêrdinira tukang
bêburu iya iku
kabubuhan amèt rêndhi
myang satowana
gantya grêma winarni

Wardi-gêni kawajiban jupuk wrêksa
obong myang mirantèni
gêni nèng jro wana
kirata wêrdinira
pangêtêr kêwajibannèki
ngêtêr jro wana
madik kang bangsa singit

Lawan madik anane kang satowana
pragosa kang winarni
kêthèk iya ika
golongan abdi kalang
de kalang-kamplong winarni
wêrdine kalang
anggantung manggonnèki

Winajibkên ana ing wana kewala
wisma rêranggon kadi
gubug munggèng wrêksa
kang agung singit nyata
kwajibanne tuduh margi
kang gampang miwah
pancèn gawat myang sungil

Iku kalang-kamplong kang asung katrangan
wijanging têmbung iki
kalang ubêng ika
kamplong tela gumantung
de kalangbrèt wêrdinèki
kalang sênibrat
tan dumunung gyannèki

Sak gon-ênggon anunggal ing satowana
kawajibannirèki
kalamun sang nata
yun numpu satowana
kalangbrèt kang asung uning
panggonannira
kanang satowanadri

Mangkya wuruk kusir pêdhati wêrdinya
yèku kang dènbubuhi
rumêksa titiyan
pêdhati sasaminya
yèn sripaparèng wanadri
wuruk pinacak
datan kaparêng kari

Kanang mantri-manglima de wêrdinira
mantri manca limèki
yèku panggêdhenya
mantri manca padesan
alungguh panèwu-mantri
tumbal winarna
pupundhèn wardinèki

Iya iku kang dadi wadananira
wong padesan alinggih
mantri-panatusnya
de bubuyut jinarwa
panuwa yèku kang dadi
kamituwanya
wong padedesan sami

Lungguh mantri-panèkêt gantya winarna
adèn-adèn jinarwi
kaluwihan yèka
kang dadya guru miwah
pangulune uwong cilik
ing padedesan
lungguh panglawe-mantri

Mangkya lurah wêrdi ulu-ulu lawan
kapala wêrdi malih
pangarêping unggyan
yaiku kang winênang
dadi sisirahing kuli
lungguh paronya
mantri-panglawe nênggih

Kang partinggi wêrdi pamangkat yaiku
kang winênangkên mamrih
mamangkat pakaryan
wong cilik padedesan
lungguh saparonirèki
apangkat lurah
mangkya bêkêl winarni

Wardi ancêr-ancêr tunggul miwah têngga
kang winênangkên bagi
bêcik alanira
jroning karang padesan
lungguh saparo patinggi
mangkya paragak
wêrdi tunggu utawi

Pakaryèku kabubuhan bênêrana
prakarane wong cilik
sajroning padesan
lungguhe saparonya
bêkêl kang kasêbut ngarsi
sikêp winarna
parinti wêrdinèki

Iya iku wong cilik kang nyangga karya
lungguh mung saparone
kalawan paragak
de karaman wêrdinya
janma arahan utawi
anjrahan yèka
wong cilik kang tan nyanggi

Ing pakaryan mung ngandhung nyagak sakawan
kararahan jinarwi
wong rena yaiku
tan manggon tanpa wisma
myang tanpa canthèlan kardi
uwuh basanya
de nglambrang wêrdinèki

Wong ngambara yèku jalma ingkang lunga
saparan nyambutkardi
de wong ngulandara
wêrdi ngawulèng tawang
tanpa canthèlan lawan nir
tambang pranteyan
myang dumunungirèki

Kajabèku iya ana panunggalnya
golongan wadu-aji
pantèn aywa eram
mring sasurupaningwang
samono iku kalaning
reyang duk bocah
anèng nagri Mantawis

Mèlu ipe suwita nèng Janapuran
kaabdèkakên carik
sabên ari sowan
reyang sawuse bisa
maca atanapi nulis
kinèn rêrewang
wijile kang pakarti

Têmah uning wacan warni-warni
kang dadya tyasingong
reyang nêdhak saana-anane
wusing akil balèk reyang bali
ma mring wutahrahmami
wuwuh trêsnanipun

Rinakêt ing risang adipati
pinaringan jodho
lamat-lamat isih sêntanane
saya kandêl pangawulamami
wah sang adipati
wuwuh trêsnanipun

Reyang aningali saking batin
bangêt nora cocok
ing sabarang kang dadi karsane
reyang bèbèl matur malimpingi
minangka palupi
carita ing dangu

Nistha madya utama dumadi
nanging tan rinaos
nora enak têmbe lêgêtane
mula reyang banjur nyuwun pamit
mahas ing asêpi
anjurungi kayun

Anyênyadhang apurane Widdhi
kèhing dosaningong
daklakoni anèng gunung kene
Mas Cêbolang sawusira dêling
nêmbah turira ris
botên pisan gunggung

Namung ngungun taksih tharik-tharik
tan wontên kang mrojol
sitingangkah sampun tan ginawe
Sèh Matyasta mèsêm lingira ris
palaling Hyang Widdhi
sadêrma katèngsun

Dènbanjurkên kang tumrap ing jilid
ingkang kacariyos
layang Raja Kapa-kapa rêke
panji-handaka wêrdinirèki
tunggulingjajawi
yèku lurahipun

Kang dadya sorsoran pangayuning
prajuriting katong
nahan wirancana de wêrdine
pan prajurit anglingan sayêkti
yèku mirawiji
gantya kang winuwus

Wirajaya dene wêrdinèki
wirakrajan manggon
iya iku prajurit jêrone
gantya wirasinga wêrdinèki
pan iya prajurit
pikuwat satuhu

Iya iku parajurit jawi
gantya winiraos
singasari dene ta wêrdine
singabarong yaiku prajurit
kang rumêksa putri
biyadaning ratu

Mangkya suratani kang winarni
wêrdine rinaos
de kakêndêlaning ati rêke
kang prajurit desa kang pimilih
Wirajanu sami
lan wirancanèku

Galèthèke amung iku kaki
iya kawruhingngong
lah wis wanci lingsire têngange
sêdhêng banjur sêmbahyang Luhur-i
nêmbah kang sinung ling
alon aturipun

Dhuh sang luhung amba atur jati
barkahing kinaot
raosing tyas ulun ing samangke
wusing tampi ing pitutur jati
sumèlèh ing pasthi
narimèng tumuwuh

Sèh Matyasta waspadèng pangèksi
mèsêm lingira lon
waktu iki apan wus sêdhênge
pantèn maring Wirasaba nagri
lèrèha wismaning
Jamal ki pangulu

Ewadene pantèn lamun maksih
sênêng nèng wismèngong
iya nora nana pakewuhe
Mas Cêbolang nêmbah turira ris
yèn parênga galih
mangke bakda Subuh

Ulun lajêng pangkat saking ngriki
miturut sadhawoh
muhung nyuwun pangèstu harjane
Sèh Matyasta manthuk lingira ris
Alkamdulilahi
rabil ngalaminu

Reyang jumurung myang sung pamuji
ayuning lalakon
kang sinung ling sru nuwun ature
Mas Cêbolang miwah catur santri
samya angabêkti
wus linilan mundur

Hèh Pangawe lan kancanirèki
sesuk bubar Suboh
lamun kang ana kang sarju atine
ngatêrake reyang anglilali
ngiras tuduh margi
nanging yèn wus tutug

Talatahing Cêpaka wanadri
baliya ing kono
apan uwis narênthêng dalanne
nora gawe bingunging lumaris
nêmbah para santri
sandika turipun

Pancèn badhe nyuwun lilah sami
ngatêrkên praptèng don
wit katarik saking trêsna sihe
rèhning wontên dhawuhe sang yogi
klilan mung dumugi
Capaka gya wangsul

Tan cinatur siyang praptèng ratri
sak bakdane Suboh
para santri kang yun ngatêrake
wus samakta nèng srambining masjid
Nurwitri gya mijil
lan tri rencangipun

Asung tilaran mring para santri
warata nyakêton
lawan maring pawèstri kang ladèn
winantu ring mamanis malatsih
suka kang nampèni
pujine gumrumung

Mas Cêbolang sarencangirèki
wusnya pamit bodhol
gumarubyug lir ngarak pangantèn
ing samargi-margi kang udani
tumutur umiring
èstri miwah jalu

Yèn kadalon sinipêngkên maring
dhusun tuwin dhukoh
wus rinakit pondhok sugatane
bakda Subuh gya lumaris malih
laminya nèng margi
nahan tan cinatur

Praptaning kang Capaka wanadri
ing wanci sadhawoh
samya kèndêl angling Ki Pangawe
punika gèr ingkang dènwastani
Capaka wanadri
ngalèr ngetan laju

Dumugine Wirasaba nagri
andum karahayon
mugi-mugi ing têmbe Kemase
kampir malih dhatêng ardi Wilis
Cêbolang ling aris
sakalangkung nuwun

Pinarênga de Sang Amurbèng Sih
sagêda kalakon
botên langkung ulun sadayane
sami atur salam pangabêkti
kature sang yogi
sumangga sakayun

Ki Pangawe sarencangirèki
sasalaman gupoh
ganti-ganti tan ana kang cèwèt
tandya mangkat mangidul kang mulih
sigêg tan winarni
nênggih kang cinatur

Mas Cêbolang miwah catur santri
dêdêr ngetan ngalor
lumaksana nurut marga gêdhe
datan nana sangsayaning margi
laminya lumaris
apan tan winuwus

Praptèng kikis kitha wanci enjing
pasaran tumawon
kumaruwuk rame kumandhange
sinêngkakkên dènnira lumaris
praptèng pêkên pipit
mèh tan bisa laku

Kagyat suka duk miyat pawèstri
anom tuwa kêmpong
amaratah samya ngangge-angge
suwêng kalung gêlang gêlang sikil
pupuran jalirit
amung anèng bathuk

Kêmarange dènêmban kinardi
wawadhah tutukon
Mas Cêbolang lan catur rewange
midêr pasar umiyat kang sami
dhadhasar panarik
gagandhèngannipun

Kang awade arum-arum
konyoh sêkar lisah wangi
adhaliyah anggrèk-wulan
andong andul okrak ikrik
argulobang jênar pêthak
noja nala nagasari

Calakêt cènggèr bang wungu
capaka cuwis cêpiring
rukêm ragina rêjasa
kalak kanigara kapi
kênikir kênanga krandhang
kalilika kêkamuning

Kasturi dalima dadu
druju drèngès dongong tuwin
dalongop dialêm dangan
tunjung trate tlutur tluki
tongkèng tanjung sumarsana
sundêl-malêm sêdhêp sruni

Sungsang soka sulastrèku
srigadhing wungu warsiki
wara-wari lara-kêndhat
lara-wudhu landêp kuning
pacar-kuku pacar-cina
pacar banyu purbanagri

Pudhak pancasuda pulu
pancal pandul pandhan-wangi
dhawe dhadhap dhuru jlamprang
jangglêng janti mênur mlathi
mandhakaki maya-maya
gadhung gandapura gambir

Bakung blanggrèng thêkêr pupur
pilis parêm wêdhak mangir
lênga-tuwa ratus mênyan
jêruk-purut mawi warih
sapetak malih woh-wohan
jêruk kêprok kuwik bali

Pacitan adas gumulung
pêlêm lêngis pakèl kwèni
jambu kaluthuk dêrsana
klampok galar lumut-putih
klampok-arum lêgèn-klapa
bohèl mathokal karikil

Pijêtan kokosan dhuku
langsêp sêmak kleca manggis
mundhu kêcapi bêsaran
gowok sawo salak blimbing
dhuwêt kalayu siwalan
gêdhondhong bogêm talodhing

Pundhung crême blimbing-wuluh
nam-naman kamlaka slastri
kêtos katès gandaria
durèn nangka bêndha kluwih
sarangan gayam kalathak
dêgan krandhing kolang-kaling

Pisang raja kusta talun
raja-sèwu mas bêcici
kluthuk gabu maraseba
ambon wulan raja-wlingi
pulut garaita saba
cêmpa êbyar kêpok kêpik

Sinambungan wade timun
wuku watang wulan krai
bêstru ceme pareayam
ula belungan waloh tlik
bokor bligo labu lawan
sêmangka jingga myang putih

Silah kang wade bêsusu
têbu gêmbala gêmbili
linjik bêntul widarapas
uwi-lêgi abang kulit
bêras wilus cacing ula
randha-sluku mamayangi

Glêpung kêtan kunir têmu
uwi-alas padha warni
kacang-pêndhêm kênthang tela
bale rante blitung putih
gêndhurak sênggani jingga
jaran mênthik kunir konyit

Kimpul bêntil bêton arum
centhang lêmpuyangan pari
jambon bêrèt bêlo gagak
laosan tambra garigit
garut gadhung walur suwak
pohung sukuning mungkasi

Kinang rokok kang sumambung
wade crakèn anggi-anggi
jampi parêm rêracikan
sadhêg gandum dènbungkusi
myang kantun nguyup kewala
bras kêncur jram-pêcêl kuning

Êmpon-êmponing tinêpung
têmu glènyèh irêng lathi
êpoh giring puyang gajah
kapur êmprit jae sunthi
dlingo kunir putih rêta
bêngle laos kêncur kunci

Gêgodhongan uyup-uyup
tapêl bobok pupuk pilis
lisah klêntik lawan jarak
bumbon trasi cêmêng abrit
sarêm asêm brambang bawang
salam kalapa kêmiri

Kaluwak krècèk karupuk
tigan ayam bèbèk brati
têrik kênyit cêmêng pêthak
grèh pèthèk gatêl têngiri
wadal gêmbung tongkol sêlar
bandêng balur kutuk itik

Lombok cangak tampar krupuk
wudêl jêmprit ijo abrit
kapri kacang buncis kara
terong-kopèk terong-glathik
mlinjo kroto ucêng miwah
êso slèdri lobak kobis

Jalegor kangkung lêmbayung
bayêm kêmbang klenthang turi
kêmangi cambah thokolan
dhêle gudhe kacang ruji
êbung pêtung bung bêkakak
pête pêtêt jingkol pêtir

Wosèn tlasih wijèk cabuk
tempe bosok dhêle bungkil
sampêt ron kang kukuluban
wade bêras anambungi
pêthak kobêr abrit cêmpa
kêtan pêthak cêmêng mênir

Gabah têpu dhêdhak katul
pari ginèdhèng mawarni
kêtan cêmêng pêthak rêta
otèk canthêl pêthak abrit
jêwawut jèpèn myang boga
onggok pathi warni-warni

Gya wade grabah klênthing jun
gênthong wajan dandang kwali
kêkêp pêngaron jêmbangan
cuwo cowèk lèmpèr kêndhil
layan krên anglo padasan
layah cêcèlèngan kêndhi

Sinambungan wade tumbu
tenggok kêba pithi cêthing
erok-erok tenong tampah
garibigan kalo irig
ulêg-ulêg irus tepas
siwur susuk sajèn sapit

Kukusan gawangan bandhul
pikat kurungan mawarni
gribig sèsèr ilir iyan
anco jala krakat jaring
lawung ambèn galar lincak
kepang gêdhèg patangaring

Alang-alang wêlit kayu
-obong rèncèk arêng sambi
godhong pisang jati plasa
wuluh êpring rampal ori
apus pêtung wulung dênta
myang kayu balungan panti

Kang wade iwèn sumambung
ayam banyak bèbèk brati
menthok myang sade suku-pat
maenda maesa sapi
kapal mawi tinumpakan
kidul wetan amungkasi

Wangsul ngalèr kang sêdya wruh
myat ing para bakul rukmi
wade cundhuk kalung sêngkang
timang slepe bênik pênding
ali-ali kroncong gêlang
wade lêlêmês nambungi

Cindhe plangi gunung-guntur
solok limar polos dringin
wadeyan sawitan wiyar
ikêt kêmbên sarung bathik
gya kang wade lêlurikan
wiyar ciut bakal klambi

Sêmbagi dril kipêr kacu
êtèh gula bubuk kopi
gya kang sami kalithikan
myang dolanan rarya alit
saking daluwang suwèkan
lêmpung kayu randhu êpring

Gya wade sêtagèn bêngkung
kuningan miwah têmbaga
kêndhi cèrèt kêndhil dandang
pangaron jun kèncèng klênthing
bokor tapsirih kêcohan
cêpuk gêntha carat beri

Pangratusan canthing siwur
cakêt lawan tukang patri
tukang kulit wade lapak
sarungan ambên camêthi
sinambungan balapêcah
cakêt lan tukang dondomi

Mranggi pangukir sumambung
tukang landheyan maranggi
lêt marga lit pamanukan
wade pêksi warni-warni
sumambung wade ratêngan
papanganan amêpêki

Jagal mengsa menda lêmbu
wade cangkokan myang wiji
miwah wade tingi soga
nila ênjêt gamping jobin
sela kijing ompak lumpang
wungkal pamipisan gandhik

Jantra pangantih panênun
gya piranti amongtani
linggis pacul cucuk dhandhang
bêndho arit kudhi wangkil
pêthèl wadung pangot gobang
garu waluku mungkasi

Pandheyan têbih lêtipun
Mas Cêbolang catur santri
kèndêl ana ing pandheyan
myarsakkên gunêmirèki
ki pandhe lan jalma ingkang
ayun nyêpuhankên kêris

Dina iki tan pakantuk
nyêpuhi gaman saliring
lawan amacak ukiran
apadene anyarungi
kudu milih dina ingkang
prayoga dimèn lêstari

Rahayu sadayanipun
agung paedahirèki
pikantuk daulat bêgja
sandhang rêjêkine mintir
tumrap kang ngangge kang garap
dene dina kang prayogi

Mung ana lima panuju
Slasa Paing Rêbo Paing
Rêbo Pon Kêmis Paing
Kêmis Pon padha prayogi
mungguh kang prayoga dhawah
ing dina Salasa Paing

Nahan ana ari catur
poma aja wani-wani
nyêpuhi nyarungi macak
dina iki Sênèn Lêgi
sedane Pangeran Sêndhang
Rêbo Kliwon amarêngi

Sedane Pangran Sêdayu
Sêtu Wage amarêngi
sedane Pangeran Wêlang
jangkêpe caturing ari
Akat Wage sedanira
Pangran Cindheamoh kaki

Dina sesuk luwih atut
nuju ari Slasa Paing
sigêg kang samya raosan
nahan ta ingkang winarni
Mas Cêbolang sarencangnya
salêbêtira kuliling

Kathah jalma kang kapencut
maring Cêbolang Nurwitri
kang arsa samya têtumbas
kalepyan samya tutwuri
dene kang samya dhadhasar
tinumbasan tan pinikir

Ninggal dhadhasarannipun
têmah ribêt kang lumaris
saking uyêle kang jalma
Cêbolang sarencangnèki
nilap nora kawistara
kèndêl nèng srambining masjid

Kang anglut pating bilulung
tita wus datan kaèksi
sami wangsul sowang-sowang
ngonggo-onggo angacêmil
marang êndi ika baya
lèrèhe wong bagus sigit

Namun kang nèm rayatipun
Kyai Pangulu Jamali
ingkang nora katilapan
kinodhol saparannèki
wus têtela dènnya raryan
anèng surambining masjid

Gêgancangan asung wêruh
marang ing lakinirèki
kyai ulun atur wikan
wontên dhatêngan ki santri
cacahipun tiyang gangsal
ambêkta tarêbang kalih

Sêmunipun santri nglangut
saking tanah kilèn kyai
sakêlangkung mêlasarsa
sami nèng srambining masjid
kajawi karsa sampeyan
prayogi dipunpanggihi

Pintên banggi yèn sarêju
mondhok nèng pangulon wajib
kiyai tan kenging selak
mancêrêng Kyai Jamali
sira iku tanpa etung
durung tamtu tuk lih-ulih

Kelangane wus tartamtu
rêkasa kanggo baoni
cikbèn sakarone ika
Nyi Jamali angling malih
kyai saking pamyarsèngwang
cariyose dalêm Kadis

Jêng Nabi Brahim kalangkung
asih ngormati têtami
botên mawi mawang jalma
utawi kula miyarsi
gotèking tyang sambiwara
niku santri ing Mantawis

Kasagêdanira mashur
rapal makna murad wasis
dhatêng raos wus sampurna
gêndhing-gêndhing amumpuni
ngèlmu singkir wus nêlas
kathah kang sampun udani

Criyose nalikanipun
wontên kajoran utawi
wontên krajan Paricara
talatah ing Wanagiri
angêdalakên mangunah
langkung ajaib-ajaib

Lawan sintên tiyangipun
ingkang kanggenan gus santri
wus dilalah karsa Allah
andhatêngakên rêjêki
kados pados pasugihan
mila kang sampun miyarsi

Ngucali pating bilulung
pinrih aso wismanèki
Ki Jamali duk miyarsa
ulat ajèr wacana ris
bokne prakara katunan
iku nora dadi ati

Uwis dadi kwajibanku
kudu bêciki têtami
sukèng tyas ling wau mila
kiyai kula-aturi
nuntên-nuntên manggihana
iya bokne dimiranti

Saanane susuguhmu
mung ywa nganti nguciwani
ki pangulu gya tumindak
mring masjid agung dèniring
santri tri bêkta padudan
bêkta epok kang sawiji

Duk prapta taritisipun
surambi pangulu myat ing
warnanira Mas Cêbolang
ngunandika jroning ati
dudu santri sabarangan
warnane bagus rêspati

Lawan cahyane sumunu
gya minggah srambi murugi
tundhuk samya sasalaman
ki pangulu lingira ris
anak kula nilakrami
dhumatêng sang anom pêkik

Gèr sintên ingkang sinambat
miwah kawijilan nguni
tanapi sêdyaning karsa

Cêbolang namamami
dene rencangulun catur
Nurwitri Ki Saloka
Kartipala Palakarti
asal saking dhusun kabawah Mantaram

Sakawit èsthining manah
yun ngaos mring Pranaragi
nanging marga dèrèng wikan
têmah kasasar dumugi
Pacitan pantog tasik
dumadya tyasulun liwung
manut krêdyating manah
tumindaking suku kalih
tanpa sêdya pindha katiup maruta

Tan ketang bayaning marga
palaling Hyang Maha Sêkci
têtêping asih kasiyan
lami-lami praptèng ngriki
kyai pangulu mami
linêpatna saru-siku
sarèhning katambêtan
kamipurun nilakrami
sinambating kang sih tuwin kalênggahan

Ki pangulu langkung eram
miyarsa têmbung mrakati
manis amamalating tyas
wasana alon dènnya ngling
ulun Kyai Jamali
pangulu satlatahipun
nagari Wirasaba
kinasih sang adipati
bilih wontên ruwêt rêntênging wardaya

Ulun kagêm sarasehan
sinorohan kang wawadi
dilalah karsaning Allah
punapa saaturmami
kagêm sagêd mudhari
rupêg rêntênging tyas giyuh
dhuh ênggèr yèn sambada
sadayanya ulunpurih
kaparênga lèrèh wontên wismaningwang

Cêbolang mèsêm lingira
dhuh kyai pandoming nagri
saking ajrih bilih dadya
rêrêgêd ribêting galih
têmahan antuk sarik
tangèh lamun damêl sarju
mila panuwuningwang
kaparênga ing panggalih
ulun lèrèh wontên ing srambi kewala

Têkèng dalu enjang bidhal
pangulu datan nauri
Mas Cêbolang gya cinandhak
kinanthi tandya lumaris
rencang catur tutwuri
praptèng pangulon jumujug
pandhapa wus ginlaran
klasa batu miwah lampit
Nyi Jamali kang mudha ngrakit sunggata

Pangulu myang tamunira
wus pinarak ing pandhapi
lumadi kang pangudutan
pamucangan gantèn wangi
tinungka wêdang kopi
gêndhis têbu prêsan wêdhus
nyanyamikan mawarna
ki pangulu ngancarani
lah sumangga gèr sakawontênannira

Sunggatanipun ki bapa
prayogi dipunrahabi
mucang êsês gya gugurah
waja lajêng minum kopi
nyamikane sinambi
Cêbolang sarencangipun
ngrahabi pasunggata
kyai pangulu ngling malih
sêrêp ulun saking êmbok jêngandika

Nyaiulun ingkang mudha
cariyosipun taksih
nalika wontên Kajoran
sarta wontên Wanagiri
saking kang sampun uning
para sambiwara bakul
Cêbolang mèsêm lingnya
sampun pitados pawarti
èstonipun ulun santri punggung laka

Dayaipun mung pariman
ki pangulu anyêblèki
iyah kok sing ora-ora
èstune ulun wus myarsi
tanapi sang dipati
sring raosan maring ulun
sangêt ayun uninga
dhatêng santri ingkang nami
Ki Nurwitri lawan Kimase Cêbolang

Saking adrênging kang karsa
Gusti Allah anjurungi
mangke sabakdaning Ngisa
ingsun sowan atur uning
Cêbolang lingira ris
ulun sumangga sakayun
kadi angganing ulam
kang wus tinata nèng piring
badanulun sakanca dhèrèk kewala

Pangulu nolèh mring wisma
èh rubiyah lamun uwis
gonmu ngrukti suguh nadhah
mara ladèkna pribadi
nyi pangulu gya mijil
kang tuwa ambêkta bucu
kang ênèm bêkta ajang

nyamikan lan wedang sumingkir nganan

Rampung panataning nadhah
pangulu angling mring rabi
karo padha bagèkêna
marang anakmu ki santri
ywa taha-taha sami
sanadyan nêmbe katêmu
rasaning manahingwang
wus kadi kulina lami
kang sinung ling ganti-ganti sung pambagya

Warata sarencangira
nuwun kang sinung pambagi
nyi padha mèlua nadhah
ngiras pantês angladèni
wawi gèr awêwanting
nadhah ing sawontênipun
dhêku kang sinung sabda
pakantuk kang samya bukti
nyi pangulu mudha nora kobêr nêdha

Uthi ladèni Cêbolang
kalèjême mambu ati
wus dumugi cinarikan
sinungkên mring catur santri
pangulu angling aris
prayogi ngaso nak bagus
punapi mondhok langgar
punapi mondhok wismalit
kidul langgar kidul regol mèpèt dhadhah

Cêbolang alon lingira
bilih kyai amarêngi
wontên wisma lit kewala
gih ênggèr langkung prayogi
èh nyai dènabêcik
piranti lan susuguhmu
esuk wedang sarapan
suguh nadhah siyang ratri
nyi pangulu mudha ngling sampun samêkta

Ah sukur Alkamdullilah
lah mara iritên nyai
Cêbolang sarencangira
wus mundur saking pandhapi
praptèng pondhok nyukani
angsal-angsal sarêm plêtuk
têrasi gèsèk dhorang
gêrèh layur tigan pasir
ayam ati nèng bumbung myang dhèndhèng sangsam

Limang kêba jinaitan
nyi pangulu wus nampèni
santri gangsal wus ambêkta
sisi kêba angisèni
pangulu duknampèni
langkung ajaibing kalbu
sukèng tyas ngudarasa
têkane tanpa nyênyangking
nora cidra ujare wong sambiwara

Iki wujude mangunah
baya kanggo têlung sasi
nora tuku iwak uyah
nahan wancine ngabêkti
Luhur Ngasar Mahribi
atanapi Ngisanipun
Cêbolang sarencangira
amung anut Ki Jamali
bakda Ngisa sowan marang kabupatyan

Sang adipati alênggah
nèng pojok kilèn pandhapi
pangulu marêk manêmbah
ngandika sang adipati
dene ta bêngi-bêngi
kaya wigati sebamu
pangulu matur nêmbah
gusti amba atur uning
wau siang abdidalêm katamuan

Santri anama Cêbolang
sakawan rencange santri
wus katur purwa wasana
ngandika sang adipati
rêksanên kang abêcik
ywa kuciwa susuguhmu
lah wis sira mundura
nêmbah matur Ki Jamali
nuwun inggih sandika lèngsèr sing ngarsa

Sapraptanira ing wisma
awarta mring rabi kalih
ing dhawuhe sang dipatya
myang gunggung tamunirèki
têngah ratri aguling
pajar gidib samya Subuh
mring masjid lan tamunya
atanapi para santri
kacarita gènnya anèng Wirasaba

Wus lami antaranira
nanging dèrèng waktunèki
tinimbalan sang dipatya
sakèh santri trêsna asih
srasehan surasaning
kitab myang maguru ngêntrung
laguning tarêbangan
rênês cangkêm-karut mintir
asring-asring kinarya ing pakaulan

Kalamun ana pangantyan
lami tan kêpadhaning sih
kaul nanggap Mas Cêbolang
kathah santri kang umaring
dilalah gya lulut sih
lawan kaul sanèsipun
wus kajuwarèng prapat
dadya kakêmbanging lathi
lamun ana kang ananggap Mas Cêbolang

Lakon saratri sadina
asal miyarsa ningali
mantuke mring pakauman
tamtu kininthil pra santri
kang samya nahên brangti
sênajan jalu kalayu
sajèn tindhih binagya
sapalih katur ing panti
kang sapalih dèndum marang santri kathah

Nahên garwaning dipatya
garbini wus sangang sasi
karaos ngêdalkên toya
tigang ari tigang ratri
ki jabang dèrèng mijil
jinaga sakèhing dhukun
iyêg lamun ambabar
raharja ibu myang siwi
puputannya animbali Mas Cêbolang

Dipati mangayubagya
jabangbayi nulya lair
raharja sadayanira
marma puputan nimbali
Ki Cêbolang Nurwitri
lawan santrinya sadarum
siyang ing kabupatyan
gêlakan anambutkardi
mangke ratri wêdhare amangun suka

Anuju wulan purnama
lir raina padhangnèki
badhe nèng wetan pandhapa
ênggènning ananggap singir
pêpak sajèn mawarni
sêkar konyoh lawan kutug
sêkul tumpêng mêgana
warna pasar amêpêki
salawate nèng sajèn salawe reyal

Rolas wadhah samya dhulang
liya ancak lawan cêthing
miwah bokor gêlas talam
sadaya dipunsasabi
sinjang sêkaran tuwin
bathik lurik lawan wulung
mangkya rukub kurungan
kang sinjang awarni-warni
padhang bulan binantonan obor samya

Myang kang saos palataran
pati mantri lan prajurit
pandam ting tharik tinata
dènnya lênggah sang dipati
gêdhangkrang anèng kursi
pinggir pandhapi gènnipun
canela kinêmbang mas
pantês ngagêm nyamping bathik
nagasari jinêmbangan latar pêthak

Paningsêt cindhe jobara
rasukan blah bantên asri
sêmbagya lus kapuranta
corèke kêmbang pinêthik
kotang kancing mirah brit
paniti jangga intên byur
dhuwung ganja tinatah
ing-intên mirah tulyasri
kuluk cêmêng baludru ingrenda êmas

Gumbalanya kakêtogan
sumping sêkar hèr rinukmi
abagus pupuk sêmbada
lir kalana angêjawi
ingayap para cèthi
busanendah ayu-ayu
kênya randha wulanjar
andhèr marêk sang dipati
awibawa tinarab para biyada

Miwah sasaosannira
ki adipati nèng ngarsi
kênap myang bangku cancingan
sinêrbèt putih tulyasri
ingkang angladèni
pawèstri samya yu luhung
wedang tèh mêmanisan
powan roti wedang kopi
anèng ngêkan sêmuwa isining meja

Sacaraning lah-olahan
gugurihan manis-manis
pêpak di-adi ingêlah
miwah woh-wohan mawarni
samya rumat cumawis
latar ginêlaran sampun
lampit agêng apanjang
gonne panjak dèn-gêlari
klasa alus ya ta ing wau samana

Mas Cêbolang ingandikan
Ki Jamali kang angirit
busanane Mas Cêbolang
baju kotang kêsting abrit
pinggir rinenda alit
nyampingira kasa wulung
sabuk putih rong kilan
kuluke bathokan sêrail
dhêstaripun jêplakan putih rinenda

Adhuwung kêmalon abang
gayaman landheyan miling
tulange ulam minatan
mirah agênge saranti
santrine kabèh ngiring
gêdhe cilik luwih satus
wong nonton pan atusan
klêbu abdine dipati
nadyan jalma padesan kenging kewala

Pan parentah sang dipatya
bukakna manahing alit
marma wong nonton akapang
jalu èstri pipit-pipit
kinênthêng dènjagani
winatês ywa maju-maju
pan wus pêpak sadaya
sajèn sasaminirèki
saprabote Kimas gènnya badhe nyulap

Pan wus dhawuh kinèn lêkas
sandika kang dèndhawuhi
anulya nyandhak tarêbang
sapolahira rêspati
dhasar radi kinardi
apacak têrbang pinangku
ing dhêngkul dhangak ladak
banyarak anggunungsari
adan lêkas sêkar Jawi gêndhing Lêmpang

