budhal barising Mataram
yèn sinawang kadi prawata sari
lêlayu lan umbul-umbul
katub ing samirana
asrang umung bala kang sami anguwuh
ing rowang lir kadi gêrah
kriciking astra agathik

Pangran Dipati Mataram
nitih kuda rêspati songsong kuning
waos sulam munggwing pungkur
samas kang munggwing ngarsa
amarapit payung agung munggwing ngayun
ingkang munggwing wuri pisan
wong satus anumbak putih

gêgaman mawarna-warna
amarapit kanan kalawan kering
ingkang lumampah ing ngayun
bupati ing Mataram
para arywa ngabèi lawan tumênggung
Pangeran ing Pringgalaya
kang dadi cucuking jurit

kalawan Pangran Balitar
pan tanapi Tumênggung ing Matawis
sawadyanira kumêtug
wau ing lampahira
Kyai Mangunnagara kang munggwing ngayun
lawan Radèn Wiratmêja
Wiranagara prajurit

marga agêng kaèbêkan
ambalabar wadyabala Matawis
prasamya prayitnèng kewuh
kêrig wadya Mataram
sampun mêdal saking taji pan anglurug
ing Kajoran kang sinêdya
kuwur manahe wong cilik

ya ta wau kawarnaa
ing Kajoran samana ngadêg baris
samana sampun akêmbul
lan barising Madura
bala Sampang dening ta têtindhihipun
awasta Dhandhangwacana
agêng ainggil tur wani

ing Pajang apan kabahak
samya nungkul mring Dhandhangwacanèki
môncanagara wus têluk
kaduwang Pamagêtan
wong Madura angajrihi tandangipun
ya ta wau kawarnaa
barise tiyang Matawis

ing Kajoran sampun prapta
wong Mataram sampun prayitnèng wèsthi
Kajoran sampun kakêpung
surak kadi ampuhan
Panêmbahan Rama wus prayitnèng kewuh
apan sampun asiyaga
sadandananing ajurit

miwah ingkang para sabat
wus adandan samya tumut ing gusti
tiyang Madura kumutug
sira Dhandhangwacana
amêtoni ing ayuda karsanipun
wadyabala ing Mataram
surake awanti-wanti

tanapi tiyang Kajoran
wus akumpul sêdya mêtoni jurit
tiyang Madura anggrêgut
tanapi wong Mataram
sami purun kadar pira mungsuhipun
tiyang Mataram akathah
ya ta acampuh kang jurit

sanjata muni lir bêntar
kang pratala anglir udan kang mimis
pêtêng lir pendah papêdhut
satêngahing ayuda
dening kukusing sundawa kadi jawuh
mimis satêngahing rana
arame kang punang jurit

arame kang punang yuda
wong Madura kalawan wong Matawis
swaraning surak lir guntur
sêsambating kabranan
ingundurkên ingkang wingking maksih purun
wau ta tiyang Madura
yudanira pan kalindhih

prajurite kathah pjah
wong Kajoran wau sigra nulungi
saha gêgaman anggrêgut
nanging si kêkathahan
wong Kajoran ing wau kathah kasambut
wantu kêkathahên lawan
prasasat katiban wukir

kondur têtiyang Madura
wong Kajoran kondurira awingwrin
ya ta kasaput ing dalu
sami apamondhokan
arêrangkah sami aprayitnèng kewuh
wau têtiyang Madura
manahe tan kêna pulih

tanapi tiyang Kajoran
manahira kabèh sami umiris
dening ta karoban mungsuh
prasami aparêmbagan
Panembahan Rama lan santananipun
prayoga yèn angêmbula
mangetan tunggala baris

kalawan Ki Trunajaya
naro nana ingkang keron ing pikir
pasthi ing ayuda kukuh
benjang nadyan wangsula
mring Mataram bêtaa gêgaman agung
aja atanggêl ing lampah
Dhandhangwacana mêthuki

ya ta asami arêmbag
ing Kajoran sigra dandan tumuli
sumêdya lolos ing dalu
lan saanak rakyatnya
wus adandan awatara têngah dalu
kang kulawarga sadaya
apan sami dèn wangsiti

saksana anuli bubar
wong Madura kang lumakwèng ing wuri
apan kasusu ing laku
akèh ingkang tinilar
Panêmbahan Rama lampahe andarung
sumêdya angêmbul lampah
lan kang anèng Surabanggi

wong Mataram pan uninga
yèn panêmbahan alolos sing wêngi
wus raina dyan tinumpuk
Kajoran jinarahan
pan binoyong tiyang Kajoran kang kantun
dalêmira dèn ngobongan
dening têtiyang Matawis

sasampune jinarahan
wong Kajoran binêkta mring Matawis
pangeran dipati kondur
lawan para santana
tan kawarna kang mantuk dhatêng Mataram
sira Pangeran Kajoran
lajêng dhatêng Surabanggi

apanggih lawan kang putra
Trunajaya langkung marmaning galih
tan kawarna laminipun
ya ta pan gantya warsa
Panêmbahan Madurêrna wus arêmbug
sumêdya angalih praja
akêkutha ing Kadhiri

sadaya wus sami rêmbag
pan wong môncanagara ing pasisir
ingkang wus samya atulung
datan ana sumêlang
ing parentah sadaya sami asuyud
samana datan winarna
ing marga praptèng Kadhiri

tan winarna solahira
karya kutha pan samêkta wus dadi
kalangkung dening akukuh
adan atata gêlar
ing ayuda saha sanjata wus didum
kang mungguh ing ngarsa wuntat
kanan kèri wus arakit

dene ingkang tinanggênah
anêtêpi kantun nèng Surabanggi
ingkang ajaga pakewuh
santana ing Madura
lan anganthipan wong Surabayanipun
tansah amawi gêgaman
tan ana sumêlang galih

ya ta wau kawarnaa
kang umadêg nagari ing Kadhiri
tansah gêgunêman catur
amrih arjaning lampah
Panêmbahan Madurêtna wus arêmbug
lan Raja Galengsong sira
minggah dhatêng ing Matawis

miwah Panêmbahan Rama
angrêmbugi satu kalawan pasthi
ing Mataram sampun sêpuh
ungsume pan rêngkaa
pan wus mêpêk gêgaman sajuru-juru
pasisir môncanagara
wau kang sami ambalik

sami amêpak gêgaman
wus arakit minggah dhatêng Matawis
wus prapta samayanipun
sigra anuli bubar
apan pinaju kalih ing lampahipun
dening ingkang mêdal wetan
wau ingkang anindhihi

pêpatihe Panêmbahan
Madurêtna nênggih wastanerèki
Amangkuyuda Tumênggung
amêdal Garobogan
anjog Pajang ing Kajoran kang jinujug
kang mêdal kilèn winarna
wong Madura kang nindhihi

awasta Ki Wôngsaprana
lampahira amêdal ing Matawis
mêdal Pingit lampahipun
ing Trêrayêm sinêdya
wontên malih Mangkuyuda kanthinipun
awasta Dandhangwacana
sami prakosa ing jurit

tanapi bala Makasar
ingkang nunggil Ki Mangkuyuda sami
dening ta pangajêngipun
wasta Dhaèng Marewa
wontên malih awasta pun Busungmarnung
solahe lir wardu ôngga
pan sarêng bubar kang baris

têtiyangmôncanaga
ing brang wetan sadaya sami ngiring
lawan sagêgamanipun
kèhing gaman sumahab
tan kawarna lampahe baris anglurug
sakathahe wong brang wetan
suyut manahe awingwrin

tan kawarna lampahira
ing Garompol wau pan sampun prapti
ya ta amondhok pan kumpul
dènnya atatan-tatan
angêntèni rowangira ingkang kantun
wau kang anèng brang wetan
kalangkung agênging baris

wong sabrang wetan puyêngan
kagegeran sadaya sami ngili
lumayu arêbut dhucung
lawan saanak rena
tiyang Sampang ambêbajag solahipun
anglir pendah saradula
kang abôngga dèn patèni

tiyang èstrine tinawan
rinayah rajakayane ênting
wong Pajang samya misuwur
yèn wadya Sampang minggah
sampun prapta sabrang bangawan gènipun
ing garompol binarisan
risak wong pinggir banawi

tiyang Pajang apuyêngan
samya ngili manahira awingwrin
dene ing warta misuwur
akarsa ingunggahan
dening tiyang Madura nèng sabrang banyu
para punggawa ing Pajang
pan sami amêpak baris

kawarnaa wong Madura
Mangkuyuda sampun nabrang banawi
ing kali Samanggi umung
saha bala sumahab
tiyang môncanagara sawarninipun
sami kêrigan sadaya
anglurug dhatêng Matawis

tanapi tiyang Mêkasar
solahira kadi banthèng akanin
wus nabrang sawarninipun
wadyabala brang wetan
anèng kali Sêmanggi swaranya umung
kang para umbuling Pajang
sêdyane amapag jurit

sinêrang datan kuwawa
pan kalulun wadya Pajang awingwrin
saanak rabi lumayu
angungsi mring Mataram
apuyêngan tiyang ing Pajang amawut
ing padesan kagegeran
sadaya sami angili

angungsi dhatêng Mataram
kang sawênèh angungsi dhatêng wukir
wong padesan wus akêbut
angungsi apuyêngan
wong Madura gêgilani tandangipun
ing Pajang wus kaancikan
durmane ingkang nglakoni

tiyang Pajang kang kantun mirut sadaya
apan sami ambalik
tan ana akawal
ing Pajang wus kèdêkan
sangsaya agêng kang baris
môncanagara
brang êlèr sami prapti

Ki Tumênggung Mangkuyuda arsa minggah
dhumatêng ing Matawis
sampun ingundangan
sakathahe kang wadya
pan sampun pêpak kang baris
Dhandhangwacana
dadya cucuking jurit

wondene kang dadi ing panêngênira
ingkang pangawat kering
Arya Môndhalika
miwah tiyang Makasar
kang dadi cucuking jurit
Ki Dhaèng Mrewa
lawan Dhaèng Makincing

Busungmêrnung kalawan Dhaèng Malebah
gêgamannya saligi
towok lawan pdhang
wong Mêkasar mêlatar
tanapi môncanagari
apan mêlatar
kadya prawata sari

ya ta budhal 
-   -
 bala brang wetan sadaya
untabe angajrihi
sira Mangkuyuda
kang dados gêgunungan
arusuh lampahing baris
tansah bêbahak
wong Madura lir bêlis


padêdesan salèr Mataram puyêngan
sêdya sami angili
angungsi jro kitha
wênèh angungsi ngarga
wong Sampang ambêbajagi
tiyang Mataram
kang lanang dèn patèni


ingkang èstri tinawan tur dhinedhelan
kang kumbi dèn gantungi
wênèh kinukusan
amrih sami mêdala
darbèke kang dèn pêndhêmi
pan agêgila
wong Madura lir bêlis


tan kawarna lakune wadya brang wetan
ing Kajoran wus prapti
lajêng lampahira
ing taji pamondhokan
sigêgên kang anèng taji
kang kawarnaa
ingkang mêdal Matawis


sabubare kang saking ing Pingit ika
ing Têrayêm wus prapti
ya ta pamondhokan
sira Ki Wôngsaprana
sigêgên datan winarni
dyan cinarita
Sri Narendra Matawis


pan pinêpak wadyabala ing Mataram
arsa mapag ing jurit
ingkang para putra
miwah para santana
pêpak anèng pôncaniti
pan asiyaga
sakapraboning jurit


putra sêpuh Pangran Dipati Mataram
sumêdya angawaki
lawan arinira
Pangeran Pugêr sira
lan Pangeran Singasari
lan Martasana
wus siyaga ing jurit


sampun pêpak para Dipati Mataram
sakaprabon arakit 
-   -

Pangran Pringgalaya
Tumênggung ing Mataram
para putra ing Matawis
wus apamitan
mring rama atur bêkti


wus linilan bubar gêgaman Mataram
kang dadi senapati
pangran adipatya
rêspati nitih kuda
prajurite amarapit
awarna-warna
gêgaman ing Matawis


munggwing ngarsa para mantri numbakanyar
dadya cucuking jurit
lawan wong Bumija
gêgamane bêranang
priyayi agêng nambungi
sagêgamannya
kalawan wong panumping


tanpa wilangan gêgaman ing Mataram
kadya prawata sari
marga kaèbêkan
balabar padêdesan
anglurug lampahing baris
pan kawarnaa
ingkang baris ing taji


wus angangsêg gêgamane wong Madura
ingkang saking ing taji
myang Ki Wôngsaprana
saking Tarayêm bubar
wus kumpul lampahing baris
nèng Pajarakan
sampun anunggil kapti


tan antara wus ngangsêk dènira yuda
ingkang wadya amalih
lawan wong Makasar
mangulon lampahira
Dandhangwacana kang ngirid
Talagawana
wau kang dèn anciki


atanapi Ki Tumênggung Mangkuyuda
sampun angangsêg baris
lawan Wôngsaprana
wong Sampang amalatar
polahe pan gagilani
wadya Mataram
ingkang mapak wus prapti


sarêng mulat wong Sampang lan wong Mataram
anèng
-   -
ing kali Ajir
têmpuhe kang yuda
arame long-linongan
kadya rubuh ingkang langit
dènira yuda
mimis kadi garimis


ing Talaga Wana hrame kang yuda
wong Makasar nindhihi
kadya saradula
wong Makasar kotbuta
pangamuke ngowak-awik
miwah wong Sampang
kadya banthèng akanin


nora bakal baya wus karsaning Suksma
rusake ing Matawis
pan sasolahira
wong Mataram kasoran
dènnya ajurit kalindhih
de wong Madura
baya karsaning Widhi


pra prawira prajurite wong Mataram
nora duwe kawanin
miwah para putra
manahe lir wanudya
tan darbe kawanèn wringwrin
marang wong Sampang
ing Mataram kèh mati


ngungsi kitha wadyabala ing Mataram
puyêngan sanagari
têtiyang Mataram
lir gabah ingitrêran
sadina-dina atintrim
saanak rena
dening miyarsa warti


wong Madura sampun anêsêk ing kitha
lan wong môncanagari
anèng Pajarakan
Tumênggung Mangkuyuda
prajurite dèn undhangi
sira dhêsêka
kuthane wong Matawis


obongana omahe sajabaning kitha
manawa wong Matawis
ana ingkang bôngga
pan sira patènana
payo abongana aglis
karêpe uga
ing jro kitha atintrim


ingobongan umah sajabaning kitha 
-   -

sarta dipun jarahi
surak lir ampuhan
wong Sampang ambêbajag
sajroning kitha atintrim
pan apuyêngan
manahe sami wingwrin


prang punggawa miwah kang para santana
myang ingkang para mantri
anèng pagêlaran
miwah kang para putra
pêpak anèng pôncaniti
pan asiyaga
sakapraboning jurit


anyaosi karsanira sri narendra
manawa sri bupati
miyosi ngayuda
mila para punggawa
saos anèng pôncaniti
dyan kawarnaa
Sri Narendra Matawis


wus wuninga lamun jangjining Pangeran
tan kena dèn gingsiri
yèn kitha Mataram
pan sirna jênêngira
sri narendra ing Matawis
pan anarima
marang titahing Widhi


sri narendra akarsa atilar pura
kèngsêr saking Matawis
tan kêna ingambah
nagri Mataram rêngka
pan sampun têka ing jangji
ing satus warsa
jênênge ing Matawis


ingundhangan para sêlir lawan garwa
têtiyang jroning puri
kinèn adandana
karsane sri narendra
akarsa lolos ing wêngi
saking Mataram
busêkan wong jron puri


pan adandan sakêlaripun ambêkta
lir gabah dèn intêri
miwah para putra
pan sampun winangsitan
sang nata lolos ing wêngi
saking jro kitha
ya ta dandan tumuli


malêm Akat tanggal ping walulas Sapar
taun Be
-   -
môngsa kalih
ya ta sinêngkalan
dening ingkang anurat
rusake nagri Matawis
pan sirna ilang
rasane ingkang bumi


apan dalu bubare sri naranata
saking sajroning puri
jro pura puyêngan
tangis kadya ampuhan
tunjang-tinunjang pawèstri
sakêlarira
donya kang dèn bêktani


apuyêngan tambuh mungsuh lawan rowang
gègèrira ing wêngi
wisma ingobongan
tangis kadya ampuhan
kadya gabah dèn intêri
wadya Mataram
padha arêbut urip


salang tunjang kasêlak pisah lan trêsna
amung kang anak rabi
binakta tan pisah
dunya datan kabêkta
amung anake dèn indhit
ginggal ing dalan
anake tan dèn tolih


rabinira angucap anakmu gigal
kang lanang anyauri
pang gigal cikbèna
ginawe apa bocah
prandene gampang akardi
balikan sira
dèn kêbata lumaris


ilang ora sok ijih ya biyangira
hèh biyangane Sidin
sun anggo bibitan
ya ta sêlak katunjang
sawênèh ngulari rabi
wantu wong kathah
wênèh pisah lan kaki


pan abondhèt maring ing wong liyanira
awakipun kiyai
dawêg dika bêkta
benjang kartaning jaman
kawula andika kawin
ingsun ngawula
prandene laki mami


pan atinggal si jênat tan angruruha
kathah solahing
-   -
èstri
mêdal saking kitha
wadyabala Mataram
angulon dènnya anggili
tut wingking sira
marang sri narapati


ingkang sugih anak langkung susahira
ginendhong pan dèn indhit
sawênèh punika
ana winut ing kuda
pating barêngèk kang nangis
kawêlasarsa
kang maksih dèn susuni


pan katunjang dening wisma ingobongan
lir grah swaraning tangis
sawênèh angucap
anakmu ilang papat
ingkang lanang anauri
ilang oraa
pan nora dadi pikir


parandene tan ngumani sêga wadhang
aja maras ing ati
sun maksih nonoman
sok kartaa ing jaman
ing benjang ingsun ilèni
pan gawe bocah
parandene agampil


kawarnaa sri narendra ing Mataram
ingkang atilar puri
anitih dipôngga
pan wus nabrang Paraga
angilèn sêdya dèn ungsi
kang para putra
tumut tan ana kari


kawarnaa Ki Tumênggung Mangkuyuda
sampun midhangêt warti
yèn Prabu Mataram
gingsir saking ing pura
angilèn nabrang banawi
suwêng ing pura
gadhaton tan akari


ri saksana Ki Tumênggung Mangkuyuda
kitha dipun lêbêti
wong Sampang sumahab
samya lumêbèng kitha
apan angrêrayah sami
lir wardu ôngga
puyêngan wong Matawis


Ki Tumênggung Mangkuyuda nèng jro pura
wau dipun kakahi 
-   -

têtiyang Mataram
kang kantun apuyêngan
kalangkung kawêlasasih
sami tinawan
kang lanang dèn patèni


sakalangkung wong Madura kumawawa
polahe gêgilani
pan dadi bêbasan
bajag Sampang arêsah
sadaya giris ningali
dhasar andhugal
mênang aprang pan baring


Kyai Dhandhangwacana kinèn nusula
marang sri narapati
ambêkta wong Sampang
miwah tiyang Makasar
nututi sri narapati
tiyang Mataram
kacandhak akèh mati


ingkang nutut pinala pan dhinedhelan
darbèke dèn ambili
kang èstri tinawan
pan sarwi tinataban
bêktane dipun pêndhêti
sarwi jininah
ingkang mirsa atintrim


Ki Tumênggung Mangkuyuda kantun pura
amung ingkang nututi
Ki Dhandhangwacana
bakta bala sumahab
sigêgên datan winarni
pan kawarnaa
ingkang atilar puri


sri narendra putra garwa kang lumampah
sampun nabrang banawi
lèpèn Pagawata
pan mêdal ing Wawaja
ambanjur lampahirèki
mêdal ing rawa
lampahe sri bupati


gurawalan ingkang wadya kadhungsangan
manawa dèn tututi
dening wong Madura
miwah wong ing Makasar
urut sèwu dèn margani
datan kawarna
solahira ing margi


wontên dening kang ngiring ing para putra
Pangeran Pugêr
-   -
nênggih
Pangran Martasana
lan Pangran Singasêkar
Radèn Tapa maksih alit
nanging kang raka
jêng pangeran dipati


ingkang tansah lumampah anèng ing wuntat
mila anèng ing wuri
sêmu lampahira
ngajêng-ajêng putusan
saking Trunajaya ugi
ubangginira
mangke wus anglampahi


nanging ngajêng-ajêng datan aprapta
warnanên sri bupati
lajêng lampahira
dumugi Bumirema
wastane dhusunirèki
ing Kawisanyar
nèng ngriku sri bupati


ing Patêgan dhusunipun Kawisanyar
binegal sri bupati
mring wong Kawisanyar
tandange anggêgila
sakathahing para nyai
samya karuna
sadaya dèn dhèdhèli


iya marang têtiyang ing Karanganyar
angandika narpati
iya bênêr sira
ambegal marang ingwang
ujêr sira durung olih
ing barkat ingwang
ngandika sri bupati


èsmu duka sang nata dènnya ngandika
apan ngipat-ipati
mring wong kang ambegal
ora sêlamêt sira
mêngkono polahirèki
sigra sang nata
lajêng dènnya lumaris


ingkang begal pan sami lumpuh sadaya
tan wontên bisa mulih
marang wismanira
wau sri naranata
lajêng dènira lumaris
dugi Toyamas
wau kang dèn margani 
-   -



lampah dalêm dumugi ing Ajibarang
arêrêb sri bupati
ya ta kawarnaa
pangeran adipatya
saarinira angiring
lampahira gya
nusul mring jêng sri bupati


sapraptane ing ngarsanira sang nata
pangran arya dipati
wus sami tur sêmbah
saha lênggah mangrêpa
sri narendra ngandika ris
dhatêng kang putra
pangeran adipati


aywa sira dipati anom balia
sira rêbuta mangkin
ya nagaranira
kalawan arinira
padha amilua bali
ngrêbut nagara
ya ta pangran dipati


aturira saha sêmbah mring kang rama
kawula sri bupati
nuhun duka nata
yèn kawula wangsula
datan purun anglampahi
sêdya kawula
pêjah gêsanga ugi


sampun pisah kawula lan sri narendra
sang nata ngandika ris
lah pagene sira
têka mangkono sira
lamun mangkono sirèki
wis arènira
sun tarine ing mangkin


lah sira Ki Dipati Pugêr balia
sira rêbuta ugi
ywa nagaranira
dene ing jênêngira
pan wus karsaning Hyang Widhi
mulane sira
wong anom kang sun srahi


iya priye Ki Pugêr ing aturira
pangeran matur bêkti
marang sri narendra
inggih dhatêng sandika
yèn antuk pangèstu aji
sasat kawula
sampun dhatênga sakit


nadyan dhatêng ing pêjah tan gumingsira
kawula anglampahi
saandika nata
sang nata angandika
yèn mangkono sira kaki
mugi ta sira
rinaksaa Hyang Widhi


-   -
lan maninge sira sun wèhi gêgaman
sira anggoa kaki
dhuwung babêrkatan
ran Ki Maesanular
lawan tumbak ingsun iki
ywa babêrkatan
Ki Palèrèt rannèki


iku padha sun warisakên mring sira
pikukuhing ajurit
tumbak dhuwungira
karo padha bêrkatan
ingsun wus pracayèng galih
amung ta ingwang
titip arinirèki


iya kaki amung sun titipkên sira
lah ing sapungkur mami
mulane rinira
sun titip arinira
wruhanira iku kaki
ing têmbe uga
dadi kanthinirèki


wêcaningsun arinira iku benjang
yèn wus ngadêg ing Pathi
apilih bobotnya
ujare ing wirayat
kang putra saha tur bêkti
sira sang nata
ya ta ngandika malih


alah uwis kaki sira abalia
rêbutên ing Matawis
ingkang milu sira
pan iya arinira
Si Martasana sirèki
ngadêga Jnar
lawan Si Singasari


dene ingsun kaki laju lakuningwang
nanging kakangirèki
iya Ki Dipatya
Anom Mangkunagara
aywa pisah lawan mami
têlas wêlingnya
sang nata brôngta kingkin


Asmarandana
kang putra sigra tur bakti
sumungkêm padaning nata
mangusap lêbu mukane
apamit gya barisira
ing Jnar kang sinêdya
kawarnaa sang aprabu
ya ta lajêng lampahira


ing Ajibarang kawingking

-   -
nanging lampah dèrèng liwat
saking bumi Toyamase
samana sri naranata
lampahe sarêng prapta
dhusun Pasiraman wau
sang nata anyandhak gêrah


dene putra kang umiring
kang tan têbih lan sang nata
mung Pangran Dipati Anom
Mangkunagara Mataram
kalawan arinira
anênggih kang maksih timur
kang anama Radyan Tapa


samana sri narapati
ngandika mundhut dawêgan
dhatêng pangran dipatyanom
sigra ngutus ingkang wadya
pangeran adipatya
amundhut dawêgan wau
sigra katur kang dawêgan


dhatêng pangeran dipati
wau kang punang dawêgan
sigra anuli binolong
dawêgan mring jêng pangeran
nulya katur sang nata
kalane dawêgan katur
wus kapanggih bêbolongan


ya ta ngandika sang aji
lah tarima ki dipatya
gonira wèh dêgan mring ngong
ingsun wêruh karêpira
yèn sira gege ingwang
ywa sira gege maring sun
iya ta môngsa wurunga


lah ta mangkonoa kaki
iya mangko karsanira
apan ta sira wiyahèn
ingsun kon angrêbut sira
marang nagaranira
dene sira nora purun
ing mangko mangkono sira


lah iya wruhanireka
ki dipati jênêngira
amung awakira dhewe
ingkang mukti ngawibawa
datan têrah ing suta
lan duwe wawêkas ingsun
ki dipati marang sira


ing besuk sapungkur mami
sira myang nak putunira

-   -
ora sun awênangake
nyadrana ngastananingwang
ya ta sri naranata
saya ngranuhi grahipun
pangran dipati uninga


ingkang rama angranuhi
gêrahira tiningalan
ya ta pangran dipatyanom
tansah sira mêngkul pada
saumijil kang waspa
kang rama wungu angrangkul
mring janggane ingkang putra


sarwi ngandika narpati
dhatêng putra jêng pangeran
adhuh nyawa anak ingong
ki dipati wruhanira
lah iki ingsun uga
wus pasthi karsa Hyang Agung
yèn wus puput jênêng ingwang


iki babêrkatan mami
kabèh sira tampanana
yuswa sira kang aduwe
pan sira putra ngong tuwa
kang yugwa gumantia
marang panjênêngan ingsun
nanging ta wawêkas ingwang


ngandika sri narapati
yèn ingsung têkèng wêkasan
poma ta wawêkas ingong
kaki sira mangetana
ngajaka wong Walônda
iku kanthinên prang pupuh
amalêsa ukum sira


marang wong brang wetan benjing
iya sun amini sira
iya ngrêbuta palugon
nagarinira Mataram
yèn kanthi wong Walônda
ing ajurit pilih mungsuh
pan wus karsaning Hyang Suksma


iku mingêr sawab salin
iya mangsane ing benjang
si kapir unggul yudane
karane sira kanthia
ing mêngko Si Walônda
angrêbut prajanirèku
ing Mataram iku benjang


lan malih wawêkas mami
ki dipati marang sira
yèn 
-   -
 wus sun têkèng samados
wus mantuk ing Ramatollah
iku ta layon ingwang
sarèkna Tatêgal iku
tunggalêna guruningwang


kang sinare ing Têtêgil
iku kaki guruningwang
dening ta wawês ingong
ki dipati marang sira
iya kalamun ana
ana lêmah kang pêpunthuk
dèn inggal sira gôndaa


kalamun gandane wangi
ing kono panggonan ingwang
ri sampun têlas wêlinge
sang nata ing gêrahira
saya nglayadi ika
mangkana amafat sampun
kang tangis kadya ampuhan


amung pangran adipati
kang nungkuli sedanira
lawan putra wuragile
ingkang nama Radèn Tapa
sigra pangran dipatya
wus sung wruh mring Ki Tumênggung
Martalaya ing Tatêgal


saksana mangkat tumuli
Ki Tumênggung Martalaya
dhatêng Toyamas lampahe
mêthuk layoning narendra
sigra binakta inggal
kang layon mring ki tumênggung
dhatêng nagri ing Tatêgal


pangran dipati tan kari
ngiringkên layoning nata
samana prapta lampahe
dening astona Tatêgal
bumi wangi kapêndhak
tan antara layon prabu
apan sampun sinantêna


ri wusnya sumèlèh mangkin
sri narendra ing Mataram
ing Têgalgônda sinare
ingkang kantun kawarnaa
para putra têtiga
sakawan lan arinipun
ingkang dèrèng antuk nama


mangkana wau winarni
sasedane ingkang rama
sumêdya
-   -
sami pêpulèh
dènnyarsa ngrêbat Mataram
pan wus anunggil karsa
ing Bagêlèn ênggènipun
ing Jênar gènnya palênggah


ing Samalang uwus ngalih
apan ta suyud sadaya
sakathahipun wong kilèn
dening mantri ing Mataram
nama Gajah Pramoda
punika wau kang kantun
ngawula mring rajaputra


Pangeran Pugêr anênggih
asare dalu supêna
panggih lan rama tingale
ingkang sampun tulus seda
jro supna ngandika
lah balia anak ingsun
rêbutên nagri Mataram


mangko wis ungsume kaki
kêkithaa anèng Jênar
sapali lire asare
rajaputra pan kalintang
gagêtun supênanya
atari mring mantrinipun
tanapi para punggawa


miwah para tapa nênggih
karsanira sang aputra
arsa jumnênga katong
sinibaa pra punggawa
miwah pra mantrinira
sakèh pra punggawa mêthuk
tanapi kang para tapa


ya ta sang aputra aglis
sampun jumnêng narendra
Senapati Ngalagane
Sayidin Panatagama
akêkitha ing Jnar
Purwagônda wastanipun
pra mantri suyud sadaya


yèn siniba sri bupati
pinarak anèng dhêdhampar
samana pra santanane
akathah ngantuni kitha
Radèn Wirataruna
Radèn Rôngga apan sampun
tanapi para punggawa


miwah ingkang para mantri
Tumênggung Gajah Pramoda

-   -
apan kantun sakancane
ngawula mring radèn putra
miwah rayi katiga
wong Bagêlèn apan suyud
sami kinulawisudha


wau limane sang aji
tinilar anèng ing marga
pan wus pinurugan age
warnanên tiyang Madura
kang anututi sira
Dhandhangwacana pangayun
kandhêg wontên Jagabaya


polahe anggêgilani
wong Kalagan kang amapag
prange wêwaja arame
tiyang Bagêlèn sumahab
sami ngantêp ing yuda
mantri Kalagan ta wau
sami ngawaki priyôngga


arame dènnya ajurit
dènnya aprang Jayabaya
tan arsa mundur tandange
prajurit Dhandhangwacana
ika apan kawasa
tan pisah ing waos dhuwung
arame prang long-linongan


ing sabên dina ajurit
kalawan tiyang Kalagan
bêdhil-binêdhil arame
wadyabala kathah pêjah
buru-binuru ika
anèng ing Jagabayèku
wong Bagêlèn tinindhihan


mring pra santana Matawis
ing sabên dina ayuda
kasaput wêngi arèrèn
enjang anêmbang tangara
sira Dhandhangwacana
ngundhangi ing wadyanipun
kalawan prajuritira


tiyang ing Madura sami
anggrêgut ing tandangira
sêdya angantêp jurite
ing kering tiyang Makasar
prajurit ing Madura
apan asiyaga sampun
miwah wadya ing Kalagan


sigra ngantêp ing ajurit
Panêmbahan ing Ngalaga 
-   -

ingkang nindhihi jurite
dadya kang prajurit samya
miwah para santana
sadaya apan anggrêgut
Rahadèn Wirataruna


Radèn Wiramanggalèki
Tumênggung Gajah Pramoda
Pangeran Martasanane
lan Pangeran Singaskar
samya nindhihi yuda
sumêdya rêbat kadhatun
sigra campuh ing ayuda


arame têmpuhing jurit
buru-binuru kang yuda
wong Sampang kasor jurite
malah akathah kang pjah
wong Madura Makasar
samana sampun kaburu
wong Sampang lorod mangetan


dènnya amburu mangungkih
wau prajurit Kalagan
wus nyabrang Jagabaya ge
sumêdya angrêbut pura
pan saya angsal manah
tiyang Bagêlèn anggrêgut
myang Panêmbahan Ngalaga


wau kalawan kang rayi
wus anabrang Jagabaya
wong Madura palayune
datanpa nolih ing wuntat
kalawan wong Makasar
ngungsi kitha sêdyanipun
warnanên kang kari ika


ingkang ngangkahi jro puri
Ki Tumênggung Mangkuyuda
punika ingkang angrêngkoh
nênggih kadhaton Mataram
polahira Sampang
lwir yaksa non dagi wau
Dipati Sampang kacandhak


ingkang anèng ing Matawis
Ki Dipati Cakraningrat
sampun lami kacêkêle
mring prajurit Mangkuyudan
wus binoyongan ngetan
samana pan sampun katur
dhatêng Radèn Trunajaya


ya ta wau dèn sakiti
ingkang paman Cakraningrat
dinèkèk 
-   -
 lodhayane
wau lawan rabinira
langkung kawêlasarsa
hnêngêna kang winuwus
warnanên Dhandhangwacana


ingkang kaburu angungsi
ing jro kitha ing Mataram
datan kari sarowange
ya ta wau Panêmbahan
ing Ngalaga kalawan
ingkang rayi ambêbujung
dhatêng Ki Dhandhangwacana


saha gêgaman ngajrihi
ya ta têtiyang Mataram
samana kathah kang rawôh
dening amiyarsa warta
kalamun gustinira
wangsul malih juritipun
marmanipun wong Mataram


sumahab wau kang prapti
apan sami angawula
nênggih dhumatêng sang katong
Panêmbahan ing Ngalaga
saya kêkah kang yuda
dening têtiyang Matarum
kang mawut sami ngalêmpak


lampahira sampun prapti
wau nagri ing Mataram
sumahab wau barise
anèng sajawining kitha
Tumênggung Mangkuyuda
kang anèng jroning pura gung
kalawan Dhandhangwacana


lawang kitha dèn tangkêbi
samya miris manahira
wong Madura sakathahe
kang sami kaburu ika
miwah bala Makasar
samya miris manahipun
dening sajawining kitha


mêlatar kang punang baris
kang sinêmbah ing Ngalaga
kang nêdya ngrêbat purane
tan kawarna solahira
dènnya amangun yuda
wong Sampang giris tyasipun
lolose dalu sêmana


saking jro kitha Matawis
Ki Tumênggung Mangkuyuda

-   -
datan kari sabalane
apan sami gêrawalan
pêlayune angetan
Kadhiri sêdya jinujug
tan kawarna lampahira


warnanên sri narapati
kalawan kang rayi ika
sampun karêbat purane
Panêmbahan ing Ngalaga
wus ngêdhaton Mataram
wuwus têtêp karatonipun
wadyabala ing Mataram


akathah kang sami prapti
pra mantri miwah kapêdhak
lawan pra santana kabèh
têtêp panjênêngan nata
anèng nagri Mataram
ingkang wadyabala suyud
sêmana kang pra santana


prasami jinunjung linggih
wontên kang rayi satunggal
samana durung alunggoh
ya ta kinulawisudha
jinunjung lungguhira
sinungan kêkasih wau
Pangeran Arya Panular


miwah pra santana sami
sadaya jinunjung lênggah
Dipati Mangkubumine
ingkang anisihi ika
pan wus jinunjung lênggah
Radèn Rôngga namanipun
Adipati Martasana


ingkang santana ta malih
nama Radèn Ônggayuda
sampun jinunjung lungguhe
anênggih kêkasihira
Pangran Natakusuma
sêmana sampun misuwur
ing wong Mataram sadaya


wau ta ingkang winarni
kang nama Kiyai Kamal
sampun jinunjung lungguhe
dadya pangulu Mataram
têtêp jênênging nata
têtiyang alit jrih lulut
anglampahi ukumullah


parentahe sri bupati
apan adil palamarta

-   -
wong Mataram suyud kabèh
nanging kalane sêmana
nagara ing Mataram
asangêt gêgêring agung
têrag udan larang pangan


sangêt wêlaking Matawis
gêsêng wau kang nagara
apan ta maksih hawane
rèhning nagri mêntas rusak
mila sangêt sêmana
Mêtaram gêgêringipun
gêsêng tan kêna ingambah


pan kere aglar ing margi
pan tinut ing kudhis ika
bêlarongan ta ambune
bêbêdhilên nut sikilnya
kêkere kathah pêjah
adulur anèng lêlurung
miwah lèpène atembak


wadya pan kirangan bukti
têrag udan larang pangan
ingkang wong tambuh polahe
saking sangêting wawêlak
nagari ing Mataram
langkung kawlasasihipun
wong sêsambat guladrawa


Dhandhanggula
ya ta sangêt wêwêlah nagari
apan kathah sakiting sujalma
panastis lawan rumabe
wadya pating galuruh
ingkang gêring sore sok mati
saking sangêting lara
ingkang gêring esuk
apan sore pêjahira
wong Mataram anandhang datan abukti
asangêt larang pangan


Adipati Martasana sakit
tan alami ya anulya seda
sarêng kalihan arine
ya ta pangeran wau
Singasari pan angêmasi
wong cilik têtumpêsan
wadya ing Matarum
sangêt susahe kang manah
ing Mataram asangêt dènnya gêsêngi
datan ana ingambah


ênêngêna kang madêg narpati
sira Panêmbahan 
-   -
 ing Ngalaga
kang ngadhaton ing purane
wau ingkang winuwus
putra sêpuh kang agêng brangti
pangeran adipatya
tansah nganyut wuyung
sasedane ingkang rama
sakêlangkung wau dènnya agêng brangti
sumêdya anglêlana


nglampus ing manah atêmah brangti
apan dipati ing karsanira
anggung môndra ing sêdyane
apan sampun anglampus
tan anêdya wau ngulati
nèng marga kawibawan
wau sêdyanipun
minggah khaji dhatêng Mêngkah
pan kapalang punggawa anggêgendholi
sadaya tan arêmbag


nanging samana pangran dipati
mêsu dhatêngakên liding manah
pan datan wontên sêdyane
yèn gumantia ratu
dhatêngakên ge munggah khaji
dhatêng nagari Mêkah
nuntên paras wau
nanging aturing punggawa
sangêt mambêng sêmana miwah kiyai
Tumênggung Martalaya


pan mangkana ture para abdi
sarta Ki Tumênggung Martalaya
yèn suwawi nah ing anggèr
lêhêng jumênêng ratu
anggêntosi rama sang aji
angandika Jêng Pangran
Dipatya Matarum
iya bênêr aturira
Martalaya pan ingsun iki samangkin
apan ora akarsa


yèn jumênênga ratu ing mangkin
balik sira ingsun golèkêna
parau pira rêgane
ingkang ngicisi ingsung
ingkang layak ingsun gawa benjing
munggah haji mring Mêkah
Martalaya matur
inggih sandika pangeran
nanging pun Martalaya botên suwawi
gusti anglugas raga


nadyan benjing anglugasa
-   -
ragi
gusti yèn sampun pun Martalaya
golang-galing mastakane
kalihan kalihipun
mêngsah dalêm sampun kuwatir
inggih tiyang Madura
saprakoswanipun
kapanggiha ing kawula
gih manawi Martalaya angêmasi
rêmak binandhêmêna


angêndika Pangeran Dipati
Martalaya iya sun tarima
ing sakèhe prasêtyane
ya marang jênêng ingsun
nanging ingsun samêngko iki
nora karsa ayuda
amung sêdyaningsun
arsa sun lêkasana
munggah haji têka upayakna mami
parau kang prayoga


Ki Martalaya umatur aris
gusti nagari dalêm Têtêgal
wontên baita asae
kaantosna karuhun
kula dadak damêl ing mangkin
baita kang prayoga
katitihan besuk
kabêkta dhatêng ing Mêngkah
minggah haji ngandika pangran dipati
iya sun anti sira


pan dèn kêbat gonira akardi
palwa sun antèni ing Banyumas
saksana pangran budhale
ing Banyumas ta wau
wontên dene pan ingkang ngiring
wong anom kang tut wuntat
ki lêlurah wau
awasta pun Môndaraka
sarêng dhatêng Toyamas lajêng mring masjid
sira pangran dipatya


tansah manêkung samadi hning
munggwing masjid pangeran dipatya
tan alami antarane
pan dawêg pitung dalu 
-   -

anggènipun sare nèng masjid
ing madya ratri ika
nênggih wancinipun
anuju malêm Jumungah
jêng pangeran adipati aningali
wulan pêpitu prapta


pangran dipati awas ningali
wulan pêpitu datan antara
têka manjing ing jajane
masjid katon garuwung
sirah gada datan kaèksi
nanging langit kawuryan
wau kang kadulu
ana manusa tumêdhak
saking wiyat cahya nêlahi jro masjid
gêdhene saukiran


munggwing ngarsa cinandhak tan kêni
manusa têka manjing ing grana
mangkana ing sajarahe
pangran dipati wau
kalanira anèng ing masjid
pan sampun kalêbêtan
cahya ingkang luhung
pan sanès raosing driya
lawan saban jagad sajawa puniki
wus kagêgêm ing asta


cahyanira pangeran dipati
pan dumêling lir wulan purnama
amicarèng jro driyane
iya salaminipun
mangkanaa raosing galih
kaya ta nora bêdhah
nagri ing Matarum
karsane pangran dipatya
pan umadêg narendra padha samangkin
anggêntèni kang rama


sakwèh babêrkatan ing Matawis
apan wontên wau rajaputra
sakèhe wasiyat kabèh
ya ta nulya rinasuk
pun rasukan Kiyai Gondhil
mangkya Kiyai Blabar
ngagêm Kyai Baru
pan sarya ingêmbat-êmbat
pan Ki Baru samana pangran dipati
wus munggwing ing dhêdhampar


-   -
pra punggawa supênuh anangkil
sakathahe ingkang wadyabala
gagêtun mulat gustine
apan sanès dinulu
lawan saban-saban tinangkil
ingkang cahya lir wulan
nêlahi dinulu
kucêm kabèh kang siwaka
upamane lir surya miyat ing langit
lintang tan katinggalan


angandika pangeran dipati
dhatêng wau Kyai Môndaraka
lawan Ki Sêndhi jajare
hèh ta wruhanirèku
Môndaraka lawan Si Sêndhi
mêngko ta karsaningwang
kaya ingsun wurung
gon ingsun karsa mring Mêkah
munggah haji dening karsaningsun mangkin
mangun karaton ingwang


kaya kêlar mêngko ingsun iki
angagêma Kyai Baru uga
hèh Môndaraka ing mangke
miwah Sêndhi sirèku
payo padha pandum karyèki
lah sira Môndaraka
lan Nirdakartiku
mênyanga mring Batawiyah
alah sira mundhuta bala Walandi
marang si kaki jendral


padha sira mangkata samangkin
sira waraha si kaki jendral
yèn karsaningsun ing mangke
arsa mangsah ta ingsun
ngadilaga amapag jurit
yudane wong Madura
sigra kang ingutus
kalih wus atur pranata
mêsat kalih saking ngarsane ing gusti
jêng pangran angandika


hèh ta Sêndhi Wiradi sirèki
Ônggajaya sira lumakua
marang Tatêgal 
-   -
 dèn age
warahên Si Tumênggung
Martalaya yèn ingsun mangkin
pan wurung marang Mêkah
munggah haji ingsun
amangun karaton ingwang
karsaningsun angrêbut nagara mami
lawan sira waraha


yèn ingsun arsa mangkat tumuli
masanggrahan anèng ing Tatêgal
lawan wêkas ingsun manèh
Si Martalaya iku
asaosa samabtèng jurit
lah wis sira mangkata
sigra kang ingutus
wus mangkat saking ngajêngan
wontên malih abdi kadospatèn lami
aran Ki Pranantaka


Si Gêndhewor wastane duk alit
kala taksihe amanakawan
kala samana kinèngkèn
dhatêng gustine wau
iya kangjêng pangran dipati
ngandikane pangeran
marang kang ingutus
kang aran Ki Pranantaka
Si Gêndhewor sira ta lungaa aglis
sira mênyanga donan


sira ngularana sêkar adi
iya sêkar wijayakusuma
lah iku sira dèn olèh
sigra saha wotsantun
Pranantaka saking ing ngarsi
sampun mangkat sadaya
wau kang ingutus
awatara pitung dina
kang ingutus mring Têgil bubar tumuli
mangkat dhatêng Tatêgal


tan kawarna lampahirèng prapti
sigra dhatêng nagari ing Têgal
kang ingutus katigane
cundhuk lan Ki Tumênggung
Martalaya utusan prapti
andhawuhakên timbalan
sira sang sinuhun
bungah amarwata suta
ki tumênggung
-   -
tampi timbalaning gusti
sigra ngatag ing wadya


wadyanira gupuh dènnya kardi
pasanggrahanira jêng pangeran
adipati mèh praptane
miwah Kyai Tumênggung
Martalaya sira tumuli
pêpak punang gêgaman
sigra ki tumênggung
lajêng dhatêng ing Toyamas
karsanipun mêthuk pangeran dipati
mangkat sarêng utusan


tan kawarna lampahirèng margi
sigra dhatêng nagri Toyaêmas
Ki Martalaya lampahe
pan lajêng sowan wau
pan kairid dhatêng Ki Sêndhi
Wiradi Ônggajaya
wus munggwing ing ngayun
kawula atur pranata
jêng pangeran dipati ngadika aris
dhatêng Ki Martalaya


abagea satêkanirèki
Martalaya saha tur pranata
dhatêng anuwun ature
Martalaya umatur
amangsuli dikaning gusti
anggèr pun Martalaya
pan salaminipun
angajêng-ajêng ing karsa
karsa dalêm ingkang manguna ajurit
amangkua karatyan


mila ing mangke kawula gusti
langkung sukane manah kawula
ngraos dhatêng pangantose
kalihan malihipun
abdi dalêm kang kantun wingking
sami saos sadaya
pasanggrahan sampun
pangran dipati ngandika
iya ingsun angrêbut nagara mami
nanging sira antèkna


dene ingkang lagi ingsun anti
iya lakune Si Ôndakara
Si Nirdakarti rowange
iku padha sun utus
yakti ingsun anti yèn prapti
ana nagaranira
ing pangantinipun
wruhanira 
-   -
 iku uga
ing lakune Andakara Nirdakarti
sun kon mring Batawiyah


iku sun kon mundhuta kang asih
pitulung marang si kaki jendral
Ki Martalaya ature
yèn suwawi pukulun
asru mambêng kawula gusti
inggih lamun kenginga
sampun minta tulung
dhumatêng pun kaki jendral
karantêne adating bala Kumpni
akathah ingkang cidra


wontên dene mêngsah dalêm gusti
nênggih tiyang Maduntên punika
sampun dados watir malèh
yèn têksih pun tumênggung
pangran sampun tumuta jurit
inggih pun Martalaya
andêlên nèng kewuh
ingkang tanggênah gulanga
mêngsah dalêm pun Martalaya tan gingsir
jêng pangran angandika


iya bnêr aturirèng kami
Martalaya ta wruhanira
iya awak ingsun kiye
wus jangjining Hyang Agung
iya pasthi tan kêna gingsir
iya ing jaman kina
kala kangjêng ibu
amawratakên maringwang
kala ingsun dèn wawratkên limang sasi
ibu ngandikan eyang


sarêng ibu katingal anuli
eyangku sultan datan antara
samana inggal têndhake
têka dhêdhamparipun
eyang Ratu Kulon ningali
yèn eyang sultan têdhak
samana umatur
eyang ratu marang sultan
pan mangkana ature yang ratu dhingin
sultan lah punapaa


sarêng katingal bok mantu prapti
yèn sampeyan têdhak saking dhampar
inggih punapa ajrihe
dhumatêng ing bok mantu
eyang Sultan Mataram angling
Mangkana andikanya 
-   -

lah iya bok mantu
iku ta kawruhanira
kang dèn kandhut mantunira iku benjing
têmbe jumnêng nata


tur iku ratu abala kalih
iya ingaran bala bacingah
mulane sun têdhak age
dene ku kaya ingsun
padha ratu lan jênêng mami
lah iku Martalaya
eyang dikanipun
tumungkul Ki Martalaya
pan rumôngsa kaluhuran sadayèki
dadya sumagwèng karsa


ri sampuning pangran mituturi
mring Martalaya saksana bubar
mangkat mring Têgal lampahe
tan kawarna ing ênu
sigra dhatêng nagri Tatêgil
lajêng amasanggrahan
sigêgên karuhun
kucapa Ki Môndakara
Nirdakarti katrima lampahirèki
dhatêng ing tuwan jendral


malah binêktan bala Kumpni
pangagênge nênggih Tuwan Amral
Hèrduwèlbèh kêkasihe
lan malih kanthinipun
tan lyan bala Makasar Bugis
kêkalih pangagêngnya
kang jaga pakewuh
awasta Kraèng Mandhangdhrang
Kraèng Naba kêkalih sami prajurit
ri sampuning mangkana


tuwan jendral ngaturi pakirim
pangangge-angge langkung akathah
kabêkta dening lampahe
Ki Môndaraka iku
lawan sira Kiyai Sêndhi
ri sampuning mangkana
têlas wulangipun
tuwan jendral dhatêng Amral
Hèrduwèlbèh anuntên mangkat tumuli
Amral lan Môndaraka


mêdal baita lampahirèki
tan kawarna ing palayarira
akêbat 
-   -
 palwa lampahe
sigra anuli rawuh
ing muara nagri Tatêgil
ya ta Ki Môndaraka
mêntas saking laut
lajêng dhatêng pasanggrahan
angaturi wuninga yèn angsal kardi
dhumatêng gustinira


sarêng katingal ingawe prapti
Andakara dhumatêng pangeran
dipati sigra lampahe
prapta ngajêngan sampun
Môndaraka saha wotsari
mangrêpa lungguhira
dèrèng kongsi matur
kasêlak pangran ngandika
Môndaraka apa sira olih kardi
iya ing lakunira


Andakara matur awotsari
saking sawab bêrkat jêng pangeran
inggih kawula sal gawe
rèhning kawula ngutus
pan angêmban timbalan gusti
inggih pun kaki jendral
tan sawalèng kayun
saos karsa jêng pangeran
inggih mangke bêktani bala Walandi
dhatêng lampah kawula


dening pangagêng kang anindhihi
bala Walandi ingkang kabêkta
wasta Amral Hèrduwèlbèh
lan wontên malihipun
kang minôngka kanthi Walandi
inggih bala Makasar
sapêngagêngipun
dene pangagêng punika
wastanipun Kraèng Madhangdhrang satunggil
kalih Karaèng Naba


dening mangke kang bala Walandi
têksih wontên sami nèng muara
jêng pangeran ngandikane
lah timbalana iku
Môndaraka dipun agêlis
konên munggah ing dharat
wong Walônda iku
ingsun pan arsa uninga
Môndaraka tur sêmbah
-   -
sigra lumaris
dhumatêng ing muara


sapraptane ing muara nuli
Tuwan Amral Hèrduwèlbèh ngandikan
sigra mangkat sabature
saking muara iku
ya ta dhatêng dharat pasisir
kerit mring Môndaraka
lajêng lampahipun
dhumatêng ing pasanggrahan
sapraptane ing ngarsa pangran dipati
sami ngadêg kewala


pangadêge sami ngêmpit topi
ya ta kangjêng pangeran ngandika
mring Andakara atakèn
apa karane iku
Andakara Walônda iki
têka angadêg padha
ngêmpit topi iku
têka tan gêlêm asila
ngarsaningwang Nirdakarti awotsari
matur ing jêng pangeran


inggih sampun tatanipun gusti
wontên griyanipun punika
inggih makatên tatane
pangran suka gumuyu
aningali tata Walandi
saksana Tuwan Amral
Hèrduwèlbèh matur
dhumatêng kangjêng pangeran
gusti Raja Mataram kula puniki
ingutus kaki jendral


ngaturakên tabenipun gusti
kathah-kathah dhatêng jêng pangeran
sarta pun kaki wêlinge
ngaturi pakêkintun
ingkang warni pangangge adi
katura ing paduka
pangran ngandika rum
lah iya ingsung tari
sih mulane kaki jendral marang mami
tambuh sun walêsêna


kala samana pangran dipati
ya ta wau mêpak wadyabala
sarta para ulamane
gènnyarsa madêg ratu
anggêntèni jnêng rama aji
amrih ingèstrènana
ngulama gung-agung
miwah kang para pandhita
para alim miwah kang wadya 
-   -
 gung alit
sampun pêpak sadaya


angandika pangran adipati
hèh sakèhe kabèh wadyaningwang
mêngko sun jaluk yêktine
padha ngèstokna ingsun
madêg nata iya gêntèni
ing jnêngira rama
pan jêjuluk ingsun
Susuhunan Amangkurat
Senapati Ngalaga Ngabdurrahmani
Sayidin Natagama


wadyabala miwah para mukmin
maulana ngèstrèni sadaya
susunan pangandikane
Si Môndaraka iku
ingsun gawe pêpatih mami
sun wênangakên iya
marentaha iku
ing sakèhe wadyaningwang
Môndaraka samêngko ingsun arani
Tumênggung Môndaraka


kala jumênêng sri narapati
ing Rêbo Êpon dinane iya
nuju tanggal patlikure
ing Sura sasinipun
taun Wawu dèn sêngkalani
janma anèng gêgana
winayang ing ratu
samana Ki Pranantaka
kang ingutus mring donan amundhut sari
praptane angsal karya


angupaya pan angsal sarakit
aran sêkar wijayakusuma
samana wus ngaturake
dhumatêng sang aprabu
langkung suka galih narpati
rumaos yèn sih ingwang
nugrahèng kang luhur
dhawuh rumasuk ing nata
panjênêngan nungsa Jawa wus kapundhi
kagêm anèng ing asta


Pranantaka sakalangkung dening
kapracaya ing salampahira
kinulawisudha mangke
apan jinunjung lungguh
Pranantaka sinung kêkasih
jinunjung saking andhap
sumêkèng aluhur 
-   -

aran Arya Sindurêja
Kyai Sêndhi apan sinungan kêkasih
aran Dêmang Urawan


Andakara pan jinunjung linggih
aran Ki Ngabèi Wiradigda
sampun madêg karatone
wong têngahan sumuyud
apa dene kang wong pasisir
ngawula ing Susunan
Mangkurat linuhung
Miwah ta wong ing Mataram
sami prapta angawula mring sang aji
Prabu Anom Mangkurat


nanging dèrèng kang jinunjung linggih
Nirdakarti lawan Ônggajaya
miwah Ki Wiradipane
apan nulya kasaru
akèh karya kang dèn lampahi
nênggih kala samana
kangjêng sang aprabu
têksih-têksih kang rumêksa
upacara sakapraboning narpati
dèrèng wontên kang bêkta


dadya mundhut tiyang ing Têtêgil
jêng susunan kinarya kapêdhak
cacah wong pitung atuse
dados andêling kewuh
nulya wau dipun wastani
aran wong jagasura
sadaya sumuyud
saya akathah kang prapta
wong Mataram miwah abdi ingkang lami
miwah kang panakawan


apan ta sami jinunjung linggih
wau tiyang kadipatèn lama
akathah kang linggih lante
anèng ing Têgalarum
kawarnaa sri narapati
wau karsa utusan
mring pasisir iku
pamrihe sri naranata
wong pasisir sebaa marang Tatêgil
samana sri narendra


duk siniba munggwing pôncaniti
sri narendra nèng nagri Tatêgal
kang tansah munggwing ngarsane

-   -
kang aran Ki Tumênggung
Môndaraka kalawan malih
Ki Arya Sindurêja
jajare alungguh
Ki Ngabèi Wiradigda
Ki Urawan Madurêtna munggwing ngarsi
lan Tumênggung Ngawôngga


angandika wau sri bupati
Môndaraka lah ing karsaningwang
iya mêngko ing bcike
Sindurêja puniku
Môndaraka arsa sun tuding
iya anêlukhnê
mring pasisir iku
pamrih ingsun iku uga
wong pasisir sebaa mring ngarsa mami
Sindurêja dandana


Môndaraka kaya pa sirèki
awotsêkar Môndraka sumôngga
ing karsa langkung pênêde
angandika sang aprabu
apan uwis mangkata aglis
Sindurêja dèn yitna
Kêndhal Kaliwungu
iku sira têlukhnê
ya dimène padha seba ngarsa mami
lêgane atiningwang


upamane ngidhêp mring sirèki
saprayogane ing lakunira
gawaa wadya dèn akèh
Si Madurêtna iku
si tumênggung iya ing Wanggi
iku ingkang milua
ing lakunirèku
iya padha tindhihana
marang lakunira angêtêrna ugi
nuli sira mangkata


iya lawan wêkas ingsun malih
lah ing Kêdhu sira paranana
padha sira juma kabèh
lan nagri ing Matarum
timbangana sira dèn becik
ingkang anèng Mataram
sapa aranipun
lan kaya priye kang warta
dèn prayitna sun ora mamêkas maning
Sindurêja tur sêmbah


ya ta kondur wau sri bupati
kawarnaa Arya Sindurêja
wus adandan sabalane
tan kawarna ing ênu
wus amêpêk kang punang baris
kadi prawata skar
swarane pan 
-   -
 umyung
Sindurêja wus adandan
Madurêtna wadyane sampun acawis
sigra anuli bubar


tan kawarna ing lampahirêki
sampun prapta nagari ing Kêndhal
wong alit sumuyud kabèh
miwah ing Kaliwungu
datan ana salayèng kapti
apan sami aseba
wong ing Kaliwungu
dhumatêng Ki Sindurêja
atur bêkti sasêgah tur pati urip
miwah tiyang ing Kêndhal


tan kawarna solahirèng nguni
sami seba dhatêng ing Tatêgal
lawan sawadya mantrine
wong Kêndhal Kaliwungu
kawarnaa wau kang kari
Ki Arya Sindurêja
lajêng dhatêng Kêdhu
kalawan Ki Madurêtna
sabalane sami prayitnèng ing wèsthi
tiyang ing Mangkuratan


desa Kêdhu kalane ing mangkin
apan ta taksih wayang-wuyungan
tan na pangidhêpane
tiyang alit tarupu
sabêdhahe nagri Matawis
wong bumi lawan Bumija
mija wayang-wuyung
dening keron manahira
pan akathah bahak-binahak ing jawi
akathah wong bêbegal


nanging Ki Wôngsacitra ing mangkin
pan angidhêp dening wong akathah
dadi gêgunungan dhewe
anèng desa ing Kêdhu
datan ana lênggana kapti
sira Ki Wôngsacitra
prakuswa atêguh
kalawan bawa lêksana
marmitane kinalulutan wong cilik
sira Ki Wôngsacitra


kawarnaa wau kang lumaris
ingkang nama Arya Sindurêja
nênggih Kathithang jujuge
samana sampun rawuh
ing Kathithang rêrêb tumuli
andhèr nèng pamondhokan
ing desa supênuh

-   -
kawarnaa Wôngsacitra
nulya sêba mring Sindurêja tumuli
sarwi ambêkta sêgah


sakalangkung dènira minta sih
Sindurêja lêga ingkang manah
dening tumingal sakèhe
wong Kêdhu kathah rawuh
pan sumuyut sarwi tur bêkti
sira Ki Wôngsacitra
kang dadi gêgunung
pan wong Kêdhu ingirupan
Sindurêja sakalangkung dènira sih
marang Ki Wôngsacitra


malah karsa pan jinunjung linggih
apan dinamêl babudhêlira
tiyang Kêdhu sakathahe
ya ta sampun arêmbug
kintun sêrat dhatêng Tatêgil
mring Susunan Mangkurat
tan kawarnèng ênu
apan sampun ingidenan
ing susunan sinungan lorodan nyamping
sira Ki Wôngsacitra


tan kawarna wus jinunjung linggih
ingkang anama Ki Wôngsacitra
sampun alêlinggih lante
anama Ki Tumênggung
Mangkuyuda dados têtindhih
tiyang Kêdhu sadaya
pan sampun sumuyud
ing Tumênggung Mangkuyuda
Sindurêja kalangkung lêga kang galih
ing Kêdhu wus atata


tan kawarna solahirèng nguni
kawarnaa kang anèng Têtêgal
wong pasisir suyud kabèh
sowan mring Têgalarum
datan ana suwalèng kapti
suyut marang Susunan
Mangkurat Sinuhun
ing Barêbês dèrèng sowan
tan kawarna alami anèng Têtêgil
inggar sakwèhing wadya


hnêngêna kang anèng Tatêgil
kawarnaa têtiyang Madura
kang bêdhah ing Dêmak mangke
nênggih punggawanipun
ingkang aran Ki Wangsènggati
ri sampunira
-   -
bêdhah
nêgri Dêmak wau
wong Madura angrêrayah
kang rinayah aran bêdhug prangwadani
nanging kala samana


nagari Dêmak apan winaris
pan pinêcah-pêcah tinanêman
mantri wawalu kathahe
pan wus sami lumayu
mantrinipun ing Dêmak mangkin
nanging kala samana
wontên kang winuwus
Pangeran Pugêr Mataram
pan adarbe pamijèn ing Dêmak nênggih
aran Ki Martajaya


ing Têmpalong griyanipun nênggih
kacarita apan sugih sanak
têdhak gada mastakane
Ki Martajaya iku
sarêng wau miyarsa warti
yèn bêdhug prangmêdanya
rinayah ing mungsuh
Sampang ana ing Dêdêmak
sigra nuli amêpak santana aglis
sira Ki Martajaya


nulya lajêng wau mangsah jurit
wus apanggih lan mêngsah Madura
apan ta kêpanggih ijèn
Ki Martajaya wau
sigra aprang lan Wangsènggati
rame tumbak-tinumbak
asuduk-sinuduk
nèng alun-alun ing Dêmak
ramening prang apan kasaput ing wêngi
pisah dènnya ayuda


prapta wisma rêraosan angling
Martajaya lan para santana
ya ta ujare arine
kakang kula sung pemut
kadipundi solah puniki
dene andika pêrang
tan wontên kang ngutus
yèn mênang sintên ngalêma
lamun kalah sayêkti datanpa kardi
yèn wontên parentah


pan suwawi dawêg nusul gusti
Jêng Pangeran Pugêr kang amurba
nuwun parentah pênêde
Ki Martajaya muwus
iya bnêr ujarirèki
nanging ta ingsun ora

-   -
adhi ing karêpku
payo nusul mring pangeran
ing Têtêgal iya pangeran dipati
lah payo nuli mangkat


ingkang rayi angling kadipundi
kakang dene pangeran dipatya
pan dede kang muktèkake
têka andika susul
dening Pangran Pugêr ing nguni
kang muktèkakên dika
Martajaya muwus
ora kalah payo uga
mring Tatêgal adhi lah turutên mami
payo ja kalayatan


payo adhi mangkat mring Tatêgil
sigra mangkat lawan arinira
Ki Martajaya lampahe
tan kawarna ing ênu
sigra dhatêng nagri Tatêgil
malêbêt pasanggrahan
wau kang winuwus
susunan dawêg rêmbagan
pan kasaru Ki Martajaya wus prapti
sang nata angandika


Martajaya hèh ta sira prapti
ingutus paran mring adhi êmas
ing Pugêr de têka kene
Martajaya umatur
mring susunan saha wotsari
anggèr dhatêng kawula
pan botên ingutus
dhumatêng rayi paduka
sayêktine sêdya kawula pribadi
angabdi ing sang nata


pêjah gêsang kawula ta gusti
konjuka dhumatêng sang nata
sumôngga sakarsa angrèh
mila kang abdi wau
ngunjukakên kang pati urip
dening jasat kawula
gusti kamipurun
angêriyini ing yuda
lawan mêsah Sampang kasaput ing wêngi
dadya kesah kiwala


dadya mangke kawula tan miris
taksih purun ingabêna aprang
lawan wong Sampang jurite
nadyan kêpanggih besuk
dèrèng ulap tandhing kawanin
sang nata langkung suka
amiyarsa atur
wau
-   -
ture Martajaya
angandika wau ta sri narapati
dhumatêng Martalaya


iya sun srahakên ing sirèki
Martajaya nagara ing Dêmak
lah sira mangkata age
larên jajahan ingsun
Martajaya sigra tur bêkti
amit agya umangkat
ing Dêmak dinunung
wau ta pan Tuwan Amral
Hèrduwèlbèh matur dhatêng sri bupati
gusti amit kawula


dhatêng ing Japan kawula gusti
dening ingkang jaga ing sampeyan
sawingking kawula anggèr
Kumpni pitung puluh
rumêksaa ing karsa gusti
sang nata angandika
iya Si Tumênggung
Martalaya ing Mataram
lan Si Wija Amral milua sirèki
ngirida lakunira


Tuwan Amral wus mangkat sira glis
saking Tatêgal numpak baita
wus samakta dandanane
ambabar layar sampun
angin agêng wau dhatêngi
kêbak lampahing palwa
tan kawarnèng ênu
prapta muara Japara
Tuwan Amral layar wus kinèn anggili
ya ta alabuh jangkar


dening wau kang mêntas kariyin
Ki tumênggung Martalaya lawan
Ki Wija ika rowange
mila mêntas karuhun
andhawuhkên dikaning gusti
yèn lampahipun Amral
sakarsa sang prabu
Ki Tumênggung Martalaya
wus apanggih lan Ki Wôngsadipa mangkin
wus dhawuh kang timbalan


sakalangkung sukane kang galih
Wôngsadipa satêkane Amral
saksana umêntas age
Amral saking ing laut
Wôngsadipa sampun apanggih
kalawan Tuwan Amral
wus tata alungguh
Tuwan Amral 
-   -
 atêtanya
mring Ki Wôngsadipa lah mangke nèng ngêndi
mêsah dalêm kang prapta


Wôngsadipa anauri aris
inggih tuwan kariyin kang mêngsah
ing Jagadhayoh ênggone
nanging mangke wus mawur
kalahipun kula bêdhili
saking gunung punika
rencang kula wau
ambêdhili lan wong Prasman
myang wong Inggris kang dagang wontên ing ngriki
punika rencang kula


malah mangke punika pan maksih
tiyang Inggris lan Prasman punika
têksih atêngga ing kene
kagyat sajroning kalbu
Tuwan Amral mirsa wong Inggris
Prasman yèn dadya rowang
dados manahipun
Tuwan Amral yèn ngucapa
pan mangkana angur kelangana mami
uwang ora ngopaa


amung iki ja kongsi kaèksi
iya marang mring Raja Mataram
ya ta Tuwan Amral age
ngundang wong Inggris wau
lan wong Prasman prapta ing ngarsi
wus alinggih atata
Tuwan Amral muwus
wong Inggris lawan wong Prasman
hèh wong Inggris wong Prasman gawenirèki
wis padha sun tarima


wis katrima mring Raja Matawis
iya ing sapanggaweyanira
lah iki pêparingane
rong lêksa kathahipun
rupa reyal marang sirèki
anging sira muliha
karsane sang prabu
aja sira anèng Jawa
pan wong Inggris wong Prasman padha nauri
tuwan kula sêsambat


dene palwa kawula ing mangkin
lagi padha ngulihkên dagangan
Tuwan Amral gya wuwuse
ingong awèh parau
marang sira aja kuwatir 
-   -

sigra sinungan palwa
Anggris Prasman sampun
dhumatêng ing Tuwan Amral
wus tinampan anulya umangkat aglis
wong Anggris lan wong Prasman


nanging dèn êbur dhatêng Kumpni
paraune kang sinungkên ika
sampun nêngah palayare
praptane têngah laut
ya ta kèrêm palwanirèki
wong Anggris lan wong Prasman
sampun sami lampus
tan ana gêsang satunggal
Anggris Prasman sigêgên datan winarni
kocapa sang abrôngta



-   -
 bala brang wetan sadaya
untabe angajrihi
sira Mangkuyuda
kang dados gêgunungan
arusuh lampahing baris
tansah bêbahak
wong Madura lir bêlis


padêdesan salèr Mataram puyêngan
sêdya sami angili
angungsi jro kitha
wênèh angungsi ngarga
wong Sampang ambêbajagi
tiyang Mataram
kang lanang dèn patèni


ingkang èstri tinawan tur dhinedhelan
kang kumbi dèn gantungi
wênèh kinukusan
amrih sami mêdala
darbèke kang dèn pêndhêmi
pan agêgila
wong Madura lir bêlis


tan kawarna lakune wadya brang wetan
ing Kajoran wus prapti
lajêng lampahira
ing taji pamondhokan
sigêgên kang anèng taji
kang kawarnaa
ingkang mêdal Matawis


sabubare kang saking ing Pingit ika
ing Têrayêm wus prapti
ya ta pamondhokan
sira Ki Wôngsaprana
sigêgên datan winarni
dyan cinarita
Sri Narendra Matawis


pan pinêpak wadyabala ing Mataram
arsa mapag ing jurit
ingkang para putra
miwah para santana
pêpak anèng pôncaniti
pan asiyaga
sakapraboning jurit


putra sêpuh Pangran Dipati Mataram
sumêdya angawaki
lawan arinira
Pangeran Pugêr sira
lan Pangeran Singasari
lan Martasana
wus siyaga ing jurit


sampun pêpak para Dipati Mataram
sakaprabon arakit 
-   -

Pangran Pringgalaya
Tumênggung ing Mataram
para putra ing Matawis
wus apamitan
mring rama atur bêkti


wus linilan bubar gêgaman Mataram
kang dadi senapati
pangran adipatya
rêspati nitih kuda
prajurite amarapit
awarna-warna
gêgaman ing Matawis


munggwing ngarsa para mantri numbakanyar
dadya cucuking jurit
lawan wong Bumija
gêgamane bêranang
priyayi agêng nambungi
sagêgamannya
kalawan wong panumping


tanpa wilangan gêgaman ing Mataram
kadya prawata sari
marga kaèbêkan
balabar padêdesan
anglurug lampahing baris
pan kawarnaa
ingkang baris ing taji


wus angangsêg gêgamane wong Madura
ingkang saking ing taji
myang Ki Wôngsaprana
saking Tarayêm bubar
wus kumpul lampahing baris
nèng Pajarakan
sampun anunggil kapti


tan antara wus ngangsêk dènira yuda
ingkang wadya amalih
lawan wong Makasar
mangulon lampahira
Dandhangwacana kang ngirid
Talagawana
wau kang dèn anciki


atanapi Ki Tumênggung Mangkuyuda
sampun angangsêg baris
lawan Wôngsaprana
wong Sampang amalatar
polahe pan gagilani
wadya Mataram
ingkang mapak wus prapti


sarêng mulat wong Sampang lan wong Mataram
anèng
-   -
ing kali Ajir
têmpuhe kang yuda
arame long-linongan
kadya rubuh ingkang langit
dènira yuda
mimis kadi garimis


ing Talaga Wana hrame kang yuda
wong Makasar nindhihi
kadya saradula
wong Makasar kotbuta
pangamuke ngowak-awik
miwah wong Sampang
kadya banthèng akanin


nora bakal baya wus karsaning Suksma
rusake ing Matawis
pan sasolahira
wong Mataram kasoran
dènnya ajurit kalindhih
de wong Madura
baya karsaning Widhi


pra prawira prajurite wong Mataram
nora duwe kawanin
miwah para putra
manahe lir wanudya
tan darbe kawanèn wringwrin
marang wong Sampang
ing Mataram kèh mati


ngungsi kitha wadyabala ing Mataram
puyêngan sanagari
têtiyang Mataram
lir gabah ingitrêran
sadina-dina atintrim
saanak rena
dening miyarsa warti


wong Madura sampun anêsêk ing kitha
lan wong môncanagari
anèng Pajarakan
Tumênggung Mangkuyuda
prajurite dèn undhangi
sira dhêsêka
kuthane wong Matawis


obongana omahe sajabaning kitha
manawa wong Matawis
ana ingkang bôngga
pan sira patènana
payo abongana aglis
karêpe uga
ing jro kitha atintrim


ingobongan umah sajabaning kitha 
-   -

sarta dipun jarahi
surak lir ampuhan
wong Sampang ambêbajag
sajroning kitha atintrim
pan apuyêngan
manahe sami wingwrin


prang punggawa miwah kang para santana
myang ingkang para mantri
anèng pagêlaran
miwah kang para putra
pêpak anèng pôncaniti
pan asiyaga
sakapraboning jurit


anyaosi karsanira sri narendra
manawa sri bupati
miyosi ngayuda
mila para punggawa
saos anèng pôncaniti
dyan kawarnaa
Sri Narendra Matawis


wus wuninga lamun jangjining Pangeran
tan kena dèn gingsiri
yèn kitha Mataram
pan sirna jênêngira
sri narendra ing Matawis
pan anarima
marang titahing Widhi


sri narendra akarsa atilar pura
kèngsêr saking Matawis
tan kêna ingambah
nagri Mataram rêngka
pan sampun têka ing jangji
ing satus warsa
jênênge ing Matawis


ingundhangan para sêlir lawan garwa
têtiyang jroning puri
kinèn adandana
karsane sri narendra
akarsa lolos ing wêngi
saking Mataram
busêkan wong jron puri


pan adandan sakêlaripun ambêkta
lir gabah dèn intêri
miwah para putra
pan sampun winangsitan
sang nata lolos ing wêngi
saking jro kitha
ya ta dandan tumuli


malêm Akat tanggal ping walulas Sapar
taun Be
-   -
môngsa kalih
ya ta sinêngkalan
dening ingkang anurat
rusake nagri Matawis
pan sirna ilang
rasane ingkang bumi


apan dalu bubare sri naranata
saking sajroning puri
jro pura puyêngan
tangis kadya ampuhan
tunjang-tinunjang pawèstri
sakêlarira
donya kang dèn bêktani


apuyêngan tambuh mungsuh lawan rowang
gègèrira ing wêngi
wisma ingobongan
tangis kadya ampuhan
kadya gabah dèn intêri
wadya Mataram
padha arêbut urip


salang tunjang kasêlak pisah lan trêsna
amung kang anak rabi
binakta tan pisah
dunya datan kabêkta
amung anake dèn indhit
ginggal ing dalan
anake tan dèn tolih


rabinira angucap anakmu gigal
kang lanang anyauri
pang gigal cikbèna
ginawe apa bocah
prandene gampang akardi
balikan sira
dèn kêbata lumaris


ilang ora sok ijih ya biyangira
hèh biyangane Sidin
sun anggo bibitan
ya ta sêlak katunjang
sawênèh ngulari rabi
wantu wong kathah
wênèh pisah lan kaki


pan abondhèt maring ing wong liyanira
awakipun kiyai
dawêg dika bêkta
benjang kartaning jaman
kawula andika kawin
ingsun ngawula
prandene laki mami


pan atinggal si jênat tan angruruha
kathah solahing
-   -
èstri
mêdal saking kitha
wadyabala Mataram
angulon dènnya anggili
tut wingking sira
marang sri narapati


ingkang sugih anak langkung susahira
ginendhong pan dèn indhit
sawênèh punika
ana winut ing kuda
pating barêngèk kang nangis
kawêlasarsa
kang maksih dèn susuni


pan katunjang dening wisma ingobongan
lir grah swaraning tangis
sawênèh angucap
anakmu ilang papat
ingkang lanang anauri
ilang oraa
pan nora dadi pikir


parandene tan ngumani sêga wadhang
aja maras ing ati
sun maksih nonoman
sok kartaa ing jaman
ing benjang ingsun ilèni
pan gawe bocah
parandene agampil


kawarnaa sri narendra ing Mataram
ingkang atilar puri
anitih dipôngga
pan wus nabrang Paraga
angilèn sêdya dèn ungsi
kang para putra
tumut tan ana kari


kawarnaa Ki Tumênggung Mangkuyuda
sampun midhangêt warti
yèn Prabu Mataram
gingsir saking ing pura
angilèn nabrang banawi
suwêng ing pura
gadhaton tan akari


ri saksana Ki Tumênggung Mangkuyuda
kitha dipun lêbêti
wong Sampang sumahab
samya lumêbèng kitha
apan angrêrayah sami
lir wardu ôngga
puyêngan wong Matawis


Ki Tumênggung Mangkuyuda nèng jro pura
wau dipun kakahi 
-   -

têtiyang Mataram
kang kantun apuyêngan
kalangkung kawêlasasih
sami tinawan
kang lanang dèn patèni


sakalangkung wong Madura kumawawa
polahe gêgilani
pan dadi bêbasan
bajag Sampang arêsah
sadaya giris ningali
dhasar andhugal
mênang aprang pan baring


Kyai Dhandhangwacana kinèn nusula
marang sri narapati
ambêkta wong Sampang
miwah tiyang Makasar
nututi sri narapati
tiyang Mataram
kacandhak akèh mati


ingkang nutut pinala pan dhinedhelan
darbèke dèn ambili
kang èstri tinawan
pan sarwi tinataban
bêktane dipun pêndhêti
sarwi jininah
ingkang mirsa atintrim


Ki Tumênggung Mangkuyuda kantun pura
amung ingkang nututi
Ki Dhandhangwacana
bakta bala sumahab
sigêgên datan winarni
pan kawarnaa
ingkang atilar puri


sri narendra putra garwa kang lumampah
sampun nabrang banawi
lèpèn Pagawata
pan mêdal ing Wawaja
ambanjur lampahirèki
mêdal ing rawa
lampahe sri bupati


gurawalan ingkang wadya kadhungsangan
manawa dèn tututi
dening wong Madura
miwah wong ing Makasar
urut sèwu dèn margani
datan kawarna
solahira ing margi


wontên dening kang ngiring ing para putra
Pangeran Pugêr
-   -
nênggih
Pangran Martasana
lan Pangran Singasêkar
Radèn Tapa maksih alit
nanging kang raka
jêng pangeran dipati


ingkang tansah lumampah anèng ing wuntat
mila anèng ing wuri
sêmu lampahira
ngajêng-ajêng putusan
saking Trunajaya ugi
ubangginira
mangke wus anglampahi


nanging ngajêng-ajêng datan aprapta
warnanên sri bupati
lajêng lampahira
dumugi Bumirema
wastane dhusunirèki
ing Kawisanyar
nèng ngriku sri bupati


ing Patêgan dhusunipun Kawisanyar
binegal sri bupati
mring wong Kawisanyar
tandange anggêgila
sakathahing para nyai
samya karuna
sadaya dèn dhèdhèli


iya marang têtiyang ing Karanganyar
angandika narpati
iya bênêr sira
ambegal marang ingwang
ujêr sira durung olih
ing barkat ingwang
ngandika sri bupati


èsmu duka sang nata dènnya ngandika
apan ngipat-ipati
mring wong kang ambegal
ora sêlamêt sira
mêngkono polahirèki
sigra sang nata
lajêng dènnya lumaris


ingkang begal pan sami lumpuh sadaya
tan wontên bisa mulih
marang wismanira
wau sri naranata
lajêng dènira lumaris
dugi Toyamas
wau kang dèn margani 
-   -



lampah dalêm dumugi ing Ajibarang
arêrêb sri bupati
ya ta kawarnaa
pangeran adipatya
saarinira angiring
lampahira gya
nusul mring jêng sri bupati


sapraptane ing ngarsanira sang nata
pangran arya dipati
wus sami tur sêmbah
saha lênggah mangrêpa
sri narendra ngandika ris
dhatêng kang putra
pangeran adipati


aywa sira dipati anom balia
sira rêbuta mangkin
ya nagaranira
kalawan arinira
padha amilua bali
ngrêbut nagara
ya ta pangran dipati


aturira saha sêmbah mring kang rama
kawula sri bupati
nuhun duka nata
yèn kawula wangsula
datan purun anglampahi
sêdya kawula
pêjah gêsanga ugi


sampun pisah kawula lan sri narendra
sang nata ngandika ris
lah pagene sira
têka mangkono sira
lamun mangkono sirèki
wis arènira
sun tarine ing mangkin


lah sira Ki Dipati Pugêr balia
sira rêbuta ugi
ywa nagaranira
dene ing jênêngira
pan wus karsaning Hyang Widhi
mulane sira
wong anom kang sun srahi


iya priye Ki Pugêr ing aturira
pangeran matur bêkti
marang sri narendra
inggih dhatêng sandika
yèn antuk pangèstu aji
sasat kawula
sampun dhatênga sakit


nadyan dhatêng ing pêjah tan gumingsira
kawula anglampahi
saandika nata
sang nata angandika
yèn mangkono sira kaki
mugi ta sira
rinaksaa Hyang Widhi


-   -
lan maninge sira sun wèhi gêgaman
sira anggoa kaki
dhuwung babêrkatan
ran Ki Maesanular
lawan tumbak ingsun iki
ywa babêrkatan
Ki Palèrèt rannèki


iku padha sun warisakên mring sira
pikukuhing ajurit
tumbak dhuwungira
karo padha bêrkatan
ingsun wus pracayèng galih
amung ta ingwang
titip arinirèki


iya kaki amung sun titipkên sira
lah ing sapungkur mami
mulane rinira
sun titip arinira
wruhanira iku kaki
ing têmbe uga
dadi kanthinirèki


wêcaningsun arinira iku benjang
yèn wus ngadêg ing Pathi
apilih bobotnya
ujare ing wirayat
kang putra saha tur bêkti
sira sang nata
ya ta ngandika malih


alah uwis kaki sira abalia
rêbutên ing Matawis
ingkang milu sira
pan iya arinira
Si Martasana sirèki
ngadêga Jnar
lawan Si Singasari


dene ingsun kaki laju lakuningwang
nanging kakangirèki
iya Ki Dipatya
Anom Mangkunagara
aywa pisah lawan mami
têlas wêlingnya
sang nata brôngta kingkin


Asmarandana
kang putra sigra tur bakti
sumungkêm padaning nata
mangusap lêbu mukane
apamit gya barisira
ing Jnar kang sinêdya
kawarnaa sang aprabu
ya ta lajêng lampahira


ing Ajibarang kawingking

-   -
nanging lampah dèrèng liwat
saking bumi Toyamase
samana sri naranata
lampahe sarêng prapta
dhusun Pasiraman wau
sang nata anyandhak gêrah


dene putra kang umiring
kang tan têbih lan sang nata
mung Pangran Dipati Anom
Mangkunagara Mataram
kalawan arinira
anênggih kang maksih timur
kang anama Radyan Tapa


samana sri narapati
ngandika mundhut dawêgan
dhatêng pangran dipatyanom
sigra ngutus ingkang wadya
pangeran adipatya
amundhut dawêgan wau
sigra katur kang dawêgan


dhatêng pangeran dipati
wau kang punang dawêgan
sigra anuli binolong
dawêgan mring jêng pangeran
nulya katur sang nata
kalane dawêgan katur
wus kapanggih bêbolongan


ya ta ngandika sang aji
lah tarima ki dipatya
gonira wèh dêgan mring ngong
ingsun wêruh karêpira
yèn sira gege ingwang
ywa sira gege maring sun
iya ta môngsa wurunga


lah ta mangkonoa kaki
iya mangko karsanira
apan ta sira wiyahèn
ingsun kon angrêbut sira
marang nagaranira
dene sira nora purun
ing mangko mangkono sira


lah iya wruhanireka
ki dipati jênêngira
amung awakira dhewe
ingkang mukti ngawibawa
datan têrah ing suta
lan duwe wawêkas ingsun
ki dipati marang sira


ing besuk sapungkur mami
sira myang nak putunira

-   -
ora sun awênangake
nyadrana ngastananingwang
ya ta sri naranata
saya ngranuhi grahipun
pangran dipati uninga


ingkang rama angranuhi
gêrahira tiningalan
ya ta pangran dipatyanom
tansah sira mêngkul pada
saumijil kang waspa
kang rama wungu angrangkul
mring janggane ingkang putra


sarwi ngandika narpati
dhatêng putra jêng pangeran
adhuh nyawa anak ingong
ki dipati wruhanira
lah iki ingsun uga
wus pasthi karsa Hyang Agung
yèn wus puput jênêng ingwang


iki babêrkatan mami
kabèh sira tampanana
yuswa sira kang aduwe
pan sira putra ngong tuwa
kang yugwa gumantia
marang panjênêngan ingsun
nanging ta wawêkas ingwang


ngandika sri narapati
yèn ingsung têkèng wêkasan
poma ta wawêkas ingong
kaki sira mangetana
ngajaka wong Walônda
iku kanthinên prang pupuh
amalêsa ukum sira


marang wong brang wetan benjing
iya sun amini sira
iya ngrêbuta palugon
nagarinira Mataram
yèn kanthi wong Walônda
ing ajurit pilih mungsuh
pan wus karsaning Hyang Suksma


iku mingêr sawab salin
iya mangsane ing benjang
si kapir unggul yudane
karane sira kanthia
ing mêngko Si Walônda
angrêbut prajanirèku
ing Mataram iku benjang


lan malih wawêkas mami
ki dipati marang sira
yèn 
-   -
 wus sun têkèng samados
wus mantuk ing Ramatollah
iku ta layon ingwang
sarèkna Tatêgal iku
tunggalêna guruningwang


kang sinare ing Têtêgil
iku kaki guruningwang
dening ta wawês ingong
ki dipati marang sira
iya kalamun ana
ana lêmah kang pêpunthuk
dèn inggal sira gôndaa


kalamun gandane wangi
ing kono panggonan ingwang
ri sampun têlas wêlinge
sang nata ing gêrahira
saya nglayadi ika
mangkana amafat sampun
kang tangis kadya ampuhan


amung pangran adipati
kang nungkuli sedanira
lawan putra wuragile
ingkang nama Radèn Tapa
sigra pangran dipatya
wus sung wruh mring Ki Tumênggung
Martalaya ing Tatêgal


saksana mangkat tumuli
Ki Tumênggung Martalaya
dhatêng Toyamas lampahe
mêthuk layoning narendra
sigra binakta inggal
kang layon mring ki tumênggung
dhatêng nagri ing Tatêgal


pangran dipati tan kari
ngiringkên layoning nata
samana prapta lampahe
dening astona Tatêgal
bumi wangi kapêndhak
tan antara layon prabu
apan sampun sinantêna


ri wusnya sumèlèh mangkin
sri narendra ing Mataram
ing Têgalgônda sinare
ingkang kantun kawarnaa
para putra têtiga
sakawan lan arinipun
ingkang dèrèng antuk nama


mangkana wau winarni
sasedane ingkang rama
sumêdya
-   -
sami pêpulèh
dènnyarsa ngrêbat Mataram
pan wus anunggil karsa
ing Bagêlèn ênggènipun
ing Jênar gènnya palênggah


ing Samalang uwus ngalih
apan ta suyud sadaya
sakathahipun wong kilèn
dening mantri ing Mataram
nama Gajah Pramoda
punika wau kang kantun
ngawula mring rajaputra


Pangeran Pugêr anênggih
asare dalu supêna
panggih lan rama tingale
ingkang sampun tulus seda
jro supna ngandika
lah balia anak ingsun
rêbutên nagri Mataram


mangko wis ungsume kaki
kêkithaa anèng Jênar
sapali lire asare
rajaputra pan kalintang
gagêtun supênanya
atari mring mantrinipun
tanapi para punggawa


miwah para tapa nênggih
karsanira sang aputra
arsa jumnênga katong
sinibaa pra punggawa
miwah pra mantrinira
sakèh pra punggawa mêthuk
tanapi kang para tapa


ya ta sang aputra aglis
sampun jumnêng narendra
Senapati Ngalagane
Sayidin Panatagama
akêkitha ing Jnar
Purwagônda wastanipun
pra mantri suyud sadaya


yèn siniba sri bupati
pinarak anèng dhêdhampar
samana pra santanane
akathah ngantuni kitha
Radèn Wirataruna
Radèn Rôngga apan sampun
tanapi para punggawa


miwah ingkang para mantri
Tumênggung Gajah Pramoda

-   -
apan kantun sakancane
ngawula mring radèn putra
miwah rayi katiga
wong Bagêlèn apan suyud
sami kinulawisudha


wau limane sang aji
tinilar anèng ing marga
pan wus pinurugan age
warnanên tiyang Madura
kang anututi sira
Dhandhangwacana pangayun
kandhêg wontên Jagabaya


polahe anggêgilani
wong Kalagan kang amapag
prange wêwaja arame
tiyang Bagêlèn sumahab
sami ngantêp ing yuda
mantri Kalagan ta wau
sami ngawaki priyôngga


arame dènnya ajurit
dènnya aprang Jayabaya
tan arsa mundur tandange
prajurit Dhandhangwacana
ika apan kawasa
tan pisah ing waos dhuwung
arame prang long-linongan


ing sabên dina ajurit
kalawan tiyang Kalagan
bêdhil-binêdhil arame
wadyabala kathah pêjah
buru-binuru ika
anèng ing Jagabayèku
wong Bagêlèn tinindhihan


mring pra santana Matawis
ing sabên dina ayuda
kasaput wêngi arèrèn
enjang anêmbang tangara
sira Dhandhangwacana
ngundhangi ing wadyanipun
kalawan prajuritira


tiyang ing Madura sami
anggrêgut ing tandangira
sêdya angantêp jurite
ing kering tiyang Makasar
prajurit ing Madura
apan asiyaga sampun
miwah wadya ing Kalagan


sigra ngantêp ing ajurit
Panêmbahan ing Ngalaga 
-   -

ingkang nindhihi jurite
dadya kang prajurit samya
miwah para santana
sadaya apan anggrêgut
Rahadèn Wirataruna


Radèn Wiramanggalèki
Tumênggung Gajah Pramoda
Pangeran Martasanane
lan Pangeran Singaskar
samya nindhihi yuda
sumêdya rêbat kadhatun
sigra campuh ing ayuda


arame têmpuhing jurit
buru-binuru kang yuda
wong Sampang kasor jurite
malah akathah kang pjah
wong Madura Makasar
samana sampun kaburu
wong Sampang lorod mangetan


dènnya amburu mangungkih
wau prajurit Kalagan
wus nyabrang Jagabaya ge
sumêdya angrêbut pura
pan saya angsal manah
tiyang Bagêlèn anggrêgut
myang Panêmbahan Ngalaga


wau kalawan kang rayi
wus anabrang Jagabaya
wong Madura palayune
datanpa nolih ing wuntat
kalawan wong Makasar
ngungsi kitha sêdyanipun
warnanên kang kari ika


ingkang ngangkahi jro puri
Ki Tumênggung Mangkuyuda
punika ingkang angrêngkoh
nênggih kadhaton Mataram
polahira Sampang
lwir yaksa non dagi wau
Dipati Sampang kacandhak


ingkang anèng ing Matawis
Ki Dipati Cakraningrat
sampun lami kacêkêle
mring prajurit Mangkuyudan
wus binoyongan ngetan
samana pan sampun katur
dhatêng Radèn Trunajaya


ya ta wau dèn sakiti
ingkang paman Cakraningrat
dinèkèk 
-   -
 lodhayane
wau lawan rabinira
langkung kawêlasarsa
hnêngêna kang winuwus
warnanên Dhandhangwacana


ingkang kaburu angungsi
ing jro kitha ing Mataram
datan kari sarowange
ya ta wau Panêmbahan
ing Ngalaga kalawan
ingkang rayi ambêbujung
dhatêng Ki Dhandhangwacana


saha gêgaman ngajrihi
ya ta têtiyang Mataram
samana kathah kang rawôh
dening amiyarsa warta
kalamun gustinira
wangsul malih juritipun
marmanipun wong Mataram


sumahab wau kang prapti
apan sami angawula
nênggih dhumatêng sang katong
Panêmbahan ing Ngalaga
saya kêkah kang yuda
dening têtiyang Matarum
kang mawut sami ngalêmpak


lampahira sampun prapti
wau nagri ing Mataram
sumahab wau barise
anèng sajawining kitha
Tumênggung Mangkuyuda
kang anèng jroning pura gung
kalawan Dhandhangwacana


lawang kitha dèn tangkêbi
samya miris manahira
wong Madura sakathahe
kang sami kaburu ika
miwah bala Makasar
samya miris manahipun
dening sajawining kitha


mêlatar kang punang baris
kang sinêmbah ing Ngalaga
kang nêdya ngrêbat purane
tan kawarna solahira
dènnya amangun yuda
wong Sampang giris tyasipun
lolose dalu sêmana


saking jro kitha Matawis
Ki Tumênggung Mangkuyuda

-   -
datan kari sabalane
apan sami gêrawalan
pêlayune angetan
Kadhiri sêdya jinujug
tan kawarna lampahira


warnanên sri narapati
kalawan kang rayi ika
sampun karêbat purane
Panêmbahan ing Ngalaga
wus ngêdhaton Mataram
wuwus têtêp karatonipun
wadyabala ing Mataram


akathah kang sami prapti
pra mantri miwah kapêdhak
lawan pra santana kabèh
têtêp panjênêngan nata
anèng nagri Mataram
ingkang wadyabala suyud
sêmana kang pra santana


prasami jinunjung linggih
wontên kang rayi satunggal
samana durung alunggoh
ya ta kinulawisudha
jinunjung lungguhira
sinungan kêkasih wau
Pangeran Arya Panular


miwah pra santana sami
sadaya jinunjung lênggah
Dipati Mangkubumine
ingkang anisihi ika
pan wus jinunjung lênggah
Radèn Rôngga namanipun
Adipati Martasana


ingkang santana ta malih
nama Radèn Ônggayuda
sampun jinunjung lungguhe
anênggih kêkasihira
Pangran Natakusuma
sêmana sampun misuwur
ing wong Mataram sadaya


wau ta ingkang winarni
kang nama Kiyai Kamal
sampun jinunjung lungguhe
dadya pangulu Mataram
têtêp jênênging nata
têtiyang alit jrih lulut
anglampahi ukumullah


parentahe sri bupati
apan adil palamarta

-   -
wong Mataram suyud kabèh
nanging kalane sêmana
nagara ing Mataram
asangêt gêgêring agung
têrag udan larang pangan


sangêt wêlaking Matawis
gêsêng wau kang nagara
apan ta maksih hawane
rèhning nagri mêntas rusak
mila sangêt sêmana
Mêtaram gêgêringipun
gêsêng tan kêna ingambah


pan kere aglar ing margi
pan tinut ing kudhis ika
bêlarongan ta ambune
bêbêdhilên nut sikilnya
kêkere kathah pêjah
adulur anèng lêlurung
miwah lèpène atembak


wadya pan kirangan bukti
têrag udan larang pangan
ingkang wong tambuh polahe
saking sangêting wawêlak
nagari ing Mataram
langkung kawlasasihipun
wong sêsambat guladrawa


Dhandhanggula
ya ta sangêt wêwêlah nagari
apan kathah sakiting sujalma
panastis lawan rumabe
wadya pating galuruh
ingkang gêring sore sok mati
saking sangêting lara
ingkang gêring esuk
apan sore pêjahira
wong Mataram anandhang datan abukti
asangêt larang pangan


Adipati Martasana sakit
tan alami ya anulya seda
sarêng kalihan arine
ya ta pangeran wau
Singasari pan angêmasi
wong cilik têtumpêsan
wadya ing Matarum
sangêt susahe kang manah
ing Mataram asangêt dènnya gêsêngi
datan ana ingambah


ênêngêna kang madêg narpati
sira Panêmbahan 
-   -
 ing Ngalaga
kang ngadhaton ing purane
wau ingkang winuwus
putra sêpuh kang agêng brangti
pangeran adipatya
tansah nganyut wuyung
sasedane ingkang rama
sakêlangkung wau dènnya agêng brangti
sumêdya anglêlana


nglampus ing manah atêmah brangti
apan dipati ing karsanira
anggung môndra ing sêdyane
apan sampun anglampus
tan anêdya wau ngulati
nèng marga kawibawan
wau sêdyanipun
minggah khaji dhatêng Mêngkah
pan kapalang punggawa anggêgendholi
sadaya tan arêmbag


nanging samana pangran dipati
mêsu dhatêngakên liding manah
pan datan wontên sêdyane
yèn gumantia ratu
dhatêngakên ge munggah khaji
dhatêng nagari Mêkah
nuntên paras wau
nanging aturing punggawa
sangêt mambêng sêmana miwah kiyai
Tumênggung Martalaya


pan mangkana ture para abdi
sarta Ki Tumênggung Martalaya
yèn suwawi nah ing anggèr
lêhêng jumênêng ratu
anggêntosi rama sang aji
angandika Jêng Pangran
Dipatya Matarum
iya bênêr aturira
Martalaya pan ingsun iki samangkin
apan ora akarsa


yèn jumênênga ratu ing mangkin
balik sira ingsun golèkêna
parau pira rêgane
ingkang ngicisi ingsung
ingkang layak ingsun gawa benjing
munggah haji mring Mêkah
Martalaya matur
inggih sandika pangeran
nanging pun Martalaya botên suwawi
gusti anglugas raga


nadyan benjing anglugasa
-   -
ragi
gusti yèn sampun pun Martalaya
golang-galing mastakane
kalihan kalihipun
mêngsah dalêm sampun kuwatir
inggih tiyang Madura
saprakoswanipun
kapanggiha ing kawula
gih manawi Martalaya angêmasi
rêmak binandhêmêna


angêndika Pangeran Dipati
Martalaya iya sun tarima
ing sakèhe prasêtyane
ya marang jênêng ingsun
nanging ingsun samêngko iki
nora karsa ayuda
amung sêdyaningsun
arsa sun lêkasana
munggah haji têka upayakna mami
parau kang prayoga


Ki Martalaya umatur aris
gusti nagari dalêm Têtêgal
wontên baita asae
kaantosna karuhun
kula dadak damêl ing mangkin
baita kang prayoga
katitihan besuk
kabêkta dhatêng ing Mêngkah
minggah haji ngandika pangran dipati
iya sun anti sira


pan dèn kêbat gonira akardi
palwa sun antèni ing Banyumas
saksana pangran budhale
ing Banyumas ta wau
wontên dene pan ingkang ngiring
wong anom kang tut wuntat
ki lêlurah wau
awasta pun Môndaraka
sarêng dhatêng Toyamas lajêng mring masjid
sira pangran dipatya


tansah manêkung samadi hning
munggwing masjid pangeran dipatya
tan alami antarane
pan dawêg pitung dalu 
-   -

anggènipun sare nèng masjid
ing madya ratri ika
nênggih wancinipun
anuju malêm Jumungah
jêng pangeran adipati aningali
wulan pêpitu prapta


pangran dipati awas ningali
wulan pêpitu datan antara
têka manjing ing jajane
masjid katon garuwung
sirah gada datan kaèksi
nanging langit kawuryan
wau kang kadulu
ana manusa tumêdhak
saking wiyat cahya nêlahi jro masjid
gêdhene saukiran


munggwing ngarsa cinandhak tan kêni
manusa têka manjing ing grana
mangkana ing sajarahe
pangran dipati wau
kalanira anèng ing masjid
pan sampun kalêbêtan
cahya ingkang luhung
pan sanès raosing driya
lawan saban jagad sajawa puniki
wus kagêgêm ing asta


cahyanira pangeran dipati
pan dumêling lir wulan purnama
amicarèng jro driyane
iya salaminipun
mangkanaa raosing galih
kaya ta nora bêdhah
nagri ing Matarum
karsane pangran dipatya
pan umadêg narendra padha samangkin
anggêntèni kang rama


sakwèh babêrkatan ing Matawis
apan wontên wau rajaputra
sakèhe wasiyat kabèh
ya ta nulya rinasuk
pun rasukan Kiyai Gondhil
mangkya Kiyai Blabar
ngagêm Kyai Baru
pan sarya ingêmbat-êmbat
pan Ki Baru samana pangran dipati
wus munggwing ing dhêdhampar


-   -
pra punggawa supênuh anangkil
sakathahe ingkang wadyabala
gagêtun mulat gustine
apan sanès dinulu
lawan saban-saban tinangkil
ingkang cahya lir wulan
nêlahi dinulu
kucêm kabèh kang siwaka
upamane lir surya miyat ing langit
lintang tan katinggalan


angandika pangeran dipati
dhatêng wau Kyai Môndaraka
lawan Ki Sêndhi jajare
hèh ta wruhanirèku
Môndaraka lawan Si Sêndhi
mêngko ta karsaningwang
kaya ingsun wurung
gon ingsun karsa mring Mêkah
munggah haji dening karsaningsun mangkin
mangun karaton ingwang


kaya kêlar mêngko ingsun iki
angagêma Kyai Baru uga
hèh Môndaraka ing mangke
miwah Sêndhi sirèku
payo padha pandum karyèki
lah sira Môndaraka
lan Nirdakartiku
mênyanga mring Batawiyah
alah sira mundhuta bala Walandi
marang si kaki jendral


padha sira mangkata samangkin
sira waraha si kaki jendral
yèn karsaningsun ing mangke
arsa mangsah ta ingsun
ngadilaga amapag jurit
yudane wong Madura
sigra kang ingutus
kalih wus atur pranata
mêsat kalih saking ngarsane ing gusti
jêng pangran angandika


hèh ta Sêndhi Wiradi sirèki
Ônggajaya sira lumakua
marang Tatêgal 
-   -
 dèn age
warahên Si Tumênggung
Martalaya yèn ingsun mangkin
pan wurung marang Mêkah
munggah haji ingsun
amangun karaton ingwang
karsaningsun angrêbut nagara mami
lawan sira waraha


yèn ingsun arsa mangkat tumuli
masanggrahan anèng ing Tatêgal
lawan wêkas ingsun manèh
Si Martalaya iku
asaosa samabtèng jurit
lah wis sira mangkata
sigra kang ingutus
wus mangkat saking ngajêngan
wontên malih abdi kadospatèn lami
aran Ki Pranantaka


Si Gêndhewor wastane duk alit
kala taksihe amanakawan
kala samana kinèngkèn
dhatêng gustine wau
iya kangjêng pangran dipati
ngandikane pangeran
marang kang ingutus
kang aran Ki Pranantaka
Si Gêndhewor sira ta lungaa aglis
sira mênyanga donan


sira ngularana sêkar adi
iya sêkar wijayakusuma
lah iku sira dèn olèh
sigra saha wotsantun
Pranantaka saking ing ngarsi
sampun mangkat sadaya
wau kang ingutus
awatara pitung dina
kang ingutus mring Têgil bubar tumuli
mangkat dhatêng Tatêgal


tan kawarna lampahirèng prapti
sigra dhatêng nagari ing Têgal
kang ingutus katigane
cundhuk lan Ki Tumênggung
Martalaya utusan prapti
andhawuhakên timbalan
sira sang sinuhun
bungah amarwata suta
ki tumênggung
-   -
tampi timbalaning gusti
sigra ngatag ing wadya


wadyanira gupuh dènnya kardi
pasanggrahanira jêng pangeran
adipati mèh praptane
miwah Kyai Tumênggung
Martalaya sira tumuli
pêpak punang gêgaman
sigra ki tumênggung
lajêng dhatêng ing Toyamas
karsanipun mêthuk pangeran dipati
mangkat sarêng utusan


tan kawarna lampahirèng margi
sigra dhatêng nagri Toyaêmas
Ki Martalaya lampahe
pan lajêng sowan wau
pan kairid dhatêng Ki Sêndhi
Wiradi Ônggajaya
wus munggwing ing ngayun
kawula atur pranata
jêng pangeran dipati ngadika aris
dhatêng Ki Martalaya


abagea satêkanirèki
Martalaya saha tur pranata
dhatêng anuwun ature
Martalaya umatur
amangsuli dikaning gusti
anggèr pun Martalaya
pan salaminipun
angajêng-ajêng ing karsa
karsa dalêm ingkang manguna ajurit
amangkua karatyan


mila ing mangke kawula gusti
langkung sukane manah kawula
ngraos dhatêng pangantose
kalihan malihipun
abdi dalêm kang kantun wingking
sami saos sadaya
pasanggrahan sampun
pangran dipati ngandika
iya ingsun angrêbut nagara mami
nanging sira antèkna


dene ingkang lagi ingsun anti
iya lakune Si Ôndakara
Si Nirdakarti rowange
iku padha sun utus
yakti ingsun anti yèn prapti
ana nagaranira
ing pangantinipun
wruhanira 
-   -
 iku uga
ing lakune Andakara Nirdakarti
sun kon mring Batawiyah


iku sun kon mundhuta kang asih
pitulung marang si kaki jendral
Ki Martalaya ature
yèn suwawi pukulun
asru mambêng kawula gusti
inggih lamun kenginga
sampun minta tulung
dhumatêng pun kaki jendral
karantêne adating bala Kumpni
akathah ingkang cidra


wontên dene mêngsah dalêm gusti
nênggih tiyang Maduntên punika
sampun dados watir malèh
yèn têksih pun tumênggung
pangran sampun tumuta jurit
inggih pun Martalaya
andêlên nèng kewuh
ingkang tanggênah gulanga
mêngsah dalêm pun Martalaya tan gingsir
jêng pangran angandika


iya bnêr aturirèng kami
Martalaya ta wruhanira
iya awak ingsun kiye
wus jangjining Hyang Agung
iya pasthi tan kêna gingsir
iya ing jaman kina
kala kangjêng ibu
amawratakên maringwang
kala ingsun dèn wawratkên limang sasi
ibu ngandikan eyang


sarêng ibu katingal anuli
eyangku sultan datan antara
samana inggal têndhake
têka dhêdhamparipun
eyang Ratu Kulon ningali
yèn eyang sultan têdhak
samana umatur
eyang ratu marang sultan
pan mangkana ature yang ratu dhingin
sultan lah punapaa


sarêng katingal bok mantu prapti
yèn sampeyan têdhak saking dhampar
inggih punapa ajrihe
dhumatêng ing bok mantu
eyang Sultan Mataram angling
Mangkana andikanya 
-   -

lah iya bok mantu
iku ta kawruhanira
kang dèn kandhut mantunira iku benjing
têmbe jumnêng nata


tur iku ratu abala kalih
iya ingaran bala bacingah
mulane sun têdhak age
dene ku kaya ingsun
padha ratu lan jênêng mami
lah iku Martalaya
eyang dikanipun
tumungkul Ki Martalaya
pan rumôngsa kaluhuran sadayèki
dadya sumagwèng karsa


ri sampuning pangran mituturi
mring Martalaya saksana bubar
mangkat mring Têgal lampahe
tan kawarna ing ênu
sigra dhatêng nagri Tatêgil
lajêng amasanggrahan
sigêgên karuhun
kucapa Ki Môndakara
Nirdakarti katrima lampahirèki
dhatêng ing tuwan jendral


malah binêktan bala Kumpni
pangagênge nênggih Tuwan Amral
Hèrduwèlbèh kêkasihe
lan malih kanthinipun
tan lyan bala Makasar Bugis
kêkalih pangagêngnya
kang jaga pakewuh
awasta Kraèng Mandhangdhrang
Kraèng Naba kêkalih sami prajurit
ri sampuning mangkana


tuwan jendral ngaturi pakirim
pangangge-angge langkung akathah
kabêkta dening lampahe
Ki Môndaraka iku
lawan sira Kiyai Sêndhi
ri sampuning mangkana
têlas wulangipun
tuwan jendral dhatêng Amral
Hèrduwèlbèh anuntên mangkat tumuli
Amral lan Môndaraka


mêdal baita lampahirèki
tan kawarna ing palayarira
akêbat 
-   -
 palwa lampahe
sigra anuli rawuh
ing muara nagri Tatêgil
ya ta Ki Môndaraka
mêntas saking laut
lajêng dhatêng pasanggrahan
angaturi wuninga yèn angsal kardi
dhumatêng gustinira


sarêng katingal ingawe prapti
Andakara dhumatêng pangeran
dipati sigra lampahe
prapta ngajêngan sampun
Môndaraka saha wotsari
mangrêpa lungguhira
dèrèng kongsi matur
kasêlak pangran ngandika
Môndaraka apa sira olih kardi
iya ing lakunira


Andakara matur awotsari
saking sawab bêrkat jêng pangeran
inggih kawula sal gawe
rèhning kawula ngutus
pan angêmban timbalan gusti
inggih pun kaki jendral
tan sawalèng kayun
saos karsa jêng pangeran
inggih mangke bêktani bala Walandi
dhatêng lampah kawula


dening pangagêng kang anindhihi
bala Walandi ingkang kabêkta
wasta Amral Hèrduwèlbèh
lan wontên malihipun
kang minôngka kanthi Walandi
inggih bala Makasar
sapêngagêngipun
dene pangagêng punika
wastanipun Kraèng Madhangdhrang satunggil
kalih Karaèng Naba


dening mangke kang bala Walandi
têksih wontên sami nèng muara
jêng pangeran ngandikane
lah timbalana iku
Môndaraka dipun agêlis
konên munggah ing dharat
wong Walônda iku
ingsun pan arsa uninga
Môndaraka tur sêmbah
-   -
sigra lumaris
dhumatêng ing muara


sapraptane ing muara nuli
Tuwan Amral Hèrduwèlbèh ngandikan
sigra mangkat sabature
saking muara iku
ya ta dhatêng dharat pasisir
kerit mring Môndaraka
lajêng lampahipun
dhumatêng ing pasanggrahan
sapraptane ing ngarsa pangran dipati
sami ngadêg kewala


pangadêge sami ngêmpit topi
ya ta kangjêng pangeran ngandika
mring Andakara atakèn
apa karane iku
Andakara Walônda iki
têka angadêg padha
ngêmpit topi iku
têka tan gêlêm asila
ngarsaningwang Nirdakarti awotsari
matur ing jêng pangeran


inggih sampun tatanipun gusti
wontên griyanipun punika
inggih makatên tatane
pangran suka gumuyu
aningali tata Walandi
saksana Tuwan Amral
Hèrduwèlbèh matur
dhumatêng kangjêng pangeran
gusti Raja Mataram kula puniki
ingutus kaki jendral


ngaturakên tabenipun gusti
kathah-kathah dhatêng jêng pangeran
sarta pun kaki wêlinge
ngaturi pakêkintun
ingkang warni pangangge adi
katura ing paduka
pangran ngandika rum
lah iya ingsung tari
sih mulane kaki jendral marang mami
tambuh sun walêsêna


kala samana pangran dipati
ya ta wau mêpak wadyabala
sarta para ulamane
gènnyarsa madêg ratu
anggêntèni jnêng rama aji
amrih ingèstrènana
ngulama gung-agung
miwah kang para pandhita
para alim miwah kang wadya 
-   -
 gung alit
sampun pêpak sadaya


angandika pangran adipati
hèh sakèhe kabèh wadyaningwang
mêngko sun jaluk yêktine
padha ngèstokna ingsun
madêg nata iya gêntèni
ing jnêngira rama
pan jêjuluk ingsun
Susuhunan Amangkurat
Senapati Ngalaga Ngabdurrahmani
Sayidin Natagama


wadyabala miwah para mukmin
maulana ngèstrèni sadaya
susunan pangandikane
Si Môndaraka iku
ingsun gawe pêpatih mami
sun wênangakên iya
marentaha iku
ing sakèhe wadyaningwang
Môndaraka samêngko ingsun arani
Tumênggung Môndaraka


kala jumênêng sri narapati
ing Rêbo Êpon dinane iya
nuju tanggal patlikure
ing Sura sasinipun
taun Wawu dèn sêngkalani
janma anèng gêgana
winayang ing ratu
samana Ki Pranantaka
kang ingutus mring donan amundhut sari
praptane angsal karya


angupaya pan angsal sarakit
aran sêkar wijayakusuma
samana wus ngaturake
dhumatêng sang aprabu
langkung suka galih narpati
rumaos yèn sih ingwang
nugrahèng kang luhur
dhawuh rumasuk ing nata
panjênêngan nungsa Jawa wus kapundhi
kagêm anèng ing asta


Pranantaka sakalangkung dening
kapracaya ing salampahira
kinulawisudha mangke
apan jinunjung lungguh
Pranantaka sinung kêkasih
jinunjung saking andhap
sumêkèng aluhur 
-   -

aran Arya Sindurêja
Kyai Sêndhi apan sinungan kêkasih
aran Dêmang Urawan


Andakara pan jinunjung linggih
aran Ki Ngabèi Wiradigda
sampun madêg karatone
wong têngahan sumuyud
apa dene kang wong pasisir
ngawula ing Susunan
Mangkurat linuhung
Miwah ta wong ing Mataram
sami prapta angawula mring sang aji
Prabu Anom Mangkurat


nanging dèrèng kang jinunjung linggih
Nirdakarti lawan Ônggajaya
miwah Ki Wiradipane
apan nulya kasaru
akèh karya kang dèn lampahi
nênggih kala samana
kangjêng sang aprabu
têksih-têksih kang rumêksa
upacara sakapraboning narpati
dèrèng wontên kang bêkta


dadya mundhut tiyang ing Têtêgil
jêng susunan kinarya kapêdhak
cacah wong pitung atuse
dados andêling kewuh
nulya wau dipun wastani
aran wong jagasura
sadaya sumuyud
saya akathah kang prapta
wong Mataram miwah abdi ingkang lami
miwah kang panakawan


apan ta sami jinunjung linggih
wau tiyang kadipatèn lama
akathah kang linggih lante
anèng ing Têgalarum
kawarnaa sri narapati
wau karsa utusan
mring pasisir iku
pamrihe sri naranata
wong pasisir sebaa marang Tatêgil
samana sri narendra


duk siniba munggwing pôncaniti
sri narendra nèng nagri Tatêgal
kang tansah munggwing ngarsane

-   -
kang aran Ki Tumênggung
Môndaraka kalawan malih
Ki Arya Sindurêja
jajare alungguh
Ki Ngabèi Wiradigda
Ki Urawan Madurêtna munggwing ngarsi
lan Tumênggung Ngawôngga


angandika wau sri bupati
Môndaraka lah ing karsaningwang
iya mêngko ing bcike
Sindurêja puniku
Môndaraka arsa sun tuding
iya anêlukhnê
mring pasisir iku
pamrih ingsun iku uga
wong pasisir sebaa mring ngarsa mami
Sindurêja dandana


Môndaraka kaya pa sirèki
awotsêkar Môndraka sumôngga
ing karsa langkung pênêde
angandika sang aprabu
apan uwis mangkata aglis
Sindurêja dèn yitna
Kêndhal Kaliwungu
iku sira têlukhnê
ya dimène padha seba ngarsa mami
lêgane atiningwang


upamane ngidhêp mring sirèki
saprayogane ing lakunira
gawaa wadya dèn akèh
Si Madurêtna iku
si tumênggung iya ing Wanggi
iku ingkang milua
ing lakunirèku
iya padha tindhihana
marang lakunira angêtêrna ugi
nuli sira mangkata


iya lawan wêkas ingsun malih
lah ing Kêdhu sira paranana
padha sira juma kabèh
lan nagri ing Matarum
timbangana sira dèn becik
ingkang anèng Mataram
sapa aranipun
lan kaya priye kang warta
dèn prayitna sun ora mamêkas maning
Sindurêja tur sêmbah


ya ta kondur wau sri bupati
kawarnaa Arya Sindurêja
wus adandan sabalane
tan kawarna ing ênu
wus amêpêk kang punang baris
kadi prawata skar
swarane pan 
-   -
 umyung
Sindurêja wus adandan
Madurêtna wadyane sampun acawis
sigra anuli bubar


tan kawarna ing lampahirêki
sampun prapta nagari ing Kêndhal
wong alit sumuyud kabèh
miwah ing Kaliwungu
datan ana salayèng kapti
apan sami aseba
wong ing Kaliwungu
dhumatêng Ki Sindurêja
atur bêkti sasêgah tur pati urip
miwah tiyang ing Kêndhal


tan kawarna solahirèng nguni
sami seba dhatêng ing Tatêgal
lawan sawadya mantrine
wong Kêndhal Kaliwungu
kawarnaa wau kang kari
Ki Arya Sindurêja
lajêng dhatêng Kêdhu
kalawan Ki Madurêtna
sabalane sami prayitnèng ing wèsthi
tiyang ing Mangkuratan


desa Kêdhu kalane ing mangkin
apan ta taksih wayang-wuyungan
tan na pangidhêpane
tiyang alit tarupu
sabêdhahe nagri Matawis
wong bumi lawan Bumija
mija wayang-wuyung
dening keron manahira
pan akathah bahak-binahak ing jawi
akathah wong bêbegal


nanging Ki Wôngsacitra ing mangkin
pan angidhêp dening wong akathah
dadi gêgunungan dhewe
anèng desa ing Kêdhu
datan ana lênggana kapti
sira Ki Wôngsacitra
prakuswa atêguh
kalawan bawa lêksana
marmitane kinalulutan wong cilik
sira Ki Wôngsacitra


kawarnaa wau kang lumaris
ingkang nama Arya Sindurêja
nênggih Kathithang jujuge
samana sampun rawuh
ing Kathithang rêrêb tumuli
andhèr nèng pamondhokan
ing desa supênuh

-   -
kawarnaa Wôngsacitra
nulya sêba mring Sindurêja tumuli
sarwi ambêkta sêgah


sakalangkung dènira minta sih
Sindurêja lêga ingkang manah
dening tumingal sakèhe
wong Kêdhu kathah rawuh
pan sumuyut sarwi tur bêkti
sira Ki Wôngsacitra
kang dadi gêgunung
pan wong Kêdhu ingirupan
Sindurêja sakalangkung dènira sih
marang Ki Wôngsacitra


malah karsa pan jinunjung linggih
apan dinamêl babudhêlira
tiyang Kêdhu sakathahe
ya ta sampun arêmbug
kintun sêrat dhatêng Tatêgil
mring Susunan Mangkurat
tan kawarnèng ênu
apan sampun ingidenan
ing susunan sinungan lorodan nyamping
sira Ki Wôngsacitra


tan kawarna wus jinunjung linggih
ingkang anama Ki Wôngsacitra
sampun alêlinggih lante
anama Ki Tumênggung
Mangkuyuda dados têtindhih
tiyang Kêdhu sadaya
pan sampun sumuyud
ing Tumênggung Mangkuyuda
Sindurêja kalangkung lêga kang galih
ing Kêdhu wus atata


tan kawarna solahirèng nguni
kawarnaa kang anèng Têtêgal
wong pasisir suyud kabèh
sowan mring Têgalarum
datan ana suwalèng kapti
suyut marang Susunan
Mangkurat Sinuhun
ing Barêbês dèrèng sowan
tan kawarna alami anèng Têtêgil
inggar sakwèhing wadya


hnêngêna kang anèng Tatêgil
kawarnaa têtiyang Madura
kang bêdhah ing Dêmak mangke
nênggih punggawanipun
ingkang aran Ki Wangsènggati
ri sampunira
-   -
bêdhah
nêgri Dêmak wau
wong Madura angrêrayah
kang rinayah aran bêdhug prangwadani
nanging kala samana


nagari Dêmak apan winaris
pan pinêcah-pêcah tinanêman
mantri wawalu kathahe
pan wus sami lumayu
mantrinipun ing Dêmak mangkin
nanging kala samana
wontên kang winuwus
Pangeran Pugêr Mataram
pan adarbe pamijèn ing Dêmak nênggih
aran Ki Martajaya


ing Têmpalong griyanipun nênggih
kacarita apan sugih sanak
têdhak gada mastakane
Ki Martajaya iku
sarêng wau miyarsa warti
yèn bêdhug prangmêdanya
rinayah ing mungsuh
Sampang ana ing Dêdêmak
sigra nuli amêpak santana aglis
sira Ki Martajaya


nulya lajêng wau mangsah jurit
wus apanggih lan mêngsah Madura
apan ta kêpanggih ijèn
Ki Martajaya wau
sigra aprang lan Wangsènggati
rame tumbak-tinumbak
asuduk-sinuduk
nèng alun-alun ing Dêmak
ramening prang apan kasaput ing wêngi
pisah dènnya ayuda


prapta wisma rêraosan angling
Martajaya lan para santana
ya ta ujare arine
kakang kula sung pemut
kadipundi solah puniki
dene andika pêrang
tan wontên kang ngutus
yèn mênang sintên ngalêma
lamun kalah sayêkti datanpa kardi
yèn wontên parentah


pan suwawi dawêg nusul gusti
Jêng Pangeran Pugêr kang amurba
nuwun parentah pênêde
Ki Martajaya muwus
iya bnêr ujarirèki
nanging ta ingsun ora

-   -
adhi ing karêpku
payo nusul mring pangeran
ing Têtêgal iya pangeran dipati
lah payo nuli mangkat


ingkang rayi angling kadipundi
kakang dene pangeran dipatya
pan dede kang muktèkake
têka andika susul
dening Pangran Pugêr ing nguni
kang muktèkakên dika
Martajaya muwus
ora kalah payo uga
mring Tatêgal adhi lah turutên mami
payo ja kalayatan


payo adhi mangkat mring Tatêgil
sigra mangkat lawan arinira
Ki Martajaya lampahe
tan kawarna ing ênu
sigra dhatêng nagri Tatêgil
malêbêt pasanggrahan
wau kang winuwus
susunan dawêg rêmbagan
pan kasaru Ki Martajaya wus prapti
sang nata angandika


Martajaya hèh ta sira prapti
ingutus paran mring adhi êmas
ing Pugêr de têka kene
Martajaya umatur
mring susunan saha wotsari
anggèr dhatêng kawula
pan botên ingutus
dhumatêng rayi paduka
sayêktine sêdya kawula pribadi
angabdi ing sang nata


pêjah gêsang kawula ta gusti
konjuka dhumatêng sang nata
sumôngga sakarsa angrèh
mila kang abdi wau
ngunjukakên kang pati urip
dening jasat kawula
gusti kamipurun
angêriyini ing yuda
lawan mêsah Sampang kasaput ing wêngi
dadya kesah kiwala


dadya mangke kawula tan miris
taksih purun ingabêna aprang
lawan wong Sampang jurite
nadyan kêpanggih besuk
dèrèng ulap tandhing kawanin
sang nata langkung suka
amiyarsa atur
wau
-   -
ture Martajaya
angandika wau ta sri narapati
dhumatêng Martalaya


iya sun srahakên ing sirèki
Martajaya nagara ing Dêmak
lah sira mangkata age
larên jajahan ingsun
Martajaya sigra tur bêkti
amit agya umangkat
ing Dêmak dinunung
wau ta pan Tuwan Amral
Hèrduwèlbèh matur dhatêng sri bupati
gusti amit kawula


dhatêng ing Japan kawula gusti
dening ingkang jaga ing sampeyan
sawingking kawula anggèr
Kumpni pitung puluh
rumêksaa ing karsa gusti
sang nata angandika
iya Si Tumênggung
Martalaya ing Mataram
lan Si Wija Amral milua sirèki
ngirida lakunira


Tuwan Amral wus mangkat sira glis
saking Tatêgal numpak baita
wus samakta dandanane
ambabar layar sampun
angin agêng wau dhatêngi
kêbak lampahing palwa
tan kawarnèng ênu
prapta muara Japara
Tuwan Amral layar wus kinèn anggili
ya ta alabuh jangkar


dening wau kang mêntas kariyin
Ki tumênggung Martalaya lawan
Ki Wija ika rowange
mila mêntas karuhun
andhawuhkên dikaning gusti
yèn lampahipun Amral
sakarsa sang prabu
Ki Tumênggung Martalaya
wus apanggih lan Ki Wôngsadipa mangkin
wus dhawuh kang timbalan


sakalangkung sukane kang galih
Wôngsadipa satêkane Amral
saksana umêntas age
Amral saking ing laut
Wôngsadipa sampun apanggih
kalawan Tuwan Amral
wus tata alungguh
Tuwan Amral 
-   -
 atêtanya
mring Ki Wôngsadipa lah mangke nèng ngêndi
mêsah dalêm kang prapta


Wôngsadipa anauri aris
inggih tuwan kariyin kang mêngsah
ing Jagadhayoh ênggone
nanging mangke wus mawur
kalahipun kula bêdhili
saking gunung punika
rencang kula wau
ambêdhili lan wong Prasman
myang wong Inggris kang dagang wontên ing ngriki
punika rencang kula


malah mangke punika pan maksih
tiyang Inggris lan Prasman punika
têksih atêngga ing kene
kagyat sajroning kalbu
Tuwan Amral mirsa wong Inggris
Prasman yèn dadya rowang
dados manahipun
Tuwan Amral yèn ngucapa
pan mangkana angur kelangana mami
uwang ora ngopaa


amung iki ja kongsi kaèksi
iya marang mring Raja Mataram
ya ta Tuwan Amral age
ngundang wong Inggris wau
lan wong Prasman prapta ing ngarsi
wus alinggih atata
Tuwan Amral muwus
wong Inggris lawan wong Prasman
hèh wong Inggris wong Prasman gawenirèki
wis padha sun tarima


wis katrima mring Raja Matawis
iya ing sapanggaweyanira
lah iki pêparingane
rong lêksa kathahipun
rupa reyal marang sirèki
anging sira muliha
karsane sang prabu
aja sira anèng Jawa
pan wong Inggris wong Prasman padha nauri
tuwan kula sêsambat


dene palwa kawula ing mangkin
lagi padha ngulihkên dagangan
Tuwan Amral gya wuwuse
ingong awèh parau
marang sira aja kuwatir 
-   -

sigra sinungan palwa
Anggris Prasman sampun
dhumatêng ing Tuwan Amral
wus tinampan anulya umangkat aglis
wong Anggris lan wong Prasman


nanging dèn êbur dhatêng Kumpni
paraune kang sinungkên ika
sampun nêngah palayare
praptane têngah laut
ya ta kèrêm palwanirèki
wong Anggris lan wong Prasman
sampun sami lampus
tan ana gêsang satunggal
Anggris Prasman sigêgên datan winarni
kocapa sang abrôngta


bala brang wetan sadaya
untabe angajrihi
sira Mangkuyuda
kang dados gêgunungan
arusuh lampahing baris
tansah bêbahak
wong Madura lir bêlis

padêdesan salèr Mataram puyêngan
sêdya sami angili
angungsi jro kitha
wênèh angungsi ngarga
wong Sampang ambêbajagi
tiyang Mataram
kang lanang dèn patèni

ingkang èstri tinawan tur dhinedhelan
kang kumbi dèn gantungi
wênèh kinukusan
amrih sami mêdala
darbèke kang dèn pêndhêmi
pan agêgila
wong Madura lir bêlis

tan kawarna lakune wadya brang wetan
ing Kajoran wus prapti
lajêng lampahira
ing taji pamondhokan
sigêgên kang anèng taji
kang kawarnaa
ingkang mêdal Matawis

sabubare kang saking ing Pingit ika
ing Têrayêm wus prapti
ya ta pamondhokan
sira Ki Wôngsaprana
sigêgên datan winarni
dyan cinarita
Sri Narendra Matawis

pan pinêpak wadyabala ing Mataram
arsa mapag ing jurit
ingkang para putra
miwah para santana
pêpak anèng pôncaniti
pan asiyaga
sakapraboning jurit

putra sêpuh Pangran Dipati Mataram
sumêdya angawaki
lawan arinira
Pangeran Pugêr sira
lan Pangeran Singasari
lan Martasana
wus siyaga ing jurit

sampun pêpak para Dipati Mataram
sakaprabon arakit
Pangran Pringgalaya
Tumênggung ing Mataram
para putra ing Matawis
wus apamitan
mring rama atur bêkti

wus linilan bubar gêgaman Mataram
kang dadi senapati
pangran adipatya
rêspati nitih kuda
prajurite amarapit
awarna-warna
gêgaman ing Matawis

munggwing ngarsa para mantri numbakanyar
dadya cucuking jurit
lawan wong Bumija
gêgamane bêranang
priyayi agêng nambungi
sagêgamannya
kalawan wong panumping

tanpa wilangan gêgaman ing Mataram
kadya prawata sari
marga kaèbêkan
balabar padêdesan
anglurug lampahing baris
pan kawarnaa
ingkang baris ing taji

wus angangsêg gêgamane wong Madura
ingkang saking ing taji
myang Ki Wôngsaprana
saking Tarayêm bubar
wus kumpul lampahing baris
nèng Pajarakan
sampun anunggil kapti

tan antara wus ngangsêk dènira yuda
ingkang wadya amalih
lawan wong Makasar
mangulon lampahira
Dandhangwacana kang ngirid
Talagawana
wau kang dèn anciki

atanapi Ki Tumênggung Mangkuyuda
sampun angangsêg baris
lawan Wôngsaprana
wong Sampang amalatar
polahe pan gagilani
wadya Mataram
ingkang mapak wus prapti

sarêng mulat wong Sampang lan wong Mataram
anènging kali Ajir
têmpuhe kang yuda
arame long-linongan
kadya rubuh ingkang langit
dènira yuda
mimis kadi garimis

ing Talaga Wana hrame kang yuda
wong Makasar nindhihi
kadya saradula
wong Makasar kotbuta
pangamuke ngowak-awik
miwah wong Sampang
kadya banthèng akanin

nora bakal baya wus karsaning Suksma
rusake ing Matawis
pan sasolahira
wong Mataram kasoran
dènnya ajurit kalindhih
de wong Madura
baya karsaning Widhi

pra prawira prajurite wong Mataram
nora duwe kawanin
miwah para putra
manahe lir wanudya
tan darbe kawanèn wringwrin
marang wong Sampang
ing Mataram kèh mati

ngungsi kitha wadyabala ing Mataram
puyêngan sanagari
têtiyang Mataram
lir gabah ingitrêran
sadina-dina atintrim
saanak rena
dening miyarsa warti

wong Madura sampun anêsêk ing kitha
lan wong môncanagari
anèng Pajarakan
Tumênggung Mangkuyuda
prajurite dèn undhangi
sira dhêsêka
kuthane wong Matawis

obongana omahe sajabaning kitha
manawa wong Matawis
ana ingkang bôngga
pan sira patènana
payo abongana aglis
karêpe uga
ing jro kitha atintrim

ingobongan umah sajabaning kitha
sarta dipun jarahi
surak lir ampuhan
wong Sampang ambêbajag
sajroning kitha atintrim
pan apuyêngan
manahe sami wingwrin

prang punggawa miwah kang para santana
myang ingkang para mantri
anèng pagêlaran
miwah kang para putra
pêpak anèng pôncaniti
pan asiyaga
sakapraboning jurit

anyaosi karsanira sri narendra
manawa sri bupati
miyosi ngayuda
mila para punggawa
saos anèng pôncaniti
dyan kawarnaa
Sri Narendra Matawis

wus wuninga lamun jangjining Pangeran
tan kena dèn gingsiri
yèn kitha Mataram
pan sirna jênêngira
sri narendra ing Matawis
pan anarima
marang titahing Widhi

sri narendra akarsa atilar pura
kèngsêr saking Matawis
tan kêna ingambah
nagri Mataram rêngka
pan sampun têka ing jangji
ing satus warsa
jênênge ing Matawis

ingundhangan para sêlir lawan garwa
têtiyang jroning puri
kinèn adandana
karsane sri narendra
akarsa lolos ing wêngi
saking Mataram
busêkan wong jron puri

pan adandan sakêlaripun ambêkta
lir gabah dèn intêri
miwah para putra
pan sampun winangsitan
sang nata lolos ing wêngi
saking jro kitha
ya ta dandan tumuli

malêm Akat tanggal ping walulas Sapar
taun Bemôngsa kalih
ya ta sinêngkalan
dening ingkang anurat
rusake nagri Matawis
pan sirna ilang
rasane ingkang bumi

apan dalu bubare sri naranata
saking sajroning puri
jro pura puyêngan
tangis kadya ampuhan
tunjang-tinunjang pawèstri
sakêlarira
donya kang dèn bêktani

apuyêngan tambuh mungsuh lawan rowang
gègèrira ing wêngi
wisma ingobongan
tangis kadya ampuhan
kadya gabah dèn intêri
wadya Mataram
padha arêbut urip

salang tunjang kasêlak pisah lan trêsna
amung kang anak rabi
binakta tan pisah
dunya datan kabêkta
amung anake dèn indhit
ginggal ing dalan
anake tan dèn tolih

rabinira angucap anakmu gigal
kang lanang anyauri
pang gigal cikbèna
ginawe apa bocah
prandene gampang akardi
balikan sira
dèn kêbata lumaris

ilang ora sok ijih ya biyangira
hèh biyangane Sidin
sun anggo bibitan
ya ta sêlak katunjang
sawênèh ngulari rabi
wantu wong kathah
wênèh pisah lan kaki

pan abondhèt maring ing wong liyanira
awakipun kiyai
dawêg dika bêkta
benjang kartaning jaman
kawula andika kawin
ingsun ngawula
prandene laki mami

pan atinggal si jênat tan angruruha
kathah solahingèstri
mêdal saking kitha
wadyabala Mataram
angulon dènnya anggili
tut wingking sira
marang sri narapati

ingkang sugih anak langkung susahira
ginendhong pan dèn indhit
sawênèh punika
ana winut ing kuda
pating barêngèk kang nangis
kawêlasarsa
kang maksih dèn susuni

pan katunjang dening wisma ingobongan
lir grah swaraning tangis
sawênèh angucap
anakmu ilang papat
ingkang lanang anauri
ilang oraa
pan nora dadi pikir

parandene tan ngumani sêga wadhang
aja maras ing ati
sun maksih nonoman
sok kartaa ing jaman
ing benjang ingsun ilèni
pan gawe bocah
parandene agampil

kawarnaa sri narendra ing Mataram
ingkang atilar puri
anitih dipôngga
pan wus nabrang Paraga
angilèn sêdya dèn ungsi
kang para putra
tumut tan ana kari

kawarnaa Ki Tumênggung Mangkuyuda
sampun midhangêt warti
yèn Prabu Mataram
gingsir saking ing pura
angilèn nabrang banawi
suwêng ing pura
gadhaton tan akari

ri saksana Ki Tumênggung Mangkuyuda
kitha dipun lêbêti
wong Sampang sumahab
samya lumêbèng kitha
apan angrêrayah sami
lir wardu ôngga
puyêngan wong Matawis

Ki Tumênggung Mangkuyuda nèng jro pura
wau dipun kakahi
têtiyang Mataram
kang kantun apuyêngan
kalangkung kawêlasasih
sami tinawan
kang lanang dèn patèni

sakalangkung wong Madura kumawawa
polahe gêgilani
pan dadi bêbasan
bajag Sampang arêsah
sadaya giris ningali
dhasar andhugal
mênang aprang pan baring

Kyai Dhandhangwacana kinèn nusula
marang sri narapati
ambêkta wong Sampang
miwah tiyang Makasar
nututi sri narapati
tiyang Mataram
kacandhak akèh mati

ingkang nutut pinala pan dhinedhelan
darbèke dèn ambili
kang èstri tinawan
pan sarwi tinataban
bêktane dipun pêndhêti
sarwi jininah
ingkang mirsa atintrim

Ki Tumênggung Mangkuyuda kantun pura
amung ingkang nututi
Ki Dhandhangwacana
bakta bala sumahab
sigêgên datan winarni
pan kawarnaa
ingkang atilar puri

sri narendra putra garwa kang lumampah
sampun nabrang banawi
lèpèn Pagawata
pan mêdal ing Wawaja
ambanjur lampahirèki
mêdal ing rawa
lampahe sri bupati

gurawalan ingkang wadya kadhungsangan
manawa dèn tututi
dening wong Madura
miwah wong ing Makasar
urut sèwu dèn margani
datan kawarna
solahira ing margi

wontên dening kang ngiring ing para putra
Pangeran Pugêrnênggih
Pangran Martasana
lan Pangran Singasêkar
Radèn Tapa maksih alit
nanging kang raka
jêng pangeran dipati

ingkang tansah lumampah anèng ing wuntat
mila anèng ing wuri
sêmu lampahira
ngajêng-ajêng putusan
saking Trunajaya ugi
ubangginira
mangke wus anglampahi

nanging ngajêng-ajêng datan aprapta
warnanên sri bupati
lajêng lampahira
dumugi Bumirema
wastane dhusunirèki
ing Kawisanyar
nèng ngriku sri bupati

ing Patêgan dhusunipun Kawisanyar
binegal sri bupati
mring wong Kawisanyar
tandange anggêgila
sakathahing para nyai
samya karuna
sadaya dèn dhèdhèli

iya marang têtiyang ing Karanganyar
angandika narpati
iya bênêr sira
ambegal marang ingwang
ujêr sira durung olih
ing barkat ingwang
ngandika sri bupati

èsmu duka sang nata dènnya ngandika
apan ngipat-ipati
mring wong kang ambegal
ora sêlamêt sira
mêngkono polahirèki
sigra sang nata
lajêng dènnya lumaris

ingkang begal pan sami lumpuh sadaya
tan wontên bisa mulih
marang wismanira
wau sri naranata
lajêng dènira lumaris
dugi Toyamas
wau kang dèn margani

lampah dalêm dumugi ing Ajibarang
arêrêb sri bupati
ya ta kawarnaa
pangeran adipatya
saarinira angiring
lampahira gya
nusul mring jêng sri bupati

sapraptane ing ngarsanira sang nata
pangran arya dipati
wus sami tur sêmbah
saha lênggah mangrêpa
sri narendra ngandika ris
dhatêng kang putra
pangeran adipati

aywa sira dipati anom balia
sira rêbuta mangkin
ya nagaranira
kalawan arinira
padha amilua bali
ngrêbut nagara
ya ta pangran dipati

aturira saha sêmbah mring kang rama
kawula sri bupati
nuhun duka nata
yèn kawula wangsula
datan purun anglampahi
sêdya kawula
pêjah gêsanga ugi

sampun pisah kawula lan sri narendra
sang nata ngandika ris
lah pagene sira
têka mangkono sira
lamun mangkono sirèki
wis arènira
sun tarine ing mangkin

lah sira Ki Dipati Pugêr balia
sira rêbuta ugi
ywa nagaranira
dene ing jênêngira
pan wus karsaning Hyang Widhi
mulane sira
wong anom kang sun srahi

iya priye Ki Pugêr ing aturira
pangeran matur bêkti
marang sri narendra
inggih dhatêng sandika
yèn antuk pangèstu aji
sasat kawula
sampun dhatênga sakit

nadyan dhatêng ing pêjah tan gumingsira
kawula anglampahi
saandika nata
sang nata angandika
yèn mangkono sira kaki
mugi ta sira
rinaksaa Hyang Widhi

lan maninge sira sun wèhi gêgaman
sira anggoa kaki
dhuwung babêrkatan
ran Ki Maesanular
lawan tumbak ingsun iki
ywa babêrkatan
Ki Palèrèt rannèki

iku padha sun warisakên mring sira
pikukuhing ajurit
tumbak dhuwungira
karo padha bêrkatan
ingsun wus pracayèng galih
amung ta ingwang
titip arinirèki

iya kaki amung sun titipkên sira
lah ing sapungkur mami
mulane rinira
sun titip arinira
wruhanira iku kaki
ing têmbe uga
dadi kanthinirèki

wêcaningsun arinira iku benjang
yèn wus ngadêg ing Pathi
apilih bobotnya
ujare ing wirayat
kang putra saha tur bêkti
sira sang nata
ya ta ngandika malih

alah uwis kaki sira abalia
rêbutên ing Matawis
ingkang milu sira
pan iya arinira
Si Martasana sirèki
ngadêga Jnar
lawan Si Singasari

dene ingsun kaki laju lakuningwang
nanging kakangirèki
iya Ki Dipatya
Anom Mangkunagara
aywa pisah lawan mami
têlas wêlingnya
sang nata brôngta kingkin

kang putra sigra tur bakti
sumungkêm padaning nata
mangusap lêbu mukane
apamit gya barisira
ing Jnar kang sinêdya
kawarnaa sang aprabu
ya ta lajêng lampahira

ing Ajibarang kawingking
nanging lampah dèrèng liwat
saking bumi Toyamase
samana sri naranata
lampahe sarêng prapta
dhusun Pasiraman wau
sang nata anyandhak gêrah

dene putra kang umiring
kang tan têbih lan sang nata
mung Pangran Dipati Anom
Mangkunagara Mataram
kalawan arinira
anênggih kang maksih timur
kang anama Radyan Tapa

samana sri narapati
ngandika mundhut dawêgan
dhatêng pangran dipatyanom
sigra ngutus ingkang wadya
pangeran adipatya
amundhut dawêgan wau
sigra katur kang dawêgan

dhatêng pangeran dipati
wau kang punang dawêgan
sigra anuli binolong
dawêgan mring jêng pangeran
nulya katur sang nata
kalane dawêgan katur
wus kapanggih bêbolongan

ya ta ngandika sang aji
lah tarima ki dipatya
gonira wèh dêgan mring ngong
ingsun wêruh karêpira
yèn sira gege ingwang
ywa sira gege maring sun
iya ta môngsa wurunga

lah ta mangkonoa kaki
iya mangko karsanira
apan ta sira wiyahèn
ingsun kon angrêbut sira
marang nagaranira
dene sira nora purun
ing mangko mangkono sira

lah iya wruhanireka
ki dipati jênêngira
amung awakira dhewe
ingkang mukti ngawibawa
datan têrah ing suta
lan duwe wawêkas ingsun
ki dipati marang sira

ing besuk sapungkur mami
sira myang nak putunira
ora sun awênangake
nyadrana ngastananingwang
ya ta sri naranata
saya ngranuhi grahipun
pangran dipati uninga

ingkang rama angranuhi
gêrahira tiningalan
ya ta pangran dipatyanom
tansah sira mêngkul pada
saumijil kang waspa
kang rama wungu angrangkul
mring janggane ingkang putra

sarwi ngandika narpati
dhatêng putra jêng pangeran
adhuh nyawa anak ingong
ki dipati wruhanira
lah iki ingsun uga
wus pasthi karsa Hyang Agung
yèn wus puput jênêng ingwang

iki babêrkatan mami
kabèh sira tampanana
yuswa sira kang aduwe
pan sira putra ngong tuwa
kang yugwa gumantia
marang panjênêngan ingsun
nanging ta wawêkas ingwang

ngandika sri narapati
yèn ingsung têkèng wêkasan
poma ta wawêkas ingong
kaki sira mangetana
ngajaka wong Walônda
iku kanthinên prang pupuh
amalêsa ukum sira

marang wong brang wetan benjing
iya sun amini sira
iya ngrêbuta palugon
nagarinira Mataram
yèn kanthi wong Walônda
ing ajurit pilih mungsuh
pan wus karsaning Hyang Suksma

iku mingêr sawab salin
iya mangsane ing benjang
si kapir unggul yudane
karane sira kanthia
ing mêngko Si Walônda
angrêbut prajanirèku
ing Mataram iku benjang

lan malih wawêkas mami
ki dipati marang sira
yèn wus sun têkèng samados
wus mantuk ing Ramatollah
iku ta layon ingwang
sarèkna Tatêgal iku
tunggalêna guruningwang

kang sinare ing Têtêgil
iku kaki guruningwang
dening ta wawês ingong
ki dipati marang sira
iya kalamun ana
ana lêmah kang pêpunthuk
dèn inggal sira gôndaa

kalamun gandane wangi
ing kono panggonan ingwang
ri sampun têlas wêlinge
sang nata ing gêrahira
saya nglayadi ika
mangkana amafat sampun
kang tangis kadya ampuhan

amung pangran adipati
kang nungkuli sedanira
lawan putra wuragile
ingkang nama Radèn Tapa
sigra pangran dipatya
wus sung wruh mring Ki Tumênggung
Martalaya ing Tatêgal

saksana mangkat tumuli
Ki Tumênggung Martalaya
dhatêng Toyamas lampahe
mêthuk layoning narendra
sigra binakta inggal
kang layon mring ki tumênggung
dhatêng nagri ing Tatêgal

pangran dipati tan kari
ngiringkên layoning nata
samana prapta lampahe
dening astona Tatêgal
bumi wangi kapêndhak
tan antara layon prabu
apan sampun sinantêna

ri wusnya sumèlèh mangkin
sri narendra ing Mataram
ing Têgalgônda sinare
ingkang kantun kawarnaa
para putra têtiga
sakawan lan arinipun
ingkang dèrèng antuk nama

mangkana wau winarni
sasedane ingkang rama
sumêdyasami pêpulèh
dènnyarsa ngrêbat Mataram
pan wus anunggil karsa
ing Bagêlèn ênggènipun
ing Jênar gènnya palênggah

ing Samalang uwus ngalih
apan ta suyud sadaya
sakathahipun wong kilèn
dening mantri ing Mataram
nama Gajah Pramoda
punika wau kang kantun
ngawula mring rajaputra

Pangeran Pugêr anênggih
asare dalu supêna
panggih lan rama tingale
ingkang sampun tulus seda
jro supna ngandika
lah balia anak ingsun
rêbutên nagri Mataram

mangko wis ungsume kaki
kêkithaa anèng Jênar
sapali lire asare
rajaputra pan kalintang
gagêtun supênanya
atari mring mantrinipun
tanapi para punggawa

miwah para tapa nênggih
karsanira sang aputra
arsa jumnênga katong
sinibaa pra punggawa
miwah pra mantrinira
sakèh pra punggawa mêthuk
tanapi kang para tapa

ya ta sang aputra aglis
sampun jumnêng narendra
Senapati Ngalagane
Sayidin Panatagama
akêkitha ing Jnar
Purwagônda wastanipun
pra mantri suyud sadaya

yèn siniba sri bupati
pinarak anèng dhêdhampar
samana pra santanane
akathah ngantuni kitha
Radèn Wirataruna
Radèn Rôngga apan sampun
tanapi para punggawa

miwah ingkang para mantri
Tumênggung Gajah Pramoda
apan kantun sakancane
ngawula mring radèn putra
miwah rayi katiga
wong Bagêlèn apan suyud
sami kinulawisudha

wau limane sang aji
tinilar anèng ing marga
pan wus pinurugan age
warnanên tiyang Madura
kang anututi sira
Dhandhangwacana pangayun
kandhêg wontên Jagabaya

polahe anggêgilani
wong Kalagan kang amapag
prange wêwaja arame
tiyang Bagêlèn sumahab
sami ngantêp ing yuda
mantri Kalagan ta wau
sami ngawaki priyôngga

arame dènnya ajurit
dènnya aprang Jayabaya
tan arsa mundur tandange
prajurit Dhandhangwacana
ika apan kawasa
tan pisah ing waos dhuwung
arame prang long-linongan

ing sabên dina ajurit
kalawan tiyang Kalagan
bêdhil-binêdhil arame
wadyabala kathah pêjah
buru-binuru ika
anèng ing Jagabayèku
wong Bagêlèn tinindhihan

mring pra santana Matawis
ing sabên dina ayuda
kasaput wêngi arèrèn
enjang anêmbang tangara
sira Dhandhangwacana
ngundhangi ing wadyanipun
kalawan prajuritira

tiyang ing Madura sami
anggrêgut ing tandangira
sêdya angantêp jurite
ing kering tiyang Makasar
prajurit ing Madura
apan asiyaga sampun
miwah wadya ing Kalagan

sigra ngantêp ing ajurit
Panêmbahan ing Ngalaga
ingkang nindhihi jurite
dadya kang prajurit samya
miwah para santana
sadaya apan anggrêgut
Rahadèn Wirataruna

Radèn Wiramanggalèki
Tumênggung Gajah Pramoda
Pangeran Martasanane
lan Pangeran Singaskar
samya nindhihi yuda
sumêdya rêbat kadhatun
sigra campuh ing ayuda

arame têmpuhing jurit
buru-binuru kang yuda
wong Sampang kasor jurite
malah akathah kang pjah
wong Madura Makasar
samana sampun kaburu
wong Sampang lorod mangetan

dènnya amburu mangungkih
wau prajurit Kalagan
wus nyabrang Jagabaya ge
sumêdya angrêbut pura
pan saya angsal manah
tiyang Bagêlèn anggrêgut
myang Panêmbahan Ngalaga

wau kalawan kang rayi
wus anabrang Jagabaya
wong Madura palayune
datanpa nolih ing wuntat
kalawan wong Makasar
ngungsi kitha sêdyanipun
warnanên kang kari ika

ingkang ngangkahi jro puri
Ki Tumênggung Mangkuyuda
punika ingkang angrêngkoh
nênggih kadhaton Mataram
polahira Sampang
lwir yaksa non dagi wau
Dipati Sampang kacandhak

ingkang anèng ing Matawis
Ki Dipati Cakraningrat
sampun lami kacêkêle
mring prajurit Mangkuyudan
wus binoyongan ngetan
samana pan sampun katur
dhatêng Radèn Trunajaya

ya ta wau dèn sakiti
ingkang paman Cakraningrat
dinèkèk lodhayane
wau lawan rabinira
langkung kawêlasarsa
hnêngêna kang winuwus
warnanên Dhandhangwacana

ingkang kaburu angungsi
ing jro kitha ing Mataram
datan kari sarowange
ya ta wau Panêmbahan
ing Ngalaga kalawan
ingkang rayi ambêbujung
dhatêng Ki Dhandhangwacana

saha gêgaman ngajrihi
ya ta têtiyang Mataram
samana kathah kang rawôh
dening amiyarsa warta
kalamun gustinira
wangsul malih juritipun
marmanipun wong Mataram

sumahab wau kang prapti
apan sami angawula
nênggih dhumatêng sang katong
Panêmbahan ing Ngalaga
saya kêkah kang yuda
dening têtiyang Matarum
kang mawut sami ngalêmpak

lampahira sampun prapti
wau nagri ing Mataram
sumahab wau barise
anèng sajawining kitha
Tumênggung Mangkuyuda
kang anèng jroning pura gung
kalawan Dhandhangwacana

lawang kitha dèn tangkêbi
samya miris manahira
wong Madura sakathahe
kang sami kaburu ika
miwah bala Makasar
samya miris manahipun
dening sajawining kitha

mêlatar kang punang baris
kang sinêmbah ing Ngalaga
kang nêdya ngrêbat purane
tan kawarna solahira
dènnya amangun yuda
wong Sampang giris tyasipun
lolose dalu sêmana

saking jro kitha Matawis
Ki Tumênggung Mangkuyuda
datan kari sabalane
apan sami gêrawalan
pêlayune angetan
Kadhiri sêdya jinujug
tan kawarna lampahira

warnanên sri narapati
kalawan kang rayi ika
sampun karêbat purane
Panêmbahan ing Ngalaga
wus ngêdhaton Mataram
wuwus têtêp karatonipun
wadyabala ing Mataram

akathah kang sami prapti
pra mantri miwah kapêdhak
lawan pra santana kabèh
têtêp panjênêngan nata
anèng nagri Mataram
ingkang wadyabala suyud
sêmana kang pra santana

prasami jinunjung linggih
wontên kang rayi satunggal
samana durung alunggoh
ya ta kinulawisudha
jinunjung lungguhira
sinungan kêkasih wau
Pangeran Arya Panular

miwah pra santana sami
sadaya jinunjung lênggah
Dipati Mangkubumine
ingkang anisihi ika
pan wus jinunjung lênggah
Radèn Rôngga namanipun
Adipati Martasana

ingkang santana ta malih
nama Radèn Ônggayuda
sampun jinunjung lungguhe
anênggih kêkasihira
Pangran Natakusuma
sêmana sampun misuwur
ing wong Mataram sadaya

wau ta ingkang winarni
kang nama Kiyai Kamal
sampun jinunjung lungguhe
dadya pangulu Mataram
têtêp jênênging nata
têtiyang alit jrih lulut
anglampahi ukumullah

parentahe sri bupati
apan adil palamarta
wong Mataram suyud kabèh
nanging kalane sêmana
nagara ing Mataram
asangêt gêgêring agung
têrag udan larang pangan

sangêt wêlaking Matawis
gêsêng wau kang nagara
apan ta maksih hawane
rèhning nagri mêntas rusak
mila sangêt sêmana
Mêtaram gêgêringipun
gêsêng tan kêna ingambah

pan kere aglar ing margi
pan tinut ing kudhis ika
bêlarongan ta ambune
bêbêdhilên nut sikilnya
kêkere kathah pêjah
adulur anèng lêlurung
miwah lèpène atembak

wadya pan kirangan bukti
têrag udan larang pangan
ingkang wong tambuh polahe
saking sangêting wawêlak
nagari ing Mataram
langkung kawlasasihipun
wong sêsambat guladrawa

ya ta sangêt wêwêlah nagari
apan kathah sakiting sujalma
panastis lawan rumabe
wadya pating galuruh
ingkang gêring sore sok mati
saking sangêting lara
ingkang gêring esuk
apan sore pêjahira
wong Mataram anandhang datan abukti
asangêt larang pangan

Adipati Martasana sakit
tan alami ya anulya seda
sarêng kalihan arine
ya ta pangeran wau
Singasari pan angêmasi
wong cilik têtumpêsan
wadya ing Matarum
sangêt susahe kang manah
ing Mataram asangêt dènnya gêsêngi
datan ana ingambah

ênêngêna kang madêg narpati
sira Panêmbahan ing Ngalaga
kang ngadhaton ing purane
wau ingkang winuwus
putra sêpuh kang agêng brangti
pangeran adipatya
tansah nganyut wuyung
sasedane ingkang rama
sakêlangkung wau dènnya agêng brangti
sumêdya anglêlana

nglampus ing manah atêmah brangti
apan dipati ing karsanira
anggung môndra ing sêdyane
apan sampun anglampus
tan anêdya wau ngulati
nèng marga kawibawan
wau sêdyanipun
minggah khaji dhatêng Mêngkah
pan kapalang punggawa anggêgendholi
sadaya tan arêmbag

nanging samana pangran dipati
mêsu dhatêngakên liding manah
pan datan wontên sêdyane
yèn gumantia ratu
dhatêngakên ge munggah khaji
dhatêng nagari Mêkah
nuntên paras wau
nanging aturing punggawa
sangêt mambêng sêmana miwah kiyai
Tumênggung Martalaya

pan mangkana ture para abdi
sarta Ki Tumênggung Martalaya
yèn suwawi nah ing anggèr
lêhêng jumênêng ratu
anggêntosi rama sang aji
angandika Jêng Pangran
Dipatya Matarum
iya bênêr aturira
Martalaya pan ingsun iki samangkin
apan ora akarsa

yèn jumênênga ratu ing mangkin
balik sira ingsun golèkêna
parau pira rêgane
ingkang ngicisi ingsung
ingkang layak ingsun gawa benjing
munggah haji mring Mêkah
Martalaya matur
inggih sandika pangeran
nanging pun Martalaya botên suwawi
gusti anglugas raga

nadyan benjing anglugasaragi
gusti yèn sampun pun Martalaya
golang-galing mastakane
kalihan kalihipun
mêngsah dalêm sampun kuwatir
inggih tiyang Madura
saprakoswanipun
kapanggiha ing kawula
gih manawi Martalaya angêmasi
rêmak binandhêmêna

angêndika Pangeran Dipati
Martalaya iya sun tarima
ing sakèhe prasêtyane
ya marang jênêng ingsun
nanging ingsun samêngko iki
nora karsa ayuda
amung sêdyaningsun
arsa sun lêkasana
munggah haji têka upayakna mami
parau kang prayoga

Ki Martalaya umatur aris
gusti nagari dalêm Têtêgal
wontên baita asae
kaantosna karuhun
kula dadak damêl ing mangkin
baita kang prayoga
katitihan besuk
kabêkta dhatêng ing Mêngkah
minggah haji ngandika pangran dipati
iya sun anti sira

pan dèn kêbat gonira akardi
palwa sun antèni ing Banyumas
saksana pangran budhale
ing Banyumas ta wau
wontên dene pan ingkang ngiring
wong anom kang tut wuntat
ki lêlurah wau
awasta pun Môndaraka
sarêng dhatêng Toyamas lajêng mring masjid
sira pangran dipatya

tansah manêkung samadi hning
munggwing masjid pangeran dipatya
tan alami antarane
pan dawêg pitung dalu
anggènipun sare nèng masjid
ing madya ratri ika
nênggih wancinipun
anuju malêm Jumungah
jêng pangeran adipati aningali
wulan pêpitu prapta

pangran dipati awas ningali
wulan pêpitu datan antara
têka manjing ing jajane
masjid katon garuwung
sirah gada datan kaèksi
nanging langit kawuryan
wau kang kadulu
ana manusa tumêdhak
saking wiyat cahya nêlahi jro masjid
gêdhene saukiran

munggwing ngarsa cinandhak tan kêni
manusa têka manjing ing grana
mangkana ing sajarahe
pangran dipati wau
kalanira anèng ing masjid
pan sampun kalêbêtan
cahya ingkang luhung
pan sanès raosing driya
lawan saban jagad sajawa puniki
wus kagêgêm ing asta

cahyanira pangeran dipati
pan dumêling lir wulan purnama
amicarèng jro driyane
iya salaminipun
mangkanaa raosing galih
kaya ta nora bêdhah
nagri ing Matarum
karsane pangran dipatya
pan umadêg narendra padha samangkin
anggêntèni kang rama

sakwèh babêrkatan ing Matawis
apan wontên wau rajaputra
sakèhe wasiyat kabèh
ya ta nulya rinasuk
pun rasukan Kiyai Gondhil
mangkya Kiyai Blabar
ngagêm Kyai Baru
pan sarya ingêmbat-êmbat
pan Ki Baru samana pangran dipati
wus munggwing ing dhêdhampar

pra punggawa supênuh anangkil
sakathahe ingkang wadyabala
gagêtun mulat gustine
apan sanès dinulu
lawan saban-saban tinangkil
ingkang cahya lir wulan
nêlahi dinulu
kucêm kabèh kang siwaka
upamane lir surya miyat ing langit
lintang tan katinggalan

angandika pangeran dipati
dhatêng wau Kyai Môndaraka
lawan Ki Sêndhi jajare
hèh ta wruhanirèku
Môndaraka lawan Si Sêndhi
mêngko ta karsaningwang
kaya ingsun wurung
gon ingsun karsa mring Mêkah
munggah haji dening karsaningsun mangkin
mangun karaton ingwang

kaya kêlar mêngko ingsun iki
angagêma Kyai Baru uga
hèh Môndaraka ing mangke
miwah Sêndhi sirèku
payo padha pandum karyèki
lah sira Môndaraka
lan Nirdakartiku
mênyanga mring Batawiyah
alah sira mundhuta bala Walandi
marang si kaki jendral

padha sira mangkata samangkin
sira waraha si kaki jendral
yèn karsaningsun ing mangke
arsa mangsah ta ingsun
ngadilaga amapag jurit
yudane wong Madura
sigra kang ingutus
kalih wus atur pranata
mêsat kalih saking ngarsane ing gusti
jêng pangran angandika

hèh ta Sêndhi Wiradi sirèki
Ônggajaya sira lumakua
marang Tatêgal dèn age
warahên Si Tumênggung
Martalaya yèn ingsun mangkin
pan wurung marang Mêkah
munggah haji ingsun
amangun karaton ingwang
karsaningsun angrêbut nagara mami
lawan sira waraha

yèn ingsun arsa mangkat tumuli
masanggrahan anèng ing Tatêgal
lawan wêkas ingsun manèh
Si Martalaya iku
asaosa samabtèng jurit
lah wis sira mangkata
sigra kang ingutus
wus mangkat saking ngajêngan
wontên malih abdi kadospatèn lami
aran Ki Pranantaka

Si Gêndhewor wastane duk alit
kala taksihe amanakawan
kala samana kinèngkèn
dhatêng gustine wau
iya kangjêng pangran dipati
ngandikane pangeran
marang kang ingutus
kang aran Ki Pranantaka
Si Gêndhewor sira ta lungaa aglis
sira mênyanga donan

sira ngularana sêkar adi
iya sêkar wijayakusuma
lah iku sira dèn olèh
sigra saha wotsantun
Pranantaka saking ing ngarsi
sampun mangkat sadaya
wau kang ingutus
awatara pitung dina
kang ingutus mring Têgil bubar tumuli
mangkat dhatêng Tatêgal

tan kawarna lampahirèng prapti
sigra dhatêng nagari ing Têgal
kang ingutus katigane
cundhuk lan Ki Tumênggung
Martalaya utusan prapti
andhawuhakên timbalan
sira sang sinuhun
bungah amarwata suta
ki tumênggungtampi timbalaning gusti
sigra ngatag ing wadya

wadyanira gupuh dènnya kardi
pasanggrahanira jêng pangeran
adipati mèh praptane
miwah Kyai Tumênggung
Martalaya sira tumuli
pêpak punang gêgaman
sigra ki tumênggung
lajêng dhatêng ing Toyamas
karsanipun mêthuk pangeran dipati
mangkat sarêng utusan

tan kawarna lampahirèng margi
sigra dhatêng nagri Toyaêmas
Ki Martalaya lampahe
pan lajêng sowan wau
pan kairid dhatêng Ki Sêndhi
Wiradi Ônggajaya
wus munggwing ing ngayun
kawula atur pranata
jêng pangeran dipati ngadika aris
dhatêng Ki Martalaya

abagea satêkanirèki
Martalaya saha tur pranata
dhatêng anuwun ature
Martalaya umatur
amangsuli dikaning gusti
anggèr pun Martalaya
pan salaminipun
angajêng-ajêng ing karsa
karsa dalêm ingkang manguna ajurit
amangkua karatyan

mila ing mangke kawula gusti
langkung sukane manah kawula
ngraos dhatêng pangantose
kalihan malihipun
abdi dalêm kang kantun wingking
sami saos sadaya
pasanggrahan sampun
pangran dipati ngandika
iya ingsun angrêbut nagara mami
nanging sira antèkna

dene ingkang lagi ingsun anti
iya lakune Si Ôndakara
Si Nirdakarti rowange
iku padha sun utus
yakti ingsun anti yèn prapti
ana nagaranira
ing pangantinipun
wruhanira iku uga
ing lakune Andakara Nirdakarti
sun kon mring Batawiyah

iku sun kon mundhuta kang asih
pitulung marang si kaki jendral
Ki Martalaya ature
yèn suwawi pukulun
asru mambêng kawula gusti
inggih lamun kenginga
sampun minta tulung
dhumatêng pun kaki jendral
karantêne adating bala Kumpni
akathah ingkang cidra

wontên dene mêngsah dalêm gusti
nênggih tiyang Maduntên punika
sampun dados watir malèh
yèn têksih pun tumênggung
pangran sampun tumuta jurit
inggih pun Martalaya
andêlên nèng kewuh
ingkang tanggênah gulanga
mêngsah dalêm pun Martalaya tan gingsir
jêng pangran angandika

iya bnêr aturirèng kami
Martalaya ta wruhanira
iya awak ingsun kiye
wus jangjining Hyang Agung
iya pasthi tan kêna gingsir
iya ing jaman kina
kala kangjêng ibu
amawratakên maringwang
kala ingsun dèn wawratkên limang sasi
ibu ngandikan eyang

sarêng ibu katingal anuli
eyangku sultan datan antara
samana inggal têndhake
têka dhêdhamparipun
eyang Ratu Kulon ningali
yèn eyang sultan têdhak
samana umatur
eyang ratu marang sultan
pan mangkana ature yang ratu dhingin
sultan lah punapaa

sarêng katingal bok mantu prapti
yèn sampeyan têdhak saking dhampar
inggih punapa ajrihe
dhumatêng ing bok mantu
eyang Sultan Mataram angling
Mangkana andikanya
lah iya bok mantu
iku ta kawruhanira
kang dèn kandhut mantunira iku benjing
têmbe jumnêng nata

tur iku ratu abala kalih
iya ingaran bala bacingah
mulane sun têdhak age
dene ku kaya ingsun
padha ratu lan jênêng mami
lah iku Martalaya
eyang dikanipun
tumungkul Ki Martalaya
pan rumôngsa kaluhuran sadayèki
dadya sumagwèng karsa

ri sampuning pangran mituturi
mring Martalaya saksana bubar
mangkat mring Têgal lampahe
tan kawarna ing ênu
sigra dhatêng nagri Tatêgil
lajêng amasanggrahan
sigêgên karuhun
kucapa Ki Môndakara
Nirdakarti katrima lampahirèki
dhatêng ing tuwan jendral

malah binêktan bala Kumpni
pangagênge nênggih Tuwan Amral
Hèrduwèlbèh kêkasihe
lan malih kanthinipun
tan lyan bala Makasar Bugis
kêkalih pangagêngnya
kang jaga pakewuh
awasta Kraèng Mandhangdhrang
Kraèng Naba kêkalih sami prajurit
ri sampuning mangkana

tuwan jendral ngaturi pakirim
pangangge-angge langkung akathah
kabêkta dening lampahe
Ki Môndaraka iku
lawan sira Kiyai Sêndhi
ri sampuning mangkana
têlas wulangipun
tuwan jendral dhatêng Amral
Hèrduwèlbèh anuntên mangkat tumuli
Amral lan Môndaraka

mêdal baita lampahirèki
tan kawarna ing palayarira
akêbat palwa lampahe
sigra anuli rawuh
ing muara nagri Tatêgil
ya ta Ki Môndaraka
mêntas saking laut
lajêng dhatêng pasanggrahan
angaturi wuninga yèn angsal kardi
dhumatêng gustinira

sarêng katingal ingawe prapti
Andakara dhumatêng pangeran
dipati sigra lampahe
prapta ngajêngan sampun
Môndaraka saha wotsari
mangrêpa lungguhira
dèrèng kongsi matur
kasêlak pangran ngandika
Môndaraka apa sira olih kardi
iya ing lakunira

Andakara matur awotsari
saking sawab bêrkat jêng pangeran
inggih kawula sal gawe
rèhning kawula ngutus
pan angêmban timbalan gusti
inggih pun kaki jendral
tan sawalèng kayun
saos karsa jêng pangeran
inggih mangke bêktani bala Walandi
dhatêng lampah kawula

dening pangagêng kang anindhihi
bala Walandi ingkang kabêkta
wasta Amral Hèrduwèlbèh
lan wontên malihipun
kang minôngka kanthi Walandi
inggih bala Makasar
sapêngagêngipun
dene pangagêng punika
wastanipun Kraèng Madhangdhrang satunggil
kalih Karaèng Naba

dening mangke kang bala Walandi
têksih wontên sami nèng muara
jêng pangeran ngandikane
lah timbalana iku
Môndaraka dipun agêlis
konên munggah ing dharat
wong Walônda iku
ingsun pan arsa uninga
Môndaraka tur sêmbahsigra lumaris
dhumatêng ing muara

sapraptane ing muara nuli
Tuwan Amral Hèrduwèlbèh ngandikan
sigra mangkat sabature
saking muara iku
ya ta dhatêng dharat pasisir
kerit mring Môndaraka
lajêng lampahipun
dhumatêng ing pasanggrahan
sapraptane ing ngarsa pangran dipati
sami ngadêg kewala

pangadêge sami ngêmpit topi
ya ta kangjêng pangeran ngandika
mring Andakara atakèn
apa karane iku
Andakara Walônda iki
têka angadêg padha
ngêmpit topi iku
têka tan gêlêm asila
ngarsaningwang Nirdakarti awotsari
matur ing jêng pangeran

inggih sampun tatanipun gusti
wontên griyanipun punika
inggih makatên tatane
pangran suka gumuyu
aningali tata Walandi
saksana Tuwan Amral
Hèrduwèlbèh matur
dhumatêng kangjêng pangeran
gusti Raja Mataram kula puniki
ingutus kaki jendral

ngaturakên tabenipun gusti
kathah-kathah dhatêng jêng pangeran
sarta pun kaki wêlinge
ngaturi pakêkintun
ingkang warni pangangge adi
katura ing paduka
pangran ngandika rum
lah iya ingsung tari
sih mulane kaki jendral marang mami
tambuh sun walêsêna

kala samana pangran dipati
ya ta wau mêpak wadyabala
sarta para ulamane
gènnyarsa madêg ratu
anggêntèni jnêng rama aji
amrih ingèstrènana
ngulama gung-agung
miwah kang para pandhita
para alim miwah kang wadya gung alit
sampun pêpak sadaya

angandika pangran adipati
hèh sakèhe kabèh wadyaningwang
mêngko sun jaluk yêktine
padha ngèstokna ingsun
madêg nata iya gêntèni
ing jnêngira rama
pan jêjuluk ingsun
Susuhunan Amangkurat
Senapati Ngalaga Ngabdurrahmani
Sayidin Natagama

wadyabala miwah para mukmin
maulana ngèstrèni sadaya
susunan pangandikane
Si Môndaraka iku
ingsun gawe pêpatih mami
sun wênangakên iya
marentaha iku
ing sakèhe wadyaningwang
Môndaraka samêngko ingsun arani
Tumênggung Môndaraka

kala jumênêng sri narapati
ing Rêbo Êpon dinane iya
nuju tanggal patlikure
ing Sura sasinipun
taun Wawu dèn sêngkalani
janma anèng gêgana
winayang ing ratu
samana Ki Pranantaka
kang ingutus mring donan amundhut sari
praptane angsal karya

angupaya pan angsal sarakit
aran sêkar wijayakusuma
samana wus ngaturake
dhumatêng sang aprabu
langkung suka galih narpati
rumaos yèn sih ingwang
nugrahèng kang luhur
dhawuh rumasuk ing nata
panjênêngan nungsa Jawa wus kapundhi
kagêm anèng ing asta

Pranantaka sakalangkung dening
kapracaya ing salampahira
kinulawisudha mangke
apan jinunjung lungguh
Pranantaka sinung kêkasih
jinunjung saking andhap
sumêkèng aluhur
aran Arya Sindurêja
Kyai Sêndhi apan sinungan kêkasih
aran Dêmang Urawan

Andakara pan jinunjung linggih
aran Ki Ngabèi Wiradigda
sampun madêg karatone
wong têngahan sumuyud
apa dene kang wong pasisir
ngawula ing Susunan
Mangkurat linuhung
Miwah ta wong ing Mataram
sami prapta angawula mring sang aji
Prabu Anom Mangkurat

nanging dèrèng kang jinunjung linggih
Nirdakarti lawan Ônggajaya
miwah Ki Wiradipane
apan nulya kasaru
akèh karya kang dèn lampahi
nênggih kala samana
kangjêng sang aprabu
têksih-têksih kang rumêksa
upacara sakapraboning narpati
dèrèng wontên kang bêkta

dadya mundhut tiyang ing Têtêgil
jêng susunan kinarya kapêdhak
cacah wong pitung atuse
dados andêling kewuh
nulya wau dipun wastani
aran wong jagasura
sadaya sumuyud
saya akathah kang prapta
wong Mataram miwah abdi ingkang lami
miwah kang panakawan

apan ta sami jinunjung linggih
wau tiyang kadipatèn lama
akathah kang linggih lante
anèng ing Têgalarum
kawarnaa sri narapati
wau karsa utusan
mring pasisir iku
pamrihe sri naranata
wong pasisir sebaa marang Tatêgil
samana sri narendra

duk siniba munggwing pôncaniti
sri narendra nèng nagri Tatêgal
kang tansah munggwing ngarsane
kang aran Ki Tumênggung
Môndaraka kalawan malih
Ki Arya Sindurêja
jajare alungguh
Ki Ngabèi Wiradigda
Ki Urawan Madurêtna munggwing ngarsi
lan Tumênggung Ngawôngga

angandika wau sri bupati
Môndaraka lah ing karsaningwang
iya mêngko ing bcike
Sindurêja puniku
Môndaraka arsa sun tuding
iya anêlukhnê
mring pasisir iku
pamrih ingsun iku uga
wong pasisir sebaa mring ngarsa mami
Sindurêja dandana

Môndaraka kaya pa sirèki
awotsêkar Môndraka sumôngga
ing karsa langkung pênêde
angandika sang aprabu
apan uwis mangkata aglis
Sindurêja dèn yitna
Kêndhal Kaliwungu
iku sira têlukhnê
ya dimène padha seba ngarsa mami
lêgane atiningwang

upamane ngidhêp mring sirèki
saprayogane ing lakunira
gawaa wadya dèn akèh
Si Madurêtna iku
si tumênggung iya ing Wanggi
iku ingkang milua
ing lakunirèku
iya padha tindhihana
marang lakunira angêtêrna ugi
nuli sira mangkata

iya lawan wêkas ingsun malih
lah ing Kêdhu sira paranana
padha sira juma kabèh
lan nagri ing Matarum
timbangana sira dèn becik
ingkang anèng Mataram
sapa aranipun
lan kaya priye kang warta
dèn prayitna sun ora mamêkas maning
Sindurêja tur sêmbah

ya ta kondur wau sri bupati
kawarnaa Arya Sindurêja
wus adandan sabalane
tan kawarna ing ênu
wus amêpêk kang punang baris
kadi prawata skar
swarane pan umyung
Sindurêja wus adandan
Madurêtna wadyane sampun acawis
sigra anuli bubar

tan kawarna ing lampahirêki
sampun prapta nagari ing Kêndhal
wong alit sumuyud kabèh
miwah ing Kaliwungu
datan ana salayèng kapti
apan sami aseba
wong ing Kaliwungu
dhumatêng Ki Sindurêja
atur bêkti sasêgah tur pati urip
miwah tiyang ing Kêndhal

tan kawarna solahirèng nguni
sami seba dhatêng ing Tatêgal
lawan sawadya mantrine
wong Kêndhal Kaliwungu
kawarnaa wau kang kari
Ki Arya Sindurêja
lajêng dhatêng Kêdhu
kalawan Ki Madurêtna
sabalane sami prayitnèng ing wèsthi
tiyang ing Mangkuratan

desa Kêdhu kalane ing mangkin
apan ta taksih wayang-wuyungan
tan na pangidhêpane
tiyang alit tarupu
sabêdhahe nagri Matawis
wong bumi lawan Bumija
mija wayang-wuyung
dening keron manahira
pan akathah bahak-binahak ing jawi
akathah wong bêbegal

nanging Ki Wôngsacitra ing mangkin
pan angidhêp dening wong akathah
dadi gêgunungan dhewe
anèng desa ing Kêdhu
datan ana lênggana kapti
sira Ki Wôngsacitra
prakuswa atêguh
kalawan bawa lêksana
marmitane kinalulutan wong cilik
sira Ki Wôngsacitra

kawarnaa wau kang lumaris
ingkang nama Arya Sindurêja
nênggih Kathithang jujuge
samana sampun rawuh
ing Kathithang rêrêb tumuli
andhèr nèng pamondhokan
ing desa supênuh
kawarnaa Wôngsacitra
nulya sêba mring Sindurêja tumuli
sarwi ambêkta sêgah

sakalangkung dènira minta sih
Sindurêja lêga ingkang manah
dening tumingal sakèhe
wong Kêdhu kathah rawuh
pan sumuyut sarwi tur bêkti
sira Ki Wôngsacitra
kang dadi gêgunung
pan wong Kêdhu ingirupan
Sindurêja sakalangkung dènira sih
marang Ki Wôngsacitra

malah karsa pan jinunjung linggih
apan dinamêl babudhêlira
tiyang Kêdhu sakathahe
ya ta sampun arêmbug
kintun sêrat dhatêng Tatêgil
mring Susunan Mangkurat
tan kawarnèng ênu
apan sampun ingidenan
ing susunan sinungan lorodan nyamping
sira Ki Wôngsacitra

tan kawarna wus jinunjung linggih
ingkang anama Ki Wôngsacitra
sampun alêlinggih lante
anama Ki Tumênggung
Mangkuyuda dados têtindhih
tiyang Kêdhu sadaya
pan sampun sumuyud
ing Tumênggung Mangkuyuda
Sindurêja kalangkung lêga kang galih
ing Kêdhu wus atata

tan kawarna solahirèng nguni
kawarnaa kang anèng Têtêgal
wong pasisir suyud kabèh
sowan mring Têgalarum
datan ana suwalèng kapti
suyut marang Susunan
Mangkurat Sinuhun
ing Barêbês dèrèng sowan
tan kawarna alami anèng Têtêgil
inggar sakwèhing wadya

hnêngêna kang anèng Tatêgil
kawarnaa têtiyang Madura
kang bêdhah ing Dêmak mangke
nênggih punggawanipun
ingkang aran Ki Wangsènggati
ri sampunirabêdhah
nêgri Dêmak wau
wong Madura angrêrayah
kang rinayah aran bêdhug prangwadani
nanging kala samana

nagari Dêmak apan winaris
pan pinêcah-pêcah tinanêman
mantri wawalu kathahe
pan wus sami lumayu
mantrinipun ing Dêmak mangkin
nanging kala samana
wontên kang winuwus
Pangeran Pugêr Mataram
pan adarbe pamijèn ing Dêmak nênggih
aran Ki Martajaya

ing Têmpalong griyanipun nênggih
kacarita apan sugih sanak
têdhak gada mastakane
Ki Martajaya iku
sarêng wau miyarsa warti
yèn bêdhug prangmêdanya
rinayah ing mungsuh
Sampang ana ing Dêdêmak
sigra nuli amêpak santana aglis
sira Ki Martajaya

nulya lajêng wau mangsah jurit
wus apanggih lan mêngsah Madura
apan ta kêpanggih ijèn
Ki Martajaya wau
sigra aprang lan Wangsènggati
rame tumbak-tinumbak
asuduk-sinuduk
nèng alun-alun ing Dêmak
ramening prang apan kasaput ing wêngi
pisah dènnya ayuda

prapta wisma rêraosan angling
Martajaya lan para santana
ya ta ujare arine
kakang kula sung pemut
kadipundi solah puniki
dene andika pêrang
tan wontên kang ngutus
yèn mênang sintên ngalêma
lamun kalah sayêkti datanpa kardi
yèn wontên parentah

pan suwawi dawêg nusul gusti
Jêng Pangeran Pugêr kang amurba
nuwun parentah pênêde
Ki Martajaya muwus
iya bnêr ujarirèki
nanging ta ingsun ora
adhi ing karêpku
payo nusul mring pangeran
ing Têtêgal iya pangeran dipati
lah payo nuli mangkat

ingkang rayi angling kadipundi
kakang dene pangeran dipatya
pan dede kang muktèkake
têka andika susul
dening Pangran Pugêr ing nguni
kang muktèkakên dika
Martajaya muwus
ora kalah payo uga
mring Tatêgal adhi lah turutên mami
payo ja kalayatan

payo adhi mangkat mring Tatêgil
sigra mangkat lawan arinira
Ki Martajaya lampahe
tan kawarna ing ênu
sigra dhatêng nagri Tatêgil
malêbêt pasanggrahan
wau kang winuwus
susunan dawêg rêmbagan
pan kasaru Ki Martajaya wus prapti
sang nata angandika

Martajaya hèh ta sira prapti
ingutus paran mring adhi êmas
ing Pugêr de têka kene
Martajaya umatur
mring susunan saha wotsari
anggèr dhatêng kawula
pan botên ingutus
dhumatêng rayi paduka
sayêktine sêdya kawula pribadi
angabdi ing sang nata

pêjah gêsang kawula ta gusti
konjuka dhumatêng sang nata
sumôngga sakarsa angrèh
mila kang abdi wau
ngunjukakên kang pati urip
dening jasat kawula
gusti kamipurun
angêriyini ing yuda
lawan mêsah Sampang kasaput ing wêngi
dadya kesah kiwala

dadya mangke kawula tan miris
taksih purun ingabêna aprang
lawan wong Sampang jurite
nadyan kêpanggih besuk
dèrèng ulap tandhing kawanin
sang nata langkung suka
amiyarsa atur
wauture Martajaya
angandika wau ta sri narapati
dhumatêng Martalaya

iya sun srahakên ing sirèki
Martajaya nagara ing Dêmak
lah sira mangkata age
larên jajahan ingsun
Martajaya sigra tur bêkti
amit agya umangkat
ing Dêmak dinunung
wau ta pan Tuwan Amral
Hèrduwèlbèh matur dhatêng sri bupati
gusti amit kawula

dhatêng ing Japan kawula gusti
dening ingkang jaga ing sampeyan
sawingking kawula anggèr
Kumpni pitung puluh
rumêksaa ing karsa gusti
sang nata angandika
iya Si Tumênggung
Martalaya ing Mataram
lan Si Wija Amral milua sirèki
ngirida lakunira

Tuwan Amral wus mangkat sira glis
saking Tatêgal numpak baita
wus samakta dandanane
ambabar layar sampun
angin agêng wau dhatêngi
kêbak lampahing palwa
tan kawarnèng ênu
prapta muara Japara
Tuwan Amral layar wus kinèn anggili
ya ta alabuh jangkar

dening wau kang mêntas kariyin
Ki tumênggung Martalaya lawan
Ki Wija ika rowange
mila mêntas karuhun
andhawuhkên dikaning gusti
yèn lampahipun Amral
sakarsa sang prabu
Ki Tumênggung Martalaya
wus apanggih lan Ki Wôngsadipa mangkin
wus dhawuh kang timbalan

sakalangkung sukane kang galih
Wôngsadipa satêkane Amral
saksana umêntas age
Amral saking ing laut
Wôngsadipa sampun apanggih
kalawan Tuwan Amral
wus tata alungguh
Tuwan Amral atêtanya
mring Ki Wôngsadipa lah mangke nèng ngêndi
mêsah dalêm kang prapta

Wôngsadipa anauri aris
inggih tuwan kariyin kang mêngsah
ing Jagadhayoh ênggone
nanging mangke wus mawur
kalahipun kula bêdhili
saking gunung punika
rencang kula wau
ambêdhili lan wong Prasman
myang wong Inggris kang dagang wontên ing ngriki
punika rencang kula

malah mangke punika pan maksih
tiyang Inggris lan Prasman punika
têksih atêngga ing kene
kagyat sajroning kalbu
Tuwan Amral mirsa wong Inggris
Prasman yèn dadya rowang
dados manahipun
Tuwan Amral yèn ngucapa
pan mangkana angur kelangana mami
uwang ora ngopaa

amung iki ja kongsi kaèksi
iya marang mring Raja Mataram
ya ta Tuwan Amral age
ngundang wong Inggris wau
lan wong Prasman prapta ing ngarsi
wus alinggih atata
Tuwan Amral muwus
wong Inggris lawan wong Prasman
hèh wong Inggris wong Prasman gawenirèki
wis padha sun tarima

wis katrima mring Raja Matawis
iya ing sapanggaweyanira
lah iki pêparingane
rong lêksa kathahipun
rupa reyal marang sirèki
anging sira muliha
karsane sang prabu
aja sira anèng Jawa
pan wong Inggris wong Prasman padha nauri
tuwan kula sêsambat

dene palwa kawula ing mangkin
lagi padha ngulihkên dagangan
Tuwan Amral gya wuwuse
ingong awèh parau
marang sira aja kuwatir
sigra sinungan palwa
Anggris Prasman sampun
dhumatêng ing Tuwan Amral
wus tinampan anulya umangkat aglis
wong Anggris lan wong Prasman

nanging dèn êbur dhatêng Kumpni
paraune kang sinungkên ika
sampun nêngah palayare
praptane têngah laut
ya ta kèrêm palwanirèki
wong Anggris lan wong Prasman
sampun sami lampus
tan ana gêsang satunggal
Anggris Prasman sigêgên datan winarni
kocapa sang abrôngta

