Radèn Prawirataruna
wus arêmbag arsa bubar tumuli
laju dhumatêng ing Dêmung
arsa mêtu lautan
wong pasisir amêpêk baitanipun
kêbak jêjêl ing muara
baitane wong pasisir

ingkang anèng palabuhan
kang baita agêng-agêng marnèni
ya ta kawarnaa wau
sakèh para dipatya
inggih sampun anumpak baitanipun
sami ambabar bandera
lir skarsa taman asri

sami anêmbang têngara
pra dipati lir udan sinêmèni
gêng-agêng pating carêngkung
gumêdêr kapiyarsa
asrang lawan ombake sagara nêmpuh
kang baita wus lumarap
ing toya awarni-warni

prasami ambabar layar
pra dipati dene awarni-warni
saking môndrawa malêdug
asri pan tiningalan
tan antara dhatêng ingkang angin laut
baita sarêng alayar
ambênêrakên kamudhi

lir paksi krêndha rêrangtyan
kang baita layar anèng jaladri
sarêng lêmbara malêdug
sakèh para dipatya
kang bandera pinôngka tangêranipun
warna-warna kang bandera
lir skar satamanasri

kang miyarsa kadi gêrah
têtabuhan srang ombaking jaladri
asangêt angin arawuh
baita ting salêbar
saking jêmbaring samudra yèn dinulu
baita arêbat paran
asangêt katub ing angin

tan kawarna lampahira
pulo Môndhalika sampun kawuri
angsal angin lampahipun
samudra tan kawarna
katingalan Surabaya ujungipun
saking rikating baita
ing muara wus angranji

para bupati sadaya
wus pêpakan prapta ing Surabanggi
baitanira asukub
anèng ing palabuhan
pra bupati andhèr pamondhokanipun
Radèn Prawirataruna
pan kinêpung wong pasisir

têtiyang ing Surapringga
sami suka manahira tan sipi
ngrasa têtêp manahipun
langkung sêsugunira
marang Radèn Prawiratruna sumuyut
tiyang pasisir sadaya
pradandanan Surabanggi

Radèn Prawirataruna
tansah dadar mring bala langkung asih
adana busana agung
miwah para santana
pan kinulawisudha sadayanipun
tiyang Prawiratarunan
suyude ing lair batin

pan tambuh winalêsêna
pan kawratan wau dananing gusti
kang wadya sadayanipun
ngajak têmpuh ing yuda
pan ing kono benjang gon ingsun nênaur
ing danane gustiningwang
sun saurane ing pati

pêpakan para niyaka
wong pasisir samana gunêm pikir
Prawiratruna amuwus
marang para niyaka
kadipundi ing karsa padha ngong tantun
aprakawising Madura
lah kadipundi ing mangkin

datan sowan mring Mataram
mèh sawarsa malah punjul ing mangkin
manira iki ingutus
ana ing Surabaya
wong Madura sawiji tan ana muncul
pangandikaning sang nata
kinèn mariksa kariyin

mangke nêdha ingutusan
karuhane yèn alan abcik
para dipati arêmbug
kawula amiyarsa
Trunajaya ambêbêg sawarninipun
milane tiyang Madura
tan sowan dhatêng Matawis

prayogine ingutusan
kantênane sampun ngribêdi pikir
ya ta rahadèn angutus
marang pitayanira
apan sarwi binêktanan sêratipun
dhumatêng Ki Trunajaya
ing Sampang kang anunggoni

utusan sampun lumampah
hnêngêna kang anèng Surabanggi
kucapa ingkang winuwus
sira Ki Trunajaya
apan lagi punika saking ing Dêmung
pan sampun eca kang rêmbag
lan Raja Galengsong mangking

milane Ki Trunajaya
tan anunggal ngadhêpi kang nagari
manawi ta wong Matarum
angrusak ing Madura
lan maninge manawa kèngsêr ing Dêmung
sêdyane Ki Trunajaya
arsa bokong saking wuri

kawarnaa kang utusan
sampun prapta Madura kintun wêling
samana pan sampun katur
mring Radèn Trunajaya
lamun wontên ing wau utusanipun
Radèn Prawirataruna
anuli dipun timbali

nanging ta Ki Trunajaya
masang wadi api-api asakit
utusan wus prapta sampun

pèngêt bêbuka têtulis

kang sêrat sira rahadyan
ywa Prawiratruna nagri Matawis
saha salam donganipun
dhumatêng akang wayah
Trunajaya ing Madura wiyosipun
timbalane sri narendra
marang pêkênira kaki

milane wong ing Madura
boya seba iya marang Matawis
katur marang sang aprabu
kalamun pêkênira
kang apênging asebaa mring Matarum
apa nyata mangkonoa
iya ujare pawarti

lan maninge wong Madura
kinèn ngrêrig dene sri narapati
anglurug marang ing Dêmung
anggêcêk wong Makasar
sampun tamat kang sêrat wiraosipun
angling Radèn Trunajaya
marang utusan amanis

alah ta sira matura
marang eyang nora nêdya angimpi
kalamun ta awak ingsun
ngukuhana Madura
apênginga aseba marang Matarum
saking edane wong Sampang
tan kêna dèn parentahi

ing mangke wontên parentah
angrêriga tiyang Madura iki
angluruga marang Dêmung
ingsun dhatêng sumôngga
sampun siyang sanadyan inggih ing dalu
manira dhatêng sumoga
kang abdi saos ing kardi

nanging ta awak manira
nora miyang inggih lagi asakit
nanging kang abdi sadarum
manira kèn lumampah
rumiyina dening mêngko sapungkurmu
wong Madura lagi dandan
nusul marang Surabagi

ya ta sampun sinambrama
kang utusan kalawan pinisalin
ya ta anuli tinundhung
duta amit anêmbah
sampun mangkat datan kawarna ing ênu
wus prapta ing Surabaya
apanggih kalawan gusti

Radèn Prawirataruna
kang utusan matur sarwi ngabêkti
wus katur sasolahipun
ya ta sira rahadyan
pan angunadika radèn sampun wêruh
lamun sinôngga ing krama
nanging ta dipun icani

sok kundura wong Makasar
wong Madura gampang kapagih wingking
rahadèn sampun arêmbug
arsa anuli bubar
aywa nuli anumpak baitanipun
ing pasisir kadya gêrah
swarane kang wadya alit

baita awarna-warna
apa dene baitaning Kumpni
ing laut umyung gumuruh
sami nêmbang tangara
apan sarêng dènnya babar layaripun
sami masang tunggulira
saksana katub ing angin

lwir paksi krêndha rêratyan
apan sarêng angêmbara ing langit
yèn tiningalan malêdug
sagara kaèbêkan
sarêng layar sangking jêmbar nagara gung
baita pating salêbar
dening baita Kumpni

winastan baita kapal
pan alayar anèng wuri atêbih
datan kawarna ing ênu
dènnya layar wus prapta
Panarukan aminggir baitanipun
tiyang pasisir sadaya
wus sami prayitnèng wèsthi

wus minggir ingkang baita
ênêngêna para mantri pasisir
wau kang anèng ing Dêmung
Galengsong amiyarsa
lamun tiyang ing Matawis sampun rawuh
kalawan para dipatya
kêrigan tiyang Matawis

Raja Galengsong ngandika
pan pinêksa sakathahing prajurit
miwah ta santananipun
apan samya arêmbag
wong Makasar sumêdya arsa anggêmpur
pan tigan sapatarangan
Raja Galengsong mangkya ngling

lah kakang Dhaèng Marewa
adandana sakapraboning jurit
manira arsa amêthuk
jurite wong Mataram
dèn prayitna aja na mundur pakewuh
pawartane wong Mataram
baitane sampun minggir

dening ta karsa manira
ing ayuda sun panggih ing pasisir
lawan mêpêka parau
sêsampat lêlanangan
pilihana baitakang kakuh-kukuh
manawa prang ing sagara
saosa baita alit

lah dhayungana kewala
ya marmane sun ngangge baita lit
akêbat ing watakipun
lêmbing sira pêpêka
lah manawa amapak pêrang ing laut
lah sêsiwonên kawala
ingsun dhewe kang ngawaki

sakèhe wong tatêlukan
wong ing môncanagara buri têbih
manawa tan lômba kayun
wantune dudu bôngsa
Dhaèng Mrewa ya ta wau awotsantun
kundur angundhangi bala
tangaran tinêmbang muni

tiyang Makasar sadaya
wus siyaga sakapraboning jurit
angajrihi tandangipun
wantune wong Makasar
ngangah-angah yèn angarêpakên mungsuh
dening ta kaya agea
atêmpuha ing ajurit

Raja Galengsong siyaga
wus rinakit kapraboning ajurit
jimate sampun rinasuk
sêdya ngantêp ing yuda
wus siyaga Raja Galengsong dyan mêtu
ingiring para santana
sakapraboning ajurit

anulya nitih turôngga
busananya yèn tinon tuhu asri
tan kawarna solahipun
wong Makasar lir yaksa
Radèn Wirataruna sabalanipun
aminggirakên kang palwa
miwah wadya ing pasisir

akathah kang dèrèng prapta
wong pasisir angambang ing jaladri
miwah baitanipun
Kumpni nèng samudra
nanging Rôngga Sadayu wau kang rawuh
lan Ngabèi Singawôngsa
para prajurit Matawis

wus sami prapta sadaya
sami mêntas anèng pinggir gagisik
pan sampun siyaga wau
sadandananing yuda
pan andhêndhêng wong Mataram barisipun
gêgamane warna-warna
anèng pinggiring pasisir

Ki Ngabèi Pulangjiwa
lan malihe Ki Panji Wirabumi
Ki Wirawôngsa anggrêgut
lawan Suramanggala
iya iku para prajurit Matarum
polahe lwir wardu ôngga
angajab têmpuh ngajurit

datan adangu samana
wong Makasar amêtoni ing jurit
sarta lawan gamanipun
bêndhenira tinêmbang
angajrihi wong Makasar tandangipun
anglir pendah saradula
prasamya pan unclang lêmbing

tiyang Mataram tumingal
lamun tiyang Makasar amêtoni
anêmbang tangaranipun
kumrab bala Mataram
wong pasisir akathah kang dèrèng rawuh
kasêlak mêngsah kang prapta
tan ana sêdya ngunduri

sigra mangsah prajurite wong Makasar
Galengsong kang nindhihi
kadi saradula
galak tan olih môngsa
kadya baju angêjawi
mara ing ngarsa
pan sarwi unclang lêmbing

pan amangsah kang wadyabala Mataram
sêdya ngantêp ing jurit
ya ta binêdhilan
anêmpuh wong Makasar
swarane sanjata muni
lir langit rêbah
mimis kadya garimis

nora kundur wong Makasar ingkang mara
prasamya bèr kuwanin
sêdyaning ayuda
sarèh amuk kiwala
wong Mataram anadhahi
têmpuhing yuda
lir ngobahnê bumi

wong Makasar tan kandhêg dènnya nyanjata
angamuk karo lêmbing
sawênèh curiga
ingkang pinurug bubar
pan akathah kang ngêmasi
tiyang Makasar
angamuk karo cundrik

rencangipun wongMêtaram kèh kabranan
ingkang tinêmpuh ngisis
akathah kang pjah
datan môngga puliha
rusak sikêping Mêtawis
tangkêping yuda
lir gabah dèn intêri

pan Ki Suramênggala lan Surawôngsa
Ki Panji Wirabumi
lan Ki Pulangjiwa
sarêng mangsah ing yuda
ingkang santana ngawaki
akathah pjah
rame têmpuhing jurit

pêtêng dhêdhêt dening kukusing sundawa
satêngahing ajurit
mimis kadi udan
nanging ta wong Mêkasar
pangamuke tan anolih
tiyang Mêtaram
ingkang tinrajang ngisis

prajurite wong Mêtaram kathah pjah
Ki Panji Wirabumi
wus anandhang brana
miwah Suramênggala
kondure atawan kanin
sampun binayang
sru rusak wong Mêtawis

Radèn Prawiratruna nulya amirsa
pan rusak kônca mami
dyan mundhut turôngga
ngrasuk kaprajuritan
pan sumêdya angawaki
saha bra muncar
busana kang turanggi

Arya Radèn Prawira angagêm watang
angling sajroning galih
ingsun wus atuwa
sêdhêng mati ing rana
nglampahi ayahan gusti
yèn wong Mêkasar
tan mundur dening mami

angur aja mênangi rusak Mataram
tan bisa aningali
lêng baya matia
ingsun têngahing rana
kudane dipun camêthi
sira rahadyan
sumêdya lêbu agni

lêlurahe awasta Ki Sewajaya
Sewatruna sawiji
lawan Sewabôngsa
lawan Ki Sewataka
Trunawijaya sawiji
iku sêntana
kalawan Wirakarti

dyan umangsah Rahadèn Wirataruna
ingkang bala angiring
dyan pangarsanira
sampun têmpuh ing yuda
arame ingkang ajurit
tiyang Makasar
angamuk mobat-mabit

arsa mundur emut sihe pan rahadyan
milane têmah mati
atatu kang jaja
Manguntruna akêna
kudane dipun camêthi
para santana
prasami angampingi

alah payo kabèh santana manira
padha sun ajak mati
Kyai Sewajaya
matur dhatêng rahadyan
sampun ta age ajurit
lamun kawula
pan gusti taksih urip

inggih kula gusti yèn sampun pralaya
karsa tuwan ing wingking
kawula tan wikan
angling wau rahadyan
iya sun tarima ngati
pracayanira
nanging sun milu mati

dyan umangsah Rahadèn Prawiratruna
kudane dèn camêthi
ingkang kulawarga
apan datan atêbah
surake karêngèng langit
tiyang Makasar
sarêng mangsah ing jurit

pan arame dènnya aprang long-linongan
wong Makasar angungkih
tangkêping ayuda
sarèh amuk kewala
wong Mataram akèh mati
balane radyan
kang wuri maksih wani

Radèn Prawiratruna têtêg ing yuda
panggah prawirèng jurit
kang santana têlas
mila ngamuk priyôngga
apan sampun ambêg pati
sira rahadyan
angamuk mobat-mabit

Sewajaya kalawan Ki Sewabôngsa
pan sampun ambêg pati
angamuk manêngah
wong Makasar kèh pêjah
Raja Galengsong aruntik
ngatag santana
pan ngamuka pribadi

Radèn Wirataruna pangamukira
pan sampun nandhang kanin
kang para santana
tumpês sami palastra
anèng têngahing ajurit
Ki Sewajaya
pan sampun nandhang kanin

aningali ingkang santana wus têlas
mila saya mangungkih
têtiyang Makasar
akathah ingkang pjah
karepotan ing ajurit
sira rahadyan
kang ngampingi wus ênting

Sewajaya mêndhak anungkêmi pada
matur sarwi anangis
pan wus nandhang brana
dhuh gustiku rahadyan
pan inggih lamun suwawi
arêbat papan
ngantosi wong pasisir

lah suwawi gusti anumpak baita
angungsi mring jaladri
pan tiyang Mataram
sampun kuwur sadaya
datan kêni pinapulih
inggih sumôngga
kalih sami ngantosi

pan tinurut ature Ki Sewajaya
kondur dhatêng pasisir
têtiyang Mataram
sami rêbat baita
sawênèh ana kang nglangi
pating kurambang
tan antuk baitèki

wong Mataram anglir gabah ingintêran
angrêbat baita lit
pan kathahên rencang
kèrem pating kurambang
kang ngrêbat palwa tanpolih
gêbyur kiwala
anglangi mring jaladri

wong pasisir ingkang anèng ing samudra
awas dènnya ningali
yèn tiyang Mataram
pêrangipun kasoran
ya ta têtiyang pasisir
baitanira
prasami dèn dhayungi

kêsaratên palwane sira rahadyan
apan kathahên jalmi
gonjing kang baita
ya ta kèrêm samana
sampun karsaning Hyang Widhi
lamun rahadyan
pan tinagih ing pati

ting kurambang sami anggêbyur kiwala
ingkang kasilêm mati
solahing sujalma
apan pating kudhandhang
baita Makasar prapti
adhêdhayungan
baitanipun alit

gêgamane saligi lawan brangkolang
baita ing Matawis
sami cinêgatan
pan tiyang ing Mataram
sadaya manahe giris
mêngsah baita
alat tan angobêri

wong Mataram kathah pjah dening toya
sawênèh sinuligi
baita kèh rêmak
wau sira Rahadyan
Prawirataruna maksih
anèng muara
wadyanira angisis

Radèn Prawiratruna sampun angrasa
yèn tinagih ing pati
apan ta sumôngga
ing karsane Pangeran
amicara ing jro ati
alah kantuna
gustiku ing Matawis

pan kawula sri narendra mit palastra
mangsuli sih narpati
kawula wus tuwa
lêhêng ingsun pjaha
anèng têngahing ajurit
karsaning Suksma
surak nagri Matawis

Sewajaya anangis nungkêmi pada
branane angranuhi
dhuh gusti kawula
ing dunya ing akerat
kawula dadosa abdi
pan kapanggiha
kawula lawan gusti

angandika Rahadèn Prawiratruna
ingsun tarima ugi
iya padha-padha
galap-gampil manira
sira apuraa ugi
singa palastra
aja malang tumulih

Sewajaya sampun nêmahi palastra
anèng ngarsaning gusti
angling sira radyan
ingsun belani sira
awirang ingsun aurip
angur matia
santananingsun ênting

apan tiyang Makasar kathah kang prapta
rahadyan dèn kêmbuli
wus atawan brana
radèn niba alênggah
wus nyana tumêkèng pati
ingkang karasa
para putra ing wuri

apan arsa tinigas mustakanira
Kumpni anulungi
mêntas saking palwa
tiyang Ambon amara
tiyang Tranete ngrowangi
sarta sanjata
gêgamaning Kumpni

ya ta mundur wau têtiyang Makasar
tan kawawa nadhahi
mimis kadi udan
ya ta tiyang Makasar
lumayu angungsi biting
atangkêp lawang
wong Makasar atintrim

wus karêbut layone sira rahadyan
dyan binêkta tumuli
minggah ing baita
pan sampun binandhusa
ingantukakên rumiyin
sigra alayar
sadaya pan prihatin

sakarine wau kang para santana
angiringkên rumiyin
ya ta kawarnaa
wadyabala Mataram
kalawan wong ing pasisir
labuh sadaya
wau anèng jêladri

datan ana mêntas marang ing dharatan
apan sira alami
anèng ing samudra
ya ta apagunêman
Suramênggala lan malih
Ki Surawôngsa
Rôngga Sidayu singgih

lan malihe Ki Ngabèi Singawôngsa
Suramênggala angling
kadipundi kakang
puniki rêmbag dika
anèng têngahing jêladri
tanpa wêkasan
prandene tan aminggir

tan kuwawa manira katrajang ombak
kadi binanting-banting
lan malihe kathah
ingkang dadi sumêlang
inggih Kumpni puniki
raosing manah
tan tuhu angrencangi

lan malihe wong Sampang dadi sumêlang
tan wurung anampêki
yèn suwawi karsa
dawêg minggir punika
ing Paiton pan ingungsi
de kèn baita
sami mondhok ing kali

sami rêmbag wau kang para niyaka
Ki Singawôngsa angling
nanging ta manira
inggih ta manira
aminggir mondhok ing kali
lêhêng manira
labuha ing jêladri

tiyang pasisir ingkang sami arêmbag
ya ta layar tumuli
kang para baita
ing Paiton sinêdya
tan kawarna sampun prapti
sakèhbaita
apan sami angranji

lèpèn Paiton dènnya atatan-tatan
têtiyang ing pasisir
lan tiyang Mataram
baitane anglêmpak
padha alabuh ing Bali
sami prayitna
têtiyang ing Matawis

pan sadaya sami mêntas ing dharatan
baris pinggiring kali
nanging Singawôngsa
maksih anèng samudra
tan tumut labuh ing kali
anèng ing kana
lami lir dhandhanggêndhis

baya sampun karsaning Hyang Widhi
wadya Matawis kirang wêweka
baita labuh kaline
ya ta surud kang banyu
kang baita pan kandhas sami
lèpèn Paiton asat
sakèh palwa wau
tan kêna milir samana
kawarnaa têtiyang Mêkasar prapti
apan ora akathah

wong Mataram apan tan udani
kagyat sapraptane wong Makasar
wong Mataram dahat gègèr
baita pan tinunu
mila sangêt gègère sami
kali Paiton asat
karsaning Hyang Agung
wong Mataram apuyêngan
gêgamane nèng palwa têlas kabasmi
sangune tan karêbat

mila sadaya tan angundhili
wong pasisir angisis samana
baitane lêbur kabèh
pan tambuh polahipun
arsa dipun rêbat ing jurit
gêgamane wus têlas
kabakar sadarum
sami lumayu lorodan
wong Mataram samana apan angisis
Ngabèi Surawôngsa

mila Suramanggala tan kari
apan kalulun wadya litira
Suramanggala playune
gêgilani dinulu
wong Makasar polahirèki
dènira angrêrayah
palwane tinunu
ya ta wau kawarnaa
wong Mataram sadaya lumayu sami
dènnya ngungsi atêbah

langkung dènira sami prihatin
wadya lit sami jêtung kiwala
dening sangu têlas kabèh
myang rajabrana iku
nèng jro palwa têlas kabasmi
tiyang alit lorodan
sing tan bêtahipun
dènira nora na mangan
mila kathah mêgat tinutuh gêgêring
saya sêdhih manahnya

dening têlas sangunira sami
sadaya sami apagunêman
pra mantri Mataram kabèh
Ka Surawôngsa wau
lan Ki Suramanggala nênggih
lingnya kadi punapa
pikir pênêtipun
rèh tiyang cilik lorodan
sintên kêlar nora bukti sangu ênting
kabakar nèng baita

pan aèmêng tyasira puniki
arsa banjêl amangsah ngayuda
punapi ingambêtake
mila pêtêng tyas ingsun
yèn suwawi ngunduran dhingin
dhatêng ing Surapringga
apa dening besuk
inggih sami arêmbaga
mring Japara ya ta wus arêmbag sami
pra bupati sadaya

ri sampuning sadaya ngrêmbagi
wong pasisir myang wadya Mataram
saksana bubar sira ge
hnêngêna karuhun
kang kucapa Prabu Matawis
dukanira kalintang
ing sapraptanipun
layone sira Rahadyan
Prawirataruna kapupu ing jurit
antuke binandhusa

ya ta sakathahing para rabi
alara-lara panangisira
myang putra kang kantun kabèh
kapang-kapang lumayu
langkung dening kawelasasih
paragarwa sadaya
pan sami amêthuk
bandhusanira kang raka
kadya guntur swarane kang punang tangis
wong Kaprawiratrunan

ingkang samya darbe laki mati
aniba-niba panangisira
apan para santanane
tan ana ingkang mantuk
tumpês pêjah ing rana sami
mila tangis lir gêrah
myang sêsambatipun
sarira angur matia
kang taruna sêsambat katuwon mami
dadya rôndha nonoman

durung tuwuk ingsun among rêsmi
angsal ingong panggih lagya pira
ing mêngko iya lamine
nuli tinilar lampus
mêngko amuara ngêmasi
kaniaya kang aninggal
sapa baya besuk
ingkang ingsun sambat-sambat
apan saya karasa jroning aguling
dhuh kiyai wangsula

datan bêtah ingsun iki kari
wênèh sambating para wanodya
nangis karya lamis bae
kewala lagi ngrungu
yèn lakine kawarta mati
midêr ngulati ika
ilèn-ilènipun
sokur Si Kêrti matia
bosên ingsun kurang kaya lèh Si Kêrti
angur baya bedhanga

kawarnaa Prabu ing Matawis
enjing miyos wau siniwaka
pan sêmu duka wiyose
katawis sêngêripun
wadya andhèr ing pôncaniti
pangran dipati seba
lawan arinipun
ya Pangeran Singasêkar
myangPangeran Martasana datan kari
Pangeran Pugêr seba

miwah para santana anangkil
anambungi lênggah para putra
santana pinisêpuhe
Pangran Purubayèku
apan jajarira alinggih
Pangran ing Pringgalaya
miwah pra tumênggung
ya Tumênggung ing Mataram
lawan Radèn Wiratmêja sami nangkil
Wiramênggala seba

myang Tumênggung Amangunnagari
lawan Angabèi Wirapatya
suyud kang seba sakèhe
mila sangêt sumuyud
dene nata amawi runtik
sugal dènnya ngandika
Narendra Matarum
mring pangeran adipatya
iya sira ing mêngko sira dipati
tumindaka priyôngga

lan arinta kaki Singasari
sira mapaga mungsuh Makasar
dene ing mêngko lakune
sakèhe kang sun utus
datan ana ingkang ngundhili
tiwase wong Mataram
kang nglurug mring Dêmung
alah uwa Purubaya
apan inggih dika tuwani pribadi
tumuta wayah dika

inggih adhi mas Blitar kinanthi
pan Si Pamota ingkang milua
lan Si Rajamanggalane
lan Si Wirapatrèku
iya padha milua mangkin
lawan Si Wirajaya
milua mring Dêmung
lan sakèhe wong Mataram
pratêlunên saduman tinggalên kaki
gawanên kang rong duman

iya poma ing wawêkas mami
ki dipati iya marang sira
ing Mandura iku age
lah ampirana iku
iya sira gêmpura benjing
iya Si Trunajaya
wisna umuripun
iku kang gawe piala
ya mulane wong Sampang balike mangkin
têka Si Trunajaya

nak ingsung Cakraningrat sirèki
sira milua mring ki dipatya
bok maksiha sakelinge
wong Sampang mring sirèku
ya ta sampunira winêling
pangran dipati sigra
nêmbah mring sang prabu
kang putra wus ingidenan
Dyan Pangeran Singasari atur bêkti
anêmbah ing sang nata

sri narendra jêngkar mring jro puri
ingkang sowan luwaran sadaya
wadya ing Mataram kabèh
sami adandan wau
tan kawarna solahirèki
enjang nêmbang têngara
bêndhe munya ngungkung
pangran dipati samana
kadi gêrah swaraning bala Mantawis
pra mantri pinartiga

pan sampun sami dèn busanani
yèn sinawang lir kadya sasôngka
punang gêgaman asrine
abra lamun dinulu
para mantri saos mring gusti
busana warna-warna
mantri ing Matarum
ya ta pangeran dipatya
apan lagya angrasuk busana adi
dhasar bagus utama

pan karêngga dening busananing
apan sarwi ngrakit prajuritan
saya nêlahi citrane
lir Hyang Asmara nurun
saking Endrabuwana nênggih
tuhu dewaning kênya
cahyane sumunu
lir wulan asata dhara
para garwa tanapi sêlir kêkasih
kang binakta wus dandan

têka sira amuktia yayi
anèng dalêm amung yayi ingwang
ingsun sangonana bae
sêkar lorodan gêlung
lawan gantènira awangi
sun karya namur brôngta
usada laras kung
lah uwis padha karia
poma-poma yayi ing sapungkur mami
aywa na nagêng brôngta

nulya budhal tuhu kang wadyalit
dyan pangeran dipati saksana
anitih turôngga age
busana abra murub
pinayungan karêtas kuning
ginarêbêg ing bala
wau kang pangayun
Tumênggung Rajamanggala
wau ingkang dadi cucuking ajurit
kang lumampah ing ngarsa

saha balanya ingkang angiring
gêgamannya pan awarna-warna
pan têngêran dhewe-dhewe
kang têngran Tunggulwulung
pan aciri wanara putih
lungsir ijo plisirnya
lir kilat dinulu
gêbyare sanjata lanang
nuli Arya Pamot lan Ki Wirapati
sata bala malatar

wong panumping kalawan wong Bumi
ingkang dadi cucuking ayuda
anèng ing ngarsa lampahe
numbakanyar wong sèwu
pan wong gêdhe dados pamburi
lampahira sinawang
lwir rob sagara gung
nuli Pangeran Balitar
anambungi rêspati nitih turanggi
asri pan songsong pthak

payung agung ika amarapit
ingkang bala angiring lampahnya
panurung waos sulame
ingkang tabuhan umyung
nuli kang wong anumbak putih
pan tunggulipun pêthak
cirine kang tunggul
ingaranan Limanmêta
nuli Pangran Prubaya sigra anitih
turôngga busana bra

kang saêsap sinêlanan jinggring
munggwing ngarsa pan sanjata lanang
gumêbyar ika sorote
sangkêlat klambinipun
ingkang bêkta sami winarni
tunggul pangiridira
ingkang munggwing ngayun
nuli Pangeran ing Sampang
anambungi rêspati nitih turanggi
kartas wilis songsongnya

Pangran Madura wismèng Matawis
pan katilar dening wong Madura
mangkana wau lampahe
pangran dipati wau
pan nambungi lumakwèng wingking
rêspati nitih jolang
prajurit kang ngêpung
amarapit lampahira
busanane awarna-warna tulya sri
wong mamas pitung dasa

ingkang bêkta pan kulambi kuning
sinambungan ingkang waos sulam
apan abrit kulambine
udhênge kuning wau
waos biru ingkang nambungi
sami kulambi seta
jinggring kang sumambung
sami kulambi sangkêlat
ingkang bêkta sinambungan waos putih
wong satus kathahira

waos cêmêng cacebolan sami
ingkang bakta pan sami prawira
rêspati saha têngrane
pare anom malêdug
pan akathah lamun winarni
pangeran adipatya
gêgamane agung
anadene ingkang wuntat
kang lumaku ya Pangeran Singasari
saha gêgamanira

saha balanya samya marapit
pan rêspati anitih turôngga
marapit payung agunge
kudane pan kinurung
sinongsongan karêtas kuning
Tumênggung Wirajaya
wau lampahipun
dados pawingkinging lampah
sabalane wau ta ingkang umiring
sami prayitnèng baya

ingkang sawênèh pawèstri angling
muga tulusa pan ingkang lunga
panêdhaku aja mulèh
aku nutugên kayun
ana ngomah amêmalangi
gon ingsun pan abedhang
sanadyan ing besuk
yèn têka aku awawrat
sun runtuhne môngsa kataraa benjing
duwèku misih wêtah

hnêngêna wau kang lumaris
kawarnaa wau Trunajaya
ing Sampang kalerehane
trahing Madura Ratu
kaponakanira dipati
ing Sampang Cakraningrat
balela ing ratu
anake Dêmang Malaya
kambil mantu Pangeran Kajoran balik
angadêg Surabaya

apan sampun asilih kêkasih
nênggih Panêmbahan Madurêtna
Panagama ing arane
wong Surabaya suyud
datan ana wani malangi
têtiyang Surabaya
sangêt risakipun
kancikan wong ing Madura
watakipun wong Sampang pan ambêk wani
nora aetung tata

Trunajaya pan anunggal kapti
lan Galengsong têtiyang Makasar
ing Dêmung pamondhokane
asanggub sarêng gêmpur
ing ayuda sampun aganti
êndhok sapatarangan
ika jangjinipun
kalawan Ki Madurêtna
malah arsa ingambil mantu pribadi
sira Raja Makasar

ingkang arsa jinunjung narpati
Madurêtna kang ingangkas-angkas
pan sampun nunggil manahe
Trunajaya winuwus
ingkang ngadêg Surabayèki
jumnêng Madurêtna
pan sampun misuwur
tiyang pasisir brang wetan
samya wingwrin tan ana wani nyambili
mring Radèn Madurêtna

pamrihipun têtiyang pasisir
samya sebaa mring Trunajaya
Madurêtna Narpatine
wong Madura anggrêgut
ing Garêsik wus dèn anciki
suyud tan wani malang
tanapi Sadayu
apan ta sampun kabahak
wus kancikan tiyang Sadayu awingwrin
seba mring Surabaya

atanapi nagari ing Tubin
wus kancikan dening wong Madura
lan wong Makasar rewange
ing Tuban wus anungkul
nulyangrêmbag kang dèn anciki
ing Lasêm malorodan
sadaya sumuyud
ingkang bôngga pinatenan
wong pasisir sadaya sami awingwrin
ingkang nutut katawan

samya binakta mring Surabanggi
wong Makasar sadaya Madura
kadya hèrnawa polahe
wong pasisir sumuyud
samya sowan mring Surabanggi
sira Raja Makasar
apan ta wus kêmbul
lawan Radèn Madurêtna
kawarnaa sira pangeran dipati
anom ingkang lumampah

ing Japara samana wus prapti
samya mondhok nèng sajroning kitha
lwir grah kapitu swarane
pangran dipati wau
masanggrahan griyanirèki
Ngabèi Wôngsaprana
Pangran Singasantun
mondhok sakiduling pura
Dyan Pangeran Prubaya pondhokannèki
wontên ing kasantosan

dening Pangeran Balitar nênggih
sami mondhok nèng Banyularangan
Pangran ing Sampang pondhoke
jawining kitha iku
wong pasisir brang kilèn prapti
kapanggih ing Japara
Kêndhal Kaliwungu
ing Batang lan Pakalongan
ing Barêbês Pamalang lawan ing Têgil
tanapi ing Samarang

lan ing Dêmak sarêngira prapti
tiyang Kudus Pathi lan Juwana
pêpak Japara ing gone
sampuning tigang dalu
kawarnaa pangran dipati
prasamya rêrêmbagan
lan kang eyang wau
Pangeran ing Purubaya
apêpakan para santana Matawis
miwah para dipatya

miwah Pangeran ing Singasari
Pangran Balitar Pangran ing Sampang
pangran dipati dêlinge
marang kang eyang wau
kadipundi eyang kang warti
inggih tiyang Madura
lan Makasar wau
matur Pangran Purubaya
wartinipun ing Sampang anunggil baris
kalawan wong Makasar

wong pasisir ing brang wetan nênggih
samya sowan dhatêng Surapringga
mring Trunajaya suyude
ing Singayun kakêlun
ing Garêsik miwah ing Tubin
ing Rêmbang Pajangkungan
Lasêm wus anungkul
môncanagari brang wetan
wus kakêlun sadaya sami kawingwrin
dhumatêng Trunajaya

jêng pangeran anggraitèng galih
Trunajaya ngêntasana karya
kayapriye wêkasane
awak ingsun kalamun
undurana angêlingsêmi
pasthi ingsun amerang
marang sang aprabu
yèn mundura anèng karya
yèn ta durung ana kaananing jurit
mandah ucaping jana

ing ayuda arsa sun têmêni
wong Madura ya Si Trunajaya
polahe aku kang akèn
èmênge manah ingsun
wantuning wong awulang jurit
yèn wus têmpuhing watang
merang lamun mundur
yaktine along kang pjah
wong Mataram akarsa ingsun wangsiti
pasthine ingsun merang

awêkasan pangeran dipati
angandika dhumatêng kang eyang
yèn makatên pakartine
lah suwawi ing besuk
binubarna bala Matawis
samya dharat kiwala
dèn rêmpêg ing laku
dene sakèhing baita
winawratan sangunira wong Matawis
kawota ing baita

sakathahe bupati pasisir
adharata ngiringa maringwang
kalawan sagêgamane
ya ta sami arêmbug
kang santana miwah prajurit
ngêndika Jêng Pangeran
Salarong Sadayu
aja pisah lan manira
mêsakake iku tinilar prajurit
lan adhi mas ing Sampang

ana ing ngarsa manawa eling
wong Madura marang yayi êmas
padha undhangana kabèh
sakèh wadya Matarum
budhalêna lah dipun enjing
lawan Si Wôngsadipa
iya aja milu
tunggua ana Japa
lan anake kalawan bala Kumpni
tugura ing Japara

ya ta datan kawarna ing latri
enjangipun anêmbang tangara
gong bèri umyang swarane
bêndhe munya angungkung
têngarane bubar kang baris
sakèh sanguning wadya
winrat ing parau
wus pêpak bala Mataram
yèn sinawang gêgaman kagiri-giri
kadi prawata sêkar

tiyang pasisir môncanagari
ingkang dadi cucuking ayuda
anèng ing ngarsa lakune
dening bala Matarum
wong Bumija lawan panumping
wong sèwu numbakanyar
tiyang agêng wau
sami marapit rahadyan
lan Pangeran Purubaya tan atêbih
lawan ingkang awayah

ya ta anglurug lampahing baris
hnêngêna kang lagi lumampah
ya ta kawarnaa malèh
sang aprawirèng kewuh
ingkang ngadêg ing Surabanggi
Rahadèn Trunajaya
ingkang ajêjuluk
Panêmbahan Madurêtna
sampun angron sineba tiyang pasisir
ingkang wetan sadaya

atanapi kang môncanagiri
ing brang wetan anungkul sadaya
Ki Madurêtna barise
apan sampun akumpul
lawan Raja Galengsong singgih
wong Makasar malatar
sami purunipun
polahe lir singa lodra
dhasar mangke wong Sampang pan angsal galih
akanthi wongMakasar

sira Radèn Madurêtna nênggih
sêdyanira umadêg narendra
sarta lawan panjunjunge
Raja Galengsong iku
ingkang nanggung bdhah Matawis
mila Ki Madurêtna
langkung trêsnanipun
dhumatêng Raja Makasar
Trunajaya pan datan kemutan singgih
yèn kinarya lampahan

Trunajaya akarsa pribadi
wantu wong ngêmut lêgining gula
kamanisên arsa dhewe
apan ta datan emut
lamun wontên ingkang ngajani
Prabu Anom Mataram
tan kemutan wau
angrasa sampun kawawa
Trunajaya dening sampun angsal kanthi
iya Raja Makasar

apan sampun amiyarsa warti
yèn Adipati Anom Mataram
ingkang anindaki dhewe
kalawan kamisêpuh
sira Pangran Purubayèki
lan Pangeran Balitar
Pangran Singasantun
angrêrig bala Mataram
atanapi pasisir môncanagari
ngalumpuk nèng Japara

apan ta sampun bubar kang baris
saking Japara sawadyabala
pangeran dipati anèm
ingkang nindhihi laku
Trunajaya sampun acawis
lawan tiyang Makasar
sumêdya amêthuk
wong Sampang samya siyaga
mêpêk baris sèlèhe anggêgilani
miwah ta wong Makasar

apan sêdya angantêp ing jurit
pan yudane wau wong Mataram
lir singa ludra polahe
warnanên kang lumaku
Adipati Anom Matawis
kang dadi senapatya
samana wus rawuh
ing masa artatan-tatan
ingkang baris saksana ngangsêg ing jurit
ing gone don sinêdya

tiyang Madura amapag jurit
lan wong Makasar kadi 
-   -
 hèrnawa
apan ta sami purune
sami arêbut dhucung
kaya age panggiha jurit
ing gêgodog wus prapta
pan dulu-dinulu
wong Sampang lan wong Mataram
pan sadaya tan ana angucap ajrih
suraking wêwingkingan



-   -
 hèrnawa
apan ta sami purune
sami arêbut dhucung
kaya age panggiha jurit
ing gêgodog wus prapta
pan dulu-dinulu
wong Sampang lan wong Mataram
pan sadaya tan ana angucap ajrih
suraking wêwingkingan


hèrnawa
apan ta sami purune
sami arêbut dhucung
kaya age panggiha jurit
ing gêgodog wus prapta
pan dulu-dinulu
wong Sampang lan wong Mataram
pan sadaya tan ana angucap ajrih
suraking wêwingkingan

