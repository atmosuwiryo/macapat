nêr sarta
lênyêt lêkok 
dhatêng kabagusanipun
catunya  p
kang ran catu lambe nginggil ingkang pucuk
kalêbêt ing kabagusan
myang watêg graita lantip

cithak lêbêt kang lêkokan
inggih manjing mring kabagusan aming
cêthik kang igil puniku
pan dhukuli  apan
manjing dhatêng sambadaning ingkang wujud
ca  gèpèng kêncêng pan
watêk rikat plajêngnèki

kang ran calung wit wadidang
têkèng dhêngkul calung namanirèki
cêlêkuthikan puniku
kalêbêt watêkira
trajang sae miwah ènthèng junjungipun
ingkang aksara ca têlas
aksara ka kang gumanti

kuping kang muluh katigas
myang kapancas rosa bagus kang warni
kuncung kang ngumbala mawur
bantêr kèh manahira
kintêl ingkang kadidene ulêr jêngdhung
watêke ènthèng lambenya
sarta bagus warnanèki

kulit kang tipis anglamat
saha ingkang kandêl dagingirèki
watêk bantêr manahipun
kutis mandhukul mayat
murugakên sabdaning wujudipun
konthol pindha manggis lawan
ingkang dhapur ngalak ambing

lir kalak ambing wohira
rosa kuwat watêking kang turanggi
ngalèn lêbêt lêkokipun
sarta kapara panjang
pan têtiga punika wêwatêkipun
sapisan inggil junjungnya
plajêng rikat wagêt sirig

kuwur kang anguku bima
muhung dhatêng kabagusaning wajik
kêmpung kang bêdhadhag amung

kang wus têlas aksara 
 tlapukan kang kandêl apan
klê  aming

tapikan kang tipis wrata
saha ingkang dhapur macucal aking
watêk kumringsik tyasipun
myang sae warnanira
tapak hyang kang jajar tan balabèr iku
marang gusi watêkira
alana manahirèki

têtiyang ingkang ajajar
ugi watêk tulus manahirèki
têpak mayat saha agung
watêkira arosa
tur sambada tuwin bagus warninipun
tunggarana agêng sarta
kadi sirah têkèk warni

punika watêke rosa
taracak kang nanjung dhapurirèki
sarta alus sêratipun
watak rikat plajêngnya
tuwin bêtah tur asae warninipun
kang aksara ta wus têlas
aksara sa kang gumanti

suri tipis mawur wrata
watêk bantêr manahira kumrisik
sirah acêlak saha gung
manjing mring kabagusan
siyung ingkang basan dawêg agêngipun
watêk burus manahira
silit kang mapon prayogi

muhung mring saening warna
supit ingkang rapêt watêkirèki
awèt ingkang rosanipun
kang ran supit punika
lêdhokane tracak sangandhaping kucur
suku ngajêng kang anjala
bagus kawujudannèki

aksara sa sampun têlas
mangkya gantya aksara wa winarni
wulu ingkang tipis alus
saha kang mandhês gilap
watêk bantêr kumrisik warnanya bagus
wangkong ingkang radi wiyar
manjing kabagusa aming

wayang tipis kêngkêng aran
watêk rosa myang kabagusan manjing
wiron ganjêl atangipun
watêk burus manahnya
kang ran wiron punika ingkang jêngkêrut
kiwa têngêning andhêman
wadhuk kang bêdhadhag manjing

dhumatêng ing kasêmbadan
wadidang kang wangun bongkoting arit
manjing kabagusanipun
aksara wa wus têlas
kang aksara ma mangkya ingkang winuwus
prayagi punika ulat
kang anjêgurêng prayogi

nging kang sarèh sêmunira
watêg lana manahe mitayani
pacêg alit gilig amung

manjing marang kabagusan
pasunira ingkang kadi

mungkal kêrang amung marang
kabagusan pancadan kang mandhikil
manjing sambadaning 
tanapi kabagusan
pipi ingkang kaduk kandêl ga 
murukkên pantêsing warna
pucak ingkang landhung manjing

muhung dhatêng kabagusan
pupunira ingkang amukang gangsir
ugi bagus warninipun
purus kang agêng cêlak
watêk rosa myang bantêr palajêngipun
palintangan ingkang wiyar
watêk panjang umurnèki

pusêr têbih lan purusa
watêkipun bêtah palajêngnèki
aksara pa sampun santun
aksara ja winarna
jêngku ingkang kados capu warninipun
manjing dhatêng kabagusan
jalak ingkang dhapurnèki

lir gigir kintêl punika
watêk rosa juluk kang igilnèki
anglangkungi jalak wau
manjing sambodèng warna
jilir ingkang mandhikil kalêbêt bagus
jompong ingkang agêng panjang
manjing sambadaning warni

janggut ingkang dhapur jangkar
manjing dhatêng kabagusaning warni
janggêl ingkang panjang agung
myang gèpèng watêk rosa
aksara ja sampun têlas ga kang anusul
gusi kang wradin watêknya
aburus manahirèki

gulu ingkang wiyar ngandhap
nginggil gilig bagus sambodèng warni
garis kang malira wujud
watêk cukat trajangnya
tuwin rikat tarampil palajêngipun
gêdhog kang dalêjêr panjang
apan rosa watêknèki

galêng kang galigir rosa
gandhik ingkang kiyal pan rosa ugi
ingkang aksara ga sampun
aksara ba pungkasan
bangar ingkang wiyar bêtah plajêngipun
myang bagus bangar punika
lèngipun irung kêkalih

bungur kang ginrayang kadya
cucag garing rosa watêkirèki
bobat kang kêngkêng puniku
manjingdhatêng karosan
bokong ingkang nyangkok imbana kadhapur
utawi lir cangkok maja
muhung mring bagusing warni

buntut ingkang mapah pucang
watêkipun lana manahirèki
wus tamat sarandonipun
kapal kang pinilala
Mas Cêbolang umatur kalangkung nuwun
mênggah ulêsing turôngga
ingkang kalêbêt utami

myang manggèning prabotira
Kyai Madiaswa lingira ris
ulêsing turôngga amung
abrit cêmêng utawa
dene prabot pyambak-pyambak manggènipun
inggih praboting turôngga
kang abrit mangkya winarni

suri ingkang tipis pêra
wulu pandhês tipis kulitirèki
kêkuncung ngumbala mawur
buntut ingkang tan kathah
utawi kang kapara sarang puniku
nracak nanjung lus sêratnya
bêbalungipun kang alit

prabotipun kapal krêsna
kunjung kêmpêl dalojor surinèki
kandêl dlojor kêmpêl patut
buntut amapah pucang
wulu gropok kacêl kêndho kulitipun
taracak cèpèr sêmbada
agêng bêbalungannèki

silih asihing dandosan
tuwin ulêsipun kang turanggi
kapal abrit prabotipun
ingkang dados pêthingan
gangsal kuncung suri kulit tracak wulu
mung kêkalih kapal krêsna
buntut lawan balungnèki

mênggah katêranganira
kapal ingkang pilihan prabotnèki
kuncung kang ngumbala mawur
suri kang tipis atap
wulu kandêl atipis kang kulitipun
buntut dhapur papah pucang
kang agêng bêbalungnèki

tracak kang alus sêratnya
dhapur nanjung jangkêp kasapta warni
mila kapêndhêtan iku
silih asih jalaran
saupami kapal punika anamung
kadunungan dadosannya
amaligi kapal abrit

tamtu tan burus manahnya
saha bantêr karosan tan darbèni
bilih kadunungan namung
dadosan kapal krêsna
pasthi kirang saha manah sangêt cubluk
manawi dandosanira
sagêt jangkêp silih asih

kadi kang kasêbut ngarsa
ingkang tamtu bagus warnanirèki
sarta bagus manahipun
ajêg karosanira
kasêmbadan kabagusan ingkang wujud
ingkang angsal papêthingan
saking ing kawan prakawis

kang rumiyin saking pada
kalih raga jôngga ingkang kaping tri
wadana jangkêp ping catur
bab raosing tumpakan
kapal ingkang lana myang graita tuhu
utami utawi rosa
punika saèstunèki

sakeca tumpakanira
dhuh mitrèngsun mung kantun saprakawis
inggih punika bab ngukur
Cêbolang angrêrêpa
ayya tanggung kula nyuwun babaripun
Madiaswa mêdhar sabda
yèn badhe ngukur turanggi

kêdah mawi srana tampar
ukur sanga patrapira winarni
ingkang dèn ukur rumuhun
gêl-ugêl suku ngarsa
ingkang têngên tatêrusan gathuk têpung
lajêng katêkuk-têkuka
kaping sanga kathahnèki

wusing katêkuk ping sanga
gya kaukur wit saking tracak ngarsi
manginggil pangukuripun
dumuginipun jalak
lamun langkung pra kalih wêlas linuhung
yèn langkung sapara sanga
punika kirang prayogi

ukur sambada winarna
wit ujunging catu lajêng manginggil
dumugi jajompongipun
tumuntên kalajêngna
turut maring sanginggiling surinipun
sadumuginipun jalak
lajêng katurutkên maring

ula-ula linajêngna
dumugining ing pucuk janggêlnèki
pangukur bilih wus rampung
gya kasampirkên jalak
bilih sagêt langkung saking suku ngayun
kiwa têngên pan prayoga
sêmbada bilih nêtêpi

yèn cupêt awon yaktinya
kapal jinggring punika pun wastani
wus tamat sadayanipun
bab ayun jêngandika
tiyang èstri gènnya sêsaji wus rampung
lah sumôngga sami dhahar
ngêlih ulun gêgirisi

Cêbolang matur sumôngga
wus tilar saking pandhapa
pinarak têngahing wisma
parigêl Nyi Madiaswa
angladosi tamunira
Ki Wisma nglinggih punika
warnine bok ayu para
sawêg awawêka tiga

andhêku kang sinung sabda
noraga aris turira
bak ayu wus lami kula
têpang lawan rakandika
sawêg samangke pinanggya
kalawan ijêngandika
sampun kirang pangaksama
mring pun pêkir kawlasarsa

Nyi Wisma mangsuli sabda
punapi rinasakêna
tyang wus ingakên sudara
lawan raka jêngandika
adhi sampun mawi taha
Cêbolang sru panuwunnya
wus wantingan kalihira
gya nadhah langkung mirasa

rahap nutuk sawusira
dumugi gya cinarikan
wowohan lumadyèng ngarsa
wawi punika mangsêgan
andhêku kang sinung sabda
gya ngambil sasukanira
Cêbolang ris atêtanya
mênggah ingkang pangandika

kathah kang dèrèng uninga
basan driji têngah gêsang
angarêm-arêm punika
gônda kasisir myang buntar
kaosikkên winantonan
amêr-amêr kinathahan
imbal sêrêg rêsik dhagnya
kacêngèr myang kinothongan

sêrêng myang lumampah dhandhang
kasanggi kandhali unclang
nyangkol kandhali anjèngèr
makêm kacawuk sasmita
kacariki monyar-manyir
tuwin kang ran palintangan
kadi paran wrêdinira
utawi katêrangannya

Mardiaswa sung wangsulan
lêrês punika bêbasan
èstu awis ingkang wikan
manawi botên jinarwan
piniyagah nora komram
bilih tiyang dèrèng atam
mênggah punika bêbasan
makatên ingkang katrangan

dariji ing têngah gêsang
angolah-alih pan angsal
angarêm-arêm punika
sarana tan katandukan
pangêrèh ingkang turôngga
gônda kasilir punika
camêthi sarananira
pinolahkên yya tumiba

ngajrih-ajrihi kewala
lênggah buntar patrapira
kapara wingking punika
kaosikakên kajêngnya
tangsulipun ingkang kêdah
kaobahakên kalawan
kêrêp kaoyok kang badan
kadhêdhêk myang kawantonan

kawantonan swardinira
dipun camêthi punika
amêr-amêr panyêpêngnya
kanang apus kêncêng madya
dipun kathahi têgêsnya
punika kang kinathahan
manahe ponang turôngga
sarananya ingkang numpak

amrêdêngkên manahira
utawi anggadhahana
raos sêdya murih praya
plajêngipun kang turôngga
imbal lampah gagro jarwa
sêrêg punika bocongnya
kang numpaki amingsêta
mangajêng têrus ing nala

rêsik andhêgnya punika
andhêg ingkang grêg kewala
kacêngèrakên punika
dipun sêngkakkên têgêsnya
dipun kothongi kajêngnya
punika manahe kuda
binudi kakothongana
kinêmbanan sarananya

sêrêng punika sirignya
kapal tingalipun rikat
nanging rindhik sayêktosnya
lumampah dhandhang punika
ingkang surinipun kapal
ngajêng wingking cuthat-cuthat
pramilane winastanan
lumampah dhandhang maksutnya

andhandhang angarsa-arsa
pikajêngan kang anumpak
yèn sinêdya kasirigna
inggih lajêng nyirig dhawak
yèn sêdya kasandêrêna
gih lajêng nyandêr kewala
makatên sasaminira
basane wus nunggal karsa

ngajêng kasanggi punika
nyêpêng apus kainggilna
angêncolang kang kandhal yya
kêdah kalêpèh sarana
mundhuk manthuk kang turôngga
nyangkol kandhali punika
kacangkolkên ing ngêbamnya
dhèngèr adhangak jawanya

makêm punika turôngga
angingkêmi kandhalinya
kacawuk yèku kasêndhal
manginggil panyêndhalira
suka sasmita turôngga
titikên sasampunira
karangkèt mêdal kajêngnya
gya pandhapan sasaminya

anyaraki patrapira
kinocoran lambenira
klayan toya kang warata
gya ingusapakên karna
monyar-manyir lambenira
inggih tan ajêg punika
kang winastan palintangan
punika unyêng-unyêngan

kang nèng ngajêngingpurusa
wus tamat sadayanira
Mas Cêbolang langkung suka
saha nuwun aturira
sarèhning sampun dumugya
kula nyuwun pêpaliman
wangsul maring pamondhokan
sami kantuna raharja

Nyai Wisma nulya mêdal
umatur ing tamunira
pun adhi bilih sêmbada
ngantosana sawatara
ulun damêl wedang kahwa
linalapan gêndhis klapa
punika sampun samêkta
Cêbolang mèsêm lingira

bakyu iki dhasar bisa
anuju maring driyamba
saèstu atur kawula
sabên-sabên mêntas nêdha
kêdah ngombe wedang kahwa
bilih tan makatên kêmba
wedang wus lumadèng ngarsa
kumêmbul gambuh gandanya

sawusira anginum
wedang kahwa Cêbolang umatur
sarêng sampun kasiraman wedang kopi
kang kalimput nulya thukul
nênggih kang dèrèng kacriyos

wontên tiyang amuwus
lambe kuda wolu warninipun
gandhul abot antêp gamoh ètêl gêmi
ènthèng mrayang jangkêpipun
kathah kang sami padudon

paran ta wijangipun
Madiaswa gèdhèg lingira rum
bêbasane si adhi anguras kwali
dalah kumlate tan kantun
punika pamanggih ingong

kang winastan puniku
lambe gandhul inggih patrapipun
lambe ngungsêp mangandhap datanpa kering
de lambe abot winuwus
kang badal kêndhali noncong

sirahnya datan dhingkluk
nanging gêsang inggih basanipun
lambe antêp ugi ambadal kêndhali
sirah botên purun dhingkluk
nanging cangkêm pungguh yêktos

lambe gamoh puniku
langkung sae pilihan saèstu
ingkang ènthèng purun ngêculkên kêndhali
de lambe ètêl kang kêdhut
ananging ènthèng kemawon

tur tinantonan purun
lambe gêmi punika winuwus
ingkang tipis gamoh tinantonan kenging
de lambe ènthèng puniku
nama myang raos wus jumboh

mrayang pungkasanipun
lambe ènthèng tadhah datan purun
de kêndhali ugi kêdah angucali
kang rujuk lan lambenipun
botên kenging carup awor

kapal kang lambe gandhul
manahira landhêp graitèku
kêdah mawi kêndhali kang lênggang tuwin
ingkang awrat bobotipun
wunèn kang mulu sayêktos

sêsêr cêkapan namung
sarungannya botên mawi brangus
pangangkahe ing têngah dipun kêmbani
dèn rêrisi lambenipun
panyêpênge apus pêngkoh

kasanggiha puniku
saking sakêdhik supadosipun
badhe sagêd lêga lambening turanggi
narik lêganing tyas tuhu
kapal anurut sapakon

kapal drat lambenipun
manah kathah graitane iku
lambe awrat punika tigang prakawis
sapisan dhasaring tutuk
kêndhali kang ènthèng condhong

samadya landhêpipun
sêsêrira ingkang radi landhung
bilih awratipun wau saking gusi
kêndhali kang awrat kêthul
sêsêr kapara ngalokro

manawi awratipun
saking ilat kêndhali kang kêthul
ingkang awrat sêsêr cêkak tumèmpèl ing
lambe de pangangkahipun
têngah tambuh ngajêng tamboh

pinèt salintiripun
tyasing kapal yya dèn grusa-grusu
wit lambening kapal lamun pinarduli
kantun budi manahipun
lêga amanut sapakon

yèn antêp lambenipun
kêdah nganggekandhali puniku
ingkang awrat lênggang landhêp wunènèki
raos antêp sababipun
kirang rosa suku nyleyor

taracak ugi miyur
saha lambe kirang gamohipun
pangangkahnya ing ngajêng kêdah sinanggi
dèn rêrisi lambenipun
têngah winantonan gupoh

wingking winantu-wantu
tinempelan ing camêthinipun
ngirih-irih dènnya miluta mrih kenging
tyasing kuda lêngganipun
dadya miturut sapakon

kang ènthèng lambenipun
manahira basane sumuruh
graitane winastanan pan sayêkti
lambe manahipun gamuh
kêndhalinira kang condhong

nèm ènthèng wunèn kêthul
ing pangangkah kêdah langkung alus
ngarah-arah arèrèh angirih-irih
sampun kuciwa ing sêmu
tyas sumèlèh ngatos-atos

awit kapal puniku
wus kalêbêt sae manahipun
bilih lêpat ing pangangkah anjalari
badhe muyap manahipun
wurung dandosan sayêktos

kang kirang manahipun
nanging landhêp graitanya mulus
lambe kandêl kêndhalinya kêdah milih
ingkang ènthèng wunènipun
ing pangangkah ngatos-atos

dèn rêrisi ing ngayun
de ing têngah sinêrêga muhung
wingking dipun kempoli kanang camêthi
nyarêngi lêganing kayun
narik mring lambe gumolong

srat katuranggan sampun
nyêbutakên patrap kang kadyèku
basanipun katula tinali-tali
saèstu angèl kalangkung
ing pamrih sagêde golong

kapal kang kirang kalbu
sumpêg sêbêl panggraitanipun
nanging lambe bêbasanipun agêmi
kêndhali kêdah kang kêthul
saha ingkang tanpa bobot

mêgah pangangkahipun
ing panumpak ngajêng dèn atambuh
de ing têngah tan kêndhat dipun wantoni
iki pinêthil ing têmbung
tinaliti ingkang prabot

dhêsir yya cêkak landhung
sarungannya ingkang mawi brangus
adad sagêd lêga manahe turanggi
narik dhatêng lambenipun
punika kang wus kalakon

kapal kèh manahipun
panggraita kirang dhasar cubluk
lambe mrayang punika kêndhalinèki
ingkang awrat saha kêthul
binalêbêt sinjang amoh

sêsêr tumèmpèl gathuk
marang lambe de pangangkahipun
ingkang numpak panyêpênging apusnèki
tumrape ing lambe amung
amêr-amêr sarta kukoh

lênggahing badan anrus
kang sêmèlèh myang sarèh tyasipun
pangangkahing lampah mung salah satugil
botên kenging santun-santun
yèn dèrèng sae sayêktos

kapal kèh manahipun
graita kèh lawan manah tumbuk
nanging kirang landhêp ènthèng lambenèki
manahipun kirang gambuh
mênggah kêndhali kang condhong

kang antêp saha kêthul
pangangkahing panumpak puniku
botên kenging kawasa-wasa mrih gêlis
saking sakêdhik mèt kayun
sêrênging sumèh trus batos

bab lambe mung puniku
inggih adhi sasêrêpan ulun
Mas Cêbolang dhêku aris aturnèki
kakang ing pangintên ulun
bokmanawi wus tan mrojol

saking wawolu wau
kalilana ulun lajêng mundur
maring pondhok Ki Wisma miwah kang èstri
wawi wangsul jawi pintu
asung pudya karahayon

cinarita apan wus
lami dènnya amarsudèng kawruh
ing pangrèhing turôngga marang Ki Madi
kacathêt sajroning kalbu
sadaya sampun kagayoh

sawiji dina nuju
nèng pondhokan Mad Têngara gupuh
aprasabên kakang kantuna ing panti
mupung botên wontên tamu
ulun sakêdhap yun mlancong

sowan nyi uwa juru
pujangkara prêlu nyuwun tuduh
badhe dêging rancangan griya puniki
ingkang sae dintênipun
Mas Cêbolang lingira lon

yayi bilih panuju
myang tan wontên ing pakèwêdipun
kula tumut sowan supadi mêwahi
antuka wanuhan luhung
pyagung sêpuh ali raos

Ki Amat sukèng kalbu
kakang lakung prayogi saèstu
uwa juru saking pangraos tyas mami
bab etang-etang wus lakung
mila kinathik sang katong

sanggyaning pra priyantun
bilih badhe akagungan prêlu
tamtu nyuwun papetangan kang prayogi
dhumatêng pun uwa juru
mrih lastantun karahayon

Cêbolang malih muwus
wawi adhi kula èstu tumut
wus umangkat santri papat kang umiring
nèng ênu datan winuwus
kèndêl ing pintu sang anom

kyai juru pujangkara
bakdaning waktu ngasari
angidêri têtanêman
sasêkaran warni-warni
nèng kiwa têngên panti
ginula-gula binatur
sêlaning bêbaturan
ingurug karikil langking
pagêr luntas pinapak-papak naracak

wadene lumadyèng wuntat
sira Nikèn Pujastuti
nglugas tan mawi rasukan
arimong kurasi kuning
lading alit cinangking
parêkan kalih nèng pungkur
ambêkta panadhahan
siji bêkta talam alit
isi gantèn tumumpang anèng sap asta

ki juru angalap sêkar
sinungkên marang kang rayi
tinata nèng panadhahan
nulya mring kêbonan wingking
ngundhuhi kacang cipir
boncis kapri myang katimun
tanapi gagudhangan
wangsul mring plataran malih
angundhuhi wowohan mawarna-warna

antuk kalih panadhahan
ki juru ngandika aris
nikèn sira sadhiyaa
saanane kang pra 
aja  ciwani
kang patut kanggo sasuguh
kèndêl dènnya 
Ki Mad Têngara mangarsi
wusing cêlak kyai juru angandika

jêbèng saka ngêndi sira
wangune kaya wigati
umatur Kyai Têngara
ulun muhung saking panti
prêlu sowan mariki
akalihan bêkta tamu
pun kakang Mas Cêbolang
kula tilar wontên jawi
kyai juru ngandika mring èstrinira

Nikèn wus sira muliha
banjurêna prentah mami
mêngko sabakdaning ngisa
ki tamu ajakkên bukti
lèngsèr Nyi Pujastuti
Têngara turana gupuh
putraku Mas Cêbolang
yya kadangon anèng jawi
Mad Têngara mundur praptèng paregolan

nulya ingirit mangarsa
santri catur tansèng wingking
praptèng plataran pinapag
mring ki juru gya kinanthi
sarwi nêmbrama manis
padha bêcik sira bagus
lami sun ngarsa-arsa
kowe mau saka ngêndi
kang liningan umatur pangèstu tuwan

muhung saking pamondhokan
bêbasan kapasang yogi
wus lami ulun yun sowan
pun adhi wau sung uning
badhe sowan mariki
mila ulun lajêng klayu
nêngêna pinanggihan
nèng panti kilèn pandhapi
dhapur kampung wetan ngilèn ing emperan

kori têngah trus pêngkêran
patamanan kilèn panti
têngah sinungan balumbang
ingingonan wadêr abrit
lêlarèn angubêngi
sinung sidhatan mangidul
mring balumbanging langgar

binatura sela putih
toya wêning gagêng mirut ngering nganan

sri kawuryan piniyarsa
sauran  ling pêksi
kang samya anèng sêngkêran
kadi su  ge maring
ingkang anêmbe prapti
brêkutut aduduk layu
dêrkuku putêr pêthak
blastêr dara gondhok pèrsi
nori atat miwah pêksi cèh-ocehan

lir mamèrkên swaranira
sru sakeca piniyarsi
wus tata dènira lênggah
sunggata lumajwèng ngarsi
pasêsan gantèn wangi
patehan pangiringipun
dhaharan rarêmikan
ki juru angancarani
jêbèng kono saanane rinahaban

andhêku kang sinung sabda
pasunggatan dèn tanggapi
minum wedang myang dhaharan
sinêlanan gantèn wangi
Ki Amat matur aris
gatosipun sowan ulun
badhe ngadêgkên griya
nyuwun tanggal wulan ari
nuwun benjing punapa prayoganira

ki juru mèsêm ngandika
upama aja barêngi
lan gawene bakyunira
sasi Bêsar kang prayogi
ta besuk bae kaki
Rabingulakir sitangsu
yèn wis cêdhak kewala
sira ngelingêna mami
Ki Têngara andhêku matur sandika

ngandika malih Ki Wisma
marang ing tamunirèki
ing karane kabênêran
sisan ulun asung uning
Bêsar ing ngarêp iki
manira yun amêmantu
ngomah-omahke anak
wadon ran Rara Mustari
dhaup lawan Gus Samsu atmajanira

Ki Ngabèi Mangunarja
kadêmangan ing Pangasih
lamun sira durung linggar
êndak purih angawruhi
Cêbolang matur aris
sêndika langkung panuju
mênggah têmpuking karya
wontên ing dintên punapi
ki juru  sauwise bêdhol tumbak

ing tanggal kaping patbêlas
Jumungah Pon amarêngi
pêcak sawêlas ningkahnya
sorene bakda maribi
pangantèn banjur panggih
mung calimèn basanipun
marma rinira Amad
gone rêp ngadêgkên panti
dak kon mundur dadi tan bêbèncèng karya

hèh Ragaduta dandana
unjukna lapuran iki
jujugna regol kewala
katur Nyi Gung ingkang tampi
sêrat wus dèn tampani
Ragaduta nulya mundur
Cêbolang bêbêg ing tyas
nanging ayun matur ajrih
jroning migu gagas badhe aturira

rêraosan lan Ki Amat
ngadêgipun wisma adhi
punapi mawi pilihan
tan prayogi jangji sasi
Ki Amat amangsuli
makatên saèstunipun
nanging kula tan wikan
kajawi matur kiyai
uwa juru supados têranging nala

uwa punika pun kakang
atêtanya dhatêng mami
masalah ngadêgkên griya
paran katêrangannèki
ki juru ngandika ris
adêging omah puniku
lawan tibaning pangkat
pan padha etanganèki
mula lamun jêng sultan ayun misudha

sadurunge kalaksanan
dhawuh maring mami dhingin
mundhut palapuran ingwang
dina sasi kang prayogi
lan lamun amarêngi
kagungan putra sang mulku
miyose atmajendra
uga ulun angaturi
papetangan atanapi papèngêtan

kalamun ana grahana
kalawan teja kaèksi
lintang kumukus brah ing rat
tibane laetulkadri
ulun banjur ngaturi
katrangan sarat tinutup
akanthi palapuran
karsa amisudhèng wrêsni
piyarsakna kang bêcik lawan kang ala

iki lah mapan pratingkah
ngadêg-adêgakên nênggih
sabarang kang dèn adêgna
bupati utawa mantri
miwah ta saliyaning
kaya ngadêgakên iku
ing wisma sapadhanya
miliha sasi kang bêcik
ingkang ala wajib sira singgahana

kalamun sasi Mukaram
ala watêke tan bêcik
mapan manggung kasusahan
gêringan payah tanpolih
ing têtômba tumuli
yèn ana durbaya tulus
yèn na pêpadon kalah
amung ngadêgkên narpati
ingkang bêcik liyane iku pan ala

yèn ing sasi Sapar ala
singgahana ora bêcik
tan wurung lara kasandhang
nanging tan tumêkèng pati
yèn nênandura bêcik
iya ing wiwitanipun
têngahan lan wêkasan
wurung lire nora dadi
tombok donya sirna ora abarêkat

ing Rabingulawal ala
agêringan watêknèki
miwah ta kapatèn garwa
yèn nênandur nora dadi
lan alanipun malih
kêrêp kadhêndhèng Hyang Agung
Rabingulakir wulan
pilihên iku kang bêcik
ing sabarang iku kang ingadêgêna

mapan wahyuning kapenak
sabarang prentahe dadi
barang karêpe katêkan
yèn pêpadon mênang ugi
ing sakarsanirèki
yèn nênandur yêkti tulus
lan nora na kandhêgnya
têkan êmas lawan picis
kang supangat jêng nabi nayakaning rat

lan sapolahe rinêksa
dening Hyang Kang Maha Suksci
de sasi Jumadiawal
ala pan agung prihatin
pêtêngan atèn nênggih
punika wêwatêkipun
yèn apêpadon kalah
anênandur nonora dadi
kinirangan rijêki dening Pangeran

Jumadilakir kang wulan
singgahana nora bêcik
akèh rijêki kang prapta
nora nganti dipun bukti
pan agung dèn malingi
kasayaban angguripun
lawan kêrêp kadhêndha
sathithik sukaning ati
apan kêrêp kasusahaning kang manah

ing sasi Rêjêp pan ala
arang sukaning kang ati
mapan akèh susahira
tininggal maring ing siwi
nênandur nora dadi
bawur angên-angênipun
tan antuk kang sapangat
jêng nabi duta sinêlir
yèn ing sasi Saban puniku utama

sabarang kang dèn adêgna
punika pan luwih bêcik
akèh rijêki kang prapta
tur sami kalal binukti
kèdhêp parentahnèki
akèh wong kang apitutur
tur padha wèh mapangat
sabarang karêpe dadi
apan antuk kang sapangat Rasullolah

salalahu huwasalam
wulan Ramêlan tan bêcik
tansah kangelan kang manah
ing lair tumêkèng batin
manggung kinirangan ugi
marang wong kang gêthing iku
akèh wong ingkang ewa
anênandur nora dadi
prayogane padha sira sigahana

yèn ana ing sasi Sawal
tur bangêt gone tan bêcik
ambarêngi prihatinan
akèh kang wong angewani
wong angalani malih
akêrêp kêtaton iku
tan kèdhêp parentahnya
anênandur nora dadi
pan ing wulan Dulkangidah watêkira

sabarang kang dèn adêgna
pan asae watêknèki
apan magung kinasihan
mring sadulur sanak rabi
myang sapêpadhanèki
atanapi mring wong sêpuh
anênandur tan prayoga
mung sêdhêng petangannèki
pan ing wulan Dulkijah wêwatêkira

akèh rijêkine prapta
êmas atanapi picis
saisining wismanira
tumêkèng laladannèki
tuwin printahan sami
sadaya yêm manahipun
angsal ingkang supangat
Jêng Nabi Rasullolahi
salalahu wangalaihi wasalam

tamat gantya palairan
ngetung sing nêptuning ari
winor nêptuning pasaran
duk rikalanira lair
kayêktènira ugi
mapan akèh cocogipun
nadyan ta sulayaa
mung sathithik kèh nocogi
pinurwasing nêptuning dina pasaran

kalamun kapanggih astha
lairira jabang bayi
bambang pring panas baranan
watake pan rada drêngki
kurang marma kang ati
akèh wong kang dèn barangus
rêmên padu wong ika
yèn nêpsu sok bilaèni
wus kayaktèn samangkono watêkira

kalamun kapanggih sanga
lairira jabang bayi
watakira baranjalan
omah-omah asring ngalih
sabanira atêbih
namung ngungsèkakên gunung
kalamun duwe japa
watakira nora mandi
nora wangwang wong agawe karusakan

lamun kapanggih sadasa
lairira jabang bayi
anêdha watêk sêmbada
yèn winuruk anitèni
jêro nêpsune yêkti
abaut bisa mardhukun
tan rêmên tinakonan
juwèh-juwèh wong puniki
sumèh ulat trêsna maring kadangira

lamun kapanggih sawêlas
lairira jabang bayi
lamun barès tur prasaja
wani ngambah ing wêwangi
kêndêl wani ngêmasi
rêmên wèwèh wong puniku
loma maring sasama
alane yèn nandhang miskin
sok calimut jupuk duwèketatôngga

kalamun kapanggih rolas
lairira jabang bayi
kurang narima ing titah
akèh pêparahirèki
kasmaran mring pangasih
èstri atanapi jalu
gampang ngupaya pangan
watakira kurang manis
omah-omah wong ika asring kelangan

lamun kapanggih têlulas
lairira jaba bayi
rênyah pamicaranira
gungane kapati-pati
nanging atine bêcik
rukun runtut mring sadulur
tan darbèni suwala
bêtah mêlèk tinggal bukti
yèn nyudagar watêke tabêri dagang

lamun kapanggih patbêlas
lairira jabang bayi
ing têmbe rare punika
sabarang karya pan bangkit
sakêdhap yèn tanduk bukti
agangsar lamun winuruk
tuhu sinungsung janma
cacatira nora sugih
lêmbah manah wong ika rada sungkanan

lamun kapanggih limalas
lairira jabang bayi
karahjan rare punika
bisa mrentah mring sujanmi
kêras ladak ing ati
cukup mring pabuktinipun
nora kurang pamboga
kathah mitranira asih
mung cacade asring padu maring krama

lamun kapanggih nêm bêlas
lairira jabang bayi
sèdhêp maring silakrama
angrêsêpkên lamun angling
sugih asura sêkti
juwèh padone wong iku
sabarang kang cinipta
nora luput pasthi dadi
lamun bukti nora kêna pinalangan

lamun kapanggih pitulas
lairira jabang bayi
mênêng cêguk watêkira
yèn mêrgawe sok niwasi
glêgas-glêgês yèn angling
yèn duwe karêp sok wurung
asring sinungsung janma
kêrêp dèn paeka janmi
yèn kapadhan cipta lakung sukanira

lamun kapanggih wolulas
lairira jabang bayi
kaduk wani kurang duga
kumalungkung sok panastin
biyas ulatirèki
yèn dinulu wong puniku
padonira sêmbranan
sumakehan lamun sugih
yèn tukaran dèn antêp tumuli ngalah

titi petunge plairan
mungguh sasi ingkang bêcik
kaanggo adêg-adêgan
wusing pakantuk kang sasi
kudu angetung maning
kang prayoga dinanipun
utawi nyingkirana
taliwangke sampar mayit
bangas sangar kalane wuku kang ngandhap

dhêndha kukudan dhungkulan
uga kudu disingkiri
Cêbolang aris turira
langkung lêganing tyas mami
nahên ta wanci mahrib
bêdhug ing lagar tinabuh
santri lit kathah prapta
samya ngaji salawati
alêlagon tunggul miwah pacul gowa

Ki Wisma aris ngandika
prayoga wêtu kariyin
tanggap ingkang sinung sabda
samya ngambil toyastuti
sawuse praptèng masjid
kang maca salawat suwuk
Nurwitri nulya adan
swara bantas alit mêthit
amung kurang sakêdhik wilêtanira

suwuking adan gya sunat
sawuse sunat mahribi
Ki Nurwitri nulya kamat
kèndêl kamat prêlu mahrib
ki juru angimami
têkèng bakda ngingsanipun
sampat kang pêpujian
sunatira amêpêki
bakda sunat kyai juru angandika

jêbèng ayo maring wisma
ibunta sadhiya bukti
tumurun saking ing lagar
Cêbolang Amad nèng wingking
sapraptanirèng panti
Pujastuti lon umatur
dhahar sampun samêkta
ki juru angancarani
payo jêbèng padha mangan saananya

ibune sira milua
mangan dimèn aja ganjil
kang sinung ling wus mangarsa
saha matur mangênjali
dasihe nyuwun uning
lah sintên tamu puniku
iku ran Mas Cêbolang
asli ing Cilacap nagri
atmajane Janggan Naradi kang wusman

wis lawas nèng Ngèksigônda
mondhok ing wismanirèki
pulunan Tamat Têngara
ingaku sudara wèdi
papat bature santri
pinarêng ing wêtunipun
slawase kapondhokan
rêjêkine têka mintir
wus dilalah malah yun ngadêgkên griya

Pujastuti angandika
sokur sokur sira kaki
muga-muga lêstarèkna
andhêku kang sinung angling
kulup kang anyar kèksi
sanadyan nêmbe katêmu
rasaning atiningwang
tan beda lan rinirèki
kaya uwus kulina luwih sawarsa

Mas Cêbolang aturira
kalangkung nuwun kapundhi
sapintên-pintên nugraha
kang dhumawuh jasat mami
karêngkuh kadi siwi
mênggah sotyaning tyas ulun
kadya rêna priyawak
sampun kirang pangaksami
rèh tyas mônca èstu kirang silakrama

anutuk dènira nadhah
sadaya wus samya wanting
ambêng nulya cinarikan
linorokkên maring jawi
ki juru ngandika mring
garwa hèh ibune si ndhuk
sesuk Nyi Padmasastra
lawan Nyai Sundhamundhing
aturana mrene jakên parêmbugan

Pujastuti tur sandika
bibar wangsul maring jawi
santri papat lagya nadhah
Ki Wisma ngling ayya isin
banjurna gonmu bukti
kang liningan matur nuwun
mangsuli pinarakan
wusing dhahar buwang amis
nulya sami êsês atanapi mucang

alon matur Mas Cêbolang
paran katêrangannèki
takbirane kang grahana
surya atanapi sasi
mênggah ngalamatnèki
sanès atanapi jumbuh
myang ngalamate teja
lintang kumurut utawi
punang lindhu ulun suwun sasêrêpan

kyai ju  saba
grahanasurya myang sasi
iku ngalamate padha
mangkana urutirèki
yèn grahana marêngi
Mukaram ing wulanipun
ngalamate akathah
ing pitênah lan bilai
wong kang sugih-sugih samya karusakan

wong kang miskin samya saras
yèn Sapar ika marêngi

yèn grahana ing sasi

Rabingulawal kang nuju
ngalamate pailan
lan akathah kang ngêmasi
miwah kathah udan angin masanira

lamun anuju grahana
ing wulan Rabingulakir
ngalamat wong sugih samya
akathah kang ngalih-alih
ingkang miskin-miskin
akathah kalalènipun
lamun ana grahana
Jumadiawal kang sasi
lamat kathah kilat udan lawan gêlap

lamun anuju grahana
ing wulan Jumadiakir
lamun tulus wong sêsawah
tanduran padha andadi
woh-wohan murah sami
kalamun grahana nuju
nênggih ing wulan Rajab
akèh wong luwe bilai
akèh udan angin akèh wong palastra

yèn grahana wulan Saban
ngalamat manungsa sami
akèh karya kabêcikan
lan brêkat mupangat sami
sokur akèh kang muji
ing Hyang kang amaha luhur
lamun ana grahana
wulan Ramêlan marêngi
ngalamate pailan akèh wong rusak

lamun ing malêm Jumungah
ngalamat akèh bilai
asangêt gêgêmpuran
akathah wong sami lalis
yèn grahana ing sasi
Sawal pan ngalamatipun
akathah wong kang lara
lawan akathah prihatin
yèn grahana nuju wulan Dulkangidah

lamat sangêt kang maruta
bayubadra angin-angin
angrêbahakên kêkayyan
yèn grahana amarêngi
Dulkidah wulannèki
ngalamat akèh wong iku
sami asuka-suka
lan wong pêpakeyan sami
lan wong  ji samya ing dêdalan

lamun anuju grahana
ing wulan Dulkijah nênggih
lajêng ing wulan Mukaram
ing sajroning kalih sasi
ngalamat badhe ari
kiyamat ing mangsanipun
karsanira Hyang Suksma
akarya ilapat jawi
dèn waspada tibaning dudu lan iya

gantya ngalamate teja
lamun ana teja kèksi
ing wetan bênêr pratôndha
tulus panjênêngan aji
suka sakèhing janmi
tulus kang sarwa tinandur
pan murah sandhang pangan
dene yèn teja kaèksi
ngidul wetan pratôndha pêrang gêmpuran

lan wontên pakaryan awrat
malih yèn teja kaèksi
ing kidul bênêr pratôndha
larang bêras lawan pari
lawan akèh wong drêngki
kathah wong kang sami lampus
yèn teja katingalan
kidul kulon mratandhani
para mantri prasamya akèh sungkawa

lan wong cilik padha rusak
kêbo sapi padha mati
lan rêgane mundhak larang
lamun ana teja kèksi
kulon bênêr tan bêcik
pra pandhita para ratu
lamun wong ahlul lampah
myang wong ingkang tèki-tèki
sadayèki samya katêkèng sungkawa

teja lor kulon ngalamat
kèh wong mati saka gêring
wong gêdhe tataning rusak
teja lor bênêr winarni
wong cilik padha sêdhih
wong agung tan ana atut
nanging bras pari murah
murah kêbo murah sapi
wêkasane larang sandhang lawan pangan

teja lor wetan ngalamat
ratu katêkan prihatin
para mantri akèh rusak
wong cilik ngingu kèh ngalih
saking wismanya sêdhih
dening  ura-uru
kêbo sapi kèh pêjah
larang udan mung dèn eling
kautaman kumambang bêkti mring Allah

iki jêbèng sasmitanira Hyang Widhi
sakèhe kang umat
para ratu lan bupati
kang miyarsa ngestokêna

apan lintang kumukus panêngrannèki
lamun ana lintang
kumukus lor wetan nênggih
iku ngalamate ala

ana ratu aninggal para bupati
lawan ana karya
aramèn tan bêbayani
ning kèh desa padha rusak

lamun lintang kumukus lor kulon nênggih
ngalamate ala
ana ratu rêbut singgih
lan malih yèn ana lintang

kulon bênêr lintang kumukus mèngêti
ana madêg raja
bupati agung ngurmati
lan wong cilik akèh suka

kidul kulon kawuryan ngalamatnèki
ana ratu seda
para bupati prihatin
samya karya kabêcikan

akèh udan nanging murah bêras pari
wowohan dadya
amung kêbo lawan sapi
kèh pêjah walahu aklam

lamun mijil kidul wetan martandhani
ana ratu padha
panjênêngan têkèng jangji
lan malih yèn ana litang

kumukus yèn mijil wetan bênêr nênggih
ngalamate ala
sang ratu sungkawèng galih
lan para bupati padha

kaewuhan desa risak kèh pagêring
lawan akèh udan
nanging murah bêras pari
wus titi walahu akam

amarna rèh dalajading ingkang bumi
karsaning Hyng Suksma
gonjingira ingkang siti
tan lyan saking kodrattolah

sagung ingkang manusa satanah Jawi
ebahing bantala
ingaran lindhu puniki
môngka dumadya pratôndha

lamun lindhu wulan Mukaram marêngi
wêtu subuh nglamat
arsa prang ing tanah Jawi
yèn lindhu ing wêktu luka

jroning Sura murah sandhang lan rijêki
yèn têngange nglamat
barkatan rahmat dhatêngi
yèn wêktu luhur ngalamat

yêkti arsa angalih ênggon sawiji
yèn ing wêktu ngasar
ana prang ngalamatnèki
yèn wêktu marib ngalamat

kathah janma ingkang anêmahi lalis
lamun wêktu ngisa
saisining bumi sami
olèh rahmating Pangeran

gantya lindhu ing wulan Sapar marêngi
wêktu subuh nglamat
ana pakaryan puniki
goning ratu niti desa

iya iku olèh bumi kang sawiji
yèn ing wêktu luka
ana pêrang nglamatnèki
yèn têngange ana pitnah

lamun wêktu luhur ngalamatirèki
sri nata sawadya
katêkanan nora bêcik
yèn wêktu ngasar ngalamat

samya asih sinisihan sakèh janmi
wêktu marib nglamat
akèh alih-alihan panti
kalamun ing wêktu ngisa

ngalamate bilai agêng dhatêngi
dèn padha prayitna
anadene sarapnèki
anganggoa sinjang pêthak

kang amulus kalawan ingkang asuksci
myang kita ngucapa
kang bênêr santosèng ati
yya ngucap kang tanpa karya

yèn maujut ing Hyang kang maha luwih
ayya sok ngucapa
mangan nginum ngati-ati
sabarang kang sarwa kalal

apadene padha sidêkaha sami
sakuwasanira
sêga wuduk iwak pitik
nanging ingkang wulu tulak

ujubira anulak sakèh bilai
myang sakèh bêbaya
apan kunut donganèki
poma sami ngestokêna

gantya wulan Rabingulawal marêngi
waktu subuh nglamat
apailan ponang nagri
kalamun ing waktu luka

ngalamate ana nugrahaning Widhi
yè waktu luhur pan
nglamat ayun ana rêsi
prapta padesan myang praja

waktu ngasar nglamate bocah kang lalis
waktu mahrib lawan
waktu ngisa nglamatnèki
nora nana kara-kara

gantya wulan Rabinguakir marêngi
waktu subuh nglamat
pailan alarang bukti
lamun nuju wêktu luka

ngalamate murah bêras lawan pari
waktu luhur nglamat
datan ana kawis-kawis
waktu ngasar ana pêrang

lamun waktu marib ngalamatirèki
sakèh bumi desa
antuk rahmate Hyang Widhi
yèn waktu ngisa raharja

gantya wulan Jumadiawal marêngi
waktu subuh nglamat
akèh prang de yèn marêngi
waktu ngluka nglamatira

sarta tulus kang tinandur bumi-bumi
waktu luhur nglamat
olèh ramating Hyang Widhi
lamun wêktu ngasar ala

ngalamate bilai gêng adhatêngi
kèh patyan-pinatyan
kalamun ing waktu mahrip
ngalamat sangêt sangsaya

yèn ing wêktu ngisa ngalamatirèki
dahat tan prayoga
dèn sami prayitnèng wèsthi
yoga padha sidhêkaha

bubur warna iya ing sakadarnèki
dene donganira
pinôngka lawan basuki
prayoga kaèstokêna

gantya wulan Jumadiakir marêngi
wêktu subuh nglamat
kèh wong suka sukèng ati
kalamun ing wêktu luka

nglamat kèh wong karya pakaryan basuki
wêktu luhur nglamat
akèh nugraha kang prapti
kalamun ing wêktu ngasar

ngalamate akèh wowohan kang dadi
waktu marib nglamat
kèh punapèk lan sayukti
kalamun ing waktu ngisa

ngalamate kèh pêrang sidikaha nuli
sêga bêras abang
iwak pitik wulu kuning
donga slamêt wirangrongan

wulan Rêjêb kang gumanti
kalamun ing waktu suboh
nglamat tan prayoga awonipun
winêdhar tan kenging
mung kandhêg nglamat ala
kalamun ing waktu luka

ngalamat asat kang tasik
wêktu luhur nglamat awon
satrunira arsa akarya dur
ngira-ira ati
kalamun waktu ngasar
ngalamate sarwa murah

kalamun ing waktu marib
nglamat kèh wong angalih gon
yèn ing waktu ngisa nglamatipun
kèh wong sukèng galih
tan ana sinangsaya
ngena-ngene suka rêna

gantya wulan Ruwah wanci
wêktu subuh nglamat awon
akèh huhu nèng Paing karyèku
pangira tan bêcik
kalamun waktu luka
ngalamate luwih ala

ana bêbênduning Widhi
wêktu luhur uga awon
akèh bumi rusak sidkahipun
sêga bras ayam brit
dene dongane barak
iku padha kaêsokna

gantya wulan Siyam wanci
waktu subuh nglamat awon
akèh bumi rusak yèn ing wêktu
luka nglamatnèki
pan ana papêrangan
yèn waktu luhur myang ngasar

ngalamate awon sami
wêktu marib uga awon
lawan wêktu ngisa nglamatipun
pan patin-pinatin
mung wong agung kewala
wong cilik akatut uga

padha sidhêkaha nuli
mung bubur dhawêt kemawon
dene donganira donga rasuk
tan pêgat mamuji
ayya na kara-kara
wong agung lulus têntrêma

gantya wulan Sawal wanci
wêktu subuh winiraos
nglamat ana satru yèn ing waktu
luka nglamatnèki
ana lara mawarna
myang akèh janma palastra

yèn wêktu luhur marêngi
ngalamate ana katong
ingkang puput yuswa ngasar waktu
ngalamatirèki
akèh bumi kang rusak
yèn wêktu mahrib ngalamat

kèh wong suka sukèng galih
waktu ngisa nglamat awon
parêg ana aprang ingkang agung
sidêkaha sami
bubur kang warna-warna
dongane êmas kumambang

gantya Dulkangidah sasi
lamun nuju waktu suboh
nglamat kèh wowohan padha nuju
uwohe andadi
kalamun wêktu luka
nglamat ana blai prapta

yèn wêktu luhur marêngi
nglamat udan kêras rawoh
lamun waktu ngasar nglamatipun
ingkang bêcik-bêcik
tan ana paran-paran
yèn wêktu mahrib ngalamat

kèh wong suka-suka nganti
wêktu ngisa nglamat awon
akèh wong kang rusuh sitkahipun
sêga liwêt nênggih
sabarang iwak kêna
donga salawat kewala

wulan Bêsar amukasi
ngalamate pan palindhon
lamun wêktu subuh nglamatipun
akèh sato sami
ingkang agalak-galak
kalamun ing wêktu luka

ana pêrang nglamatnèki
kalamun ing wêktu luhor
nglamat kèh lêlara ngasli wêktu
pan ngalamatnèki
kèh satoingkang pêjah
wêktu mahrib kang ngalamat

akèh janma ingkang prapti
padha kaluwèn kalêson
lamun waktu ngisa nglamatipun
larang pangan yêkti
sêdhêkah sêkul abang
kalawan sêkul kang pêthak

warna papat iwak pitik
dèn olaha kang miraos
irêng abang tulak lawan pingul
kubur donganèki
bab palindhon wus tamat
jêbèng kabèh kang kawêdhar

iku ujaring kang tulis
piridan kang wus kalakon
iki uwis wayah lingsir dalu
prayogane sami
angaso benjing enjang
karone padha paliha

kang liningan mundur sami
ing dalu tan winiraos
nahan enjangira sami wangsul
ki juru myang rabi
lagya manggihi jagal
Nyi Cundhamundhing juragan

Mas Cêbolang wus ngarsi
Ki Amat jèjèrnya lunggoh
Pujastuti lingnya mila bakyu
dika kula turi
pinarak mring wismèngwang
yèn pinarêng dening Allah

benjing wulan ngajêng niki
kula badhe ewoh-ewoh
nglakèkakên anak nanging amung
climèn datan mawi
sêgah undang-undang
tamune mung para kadang

bakyu dhanganing panggalih
dados pangagênging pawon
mênggah babing ulam ecanipun
amidhe utawi
amêragat piyambak
kula amanut kewala

Nyi Cundhamudhing turnya ris
prayoga mragat kemawon
babaring ulam bilih ulun
ingkang anênggani
saèstu sagêt wijang
sanès-sanèsing kang ulam

Nyi Pujas ling kadipundi
kula èstu dèrèng wêroh
naming ingkang ulam manggènipun
bakyu yèn marêngi
mugi kapratelakna
dhandhang sranduning maesa

Nyai Mundhing aturira ariswijangipun sranduning maesa
gangsal perangan cacahe
sirah sasampunipun
pisah lawan jangganirèki
punika sagolongan
krongkongan dwinipun
jêroan katiganira
suku kalih ing ngajêng sakawannèki
suku wingking gangsalnya

mapan sirah sasampunirèki
pisah lawan jangganing maesa
nami tuwin panggonane
cucal sirah puniku
kang ngêmuli sirahirèki
kuping sangandhap singat
klambêt sirah muhung
kang ngêmuli pipinira
bongos lambe ingkang nginggil manggèn jawi
gobok poking talingan

kang katingal ing kanan myang kering
cupêr poking kuping nglêbêt gènnya
sluhan bêdhahan mripate
koncèr gobog puniku
wontên cêngêl ing kanan kering
kalambêt gulu apan
kêmul daging gulu
lambe gôngsa lambe apan
lambe iring-iringan cêlak bam mringis
kasangan manggènira

ingkang nglêbêt ingkang poking kuping
kadhalan jamang lawan sabrangan
samya nèng cêngêl êgone
wayang ototing gulu
ingkang nginggil jamang manggèning
cêngêl wingkinging singat
pipi kalihipun
mripat kalih ngandhap singat
gajih mripat buntêling cêbing kang manik
kadhalan manggènira

sangandhaping pipi nganan kering
tangkêp pinggir pipi nglêbêt gènnya
asinan ngandhap pipine
tigasan pan ing gulu
lambe gôngsa nglêbêt utawi
cêthak agêng punika
tumèmplèk ing balung
otot adaini gènnya
sirah gulu dumugi adanirèki
dene kang balung mripat

ingkang tinancêpan mripat kalih
balung uwang-uwang ingkang ngandhap
dumugi janggut watêse
untupan kathahipun
tamtu tigang dasa nêm iji
lidhah cangkêm gènira
pok lidhah puniku
anèng ing têlak manggènnya
sanggar apan sambunganing lidhahnèki
kalihan gunungira

sêntil balung têlak ingkang nginggil
asinan kang cakêt sêntil gènnya
gunung anèng ing têlake
utak salêbêtipun
balung pathak warninya putih
sorogan pan ing jôngga
janur otot irung
balung janur balung grana
balung pasung ing irung manggènirèki
cêthak alit punika

pan ing gusi nglêbêt êgènnèki
congor lambe nginggil lêbêt gènnya
bungur tumèmplèk bungure
pathak sanginggil bathuk
curi balung kang dèn tancêpi
sungu kalih punika
klampit curi muhung
kang ngêmuli curinira
sungu ingkang nèng sirah kanan myang kering
tamat pêcahing sirah

pêperangan kalih kang winarni
garonggongan wusing kinêletan
sarta kasampiran rêke
cucal ingkang rumuhun
angêmuli jamaning Mundhing
wulu tumancêp cucal
thethelan puniku
kang tumèmplèk wontên cucal
balung topèng pisahe sirah lan janggi
êlêt-êlêt punika

ingkang jajar lan gêgunungnèki
daging êlêt cêlak gunung gènnya
punuk pok gulu ngajênge
jêjalak êgènipun
cènggèr ngandhap punuk gènnèki
loloh kiwa têngênnya
punuk êgènipun
gigir loloh kering kanan
ingkang punuk balung kolèk saking wingking
ing punuk myang jalakan

kamit dhadha ingkang angêmuli
daging dhadha koncèr êgènira
kiwa têngên ing dhadhane
balung palang gyanipun
satêngahing balung dhadhèki
sandhung lamur gyanira
pucuking bêbalung
wêkasan iga ing cêkak
balung tutup dhadha pok balung dhadhèki
klambi ngêmuli dhadha

de sayadan tangkar kang ngêmuli
lêmpèng kanan kering gènira
balung tangkar ing pucuke
iga lêmpèng gènipun
tangkar ingkang tumèmplèk maring
balung tangkar gènira
lêmusir puniku
gigir têngah ula-ula
têkèng cêthik yam-ayam ngandhap lêmusir
kêlèt balung ula-ula

dhali mapan sirahe lêmusir
ingkang cêlak bêbuntuk gyanira
tlêcêr nèmplèk lêmungsire
nèng kiwa têngênipun
dene kèpèt ingkang lêmungsir
pan sesetaning iga
kèpèt iku mau
tumèmplèk wontên ing iga
de igok-igokaning gagènirèki
wontên pucuking iga

pan sayadan ingkang angêmuli
iganira ing kering myang kanan
balung kropyak taulane
de olor isinipun
balung kropyak kasêbut ngarsi
balung iga gih iga
sayadan kropyak mung
lêbêt sambungan la-ula
de pal wayang yeka ta manggènirèki
ing sawingkinging têpak

ingkang ngarsa dumugi ing gigir
ulur lêbêt anèng ula-ula
kang nglêbêt neplok balunge
gèmbèl daging binungkus
ing sayadan lêmpèngirèki
ginjêl ing garonggongan
nging palwa lan katut
jambal ing lêmpèng gènira
plang godhong ing lêmpèng radi ngandhap kêdhik
de balung plang godhongan

katutaning iga wujutnèki
balung dhêngkul ula-ula ingkang
gigir têkèng jalakane
olor isining dhêngkul
de sayadan dhêngkul puniki
sambungan tulang jalak
têkèng gigir wau
cêthik bundêr cêthik nyata
dene cêthik panjang cêthik blèntrèn yêkti
tutup cêthik punika

papungkas ingkang cêthik wiking
kawêt ing sangandhap silit gènnya
kêcèr pêdhotan sampile
pakêm buthung gènipun
balung pakêm bêbalungnèki
buthung kasêbut ngarsa
olor isinipun
ing balung pakêm punika
dene cupu bên-abêne balung sampil
kang wingking kalih pisan

cucal buntut pok dumugi pêthit
daging buntut ing buntut gènira
cicir balung ing buntute
isi olor jronipun
dene ulur gantung gènnèki
tumèmplèk rongkong apan
wujud daging alus
kulung tumèmplèk ing tulang
ula-ula ing nglêbêt ênggènirèki
de balung kulung apan

ula-ula ing nglêbêt lêrês ing
jêjalakan olor isinira
inggih balung kêkulunge
dene ulure rambut
tumèmplèk ing cêthik gènnèki
sayadan kêmulira
ula-ulanipun
ing nglêbêt awit jêjalak
têkèng silit têlas pangundhuhirèki
saranduning gonggrongan

perangan tri ing mangkya winarni
pangundhuhe ingkang jajêrohan
wusing gonggrongan binêdhèl
tuntut ingkang rumuhun
pungkas saking
ing lidhahing maesa
de ala puniku
angêmuli tutuk cêthak
lawan gunung de gunung pok ilat ugi
tuntut kasêbut ngarsa

kêbuk limpa jajar tuntut sami
ati agêng sawingkinging klamar
dene ati pangasihe
wijiling manah wau
ati tanggal sami pangasih
lamak ati gantilan
ning manah puniku
rêmpêlu tumèmplèk manah
sumbang ingkang kadi kalong ingkang warnèki
wontên gantilan manah

gajih sumbang wontên gantilaning
ingkang sumbang kalawan ing manah
klamar ngêlêti isone
kalayan babat nurut
pungkasaning iganirèki
iso warni sêsanga
srêgan thithèt buntu
bêngkoyok lamak êpang
tangsi bobol manggèn ngrompol sawingkinging
kalamar ngajêng babat

dene babat wêwolu kang warni
galêng pudhak gunting lêngkong gawan
tawon lunyu myang sumpinge
badhudhug ngandhapipun
iso ingkang kasêbut ngarsi
tlethong ing nglêbêt badan
sayadan puniku
ingkang angêmuli babat
de thethelan kang tumèmplèk gantilaning
babat kasêbut ngarsa

impês ing puyuhan ênggènnèki
pajalêran kawadonan gènnya
sami nèng ngajêng wiwite
konthol ingkang gumandhul
wontên kawêde isinèki
winastan paringsilan
klêpon ngajêngipun
impês yèku wadhah anak
kapur susu cucukipun mawi pênthil
tamat amung punika

paperangan sakawan winarni
pangundhuhe sampil ingkang ngarsa
kalih pisan datan pae
babon ngajêng rumuhun
panggenannya wontên pucuking
têpak ingkang jalakan
sangandhaping punuk
bêdhudhug lan babon jajar
sor jalakan tlucuk satêngahirèki
bêdhudhug babon ngarsa

êpang sirah ngandhap babon gèning
pênthul sangandhaping êpang sirah
kados gêgandhik warnine
gèthèng tlusuk puniku
pinggir babon ênggènirèki
kêriso babon gènnya
tunjung ngandhap dhuwung
kisi jangan ngandhapira
ingkang tunjang kisi tunjung jajarnèki
kalawan kisi jangan

dene dêlêg ing pundhak gènnèki
de lawan andêlêg gènnira
pundhak dumugi dhadhane
koncèr dêlêg puniku
ugi pundhak dhadha dumugi
buncit pigir sampil pan
dumugi ing kulung
agandhèng kalawan dhadha
dene ingkang winastan asinan buncit
ing gulu ngajêng pundhak

bang sêngkèlèkingdhadha kang ngarsi
ampih-ampih pundhak clak jalakan
dene sogok panggonane
krakêt tatêpak balung
pêlog soring sogog gènnèki
de punuk ngapit jalak
mangkya gandhèng punuk
pinggir punuk ngandhap
janggu ampih-ampih nèng ngandhapirèki
papunuk krakêt kula

kèpèt pêlok ing dhadha gènnèki
bencok saênggèning dhêngkul gènira
de balung suri pinggire
balung têpak puniku
balung pênthong têpakirèki
balung sikut punika
balung sampil ngayun
sanginggil dhêngkul prênahnya
sungsum apan sining balung sikut yêkti
otot campur punika

otot tracak têkèng dhêngkulnèki
otot gêgêr buntut têkèng jalak
otot gung kêncèt prênahe
otot gunting puniku
salêbêting campur gènnèki
sayadan lêrês ingkang
nlakêp garês balung
sayadan curi jro tracak
pan sayadan sapitan ingkang ngêmuli
calukuthikanira

de sapitan sangandhaping thingil
sirah cêcak ing cingklok pêrnahnya
ketelan manglèn têpine
tracak ngandhap puniku
cucal kikil ambuntêl kikil
balung garês punika
tracak têkèng dhêngkul
kisi sungsum lêbêtira
tracak apan ingkang angêmuli curi
de balung dalamakan

tinutupan ing taracaknèki
balung gathong ing tracak ngalela
de balung clakuthikane
têngah tracak gyanipun
isi sungsum de balung wajik
thingil tracak ing wuntat
sungu wajik dunung
pucuking wajik punika
balung thêngklik rorosan dhêngkul wus titi
sranduning suku ngarsa

pêperangan gangsal amungkasi
pangundhuhe sampil kalih wuntat
wus sah klayan grogongane
silap ingkang rumuhun
cêlak kawêt panggenannèki
pêndhul salêbêping silap

de asinan cêlak ing kawêt gènnèki
gitik sor babon gènnya

dene gèthèng sangandhap sagitik
gandhik sanginggiling kêncèt gènnya
kêpuh ngandhap gandhik gène
kisi daging puniku
sanginggiling kêncèt gènnèki
limas cêlak kalawan
buntut prênahipun
abêtan sangandhap limas
kumol ugi ngandhap limas ênggènnèki
pinggire kijing rannya

dene pudhak manggènipun nênggih
ne lêbêting lêmpèng kering kanan
klambit pudhak kêkêmule
sampil nglêbêt puniku
balung ulir balunge sampil
isi sungsum punika
daging kwalon muhung
daginge kikil ing wuntat
kikil wingking pêcahe sami ing ngarsi
tamat blabag maesa

