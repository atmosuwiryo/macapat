rika Sang Ludra Lumêkas
nuksmèng ring byat ardane Dyan Kumitir
tandya Sang Hyang Sewah gupuh
manuksma sirèng Radyan
Layang Seta ing panyipta kalihnya wus
tan èrèp makrodhaning lyan
nirbaya wikarèng jurit

umadêg suraning nala
wringut mangkrak arda galak mawêngis
sinamun manising wuwus
dyan kalih awêkasan
andhawahkên kang timbalan notèng ing rum
ing lampah kawula kakang
karsane Sang Prabu Dèwi

ngrêrangu ing lampah tuwan
yèn paduka tiwas madyaning jurit
manira kinèn angrêbut
layon labuh pralaya
lawan sinransraya nanggulang ing mungsuh
yèn paduka lananging prang
amocok kapala aji

amboyongi putri tawan
saha bala saha putra saha sih
ngirid kuswadya mabeluk
têluk kajodhi ing prang
sagung para raja kang dados mêmungsuh
kèdhêp sumewa srah pêjah
kerid ing paduka sami

ulun kinarsan ing nata
angêtêbi kundur padukèng margi
saha tur uningèng prabu
ing rèh ta sang narendra
pêrtôndha sih nêdha kêpraboning ratu
èstune tyas lokaning rat
ing kadibyan jayèng jurit

lamun ta lampah paduka
tanggêl karya datan kasbadèng puji
pujine sang natèng ing rum
kuciwa gêlaring prang
nanging nama ugi ing karya kêcakup
paduka tan linilanan
mantuk dhatêng Maospait

ngapadosa lampah ingkang
taman ing rèh tan bakal mutêr bumi
nanging ta kawula gupuh
kinèn atur uninga
sarta kang pratôndha anjayèng pupuh
pamrih Sang Prabu Wanodya
dadosa panglipur wingit

ing mangke sumôngga kakang
wawrat timbang karsane sang narpati
ing rèh lampah paduka wus
kawangwang ing kanyatan
nistha madya utama karsaning ratu
utamane kang kinarsan
lênggêg rahadyan tan angling

awusana rum kang sabda
langkung-langkung radyan karsaning gusti
atas sasmitaning luhur
kang dasih kadya wayang
pinurbèng rèh dhalang Suksma murbèng ulun
sumôngga gêndhaga rukma
kang isi murdaning aji

mojar Radyan Layang Seta
lêrês kakang mituhu ing karsa ji
Dyan Sôngka mèsêm ing kalbu
Ki Sêbdapalon ngucap
datan enak radyan puniku ing laku
nguni karsane sang nata
tan lyan murdane sang aji

kêdhik luwange ing tindak
ratu cidra owah ingkang prajangji
tan arsa gumingsir wuwus
lampahe kaluhuran
atêmahan beda ing ngarsa lan pungkur
gampil benjing yèn wus prapta
sinaosakên pribadi

nolèh Rahadyan Sêsôngka
sabdanya rum paman ywa salah kardi
barong punapa dyan muwus
marna karsaning nata
Nayagenggong matur sarya ngusapi luh
adate satriyanira
alumuh nganggur kêpati

Dyan Sôngka ngrawati tingal
mring pêrpatnya gêndhaga wus tinampin
mring radyan kalih magupuh
Layang Kumitir nabda
sang dyah kalih yogi rinuwunkên laku
tan sanès lan murdèng raja
pratandhane jayèng jurit

dyah kalih sarêng panjritnya
anungkêmi ing kakung sru kaswasih
radyan tyasnya lir kinanyut
wusana aris nabda
nahing anggèr gusti mituhua mring sun
rumiyina sira lampah
mring nagri ing Maospait

Radyan Layang Seta mujar
mituhua bok adhi marang laki
ing rèh kinarsan ing ratu
ywa sira salah cipta
aja watir ing kakungira sang bagus
sabdene sira prayoga
aja sumêlang ing ati

ni pawongan akaruna
radyan mantri tansah ngrawati liring
dangu sang dyah linalipur
kinèn lumiring radyan
Layang Seta Kumitir ing Majalangu
kinarsan mring Prabu Rara
dadya têrsandhèngsun jurit

kathah pangèngrèngnya radyan
sinung sabda amanis amranani
sang dyah aminggu tan tumut
saya sangêt karuna
patrêmira sang kalih tansah ingunus
Dyan Sôngka saya ngrês mulat
mring sang dyah kang sru kaswasih

tan pêgat pangririhing tyas
sabda sumèh kasuselaning èstri
anrês ing prana sabda rum
saya lilihing manah
sang dyah kalih ngetang kawêkasanipun
sumawitèng nataning dyah
sêsotya ing Maospait

Dyan Seta suwarèng bala
kang pininta lumiring ing sang dèwi
miwah gêndhaga rukma wus
dyah kalih tandya mentar
nanging patrêmira tan pêgat ingunus
datansah mônca udrasa
angusapi waspa mijil

nimban enya kawlasarsa
mèstutèng rèh ajrih mring radyan mantri
sirèng lampah lumêstantun
Ki Sêbda Genggong tansah
andrês mijil sadangunira punang luh
wantya sinêrêng ing radyan
tumungkul ajrih ing gusti

riwusnya bênggang saksana
sang dyah lawan prênahnya radyan mantri
wêtawis datan kadulu
anênggih sirèng papan
sira Radyan Seta Kumitir agupuh
ngabani wadya nyeluman
sumrêg prapta angêbyuki

radyan mantri kinêmbulan
dene wadyanira Seta Kumitir
Ki Sêbdapalon mangamuk
Ki Nayagenggong mêncak
kinarubut ing wadya karoban mungsuh
rêbah anulya binêsta
rika Sang Seta Kumitir

kadya buta amamôngsa
solahira dènnya ngabani dasih
madêg Dyan Sôngka ingêbyuk
sinosog ganjur atap
kadya panjang putra tinumbak malurud
datansah wayang-wayangan
ambêk sarosa dyan mantri

biring sinêndhal kinentas
kokih mancrah katiga tugêl kalih
singa binuntar muka nrus
tinêbah jaja pêcah
gègèr giras kang para prawira mawur
Seta Kumitir magalak
manrot manantêr manangkris

wantyamujar sang minantya
luwih bêcik sira rahadyan kalih
karya wisunaning laku
mêmurung arjèng tingkah
kaestrenan isine buwana kang wruh
rahayu sikaraning kang
samobah mosiking urip

Seta Kumitir maganas
nuduk sarya pamujarira bêngis
ywa akèh swara pamuwus
sira wong utang dosa
wirang cidra kanisthan tindak kang luput
iki pinanggya ing lampah
mêsthi sira têkèng pati

ambêk krura sang lir Parta
kalih radyan kêt pinggangnya pinusthi
binuwang kentas sumiyut
kumuntus tibèng lêmah
Sang Hyang Lodra Bayu Siwah wus mukswa wus
Bathara Gana tumandang
manjing mring Layang Kumitir

mangsah macangklèt pyuk kawal
putêr gantya kendra-makendra kokih
Kumitir kinentas asru
kentas tiba kabuncang
Hyang Bismara nuksma Sang Seta mangsah pyuk
sudira maglut kabuncang
tandang Hyang Sambu manitis

Kumitir mangsah magalak
wêntus dugang-dinugang dyan katinggil
Kumitir binuwang riwus
kumêtap tibèng lêmah
Citragatra citrane gya manuksmèng wus
mangsah sarêng sura makyat
sarêng managlut katangsil

Hyang Kala Yama Lumêkas
gya manuksma wus mangsah dyan mawêngis
hyang lir ditya wudhu pupuh
gora rèh sura panggah
wêngis mamuk nubruk Dyan Sôngka|mapangguh
cangklèt winaglut tan kongkal
ambêk sarosa sang kalih

radyan ingangkat binuncang
mrês budya pyuk sarambut nora osik
Seta dinugang sru kuntus
binuwang tiba têbah
Dyan Kumitir tinawang kinisar asru
binuwang tumibèng têbah
tandang Hyang Bayu mawêngis

Dyan Seta sudirèng mangkrak
bêk sarosa musthi kumlasawa glis
magutuk malumpat nubruk
sumawur sirèng jaja
gapruk cêngkah dêdêl-dinêdêl mapangguh
Seta katangsil kabuncang
krura myat gurda pinusthi

nabêt malêdug wrêksa crah
ngrasuk sirèng kêtampin wus katinggil
binuncang tiba makuntus
Hyang Maniksmaya tandang
nuksmèng riwus campuh Dyan Sôngka winaglut
kokih binuncang wus kentas
gêpah Hyang Kumara Murti

Tunggulmanik langlang jagad
nuksma gêpah mangsah Dyan Damarsasi
wêntus cangklèt dirèng pupuh
dêdêr-madêdêr panggah
môngga mangkyat kokih mangukih sru pangguh
sang kalih sudebya ing prang
byuh bayu prabawa prapti

mêndhung-mêndhung tara rimang
bagaspatra sumurêm kênyarnya gring
mangkara duta kumutug
parbata goyang-goyang
kuwung teja lêngkawa tanjak supênuh
rika sang kalih widigdya
kapênuhan kyating jurit

wiku darpa trus bramatya
tyaning sura kumutug mawêtyagni
prabawa kumbul sumundhul
dahana sirèng tawang
kalihira tan kawrat kurdhaning pamuk
samya amiyak wêrana
pamyating kang padha siji

Seta Sêsôngka macêngkah
Hyang Narada pagut lan Tunggulmanik
kendra maputêr managlut
Hyang Panji Nrada ginggang
gya kinisar ing tawang wuwusira sru
latah pamujarira Sang
Kaneka mring Sang Hyang Rêsi

Palibaya mitraningwang
salah gawe jawata mayang dasih
ing rèh sidaning tumuwuh
titising karsaning kang
Hyang Pratingkah kalawan solahing ulun
têmah amêmurung lampah
pêpêsthèning jawata di

babo pawong sanak ingwang
eman-eman sira kasêrêng runtik
iya ing wusananipun
nglong-nglongi kaluhuran
nikmating Hyang Suksmana ingkang ginadhuh
badharing rèh kasampurnan
lilih Hyang Srêngkara Murti

kang asta sampun winudhar
matur nêmbah Hong Siwah Buja Luwih
dewane Bathara Luhur
sumrup nata priyôngga
jênang sela kang gung pangapuntên hyangku
angling Hyang Kanekaputra
nirdahna pinaroning ngling

sawuse durunge bapa
sun apura rêke sasiring budi
payo ywa ngregoni laku
risang kalih murcita
Manikmaya nuksma mring Layang Seta wus
rame dènnya pôncakara
lan Rahadyan Damarsasi

kari jinurung ing dewa
Dyan Sêsôngka loyo wakyating jurit
ya ta saksana sirambruk
dahad nuntak ludira
wus kasambut ing adilaga sang bagus
cêngêng lênglêng ing panyipta
pasra kang miseswèng jati

emut ing tyas sanalika
mung garwanya ingkang tinilar guling
Anjasmara sang lir santun
kawangwang sir kasmaya
ing wusana Dyan Sôngka mijil ingkang luh
ginêgêt jroning wardaya
sêsambatira dyan mantri

arèningsun Anjasmara
dèn lêgawa pun kakang têkèng pati
anglakoni lara lampus
kariya awibawa
rinêksaa ing budya dene Suksma Gung
amanggiha suka wirya
ingsun ingkang anglakoni

saya trênyuhing wardaya
ketanging rèh saparipurna kang sih
ya ta sangsaya mangunggut
ngunggut kabyatan ingkang
èstu darpa angsung pamrih soring pupuh
mujar Dyan Layang Seta
Damarwulan wêdi mati

têmahan mijil kang waspa
kaya dudu lanang Si Damarsasi
rahadyan mangsuli wuwus
sarya nuntak ludira
eman-eman ingsun yèn wêdia lampus
sanalika kang kaetang
mung rinta kang sawang sasi

mendah baya kawlasarsa
ingsun pêjah satêmah bela lalis
Seta sugal wuwusipun
môngsa kuranga priya
Anjasmara ayu anom bôngsa luhur
atmajane wong wibawa
dêstun abela wong miskin

radyan jèngkèng pilênggahnya
ngingsêb-ingsêb padone kônca kering
Dyan Seta wuwusira sru
hèh payo Damarwulan
pilih êndi ngisor atanapi dhuwur
lor kidul kulon lan wetan
lan urip sawuse pati

myang pati durunge gêsang
Damarwulan tandya mangsuli angling
kabèh pisan ingsun ayun
kabèh wus darbèk ingwang
jagad papat ing ngandhap miwah ing luhur
nora nampik milih ingwang
apan wus kawrat ing mami

Sang Hyang Wênang Sang Hyang Tunggal
Hyang Nurrasa Nurcahya Sang Hyang Wêning
Hyang Wisesa ananingsun
mujar Dyan Layang Seta
ywa gumêndhung sira wrat saliring alus
yèn tan sêmbada ing tindak
miwah sampurnaning pati

yèn tuhu tyasira arja
ingsun arsa wruh patinira yêkti
mangsuli rahadyan bagus
iya luwih prayoga
sun adhêpkên ing jawata kang linuhung
lara pati tan suminggah
titahe darma nglakoni

mujar Radyan Layang Seta
Damarwulan dêstun têmên aurip
wawrat timbang pamujya trus
kagadhuh ing kawula
aja sira sumendhe ing dewa luhur
iku misih ujar keras
dudu labête wong luwih

angling Rahadyan Sêsôngka
Layang Seta balik sira karsani
têmên-têmên amrih lampus
apa sêdya sikara
yèn sikara ingsun pasrah ing Suksma Gung
yèn sira kudu pratôndha
ing tyas pamusthining pati

sun pintakkên ing jawata
ing wusana sapa kang ngudanèni
nanging ta panjaluk ingsun
marga na tatu jaja
ri saksana Dyan Sôngka ngungalkên gupuh
tangginas Dyan Layang Seta
curiganira tinarik

manrajang anggoco jaja
tatas manrus walikatira kering
rah muncar radyan layon wus
gumuling kang kunarpa
Seta mujar kaya dudu wong linuhung
rah jingga arus kang gônda
tandya rah pêthak kang mijil

minging gandanira kungas
Layang Seta ebat sajroning ati
nimbali arinta rawuh
Kumitir munggèng ngarsa
sawadyanya wus pêpêk sumiwèng ngayun
Sêbda Genggong tinêlasan
rinampok datan patitis

anangis angaru-ara
ki parêpat sarwi ngidung mênyanyi
môngsa matia wak ingsun
kajaba ana gajah
sumurup ing lèng dom sêdhêng êndhasipun
sêsêk buntute kalawan
ana keyong nguntal mêri

mujar Radyan Layang Seta
iki si wong gèsèh sêtya lan gusti
gustinira Damarsantun
tuhu yèn wong utama
angluhuri sampurnaning tyas ginêlung
patitis pamujya arja
sun jurung mulyaning swargi

Ki Sêbdapalon angucap
wong amati patine mênyangngêndi
Dyan Layang Kumitir muwus
marang ing kalanggêngan
Nayagenggong nangis sarya ngusapi luh
langgêng iku kaya apa
saikine anèng ngêndi

Dyan Seta mangsuli sabda
langgêng iku têtêp nora gumingsir
datan kacakra ing kalbu
kang darbe ing Suksmana
Sêbdapalon mujar Hyang Suksmana iku
sapa ingkang duwe anak
punapa jalu lan èstri

angling Kumitir manêntak
mungguhing Hyang Suksmana tanpa siwi
tan ana ingkang sêsunu
lan ora èstri lanang
Genggong mujar dene têka ewah-ewuh
punapaa darbe omah
karuhane dèn sanjani

manabda Dyan Layang Seta
kêdhatone Suksmana kang linuwih
kasampurnaning aluhur
kasucèn myang kamulyan
kaelokan kaluwihan gunging agung
kang têtêp tan kêna owah
langgêng kratone Suksmadi

Ki Sêbdapalon angucap
Suksma iku kaya apa kang warni
Layang Kumitir amuwus
saèstu tanpa rupa
tanpa swara tanpa kêrna tanpa dulu
nanging luwih saking janma
mumpuni sakèhing urip

urip datan inguripan
wus jumênêng lan karsane pribadi
tan kapadhan ing tumuwuh
ki parpat saya sora
panangise akaku rasaning kalbu
wujude nora kababar
pangwasa ngêbêki bumi

awusana pasrah jiwa
sarwi bapang duk arsa dèn larihi
ambêngok sambating wuwus
hèh Suksmana Kang Mulya
ulun titip sêkul kula golong kantun
anèng nagri Prabalingga
myang lawuhku wangwung siji

ing nguni dèrèng ngong pangan
panggihêna ing benjing jaman pati
gumya kang samya angrungu
saksana linarihan
jajanya trus aniba wus samya lampus
Kumitir lan Radyan Seta
sawadya budhal lumaris

mantuk dhatêng Majalêngka
punang layon tinilar ing wanadri
èstu kapupu ing pupuh
kunarpa sang lir Parta
sumyar-sumyar siniraman ing udan rum
sinongsongan mega pêthak
jinaga ing dhandhang milir

Sang Hyang Tunggulmanik amêrpêki
mring kang lagya nêmahi pralaya
arupa wong bagus anom
cumbuh lan ingkang lampus
têka mèsêm sajroning galih
kaelokaning Suksma
parmaning tumuwuh
lênggah keringing kunarpa
sang pêrtapa awas sasmitaning lungid
lungide Hyang Wisesa

dangu dènnya amancêri liring
liringira èstu karungrungan
ririh sang tapa sabdane
sarya ngusapi marus
kanindin drês tirta marta mrik
Ki Pantèn wis wungua
aja lembon turu
sira uga wus nguripan
ing bathara jawata ingkang linuwih
luwihasih mring sira

sang kunarpa dahat tanpa mosik
angling malih risang maha tapa
wungua sira rahadèn
kalawan karsaningsun
ri saksana rahdyan mantri
kagyat sajroning pêjah
paripurna sampun
alon alênggah mangrêpa
Dyan Sêsôngka mulya atêmahan jati
matur saha wotsêkar

teja mulya lêksananing adi
sinatriya sintên kang pinujya
mèsêm sang tapa dêlinge
yayi mas basaningsun
maring sira wruhan ta yayi
ingsun kang dadi marga
pitulung Suksma Gung
anguripakên mring sira
wêstaningsun yayi Hyang Srangkara Manik
satriya amartapa

balik ingsun apitanya yayi
sapa ingkang pinujya ing aran
myang pinangkanira radèn
radyan nêmbah umatur
wastèng ulun pun Damarsasi
satriya Paluhômba
Maudara sunu
sumawitèng Majalêngka
sang pêrtapa sabdanya arum amanis
paran purwakanira

dene têmah layon ing wanadri
radyan mantri umatur wotsêkar
tandya cinandhak wuwuse
apa luhuranipun
amirangrong mucak sêmèdi
tan susah sira pajar
yayi manira wruh
ing sasanèskaranira
ing wêkasan paran sinêdya ing kapti
ing rèh wus paripurna

matur nêmbah Radyan Damarsasi
yèn marêngi paduka sang tapa
manglêbur tapak tilase
ing pada sang pukulun
mèstutèng rèh lumiring kapti
sumêdya ngranupada
sang pêrtapa muwus
babo-babo mitraningwang
ngêndi ana wong bakal amutêr bumi
sêdya wisma ing arga

pan ing mêngko pituduh sun yayi
tutugêna ngrêbat Majalêngka
wus kagunganira dhewe
dene wong roro iku
parêpatnya kang padha lalis
aja sumêlang driya
nguripan Hyang Agung
sang tapa tandya murcita
Dyan Sêsôngka angungun kasmarèng galih
ing sang asih sung purna

parêpatnya ginugah awanti
Sêbdapalon Genggong tandya gêsang
wus waluywa satêmahe
Ki Nayagenggong muwus
Sêbdapalon ingsun angimpi
winudan anèng pasar
cinerongan angus
sarta dèn cukur mêrapat
gêdêring wong jare sun ngutil kêmiri
mila ki tôndha gusar

radyan mantri wuwusnya amanis
paman priye ing pirêmbagira
mungguh pakêrtining lakon
Ki Sêbdapalon matur
yèn marêngi paduka gusti
wangsul mring Prabalingga
amboyong para rum
myang ratu sèwu nagara
tinêlukkên pra menak para ngabèi
sagung kang dados mêngsah

malar dadya nyina jayèng jurit
ing rèh mangke sampun kenging gêlar
wêwekane wong kang dahwèn
Ki Nayagenggong matur
lêrês Sêbdapalon sang pêkik
wangsul mring Prabalingga
nguni wêsi pupuh
nênggih kang bindi pusaka
mêksih kantun anèng jroning dalêm puri
rinêksèng ing pra garwa

rêbat lampah pusaka ingambil
bindi kilat yèn sampun kaasta
sakarsa paduka dados
nadyan sapintên mungsuh
atangkêpa sakêthi sisih
mêksih awrat Sri Bêsma
prandene kapupu
sanadyan wong Majalêngka
adadosa mêngsah sadaya tan gigrig
paduka yèn wus ngasta

bindi kilat mêsthi pilih tandhing
tuwan dados lêlananging jagad
tan tanggêl lêlampahane
pun Sêbdapalon lamun
ladak dhatêng kawula yêkti
yogi pinukul pisan
kang ngantya kumêpruk
dêmang pêrkule jajua
mamrês gulung sayêkti kula tadhahi
warnane kadya opak

byar sakala rahadyan ing galih
duk miyarsa ature Ki Sêbda
Genggong ginêgêt ing tyase
radyan saksana wangsul
dhatêng Prabalingga nagari
datan kawarnèng marga
ing pura wus rawuh
suka ing tyas amiyarsa
tiga sang dyah ingayap sagung pra putri
asri akalangênan

wancinira dungkap madya ratri
sawusira dumugi kasukan
radyan anglimpe wurine
garwa sêpuh sinambut
wus binêkta ing tilamsari
garwa kalih kang tansah
ingayap para rum
sawuse kèndêl bêdhayan
para sang dyah ana ingkang padha cuki
ana kang kar-êkaran

wênèh ana catur ana kèngsi
kang satêngah ana kang mêmaca
lir suling barung swarane
kala sang murdaning kung
ararêsmèn rahadyan panji
ya ta Sang Partasmara
paprêman tumurun
amêrpêki para sang dyah
kalih kundur Juwitaningsih Sang Dèwi
Juwitaningrum samya

akêkanthèn pliring-pliring ing sih
gya amêthuk sang anjayèng tilam
gya pinondhong kalih nyemot
binêkta ing tilamrum
kuwonira Juwitaningsih
arame campuhing prang
kinalih ing pupuh
para putri kawaratan
kuwonira samya isi Damarsasi
yèn tiga-tiga radyan

lamun pitu pitu radyan mantri
lamun sanga sanga Radyan Sôngka
kawaratan padha ijèn
kang saos dalêm agung
Damarwulanira nênggani
kang maca binarungan
myang kang mêncil lungguh
sinandhing mring Damarwulan
kang wus turu ngimpi panggih Damarsasi
pinrêsmi ing panendran

Sêbda Genggong mring Dayun kêpati
patènira sampun kinalihan
katiga Dayune dhewe
reyang wong bangun turut
ing sakarêp padha ngarêpi
rêrêmpon anèng jaja
aja na kang mundur
arame undur-unduran
wong têtêlu tinêlu lan api-api
marong punang badhiyang

badhiyangenora rupa gêni
gênènira tan kêna ginarap
ginarap dene wong akèh
kabèhên awor jagung
jagungira sakocing-kocing
kocinge bêbarêngan
barêng munggah ngusuk
usuk-usuk kongsi rusak
rusak lêbur gêgêbêr kobar kabalik
ambêlok katingalan

riwusira marna jroning puri
ya ta ing jawi enjing paseban
raja sinatriya andhèr
sèwu nagara prabu
Maharaja Mandura Aji
Sri Dewa Baudhêndha
malih Rajèng Wangsul
Sri Dewa Gung Walikrama
ingkang tansah sadhiya ing pôncaniti
ngimpuni balakuswa

kadang katut Sri Mandura Aji
garwa sêpuh Dyah Juwitawatya
Gung Walikrama Sang Rajèng
yayah tarunanipun
ingkang dados garwa narpati
Juwitaningsih Sang Dyah
de garwa waruju
Juwitaningrum pranyata
atmajanya Risang Balega Narpati
nênggih Sang Danurwenda

satiwasnya kapupu ing jurit
putra ari nênggih kang gumantya
Dewa Carangwaspa Rajèng
malih kawarnèng wuwus
putra Japan ingkang gumanti
Dyan Arya Wijanarka
ri Sasmitaningrum
Walèri putra gumantya
sira Radèn Menak Sujana anênggih
rakanta Dyah Susela

liya saking punika ta sami
kasambut ing prang gumantya lênggah
milih lyan wong têguh tos-tos
malih ingkang winuwus
para raja kang tiwas jurit
sanèsnya Sri Balega
namung patihipun
kang ngimpuni balakuswa
katut dene Sri Mandura Rajèng Bali
ya ta kang kawuwusa

nagri Bandhung Macan Gleyang Patih
ing Sumênêp Dêmang Dêrpanila
nagri Mêkasan patihe
sira Ki Gajah Dhungkul
Patih Kêling pun Môndhakaki
ing Bugis pun Cikapal
sabala supênuh
lyan ta pra menak dipatya
pirang-pirang ing kursi samya anangkil
lir gunung gêni sinang

Menak Kantar Menak Jalanidi
Bajorante Bajoglengsong miwah
malih Menak Macan Gaèng
myang Menak Sapulêbu
Sapulaut myang Sapulangit
myang Menak Sapubarat
Menak Sapumêndhung
Sapumega Sapugêlap
Batubarang Batugunung Batuwukir
lan Menak Batulaya

Batumayang Menak Batukonthing
Batulapak Menak Batuwangkang
Batupêcalang jèjère
lan Menak Batuwêrnung
Batukêras lan Batukêcil
lawan Batuistantra
lan Batukistambul
Batujong myang Batumirah
Batuyankong Batuundrus Batukalsing
lan Batuônggadôngsa

Dhaèng Sembang lan Dhaèng Makincing
Dhaèng Pêrlan lan Dhaèng Marewah
kalawan Dhaèng Lupèhèk
lawan Dhaèng Upêrkup
Dhaèng Pilman Dhaèng Upêrti
kalawan Dhaèng Gustap
lan Dhaèng Prijakup
Dhaèng Lêpèr Dhaèng Lêskrap
lawan Dhaèng Lêstram lan Dhaèng Drahmani
kadya sêkar sêtaman

kênyar kumilat teja mawa sri
pagut rênggèng kalamêrcu lumrang
rêtna kêncana rukmabyor
Risang Mandura Prabu
Walikrama Narendra Bali
kang dados gêgunungan
tinênga wadya gung
warnanên wau ing pura
nguni sang sri gunêm rèh lan para putri
lir ta Sang Sri Hyang Endra

istha sêdhêng pratistha duk dening
misudèng sih Sang Partawiwaha
suralaya madêg rajèng
Palguna dikarèng rum
surèng laga lan nirbin taji
kabyatan sih kawirywan
amênuhi ing kung
suranadya sapta dasa
kasrah sirèng Dananjaya jayèng jurit
tan siwah samantaya

kawuwus Sang Dyah Juwitawati
aturira kadya cucak môngsa
nanging padha sêmu bae
radyan rumajong sampun
ya ta Sang Dyah Juwitawati
Juwitaningsih miwah
Dyah Juwitaningrum
akarya sêrat saksana
ing rèh pura wusananira ing puri
satriya Majalêngka

dutaning Sang Mahaprabu Dèwi
sinotyèng rat kêkasihing dewa
ingestrenan sakarsane
nênggih Dyan Damarsantun
mangrêbat rok atandhing jurit
lan Sang Sri Urubêsma
awusana prabu
tiwas katigas kang murda
myang pusaka bindi kilat wus pinusthi
ingmôndra Partasmara

kang pinujya sagung para putri
tur ingangkat kasudibyaning prang
para garwa lulut kabèh
luwar papa kaswayun
kang sungkawa manah tansah gring
sukur ing dewa mulya
Menakjingga lampus
ing mangke wus kalampahan
para sang dyah ginarwa sang jayèng jurit
sêkti tur dikarèng rat

cumbuh ing Sang Hyang Asmara kèksi
kasusra tuhu datanpa timbang
lir Sang Hyang Surèng baguse
nanging Sasmitaningrum
lawan Sang Dyah Suselawati
myang murdanya Sri Bêsma
Maospait sampun
rinuhunakên ing lampah
kang minôngka têrsôndha ungguling jurit
tiwas Bêsma katigas

wusananing srat ingkang pinuji
tôndha astanira sang dyah tiga
sabiyantu para sinom
dhatêng ing sang aprabu
Sri Mandura lan Rajèng Bali
tanapi Sri Balega
Carangwaspa Prabu
myang Dyan Arya Wijanarka
tuwin dhatêng Risang Dipati Walèri
Dyan Menak Sarijana

sang dyah tiga miwah para putri
minta ing sih biyantu ing lampah
agya mèstuti gyèng tyase
mring sang anjayèng pupuh
rèh ta sampun tumêkèng jangji
pamarnaning jawata
mring kêkasihipun
rinowang nabda ing dewa
ing prajangji karaharjan sarta suci
sinotya ing jawata

ri sampuning dados punang tulis
sinung tôndha punang cap têtiga
tiningkêm lumêksana ge
binêkta sirèng Dayun
sapraptanya ing pôncaniti
cingak sagung tumingal
winantya ing pasmun
tinampèn Sang Sri Mandura
punang sêrat binuka sinuksmèng galih
ing têmbung ngêmu brôngta

ya ta Risang Mandura Ji
pamaosnya punang sastra
duk angsal satêngah rajèng
jumbul saking pilênggahnya
jaja mawinga-winga
kang ujwala sumung-sumung
pinuntir rêrawisira

ya ta malih ingkang kapti
kadung-kadung pamaosnya
andik ngatirah tingale
kanggêg Sri Rajèng Mandura
kapranan dirèng sabda
gumêtêring astanipun
gêdrug tinampèl wêntisnya

srat sinôngga asta kering
kanan nêbah-nêbah jaja
kumêrkot punang wajane
ingingêr curiganira
lir buta amamôngsa
kaya anauta gapyuk
dinulu Sri Baudhêndha

tandya ingayatan malih
kawuryan têmbunging sastra
migênani ing wêkase
rampung surasaning sabda
saksana Sri Mandura
kaya-kaya ing tyas kêmbul
winawrat ing wusananya

tandya midêr punang tulis
gênti-gênti nuksmèng driya
Dewa Gung Walikrama ge
tandya Dewa Carangwaspa
imbal mring Wijanarka
gya Sarijana nuksmèng wus
sapandurat tanpa nabda

mawut surasaning galih
ing wusana kang panyipta
rumojong ing manah rèrèh
samya nyêlak palênggahnya
riwusnya ginupita
sabiyantu têmah guyub
nungkul mring Radyan Sêsôngka

nanging Sri Mandura Aji
ing manah maro mêrtiga
lamun ta durung wruh dhewe
prajurite Majalêngka
kang nigas murda nata
malih kudu kantar bau
rêbut rok tandhing widigdya

nanging sasabira manis
sanetya ngecani manah
angrèh aja slaya tyase
ya ta sagung kang sumewa
gupita-ginupita
tanbuh ing panêrkanipun
suwadose punang sastra

tan lyan tinutkên kang liring
namung sang kalih narendra
myang dipati katigane
dèrèng ngantya ingangsulan
sira Ki Dayun tandya
kasaru ing pura gumruh
miyos Risang Partasmara

ginarêbêg para putri
manggung tanapi badhaya
cèthi miwah pawongane
tan owah praboning nata
kadya duk Urubêsma
sanèse mangkya sang bagus
pra garwa mijil sadaya

tangèh rinênggèng palupi
pupug punang kawiragan
lir widadari rêraton
ngayap ing Sang Hyang Asmara
lir murca kinêdhèpna
pating pancorong dinulu
kumêthap kumilat raras

lir wulan purnama rêsmi
linud sudama gumawang
tumeja lumrang kênyare
wadyabala Bêlambangan
cingak tanpa kumêcap
kêsaput lungiding pasmun
kasênênan prênadèng rat

wimbuh nuring sang dewaning
kungas darpa mangasmaya
mayangkara mêmanone
kênyatane adi mulya
mêlok Radyan Sêsôngka
kêjatèn sapta swarga nrus
èstu môndra Partasmara

singa mulat lênglêng brangti
cêngêng ing manah murcita
katrêsah pangribawane
sabala sawang kunarpa
sagung kang pra prawira
tan kaliru prênahipun
kadya duk Sang Urubêsma

gumruh gurnang têngara sri
orêg sagung kang sumewa
wiyose anjayèng sinom
pinrak anèng sokasana
mênggêp ing kursi rukma
samoga lawan saluku
musala cakra candrasa

ingkang ngampil para sari
manggung tanapi biyada
murub mawa sri sunare
badhaya ing kering kanan
lir widadari kêmbar
bisik kang ragi nata nglud
apêngawak lindhu sêkar

èbêk citranya rêtna di
wimbuh akarya la-êla
embah sang anjayèng sinom
ingapit kang para garwa
kadya pêpujan rêtna
para sang dyah kang sumambung
aglar nèng kursi pratistha

pratistha arêbut manis
manise kang manuhara
ngrênyêp gumêbyar sunare
tumlorong myang tumaleram
saya ngluhuri raras
Sang Jayèng Asmara cumbuh
ngratoni ing Cakrakêmbang

midêra sèwu nagari
kang kaubêng ing akasa
datanpa tandhing baguse
ingkang lir murti atmaja
sasêkaring ujyana
sinidikarèng dewa nrus
pinujya ing dewa mulya

konjêm sagung kang anangkil
tan wênang tumêngèng tawang
kasimpir dene liringe
mring sang debya adi mulya
gêtêr lir tanpa jiwa
nadyan Sang Mandura Prabu
ing wau ingkang panyipta

nêmpuh byat sumêdya jurit
mangrok bôndawala mangkrak
mring sang dikarèng palugon
Rajèng Bali lan Balega
miwah kalih dipatya
ingajêngakên kyat pamuk
sabdene rerehanira

samya jiniwit ing wangsit
pra dipati para menak
miwah para rôngga dhaèng
biyantu mamuk angrêmpak
ing mangke satêmahan
cêngêng limud ing pandulu
kumunjêm datanpa tingkah

krêntêg garjita mukswa nir
lir pinêcat ing jawata
kawuron ing kawurywane
ing Sang Jayèng Partasmara
sagunge kang sumewa
kadya mopola kang kampuh
kèdhêp datanpa subawa

tan adangu tandya mijil
kunarpanya Sang Sri Bêsma
dirèng bandhosa sang rajèng
pawongan ingkang anôngga
tanapi Genggong Sêbda
prapta sumaos ing ngayun
saya ebat kang sumewa

binuka layon lumuling
dirèng Parta sang lir Parta
alon amancêr tingale
tanggap Dewa Baudhêndha
miwah Gung Walikrama
ingawe gêpah wotsantun
sumugun majêng darminta

sumèh pamulu minta sih
mangrêpa mangranupada
prapta bukuh pilênggahe
muka lir konjêm ing kisma
lyan taman namur tingal
liring amaya ing pasmun
ngawe malih ri sêksana

majêng sarwi awotsari
gantya angèstu ing pada
radyan ngrakêkti sabdane
sira kakang ing Mandura
lan paman Walikrama
aja rujita ing kalbu
ing rèh wus karsaning dewa

saiki Si Urubêsmi
layon kapocok kang murda
pasrahêna ing jangjine
nêmbah matur amardapa
Rajèng Bali Mandura
pun dasih narimèng pandum
nadyan ta awak kawula

pinundhut ing pati urip
sumôngga ing ngabyantara
tan grantês pun dasih anggèr
darmi paduka rahadyan
amarna lêlampahan
wus atas karsa dewa gung
arum nabda sang lir Parta

iya sun tarima sami
ing rèh ta sêpadha-padha
winayang ing jawatane
balik ta punang kunarpa
apa èstu sang nata
sawab ingsun wong anyar wruh
nêmbah kêkalih narendra

inggih saèstu Sang Bêsmi
layon kang munggèng bandhosa
Risang Sêsôngka dêlinge
sukur sèwu kalampahan
karsaning nataning dyah
sêsotya ing Majalangu
sayêmbara Menakjingga

matur nuwun sang akalih
malih rahadyan dêlingnya
sapa kang bagus warnane
satriya têtiga ingkang
nèng ngarsa kang alênggah
Sri Mandura nêmbah matur
yayi Dewa Carangwaspa

raja ing Balega gusti
lawan yayi adipatya
Arya Wijanarka anggèr
ingkang pilênggah ing Japan
lan ri mas Sarijana
ing Walèri kang pilungguh
mèsêm sang lir Partasmara

sang tiga ingawe sami
gêpah nampèni sasmita
majêng minta sih pasmone
lênggah wurine Sang Raja
Mandura wangsul tandya
ingawe malih magupuh
majêng saha awotsêkar

gênti nuksmèng pada sami
rinakêt ing basa krama
wus samya tata lênggahe
dangu amawang Dyan Sôngka
kumênyut raosing tyas
kaot èstri lawan kakung
lawan kang samya ginarwa

ya ta rahadyan minantri
ngliring ing garwa taruna
winor ing lêngês netrane
Juwitaningrum saksana
tumungkul jangganira
sinamur mucang sang ing rum
manise mêksa kawêntar

langkung dene migênani
rahadyan mring para kadang
pinawor ing sabda sumèh
sang tiga saya sih trêsna
lir ngabdya dewa mulya
sajêg tumitah dèrèng wruh
memba sang lir Partasmara

konjêm mèstuti ing galih
ri sangsaya gêgolongan
dhatêng ing sang jayèng sinom
ya ta sagung balakuswa
kang samya kapangarsa
lawan sagung pra tumênggung
rôngga dhaèng pra nararya

ngawe majêng sawatawis
sinung sabda manis sumrah
saur kukila ature
nêmbah umung mèstudeya
kapencut myarsèng sabda
kurang winalês ing lampus
turahing kang sih wilasa

ngandika rahadyan mantri
dhatêng sang kalih dipatya
yayi Wijanarka Radèn
myang yayi mas Sarijana
aywa sungkawèng driya
kadangira sang lir santun
lagya dadi lêlampahan

pirangbara ri mas kalih
sang dyah ingkang sawang rêtna
manggih wirya wibawane
ingsun tingalana ri mas
aywa sumêlang ing tyas
dèn pitaya ing Suksma Gung
tanapi marang pun kakang

matur nuwun sang akalih
saya kapencut ing manah
têmah lir rinontok tyase
tan wignya mangsuli sabda
konjêm tansah mangrêpa
bukuh sarya awotsantun
anglir madu namun tirta

malih ngandika dyan mantri
mring Sang Dewa Baudhêndha
myang Gung Walikrama Rajèng
paran ta kalih narendra
mungguh layone nata
matur Sri Mandura Wangsul
pukulun yèn padukarsa

yogi ingobong kang jisim
sampurnanya dirèng jagad
ywa dadoskên gêlah tyase
sagunging wong Bêlambangan
tulusa ngabdya tuwan
ywa ngantos maro mêrtêlu
ciptane kang para kadang mèsêm rahadyan minantri
sun tarima sira paman
apadene kakang rajèng
nanging ta arjaning tindak
mrih labêt kautaman
kalih raja matur nuwun
tandya Dyan Sôngka dêlingnya

dhatêng Sri Balega Aji
paran yayi Carangwaspa
punang layon prayogyane
kang sinung sabda wotsêkar
yogi cinacah-cacah
wus limrah sumêdyèng pupuh
yèn tiwas madyaning rana

suka dadya tawur jurit
jinura lir mimis obat
dados bantêne palugon
mèsêm Rahadyan Sêsôngka
yayi ingsun tarima
nanging kurang tamèng luhur
kakênan ing rèh sikara

yayi Damar anglakoni
kang raga upama sarah
tumindak lan hèrnawane
aluse Si Urubêsma
nanging kêna bineka
ing tyas arda kumalungkung
kang mêmurung ing kasidan

sidane wong amrih luwih
ing urip têkèng ing pêjah
dipun langgêng nugrahane
ing mangke Si Menakjingga
sinimpên ing jawata
alusira wus kinukud
raga-raga kawlasarsa

Sri Balega awotsari
abukuh èsmu mangrêpa
Sêbdapalon Naya age
angawe Ki Dayun prapta
angajak rarêmbugan
lah ta paran kakang Dayun
mungguh utamaning lampah

rika urun-urun pikir
mungguh kunarpane nata
paran ta ing prayogane
lamun rika datan arsa
reyang ararêmbugan
pilih êndi reyang jibus
somah biyang nini canggah

lawan rika pilih malih
rika dhawak bapa canggah
reyang jidhulane kabèh
lan malih rika piliha
awuda anèng latar
kagungan rika ngong tulup
sarya sun antupkên kombang

sagunge pawongan cèthi
guyune ewa ing manah
wênèh pinikir pikire
ya ta sira Dayun mujar
reyang tau ngawula
angladèni ing wong agung
reyang pilih rarêmbugan

mungguh layone sang aji
yogya sinungkên sudarma
Hyang Pamênggêr Mahmèrune
wawrat timbang sang pandhita
aran ingkang atmaja
myang wruha solanging pupuh
sudibyane sang lir Parta

tan ewuh tinampan lungid
lungide wong pasrah jiwa
aja kuciwèng sêmune
nadyan arsa bela pêjah
iya môngsa ewuha
sanadyan dadia mungsuh
gampang linanggar ing yuda

pêpantêse sang arêsi
ing manah luwih lêgawa
witning nguni mambêng bae
ing atmaja Sang Sri Bêsma
mungguh dadining aprang
mêksa garwa nataning rum
sang nata tansah brawala

malah angipat-ipati
pinintakakên ing dewa
putra apêsa jayane
nging sang nata sura pugal
dahat tan piniyarsa
malah-malah sang awiku
pantês prapta mèstudeya

Ki Sêbdapalon lingnya ris
bênêr ujarira kakang
lamun dudu sira dhewe
kang mulih mring Bêlambangan
ambêkta kang kunarpa
yèn rika dhewe kêlaut
kinarya jalaran minggat

Ki Dayun mangsuli angling
dene sira kaya bocah
amindho gawe têmahe
singa ingkang ingutusa
iya luwih prayoga
ngêmungna tandhaning laku
lakuning rèh kaluhuran

mèsêm rahadyan minantri
katuju ing galihira
saksana arum sabdane
bênêr kakang ing Mandura
Si Dayun pamanggihnya
yèn mangkono dèn agupuh
kunarpa sira angkatna

lawan mintaa bupati
lumiring mring Bêlambangan
nêmbah Sang Sri Mandurane
tanapi Gung Walikrama
aminta pra dipatya
Dayun tinuding mêsat wus
umangkat punang bandhosa

kadya ta binayangkari
pirang-pirang wadya ingkang
lumiring layoning rajèng
tan lyan kang kèsthi ing manah
namung sang jayèng tilam
pragya dibya ambêgnya rum
bagus môndra wicaksana

bisa angenaki ati
amuja suraning bala
nora katara gunane
sira Risang Baudhêndha
Gung Walikrama miwah
Carangwaspa ing tyas ngungun
miwah sang kalih dipatya

saya dangu saya asih
embah-embah kapirênan
wuwuh-wuwuh sumuyude
miwah sagung para sang dyah
amawas rarasing sang
saya kabyatan sih wuyung
ing sang akarya la-êla

dhasar kasihing dewadi
pra jawata kang winênang
amung budya winêstang rèh
ya ta sampun aparentah
Sang Môndra Partasing rat
daud dhatêng Majalangu
sumiwèng sri nataning dyah

ya ta sampun aluwaran
dènira miyos tinangkil
orêg sagung kang sumewa
lir mulat ing dewa luwih
duk mêsat ing swarga di
adining sang awèh wuyung
kawurywan swarèng pamyat
sagung saisining bumi
kongas dum lingsirna ingkang kamanungswan

sapraptaning dalêm pura
sang môndra jayèng di luwih
asri dènnya kalangênan
badhaya miwah sarimpi
rarasnya salin-salin
akarya brôngta wulangun
ngênting kang para sang dyah
pisukanira ing galih
inggar-inggar inggare sinawung dana

danasmara smarèng tingal
karungrungan gung ingèksi
ya ta malih kang kocapa
sang pramèswari ing Bali
Widaningrum wêwangi
lan garwa Mandura Prabu
Sang Dyah Kênakawatya
mêjana pêngawak lungid
malbèng pura umarak Sang Partasmara

angirit pra putri tawan
atma kadang pramèswari-
nira ingkang tiwas laga
myang rajabrana mas manik
wus katur mring dyan mantri
tinimbalan praptèng ngayun
tarap aglar nèng ngarsa
ya ta sagung para putri
lênglêng mulat ing Sang Môndra Partaning rat

linêngêsan ruming sabda
tinambuh wêntaring liring
sinampar pêmawasing lyan
nanging têka amranani
dahat akarya brangti
kang satêngah èsmu bingung
kêsaput ing ujwala
kawilêt manising lungid
singa pagut sanalika tyas kumêsar

kadya amocotna jiwa
lir ngalap yoswaning urip
wontên satunggal wanodya
Mêkasan kang pramèswari
ran Sang Dyah Gôndasasi
sampun kêpara ing sêpuh
nanging nora ngapaa
sinawang lir golèk gadhing
galak ulat abêsus olah wiraga

tan sêpira citranira
Sang Dyah Ayu Gôndasasi
mung mrakatinya kang kongas
ingkang ngêdusi mêmanis
kuninge bêngle keris
dahat akarya wulangun
tan môntra-môntra sang dyah
yèn wus darbe atmaja tri
mung tingkêse anyiram ing samantaya

ya ta kawuwusa sang dyah
lir mati sajroning urip
amawang sang kadi Parta
saya sru krandhuan kingkin
wimbuh myat para putri
garwane Sang Jayèngsantun
lir mimi lan mintuna
pinuja asmara kang sih
dirèng kakung sanetya sumyarjwèng tingal

saya tan kêna tinambak
Sang Dyah Ayu Gôndasasi
gumêtêr kang sarira mar
sinamun saya dumêling
radyan mèsêm ing galih
tan paja kacinèng sêmu
sêmune sanès ingkang
kadriya wardayèng lungid
lungidira sumugun mring Dyah Mandura

mring Widaningrum lan sang dyah
animbangi sabda lungid
pêmangsul sumrik rum kongas
marna pratingkahing kardi
aturnya ngasih-asih
manise binarung wuwus
sasolah awor raras
Dyah Dèwi Kênakawati
Widaningrum sêmune amambu manah

ing manah èsmu kagiwang
kuwangwang gorèh ing liring
Dyan Sôngka ngrakêti sabda
wontên malih kang kawarni
arinta Rajèng Kêling
Wandhansari kang rum-arum
èsmu kaku tênaga
gandrung-gandrung marakati
pamulunya mindha mangroning puspita

wadana landhêp araras
rêspati agalak liring
liring mandam kamarutan
dhasar pasmone winasis
wasis mikat mêmanis
manise anginggar kakung
nêdhêng ingkang diwasa
duk mulat si jayèng luwih
karungrungan sang dyah rongèh kang pilênggah

malah tansah ngalih prênah
kabyatan asmara brangti
brangtanya saya kawêntar
tansah ngêtutakên liring
liringira dyan mantri
sêparan winor pandulu
wimbuh sang liring Parta
mring garwa sung sabda manis
tungtung mèsêm Wandhansari èsmu guywa

lir luwe martarèng boja
kepyan suselaning brangti
rumbing rêntah tan kêrasa
kumyus karingêtnya mijil
radyan awas ing liring
mèsêm sajroning pitambuh
wontên malih wanodya
ingran Dyah Rêtna Wiyadi
atmanira nênggih Sumênêp Dipatya

jukining tikês mêjana
pamulu mindha wratsari
antêng aruruh jatmika
èsmu balut marakati
jait laras alindri
nanging kêpara ing timur
jêbêng kasmêkan anyar
pêmbayunnya sawatawis
mung cacade èsmu grathul ing wacana

nora pati salah cipta
sira Dyah Rêtna Wiyadi
nanging Risang Partasmara
èsmu kayungyun ing galih
winangwang migênani
wantya tinut ing pandulu
mayang susepta brôngta
tan kênyanan ing panglungid
datan lingên sadangunira nèng pura

ya ta Widaningrum Sang Dyah
Kênakawati wus mijil
tan lyan kacipta ing manah
namung sang jayèng di nuwih
kagarit jroning ati
ing sasolah bawanipun
malih ingkang winarna
para tawan ing jro puri
kêmanisên kawurywan manah lêgawa

dumugia kalangênan
boja sih boja pandrês sih
sihira sang martyatmaja
sinugun mring para putri
datan kawarna ratri
enjing têngara gumuntur
lir ombaking samodra
bodhol dhatêng Maospait
saha garwa saha raja sakuswala

pirang-pirang tanpa wilang
gunastra kumilat thathit
rindik-rindik tara rimang
surêm hyang pratônggawati
punang turôngga èsthi
rata sagotha madulur
dumulur sirèng awan
ya ta wahana parèstri
rukmèng lumrang rêtna tumeja angraras

warnanên ingkang lumampah
ya ta nagri Maospait
gègèr gumuruh wurahan
sapraptanya radyan kalih
Seta Layang Kumitir
kang mocok murdaning prabu
sira Sang Urubêsma
Bêlambangan sura sêkti
gawok umung sagunging wong Majalêngka

ri sêdhêng miyos sinewa
maha sang narendra putri
ing sitinggil baturana
kasaru wau kang prapti
Radyan Seta Kumitir
nèng madyaning wringin kurung
ngadhêp gêndhaga rukma
tanapi wanodya kalih
Dyah Sasmitaningrum lan Suselawatya

ya ta sampun ingandikan
kerid sang rêkyana patih
miwah kang para niyaka
aglar sumiwèng ing ngarsi
nêmbah matur kya patih
naoskên atmajanipun
titi solanging lampah
ing rèh pratikêling jurit
wus sumaos ing ngarsa gêndhaga rukma

tanapi kalih wanodya
Sasmita Suselawati
kagyat sang prabu kumara
Menakjingga têkèng pati
liyan sing Damarsasi
anutuh sasmitanipun
uni Hyang Manikmaya
ingkang anggêlarkên wangsit
Prabu Kênya èmêng sajroning wardaya

tanbuh kang pangunandika
sapandurat tan kêna ngling
konjêm sagung kang sumewa
tan ana walang kumlisik
namung Seta Kumitir
gambira kênyinèng sêmu
sêmune mulad-mulad
netyane wong angsal kardi
radyan kalih tansah maoni busana

sapa wruh ingkang panyipta
galihira cilik wukir
sinamun mêksa kawêntar
pêngayange solah liring
ya ta Dyah Rarasati
dangu mêbêng pan èsmu luh
uninga pasmoning kang
runtik sêlaya ing kardi
tandya matur sarya nyêlak kang pilênggah

pukulun sang murtining rat
dasihe tur pati urip
yèn marêngi sri narendra
yogi angecani galih
têtawan kalih èstri
tanapi kêpala prabu
gusti yèn padukarsa
yogi tinampenan sami
sampun ngantya gêlah karya suselarja

arjane praja paduka
tangèh winalês ing puji
pujining lyan samantara
yèn runtik paduka kingis
Dyah Dèwi Rarasati
aturnya anganyut-anyut
amanis wijang-wijang
winayang rarasing lungid
Prabu Kênya lumuntur sungkawèng driya

arum aririh dêlingnya
mara tampanana yayi
iya èstrine kewala
kang saking Seta Kumitir
manêmbah netya manis
Sang Dyah Rarasati gupuh
anolihsawatara
dhatêng sang rêkyana patih
sabdanya rum nimbali kalih wanodya

gêpah risang adipatya
ngêjèpi sang dyah kêkalih
gya majêng sumiwèng ngarsa
ya ta radyan ayu patih
sang kalih pinapag sih
pinojar sumrahing têmbung
gya jêngkar Prabu Kênya
dènira miyos tinangkil
kang sumewa wus samya amagêlaran

tansah gita-ginupita
subawa pating kalêsik
bisiking wong neka-neka
ebat mring rahadyan kalih
ya ta sang adipati
anglênggêr tan bisa muwus
palastranya Dyan Sôngka
kya patih kraos ing galih
kang kaetang trêsnanya Dyah Anjasmara

Dyan Kumitir Layang Seta
juwêt duk marna ing jurit
mring jajarira alênggah
myang èsthi èstuning gusti
pitulunging dewadi
amayang ing titahipun
gawok kang pinojaran
sangsaya nglantrah dyan kalih
wangsul-wangsul angemba duk mocok murda

sawicara ing sanetya
sêsumbarira dènnya ngling
saya eram kang tumingal
gumun sarya amèstuti
sagung wong Maospait
anjomblong ing tyas sumugun
garjita manglêmbana
dhatêng rahadyan kêkalih
wantêr sanggup wicaksana ngêntas karya

dhasar ladak kasêmbadan
winasis kandêl ing gusti
tur atmajaning apatya
konjêm sang atmajèng Tubin
cêngêngèsthining galih
tan subawa tanpa dulu
bukuh sinamur mucang
Menak Koncar kang kawarni
panas mulat mring Seta Kumitir Radyan

yèn dhèhèm anocog manah
lirikira amarkitik
ingusap rêrawisira
agêmpung rasaning ati
aja jriha ing gusti
kaya anuduka gapruk
kaya mancasa kêcras
ing mukanira dyan kalih
angsal karya gèsèh rarasing watara

miwah solanging pratingkah
tan têpung kalawan budi
wêwangunan datan angsal
guwayanira tan nyait
dudu êmpaning kardi
yèn wania takêr marus
sênadyan ta puruna
sêpi ing widakdyèng jurit
wirasatnya panguripe mung wicara

mardapa matut kang endah
sinêkar ing pôncaniti
andrêsanani ing tindak
tanduk ingkang adu manis
nging ta ngadhêp mrih sisip
kang adoh karyaning pupuh
ing mangke wignya nigas
Menakjingga wudhu jurit
dewa bingung yèn angsunga kaprawiran

mila tansah mênggah-mênggah
dyan arya kêpati gêthing
sabarang kinarya sêmang
labête amêjanani
Radyan Seta Kumitir
wus nyana nanging pitambuh
sinamur mawas ing lyan
saya umbag dènira ngling
adu sêmu dènira sumbar-sinumbar

mênèh sêkarênging ucap
ing pura Sang Prabu Dèwi
minggah gupit môndrasêkar
animbali tawan kalih
myang radyan ayu patih
kinèn pitanyaa gupuh
rika Sang Menakjingga
palastra murda katitis
paraning rèh pratingkah èstuning lampah

ya ta radyan ayu patya
dêlingnya mring sang dyah kalih
nyênyêd manis titi prana
sumèh angêmorkên kapti
sinangkan ing rèh ririh
ngarah-arah ing pamuwus
wuwusnya manis sumrah
purwa wêsanane kardi
sêtya tuhunira Kumitir myang Seta

myang saèstunira ponang
kêpalanya Urubêsmi
kang anèng gêndhaga rukma
miwah Radyan Damarsasi
saèstunira lalis
kapupu madyaning pupuh
dene Si Menakjingga
wusana Seta Kumitir
kang ngêntasi amocok murdaning raja

sang dyah kalih duk tinanya
andrês waspanira mijil
saya ketang sang lir Parta
kagarit jroning tyas kingkin
matur saha wor tangis
ing sasanèskarèng putus
Sasmitaningrum lawan
Sang Dyah Sang Suselawati
sru kaswasih asêsambat Dyan Sêsôngka

Rarasati angrês mulat
waspanira tumut mijil
ngungun Sang Prabu Wanodya
sinamur mèsêm wor ing ngling
pan yayi basa mami
mring sira Sasmitaningrum
miwah Suselawatya
aywa sumêlang ing galih
pirabara luwar ing gêlah sungkawa

sang dyah kalih awotsêkar
karuna tansah minta sih
ngasih-asih saaturnya
gusti tan sagêd mangsuli
dahat kawratan cèthi
pênampar paduka prabu
dhatênging kawlasarsa
sakarsa paduka gusti
pêjah gêsang sumaos ing ngabyantara

nanging kang cèthi ratu mas
pamintanya mring Suksmadi
sarta mring paduka nata
kang agung aksamèng gusti
ing rèh kapêgat ing sih
lan kakung Dyan Damarsantun
saking ardaning Seta
Kumitir mring radyan mantri
pamit lampus yèn tan panggih lan Dyan Sôngka

datan nyana ing panyipta
pun dasih Dyan Damarsasi
kenging gêlar kômandaka
sing jrihnya mring paduka ji
wusana datan yêkti
Seta Kumitir ingutus
kang cèthi atur pêjah
kenginga ngruruh ing laki
Prabu Kênya duk myarsa tyas kanthi brôngta

sang maha saksana tumrun
amêrpêki sang dyah kalih
Sasmitaningrum saksana
kang asta ginèndèng ririh
Rarasati lan Susela
kêkanthèn asta sang kalih

maha sang pustakaning rum
têdhak dhatêng kubonsari
kang taman raras kawurywan
kinarya anamur wingit
èsmu nandhang karungrungan
myarsèng ature dyah kalih

marga ujungan têmbung
samya liring-liniring sih
liwat-pinaliwat raras
sêmange amilangoni
yèn èstu kapranan sabda
-ngide sinamur liring

kênyina inggar sumrah rum
Prabu Rara Rarasati
yèn Suselawati lawan
Sasmitaningrum ngêmbani
ing panjarwa nyuda solang
ing rèh rikala dyan mantri

Sang Dyah Rarasati gupuh
bêbolèhnya angrakêti
rakête kinering kanan
kênanira tan nyanani
mèsêm sang prabu kumara
dahat kawêntaring lathi

sang dyah kalih malih matur
aturnya anuju galih
pinêcat kang ontro brôngta
pratingkahe radyan mantri
duk anèng ing Prabalingga
mèsêm sang murtining puri

Sang Dyah Rarasati matur
bara-bara paraning ngling
wêntarnya sinêmangkara
sanèskarèng taman sari
tan lyan paraning sasmita
Prabu Rara saya brangti

wimbuh gandrung amirangu
myarsa pardôngga munya sri
mencok ing pang nagapuspa
sauran lan gêndhing muni
ri sêdhêng patut manyura
ketang duk anèng swarga di

gênti kawursitèng wuwus
Anjasmara ngèsthi lalis
murca saking pagulingan
nusul mring raka dyan mantri
dhatêng nagri Prabalingga
lan êmbanira kêkalih

ing rèh pinojar sang ayu
ing rama rakanta lalis
kasambut lan Menakjingga
nèng Prabalingga nagari
sang dyah ngrasuk sarya seta
patrêmnya tansah pinusthi

tumurun ing jurang têrjung
sumêngka sukuning ardi
anusup angayam alas
miyak tanjang ri pung bandhil
datansah môncaudrasa
kakungnya sinambat tangis

sambêrlilèn sabèng ranu
bisa têmên tilar cèthi
wadung pari sira dewa
mêrdene ing kanan kering
kaniaya kakang êmas
anungkulakên wong guling

kasur pandhan wong abagus
mung sira sun kalosodi
kang konang abra ing tawang
terong alas mungge têgil
kalintang rasaning manah
aku kakang mèlu mati

puspita lêsah ing gêlung
dadi layon wong abênthing
bakung bang awoh pandhoga
buron kalih môngsa janmi
panas pêrih sun têmaha
awora sabaya pati

kêmangi rêng dewaningsun
kang asih aduwe cèthi
kapolang awoh ing kisma
gudhe pandhak sun wastani
bok inggih sira ta kakang
anangi gon ingsun guling

layar gêbang jiwaningsun
kadudut rasaning ati
salaka bang kang arêngga
kadang katut saking laki
tan nyana ngêmasi kakang
dene nora marimpèni

sôngga langit munggèng ranu
dipun langgêng dènira sih
ancur banon sira kakang
palwa kandhêg ing jaladri
lêbura dèn kadya kisma
wong loro ingkang nglabuhi

pondhoh cêngkir wong angrangkung
paran polah ingsun kari
gambas pait sira dewa
pathining tom sun arani
kapriye polah manira
kêtula-tula manah gring

lampahnya sangsaya nglangut
lawan êmbanira kalih
samarga-maga karuna
anèng têngahing wanadri
samana sang dyah alarywan
mêrpêki pinggiring bèji

marlupa saliranipun
tandya lênggah sang lir Ratih
anèng satêpining sêndhang
kang sêndhang pasangira sri
kinubêng sêkar kang jênar
sinêlanan andong wilis

kang pudhak manglung ing ranu
tirtanira lumrang wêning
têratenya babar sêkar
tunjung-tunjung amênuhi
kuthilang munya ing tawang
kêtawingan ing ron sari

èsmu kacaryan sang ing rum
sumrah kasilir ing angin
saksana ngraos kasatan
kapencut wêninging warih
lagyarsa nginum ing toya
kagyat kang sata wananjrit

sinauran mêrak ngungkung
sang dyah kumêsar ing galih
lir sinurak ing jawata
kurang prasêtya ing laki
durung pira Anjasmara
lali sungkawaning ati

sang dyah amijil kang êluh
cungkelak tandya lumaris
sangsaya sinrêng lampahnya
nimban enya sru kaswasih
datansah sêsambat pêjah
wurung wruh rasaning warih

kêndhal tawon gustèningsun
sêsinggat kang munggèng warih
dudu padu timur mula
kêpati cugêtan galih
kambangan ingkang bêbayah
wantêre nora marèni

kaku rasane tiningsun
wong bagus kang tilar jurit
sumêlang nora pamitan
agawe bubrahing ati
rêmak rêmpu raganingwang
andhèrèk sang liring sari

mêne sêkarêng winuwus
ya ta Radèn Damarsasi
ri sêdhêng nèng pêsanggrahan
sineba ing para aji
bupati satriya menak
dêmang rôngga lan ngêbèi

êmpu mêlandang bêbuyut
para dhaèng amênuhi
aglar lir sêkar sêtaman
sumringah sagunging dasih
parêpat kalih tan pisah
Genggong Sêbda anèng ngarsi

samana parentah daud
mring Rajèng Mandura Bali
lampahnya pinatah-patah
sang jayèng jurit nèng ngarsi
mangku sagung para sang dyah
lyane pra prawirèng ngarsi

lyan ta sagung para arum
tan kêna wadya nglancangi
winangênan sapamulat
baris gung kang anèng wuri
lan tindaknya Partasmara
Genggong Sêbda kang nindhihi

nêngna gupitaning laku
bodhol sakuswala lari
pirang-pirang tanpa wilang
anggênggêng lir tambak wukir
lir wana karêmbun môngsa
busana abra mawa sri

kang dadya cucuking laku
garwane sang jayèng jurit
Juwitaningrum pratistha
anitih swandana èsthi
pinanganggèn sarya abra
arja songsong kêrtas wilis

sinulam ing hèr mas murub
gêbyar-gêbyar amantêsi
nindhihi sarerehannya
para maru anèng ngarsi
samya anitih turôngga
tusana mawarni-warni

angrok kang songsong supênuh
kadya krêndha nêbèng warih
sumundhul ing wurinira
garwa panêngah Sang Dèwi
Juwitaningsih pratistha
anitih rata rinukmi

pangiridira nung-anung
dhawuk samya kuda janggi
mênggêp asongsong sêrasah
para maru anèng ngarsi
samya nitih panggêritan
pêdhati abra ingukir

asri kang songsong supênuh
ingkang sumundhul ing wuri
garwa kang sêpuh sang rêtna
sang Dyah Sang Juwitawati
mênggêp anitih jêmpana
arja songsong sutra langking

kinêmbang abra sumawur
sunaring ujwala kadi
lir môndraja alêlampah
para maru anèng ngarsi
anitih gêrbong prasamya
wênèh crumpung myang pêlangki

ingkang mêkasi ing pungkur
sang jayèng môndra di luwih
ginarêbêg balatôntra
mênggêp wahana turanggi
songsong jêpun tunggul rêtna
kaprabon sikêping jurit

samoga lawan saluku
trisula cakra myang piling
langkap limpung alugara
pratistha angapit-apit
abra citraning busana
tandra kumilat ing rawi

mangrênyêp-rênyêp asantun
kadya samodragni ngalih
lir wana karêmbun môngsa
mêmanone angrêsêpi
gêbyar-gêbyar tara lumrang
sangsaya minuni sari

samarga-marga mawèh rum
kadya ta binayangkari
sumrah mêmanoning jagad
angrêsêpi ing sabumi
andrêsanani kawuryan
kang kasongan ing wiyati

pêpujining rèh arja nrus
trus trahing andana warih
rêmbêsing madu kusuma
wijiling wiku sêmèdi
jinurung ing Suksmanôngsa
winong ing budya pamrês sih

ya ta warnanên sang ing rum
Anjasmara kang kaswasih
kapêthuk kang andon lampah
sang dyah waspadèng pangèksi
tanbuh wurcitaning manah
sinêngguh mêngsah kang prapti

ni êmban anjrit kaswayun
sêsambate awor tangis
dhuh gusti suwawi nimpang
kapêthuk mêngsah gêng prapti
wurung panggih kang sinêdya
siyos tinawan ing margi

Anjasmara tanpa muwus
anjêjêr angèsthi pati
patrêm pinusthi ing asta
wusana ngandika ririh
paran biyang polah ingwang
baya wus pêsthi ngêmasi

ingsun nyimpang nora wurung
kawanguran têmah mati
lamun ingsun banjurêna
kapêthuk mêngsah kang prapti
tan wurung tumêkèng pêjah
iya pan wus untung mami

pati apa kang pinunjul
yèn èstu nglabuhi laki
nimpang pati siningkiran
nora wurung nêmu pati
iya sênadyan matia
yèn mati ngruruh dyan mantri

sok aja gumingsir wuwus
apan wus prajangji mami
yèn Damarwulan palastra
Anjasmara mèlu mati
gya myarsa swaraning barat
sumrêg nêmpuh ing wanadri

taru puspa anjrah mawur
sang dyah pan kadya sinêbit
runtik merang ing sajagad
lir sinurak bumi langit
Anjasmara ngèsthi pêjah
tan mèngèng mèstuti laki

gya binandrêng lampahipun
samarga malipir baris
pênuh surasaning pêjah
tan ana baya kaèksi
mung kakungnya kang katingal
waspandrês samargi-margi

kagyat kang samya kapêthuk
sakathahe para putri
andulu kang anrang lampah
apan ta dudu suwadi
wanodya ayu utama
ingiring rowangnya kalih

kang satêngah para arum
kandhêg gènira lumaris
ingigung wahananira
saparan ngêtutkên liring
mulat wanodya lêlampah
angrasuk seta sêkalir

ya ta sang anjayèng lulut
awas dènira ningali
wanodya kang anrang marga
kewran panuksmaning èsthi
kaya dudu sabaènnya
rênggak dènira lumaris

kèndêl anglela sang bagus
manggung saluhuring wajik
Anjasmara nora samar
mring kakungira dyan mantri
gya anjrit kêpati sang dyah
rakanta dèn palajêngi

nimban enya datan kantun
wong roro sarêng anjêlih
asêsambat Dyan Sêsôngka
rahadyan kagyat tan sipi
èstu rinta Anjasmara
tumrun sing kuda artati

sarêng dènnya lumajêng mêrpêki
radyan lawan Sang Dyah Anjasmara
gapyuk sarêng pangrangkule
rahadyan andrês kang luh
rêmpu ing tyas tanbuh ing èsthi
sang dyah niba kantaka
kadya ta kinanyut
kang yoswa dening wisesa
mukswèng driya rasa surasaning kapti
sru pamrêsing kasmaya

kawayang dirèng jroning pamèksi
minurah sih kang misoswèng jagad
apan ta namung kakunge
pinrak maligi jumrut
saingayap para apsari
sang dyah sru kawiryawan
pamuktirèng tutug
labêting rèh suselarjwa
arjwèng pragya mangu mangulah tyas wêning
niscayèng ing Suksmana

gêtêr gumyur rahadyan minantri
mulat rinta têkèng ing antaka
gêpah ingêmban sang sinom
datansah rinarungrum
ingarasan winanti-wanti
lênglêng Sang Partasmara
swara nglayung-nglayung
jimat mundrine pun kakang
nahing anggèr kadingarèn wong akuning
lembon têmên anendra

pantês baya duka lan pun dasih
sun tungkulkên anèng pagulingan
ratune wong ayu kabèh
mirah musthikaning rum
lah wungua pun kakang prapti
gusti sapanên ingwang
dasih Damarsantun
kang angsal pangèstu dika
jayèng jurit tan lyan kacipta ing ati
gusti sang anglir rêtna

abusêkan sagung para putri
gêpah samyatêdhak sing wahana
mulat ing sang jayèng sinom
kapilênglêng agandrung
mukswèng pamyatirèng lyan dening
sang dyah kang nèng êmbanan
tansah ingimur kung
sabda wor pandrêsing waspa
para sang dyah lumajêng arêbut dhingin
aglar sumiwèng ngarsa

wênèh kamitênggêngên ningali
wus dèn nyana dyah kang nrang ing marga
Anjasmara satêmahe
byating byat sruning trênyuh
kapilênglêng tumamèng laki
iki si wong utama
ayune anulus
ayune tan kawoworan
pantês lamun Partasmara gêng trêsna sih
asihe kuwangwangan

lir ginoswèng ing driya dyan mantri
saya wutah rontoking wardaya
kawlasarsa sêsambate
sêsangining rèh wor luh
mung dewane sinambat ing sih
gusti kang misoswèng rat
paran polah ingsun
titahe sang anglir rêtna
paran baya wong asih nandhang kaswasih
wong labuh ing akrama

sapandurat sang dyah kang antawis
kapidhara anèng ing êmbanan
binêkta gandrung wirangrong
ya ta sang rêtnaning rum
myat ing purwa duksina nuli
tandya mônca udrasa
asêsambat kakung
nora nyana ingsun kakang
apêpanggih lawan sira padha urip
ing rèh misuwur pêjah

lir sinêndhal tyasira dyan mantri
myarsèng sabda sêsambating garwa
saya kagugu ing tyase
dangu tan kêna muwus
Anjasmara kawêlasasih
angasih-asih nabda
kakang dhuna ingsun
sukur sèwu kalampahan
têmah arja kang êmas udhuna mami
kakang mas dhuna ingwang

gya pinarak rahadyan minantri
dirèng kisma amangku amawang
nganyut ing tyas pitêmbunge
na anggèr sang lir santun
paran baya andika gusti
kapêthuk anèng marga
sumêdya anglampus
pêpundhène Partasmara
ngèstu pêjah tumamèng pada kaswasih
kang asih pun Sêsôngka

sang dyah jarwa sanèskarèng ngênting
purwa madya wusananing lampah
têmah kang dadya gêtêre
ing rèh misuwur lampus
duk praptanya Seta Kumitir
rêbat rok kawijayan
Menakjingga lampus
pratôndha murda tinigas
wus ingaturakên Mahaprabu Dèwi
myang tuwin kalih tawan

kakung pinujar tiwas ing jurit
pinapantês solanging pratingkah
sêmbada adu manise
ya ta myang kalihipun
kang rinêbat surayèng jurit
sruning gung kawêdakan
lila têkèng lampus
ing satêmah datan prapta
kaping tiga sununduk wantêring budi
pantês kang karya basa

sasabdanya sang dyah awor tangis
ketang nguni lampah kang kaliwat
têmah luwar sungkawane
sagunge kang para rum
ana angrês wênèh anangis
sawênèh jomblong mulat
ana kang tumungkul
sawênèh maras kalintang
mulat Sang Dyah Anjasmara sangêt runtik
ningali sang lir Parta

rèh ngimpuni sagung para putri
angrênggani bangun kawibawan
iku kang dadi purwane
sawênèh kang para rum
bisik maring rowangnya linggih
bok adhi awasêna
garwane sang bagus
Kusuma Yu Anjasmara
muwus têka nora pasaja ing liring
ningali marang ingwang

ingkang sinung sabda anauri
sarya jiwit bok aja ingucap
salin bubuh satêmahe
ingsun ajrih kalangkung
yèn ginusar sapa malangi
rumôngsa ngong yèn tawan
ywa kakênan rêngu
pantêse ta panasbaran
landhêp ujar pantêse datan pakering
baya angur mênênga

dangu wau rahadyan minantri
dènnya ngimur Rêtna Anjasmara
rêrêm saksana ing tyase
gantya amarna wuwus
titi ing rèh ribawèng ing ling
ngliring Sang Partasmara
mring dyah tiga pasmun
ing Juwitawati Sang Dyah
Juwitaningrum lan Dyah Juwitaningsih
sagung pra garwa tawan

gêpah samya majêng awotsari
matur minta ingkang pangaksama
mring garwa sang adi kaot
sru tambêt ing pandulu
pasrah sagung kang pati urip
sumiwèng karsanira
kang susêtyèng kakung
kang pinujya ing akrama
kang sinugun ing pawongan tawan kang sih
gusti sang anglirrêtna

Anjasmara dêlingnya amanis
pêmangsul sihira mring pra sang dyah
nanging tan keguh liringe
malih kang para arum
samya atur rêtna mas manik
miwah busana wastra
sang dyah tungtung rêngu
dahat tan arsa tumingal
labêting rèh sumungsul sangkaning pati
tan lyan ciptaning krama

putri tawan saklangkung samya jrih
nora paja mèmpêr miribana
lêlungide sang kinaot
kewran batanging sêmu
tangèh kenging winoran kapti
dyan mantri lênggêg mulat
angling mring para rum
parentah kinèn umangkat
sakuswala risang môndra partèng titis
rumêkswèng Majalêngka

ingajêngkên jêmpana myang joli
liman rata gêrbong panggêritan
sang dyah tan dadya karsane
adangu rinarungrum
ing srênggara swaranya manis
dahat ngrawati tingal
nanging nora wurung
karya sêdhih sapiraa
lamun duka agawe brôngta na kingkin
trusing gung pangribawa

manoragyèng Sang Anjayèngrêsmi
tansah ngayuh pamadyaning garwa
ngasih-asih pangimure
pêrlambang winor ing kung
lir brêmara misudyèng ing sih
srênggaranira ngembah
angêdusi kang rum
anging minta kang katrangan
amlasasih mêminta titising riris
ing sang karya la-êla

timur laut gusti wong akuning
pêksi kitiran kinarya duta
runtikedèn pikatake
waru jêne mas ingsun
nora wurung nêmahi lalis
yèn tansah sinung tingal
dasih Damarsantun
tambak agung sela mirah
wong akuning kang sawang purnama sari
apuranên abdinya

kang etangan sêsanga lan kalih
awêlasa mring pun Damarwulan
tulusa sih salamine
kang yoswa dasih katur
labêting rèh kula mèstuti
konang gung ngêngayangan
aja mamang masku
gêgêlang munggèng jarijya
nora lali ing urip tumêkèng pati
gusti pun Partasmara

dharat kabèh sagung para putri
samya tilar ing wahananira
awirandhungan lampahe
miwah wadya ing pungkur
saha raja myang saha dasih
samya dharat sadaya
jrih Sang Partèng lulut
dhêdhêp datanpa subawa
namung sira nênggih ki parêpat kalih
kang tansah nunggang kuda

têtêmbangan ing samargi-margi
alêlagon sênggak sukan-sukan
baboncengan panunggange
jarane èstri kuru
tanpa kambil miwah kundhali
iku tur kuda picak
sasisih lan buntung
saêjam tiba ping sanga
ingaturan kuda kang mawi kêkambil
Genggong Sêbda agusar

adu gêgêr dènnya nunggang wa-
iya iku dununge ihtiyar
dadi gêdhe graita-
 sakèndêlipun
Partasmara rêrêb ing margi
kèndêl gang-
ki pêrpat lumaku
tan kandhêg ing lampahira
kuncung buntut pinêkak nora ngandhêgi
sangsaya ngulêr kilan

nèdhèng nasak nrajang para putri
sinosotkên dene ing ngakathah
latah Ki Sêbda guyune
Nayagenggong angidung
swaranira ambêdhol lênjing
wus cêlak nimban enya
barêng jumbulipun
anjog saking kudanira
gumalinting tan lyan sinambat ing tangis
mung Sang Dyah Anjasmara

krasa têmên manah ingsun gusti
aningali nyai êmban enya
gustiku ing gumatine
kang tansah paring cabuk
jênang lêmu bêkatul inthil
ngong lawas pêtagihan
sosote dikêpruk
jumêblès disambêr gêlap
ajur mumur rêrai dèn orak-arik
èrêk-èrêk kang swara

Sang Dyah Anjasmara duk myarsèng ngling
têka mèsêm sajroning wardaya
malu mulat ing liyane
ri sampunira kêmbul
Genggong Sêbda ngarsaning gusti
tansah atêtêmbangan
nglêlipur tyas wuyung
ngenggar kang lagya sungkawa
Anjasmara trênyuh ing tyas saya lilih
nêngna tingkahing marga

prapta sirèng kiki- nagari
tandya wau samya mêsanggrahan
Partasmara sawa-
kadya prawata santun
angrok sinang abra mawa sri
 angraras
wadya gung gumuntur
saha raja sakuswala
pirang-pirang makubêng amagêrsari
kasmaran singa mulat

