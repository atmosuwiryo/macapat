sigêg gantya kawuwusa
duk ing wanci enjang sang pindha janmi
tandya mentar gupuh-gupuh
saking dhasar samodra
yun sumiwèng ngarsanta risang mawiku
ing marga datan winarna
Jatijajar sampun prapti

jumujug ing ngarsanira
Sang Maharsi Tirtamarta nanggapi
sang mapindha pinrih laju
lumêbèng jroning guwa
nulya linggih satata nèng bale watu
gya umatur sigra-sigra
pukulun ulun sumiwi

wontên ing ngarsa paduka
sayêktyamba arsa nagih prajanji
dera samya êtoh gulu
kala sami ambatang
wontênipun jawah pambatang pukulun
banjir ngêlêbi jro kutha
ing ênu satêmah sisip

jawi kitha kang abêna
têtêp sampun paduka ingkang sisip
marmanta risang pukulun
amba dèn lilanana
arsa nigas murdanira ulun suwun
mênang ngukup kalah bayar
jêr wus samya dèn sanggupi

sang rêsi aris ngandika
bênêr sira kisanak ingsun sisip
nging sira kang antuk bêndu
dening Sang Hyang Wisesa
labêt sira mêmancah karsèng Hyang Agung
angêlih tibaning udan
jaban kutha kongsi banjir

jêr ingsun tan kêkilapan
marang sira kang lagya malih warni
dadya manungsa nyalamur
jatine nagaraja
kang rumêksèng têlêng samodra sirèku
aran Si Anantaboga
aywa sira angukiri

iku luput kang kapisan
kapindhone sira dosa ing pati
marang sagung kutu-kutu
walangtaga kang samya
magênturan pêpati maèwu-èwu
dening kêlêban ing toya
padha kêlah minta adil

jêr nora angrasa salah
ganggu gawe mring sasamining urip
wusana nêmahi lampus
saking pakartinira
ing samêngko atas karsaning Hyang Agung
sira nandhang ukum kerat
murdamu tinigas pacing

kagyat tyas kang pindha janma
andharodhog riwe kumyus ngêbêsi
netra kêkotos rawat luh
sêrêt wahyaning sabda
dhuh pukulun sang mahambêk kumawiku
sèwu kasisipan amba
pukulun minta aksami

sintên ingkang gêsangana
tarlèn saking paduka sang maharsi
dewaning kang para wiku
kêkasihing Hyang Suksma
muhung tuwan guru ratuning pra nujum
layak pantês mangaksama
dhumatêng dasih kaswasih

Sang Maharsi Tirtamarta
jroning galihkamiwêlasên uning
mangkana ing wuwusipun
he sarpa pindha janma
sun tan wajib mangaksama mring sirèku
marga sisip mring Hyang Suksma
kudu nalôngsa ing Widhi

yogya sira sumewaa
mring ngarsaning sang nata kang bêbisik
Sri Pakuningrat kasêbut
narendra binathara
angaturna pati urip mring sang prabu
pirangbarantuk aksama
sisipira ring Hyang Widhi

wit Sang Prabu Pakuningrat
nguni darbe abdi mantri pangukir
pakaryane sabên dalu
angrangkêp môndaraka
anèng kerat dadi tukang ngukum gantung
amicis angêthok jôngga
jangganing sakitan sami

nadyan têkèng sira benjang
nora liya saking mantri pangukir
kang kabubuh karya putus
anigas murdanira
marma bêcik sira enggala nyênyuwun
sih parmaning sri narendra
bokmanawantuk aksami

ugêre sang nata karsa
ananggupi yêkti luwar sirèki
wurung tinigas murdamu
waluya paripurna
nuli bae aywa kongsi katarucut
sigêg gantya winursita
naga ingkang pindha janmi

amit mundur palarasan
sêdyanira sumiwèng narapati
ing marga datan winuwus
anênggih sampun prapta
ngarsèng nata pangadhêpe makedhupuh
kagyat sang nata tumingal
mring naga kang pindha janmi

alon pangandikanira
hèh ta sira janma saka ing ngêndi
lan sapa aranirèku
prapta ing ngarsaningwang
miwah apa ingkang sinêdya ing kayun
kang pindha lon aturira
adhuh gusti nuwun runtik

ulun pun Anantaboga
sajatine sarpa amindha janmi
ing samodra dunung ulun
sumiwèng ngarsa tuwan
yun mêminta aksamanta sang aprabu
karanamba nandhang dosa
ing ngakir dèn ukum pati

murdamba arsa tinigas
marma enggal sumiwèng sang siniwi
mugi wontên sih pukulun
aparing pangaksama
mamrih luwar saking pamidana lampus
sang nata kagyat lingira
hèh naga kang pindha janmi

aywa sira salah cipta
ujêr ingsun dudu ratu ing ngakir
kang dadi bubuhan ingsun
ngratoni ngalam donya
ing ngakerat wajibing kang Maha Agung
kaya priye marganira
gèn ingsun angapurani

sang pindha maksih ngrêrêpa
dhuh pukulun wartosipun sang rêsi
anênggih paduka prabu
darbe abdi sajuga
dadya mantri pangukir ngrangkêp yèn dalu
dados mantri môndaraka
ing kerat juru nglunasi

dhumatêng para dêdosan
nigas jôngga anjonjang ukum picis
punika pakaryanipun
abdi mantri paduka
lêgêging tyas sang nata dhawuhkên sanggup
janma wus rinilan mentar
mring tasik tyasnya ngarawit

gantya kocapa sang nata
sigra-sigraanimbali
abdi ngukir môndaraka
ngandikan ngarsèng narpati
tan dangu sampun prapti
ngarsanira sang aprabu
nata lon andikannya
hèh abdiningsun pangukir
marma sira sun timbali nèng ngarsèngwang

ingsun tanya marang sira
miturut aturing rêsi
sira ngrangkêp pasuwitan
yèn pinujwèng môngsa ratri
nèng kerat sira dadi
môndaraka juru ngukum
sagung kang kokum kisas
sira kabèh kang majibi
môndaraka andhêku ing aturira

dhuh pukulun sri narendra
lêpat ulun nyuwun runtik
sadaya dhawuh paduka
lêrês tan wontên nalisir
malah mangke ing ratri
kawula angêmban dhawuh
timbalaning Hyang Suksma
kinèn dhawuhkên pêpati
mring Anantaboga nigas murdanira

karana lêpating naga
ambadal karsèng Hyang Widhi
ngêlih jawah jawi kitha
kongsi banjir angêlêbi
kathah karya pêpati
walangtaga kutu-kutu
kang samya botên dosa
sami kêlah minta adil
mring Hyang Suksma naga kenging ukum kisas

sang nata malih ngandika
lah môndaraka sirèki
yèn kêna pamit kewala
sira aywa marang ngakir
mantri dhêku nauri
dhuh gusti dhawuh pukulun
sayêktinipun amba
tan kalilan nyuwun pamit
tulung liya lêpat badane priyôngga

sigêg wau ta sang nata
mangunandika ing galih
bêcik sun ingêr kewala
môndaraka sun jak main
yèn katungkul ing wêngi
tumêkèng byar yêkti wurung
gone angukum kisas
margane si naga urip
kunêng lingnya narendra mring môndaraka

babo sira môndaraka
karsaningsun mêngko ratri
arsa kasukan lan sira
main catur nèng jro puri
karya nglêlipur galih
môndaraka aturipun
nuwun gusti sumôngga
ing karsa gusti sang aji
sri narendra dhawuh amirantènana

ing nguni pan wus samapta
sadaya sampun cumawis
nulya sang nata alênggah
môndaraka angladosi
ramya gênti kalindhih
suka ing galih sang prabu
ngraos tumamèng gêlar
samana wus krasa arip
madya ratri ngantuk abdi môndaraka

sarwi angrungkêbi meja
kadi kapati aguling
napas ngasur karênggosan
kumyus karingête mijil
sukèng galih sang aji
mring abdi nata dhêdhawuh
he kabèh bae padha
bocah ingsun ywa baribin
supayenak môndaraka gone nendra

nulya pinundhutkên kipas
kinêpêtan wanti-wanti
wantune ki môndaraka
ing sêmu karaos isis
nging napas kêmpas-kêmpis
sakêdhap-kêdhap angangsur
kêdhap unjal anjola
sang nata maksih ngêpêti
tan adangu ngalilir ki môndaraka

nata dhawuh nutugêna
supaya warêg aguling
aturipun môndaraka
dhuh gusti kula sang aji
ulun minta aksami
labêt dêksuraning tanduk
wontên ing ngarsa tuwan
kasupèn kawula guling
awit saking kabêkta arip kawula

dumadakan jroning nendra
kawula nglampahi wajib
nambut karya môndaraka
pun naga bôndakalani
dangu kawula tandhing
mèh kasor dening prang pupuh
napas kawula têlas
pinuju tuwan kêpêti
sanalika aring ing napas kawula

naga nyaut sarwi ngakak
ing ngriku ulun sarêngi
ulun lôngga cêthakira
lan sanjata Pasupati
tugêl bêt amisani
murda pisah kantun gêmbung
têbah kawula bucal
tanbuh-tanbuh mangke gusti
sirah naga katut kabuncang maruta

têlas ture môndaraka
gumêbrug wontên kapyarsi
dhumawah ngarsèng sang nata
sirah naga golang-galing
sarwi lara anangis
kaniyaya sang aprabu
dosa gung winasesa
baya ta cidra ing janji
adhuh gusti mugi tuwan têmpahana

pisahing sirah kawula
saking gêmbung golang-galing
gumulung nèng ngarsa tuwan
môndaraka kang akardi
dhawuh paduka ngarsi
sanggup tanggêl gêsang ulun
tan wruh duk nèng ngakerat
aprang paduka kêpêti
yèn sampuna paduka kintun maruta

yêkti kasor dening amba
môndaraka angêmasi
nging sarêng paduka kipas
napasipun nulya aring
ulun pulêt malahi
wanti-wanti ulun sêmbur
duk sira ulun sarap
kawula dipun sarêngi
ing pusaka kenging cêthak kapisanan

pêgating jôngga kawula
sasat paduka kang kardi
marma gusti sri narendra
pukulun anuwun runtik
dèn ruwata tumuli
sampun anggung gumalundhung
sayêkti ulun merang
mulat gêbyaring Hyang Rawi
yèn anggunga dadya tontonan nèng donya

trênyuhing tyas sri narendra
kapanduk sêmu wor tangis
aturing Anantaboga
anggarês ngêrês-êrêsi
tandya sang nata angling
ring môndaraka andangu
he môndaraka sira
apa sira bisa manjing
mring ngakerat bêbarêngan lawan ingwang

umatur ki môndaraka
sandika rèh padukaji
lamun pukulun ngarsakna
umanjing ing ngalam akir
pukulun yêkti gampil
suwawi ulun tut pungkur
nata mèsêm ngandika
naga ywa was-was ing pikir
puluh-puluh jêr wus dadi bêgjanira

besuk bae nèng ngakerat
sun katêmu Jabarail
bokmênawa sira bisa
suwarga ing dalêm pati
naga nêmbur nauri
adhuh gusti sang aprabu
dahat panuwun amba
dadosa marganing dasih
paripurna ing pati nêmu suwarga

sirah naga sampun sirna
umanjing dhasaring tasik
sang nata kantun anggana
ingadhêp mantri pangukir
nata ngandika aris
paran sira patrap ingsun
umanjing marang kerat
môndaraka matur angling
marginipun tarlèn saking jroning nendra

paduka angraga suksma
ing cipta êning sawiji
umandêng pucuking grana
angon napas manjing mijil
lamun kraos gumriming
amathêta napas-nupus
amung sakêdhap netra
kewala sayêkti prapti
alam gaip nênggih jatining ngakerat

sang nata pan wus luwaran
umanjing kamar panêpin
môndaraka amit mêdal
karone samya sêmèdi
sakêdhap netra pan wis
murut kang yitma sumêbut
manjing jroning ngakerat
panggih lawan Jabarail
janma tiga prasamya atata lênggah

wusnya samya bêbagean
sang nata ngandika aris
dhumatêng malekat duta
anênggih Ki Jabarail
pinrih age nulungi
yitmaning naga kang lampus
dèn unggahna sawarga
umatur Ki Jabarail
nuwun inggih pukulun dhatêng sandika

Jabarail sampun mentar
suksmèng naga sampun panggih
binêkta manjing suwarga
wus mulya ing dalêm pati
gya wangsul Jabarail
marêk ing ngarsa sang prabu
gusti ulun têtanya
dalêm donya barang bukti
pundi ingkang pukulun wastani eca

sang nata anambung sabda
mungguh ta ing barang bukti
tan ana kadi sêmôngka
sêgêr sumyahe mring dhiri
sanyata yèn binukti
badan atis dadya sumuk
lamun ing môngsa gêrah
mapan bisa dadi atis
sêgêr sumyah tan kaya wohing sêmôngka

dahat kayungyuning nala
Malaekat Jabarail
umatur ring sri narendra
kawula sangêt kapengin
lamun panujwèng kapti
pukulun gusti yèn kondur
aparinga kintunan
mring ulun pun Jabarail
wit kamantyan ing cipta nêdya buktia

samana wus sinagahan
sadaya ingkang piwêling
Sang Aprabu Pakuningrat
anulya mundhut dèn irit
ring sira Jabarail
amêng-amêng karsanipun
midêr ngidêri kerat
mêmundhut barang kang èdi
sakala wus dèn irit lan malaekat

amidêr midrawèng taman
miwah toko-toko sami
warata tan kaliwatan
sagunging don rajapèni
sêngsêm tyasnya sang aji
kathah pêpundhutanipun
nging sabên-sabên bayar
tinampik tan arsa tampi
akarana bènèh wange boya lampah

wit uwang donya lan kerat
kalamun winor tan kêni
beda-beda warnanira
myang ajine datan sami
dadya sigêg sang aji
Jabarail kang dinangu
kayaparan kisanak
Malaekat Jabarail
apa têmên wang donya kerat tan lampah

nuwun gusti kaluhuran
ature Ki Jabarail
marmanta lamun paduka
sumêdyarsa ngagêm picis
kathah ing kerat gusti
ing gudhang gadhuhanipun
janma-janma ing donya
ingkang katarimèng Widhi
sang aprabu sigra têdhak gêdhong arta

anjujug gudhanging arta
Nyi Bandhoga kang darbèni
maksih gêsang anêng donya
ature Ki Jabarail
lamun paduka gusti
arsa ngagêm kenging nyambut
sukèng tyase sang nata
nulya dhawuh anyambuti
kathahipun kalih dasa èwu reyal

benjang lamun arsa bayar
tan susah dhumatêng ngakir
pukulun mugi paringna
Nyi Bandhoga kang darbèni
nèng donya maksih urip
ingupaya yêkti pangguh
wus katampèn sang nata
kalih dasa èwu picis
dhinawuhan ambayarakên prasamya

sawusnya rampung ambayar
sang nata kondur tumuli
dhumatêng ing ngalam donya
apan sampun ngênyapuri
enjing dhawuh sang aji
nimbali duta kautus
ngupaya Nyi Bandhoga
kang darbe picis ing ngakir
karsèng nata arsambayar utangira

gugup ingkang tampi dhawah
sinêbar samya ngupadi
pundi done Nyi Bandhoga
kèh kampung dèn osak-asik
sudagar bakul sami
tinanyan tan ana wêruh
gêmêt kang pangupaya
jajah desa milang kori
sakèh duta samya kasmaran ing driya

tandya dhinawuhkên wradin
dhatêng para pangrèh praja
bupati sakrerehane
anyêbar srat bayawara
mring bawahe prasamya
sapa sira kang sumurup
wismane Nyai Bandhoga

samana tantara lami
bawahnya mantri Sêrêngan
winastan kampung Jamsarèn
kapanggih janma sajuga
wasta Nyai Bandhoga
sampun nini-nini pikun
tur mlarat kaliwat-liwat

tinimbalan mring pulisi
ature Nyai Bandhoga
kipa-kipa nyuwun mopo
ujêr tan angrasa lêpat
ngèthèring lêladosan
miwah walêd dhudhuk lumpur
kawula datan rumôngsa

mantri ondêr andhatêngi
tôndha kêncênging tarikan
lunga jujul lara gotong
tandya gugup Nyi Bandhoga
matur sarwi wèl-welan
dara kula nyuwun maklum
yèn parêng pamit kewala

ulun tiyang nini-nini
badhe kinarya punapa
nimbali wong kêmpong perot
lae baya dèn utusa
mring pundi ulun mangkat
botên ketang grumah-grumuh
jaragan kèngkèn wong tuwa

duta mantri nabda aris
nyai sira ywa sandeya
bêcik sowana dèn age
marang ing ngarsa narendra
mung sadhela kewala
bok antuk ganjaran agung
labêt wêlas marang sira

sukur-sukur antuk picis
kêna kinarya pawitan
sawab ratu ganjarane
adat sêmpulur ing wuntat
dêrbala ngômbra-ômbra
tumurun mring anak putu
kêni kinarya pusaka

kapanduk wicara manis
sanalika nyaituwa
kawistara ing melike
bêndara ulun sêndika
nging nyuwun dèn irida
sumiwèng ngarsanta prabu
lêga tyase mantri duta

samana sampun dèn irid
sowane Nyai Bandhoga
ing marga tan winiraos
pan wus lumêbèng kadhatyan
nata lênggah sinewa
sigra ingawe sang prabu
dhawuh kinèn umarêka

gurawalan ni bok nyai
kaduk gugup solahira
tur kidhung laku bokonge
saundhak nêmbah sedhokan
kene-kene nyi tuwa
Nyi Bandhoga majêng timpuh
tangane sarwi sêduwa

sri narendra ngandikaris
kang aran Nyai Bandhoga
apa ta bênêr yèn kowe
lan ing ngêndi wismanira
myang pakaryanmu apa
nyai tutura maringsun
sun arsa miyarsakêna

Nyi Bandhoga anauri
umatur sarwi wèl-welan
lêrês gusti sang akatong
kawula Nyai Bandhoga
tiyang bawah Sêrêngan
ing Jamsarèn raning kampung
karya ulun sade srêbat

sang nata manthuk sarwyangling
pira olèh-olèhannya
dalêm sadina-dinane
umatur Nyai Bandhoga
pukulun botên mingsra
kathah kêdhik botên tamtu
kadhang bubruk tan pajêngan

wuruk bêgja ulun gusti
mênawi nuju têrangan
ungsuming tiyang angorong
tarkadhang angsal kawan wang
cêkap kinarya bêtah
sapintên tirahanipun
kawulangge tumbas sêkar

sêkar borèh lawan malih
mênyan kinarya dêdupa
wontên ing latar wancine
sadalu tigang rambahan
anuntên salat kajat
nênuwun Gusti Kang Agung
ingkang paring sandhang têdha

dahat kacaryan ing galih
Sang Aprabu Pakuningrat
anulya amundhut pêthèn
wus konjuk marang sang nata
alon pangandikanya
dadia kawruhanamu
hèh nini Nyai Bandhoga

mula sira sun timbali
ngadhêp anèng ngarsaningwang
tampanana dipun age
sun arsa ambayar utang
rong puluh èwu reyal
Nyi Bandhoga nêmbah matur
apan sarwi palênggongan

pukulun anuwun runtik
gusti kula tan rumôngsa
motangakên sigar gowèng
dhumatêng gusti sang nata
lae sintên kawula
potang dhumatêng pukulun
pêpundhèning nuswa Jawa

pundi marganipun gusti
gèn kawula sagêd potang
dipun têdha comprang-camprèng
sang nata adrêng ing karsa
nini aywa lênggana
wit nalika ingsun rawuh
marang kerat apêpara

ature Si Jabarail
atas karsaning Hyang Suksma
nyêdhiyani marang kowe
uwang sajêroning gudhang
kèhe tanpa wilangan
sun utang rong puluh èwu
kinèn bayar lawan sira

aywa sira anyelaki
anampik sihing Hyang Suksma
yêkti gêdhe durakane
kapindho nampik sih ingwang
pêparing marang sira
dosa lair batinipun
marma age tampanana

Nyi Bandhoga matur aris
ature sarwi ngrêrêpa
adhuh gustiku sang katong
ulun botên pisan-pisan
gung nampik sihing Suksma
alit nampik sihing ratu
muhung saking jrih kawula

bokbilih kenging prakawis
lêpat ulun ngawugawar
ngakên potang mring sang katong
wusanantuk paukuman
nyandhang kang sapudhêndha
kantun pintên gêsang ulun
dadak lampah panasaran

dangu pinlêksanèng aji
dadya ajrihe kalintang
Nyi Bandhoga sarwya ngèwèl
anampani artanira
rong puluh èwu reyal
sabondhot salong kinandhut
sambate karya punapa

arta samantên puniki
tiwas tuwas dados rêksan
rumêksa sintên rowange
sang nata mèsêm ngandika
karyanên nyandhang mangan
turutên barang karêpmu
mangan enak andrawina

adhuh gusti kadipundi
caranipun andrawina
wong madhang lawuhe luwe
nadyan kathah ulamira
yèn tuwuk botên eca
beda lan sarêm sawuku
yèn luwe nêlaske sêga

gumujêng sri narapati
nini aranmu wong kuna
mung narima sakênane
wis nini sira muliha
dimèn diatêrêna
abdiningsun bocahtungguk
nêmbah mentar Nyi Bandhoga

datan kawarna ing margi
Nyi Bandhoga sampun prapta
nèng wisma ngêlèr dhuwite
minta tulung tangganira
kinèn age matura
mring lêlurah bawahipun
ondêr dhistrik ing Sêrêngan

sakêdhap prasamya prapti
tôngga prêpat mônca lima
gêdhe cilik tuwa anom
wismane Nyai Bandhoga
lir pendah pasar anyar
wanci tumawon kumrumpyung
Nyi Bandhoga pan wus pasrah

dhumatêng para pulisi
parentah kula sumôngga
arta niki môngsa borong
waradin andika dumna
ywa kongsi kaliwatan
dipun adil ing pandundum
sadarmi karya lantaran

punika kucahing gusti
awrat kula pinaringan
bêcik sinonggwèng wong akèh
sami umating Hyang Suksma
sayêkti tan prabeda
arta kinarya têtuku
kula trimah kalih reyal

Nyi Bandhoga wus sumingkir
kathah janma samya nglêngak
gèdhèg pangunandikane
sakêthi tanna angira
lamun Nyai Bandhoga
yèn turu datanpa kêmul
nora wêruh bantal reyal

bêbasane giri lusi
janma tan kêna dèn ina
yèn ana lakon mangkene
sajêg jumlêk adol srêbat
payon nora mingsraa
simpên pirang-pirang èwu
dhuwite kinarya jêkat

saiba bae kang kari
anèngsajroning simpênan
sun kira maksih anggêbèl
mangkana loking kèh janma
tan wruh cumpèn kewala
mlêbu ngarêp mêtu pungkur
wong tan kuat sinung bôndha

sawusnya dinuman dhuwit
kèh janma pan wus bubaran
samya mulih mring wismane
amung kari kalih reyal
darbèke Nyi Bandhoga
nuli kinarya têtuku
kêmbang borèh lawan mênyan

sinêbar sajroning panti
atanapi têngah latar
baladêr arum gandane
Nyi Bandhoga munggwèng têngah
sidhakêp salat kajad
kadi saban sabên dalu
panuwune datan pêgat

sigêg gantya kocapa jêng sang sinuwun
ing driya ngêmu rudatin
dènira kalajêng sanggup
mring Malekat Jabarail
arsa kêkintun sang katong

woh sêmôngka tôndha trêsnaning sang prabu
mring Malekat Jabarail
karana nalikanipun
sang nata tumamèng ngakir
apêpara têdhak toko

Jabarail kang andhèrèk atut pungkur
ing nguni dènnya mêmêling
mring sang nata lamun kondur
nèng donya pinriha kirim
pêpanganan kang miraos

sri narendra ananggupi arsa kintun
sêmôngka ingkang prayogi
sêgêr sumyah rasanipun
tangèh anaa tumandhing
Jabarail wantos-wantos

piwêlinge marang gusti sang aprabu
marmanta gunging rudatin
sapa baya kang dèn utus
kirim sêmôngka mring ngakir
dadya sayêmbara katong

sapa wonge kang kaduga ingsun utus
akirim sêmôngka iki
katampakna mitraningsun
Malaekat Jabarail
agung gêganjaran ingong

dangu dènnya sayêmbara sang aprabu
tan ana janma nanggupi
paran margane kapangguh
Malaekat Jabarail
lamun datan nêdya layon

mung sajuga adol tekat tombok umur
ana janma ananggupi
Pak Santosa aranipun
katêmbèn nandhang prihatin
tininggal lalis kang wadon

sakamantyan ing driya awayang-wuyung
wiyoga marang kang èstri
kadya sumusula lampus
sambate lara ngranuhi
kaniaya raganing wong

upamane sira bêbeja karuhun
yêkti ingsun ambarêngi
dadi sun tan kawlasayun
nèng donya datanpa kanthi
anggung pijêr awirangrong

lah samêngko ana parmaning Hyang Agung
kang dadi marganing panggih
lan sira sajroning lampus
tur ta ngiras nambut kardi
dinutèng marang sang katong

wus pinuntu ing tekad alonjong punglu
sayêmbara dèn sanggupi
nulya tinimbalan gupuh
ing ngarsa sri narapati
Pak Santosa wus sumaos

sri narendra dahat sukèng tyas kalangkung
Santosa ginanjar picis
saraup datanpa petung
dhawuh mistakkên sang aji
sigra bukti kongsi katog

binusanan tan pae pangantèn dhaup
sarwa sarwyendah ing warni
sêmôngka tinampan sampun
ingêmban lan cindhe wilis
Santosa wus amit layon

nulya mangkat ingiring dèn urung-urung
nèng kreta dèn blak tinarik
patan jaran tèji pingul
komplit sarungane putih
sasat pindha mantèn têmon

kang jinujug têpining samodra kidul
jog prapta anggêbyur wani
tinampan alun jumêgur
swarane anggêgêtêri
Santosa kerut sinêrot

sapandurat wus musna datan kadulu
kolêk ulêkaning tasik
mawa swara kumaruwung
pêpanthan unthuking warih
wira-wiri gung sinêmpyok

ting blêkuthuk jroning tirta gumaludhug
lir nambrama dutèng aji
tandya molah lir kinêbur
sumilak ombake minggir
Santosa wus anjêdhodhog

nèng têpining samodra gung kapirangu
nawala sampun cinangking
wangsulan gènnya kautus
maringkên sêmôngka maring
Jabarail jroning maot

pan wus wangsul mantuk sing sêgara kidul
ing marga datan winarni
sapraptaning ngarsa prabu
nawala konjuk sang aji
binuka sinuksmèng batos

sarasèng srat: pukulun gusti Sang Prabu
Pakuningrat kang mandhiri
ulun wus tampipakintun
sêmôngka paringing aji
sangêt nuwun ing sang katong

sakamantyan ascaryèng tyas sang aprabu
dene sampun dèn tampani
sêmôngka dènnya kêkintun
mring Malekat Jabarail
sigêg gênti winiraos

Byang Santosa kang nèng ngakerat kasêbut
suksmane tinundhung mulih
awit durung wanci lampus
marmane kinèn abali
mring donya urip sakloron

Byang Santosa dahat ing kawêlasayun
ature mring Jabarail
kadiparan marganipun
gèn kawula wangsul kyai
ujêr raga sampun bosok

Jabarail mawèh prayoganing laku
Biyang Santosa sirèki
aywa was-was ing tyasipun
ugêr sira ananggupi
gampang margane kalakon

jroning pura putri kadange sang prabu
kang aran Wara Sumaji
iku ingkang arsa lampus
kang dadi marganing pati
sing bandulan tibèng ngisor

ing samêngko sira jujuga kadhatun
parêka Wara Sumaji
kalamun wus tiba kantu
kantaka sira angslupi
dadya aran liru ênggon

Byang Santosa dupi tinuturan sampun
mring malekat minta amit
dhumatêng ing donya wangsul
anjujug sajroning puri
lan sang rêtna datan adoh

cinarita dupi tan pantara dangu
bandulan pêdhot kang tali
Wara Sumaji sumiyut
dhawah kantaka kêpati
jro pura pating barêngok

êmban inya parêng tangise gumuruh
sang rêtna dangu tan eling
ginosongan para wadu
maksih anglês angalêntrih
ing netya wus sawang layon

pinêtêkan cinakot jêjêmpolipun
tandya gumregah ngalilir
anging maksih salah surup
julalatan angulati
sambat êndi garwaningong

sansaya sru anjrit kang samya angrubung
sa rêtna andika eling
dene ta maksih kumêncur
lêgèh lêgan loncang-lancing
nganggo dadak takon bojo

dadya enggal caos unjuk sang aprabu
dhuh gusti ngaturi uning
rayi paduka pukulun
sang rêtna Wara Sumaji
kênganglangan nyalawados

awitipun dhawah sing bandulan kantu
ginosongan wanti-wanti
pinijêt dipun talusur
kongsi dangu botên eling
sarêng jêmpol dipun cakot

gregah wungu andangu êndi bojoku
dumuginipun samangkin
ulun mêngkêr dèrèng emut
gugup sang nata nêdhaki
mring tênggane sang lir sinom

sri narendra rawuh maksih rubung-rubung
samya kasêsêgên nangis
Rêtna Sumaji angathung
lah kuwi bojoku êndi
sang nata ngandika alon

iya-iya sapa arane bojomu
sang rêtna ngaraspadaji
pukulun gusti sang prabu
pun Santosa ingkang nami
laki ulun kang sajatos

sri narendra èmêng ing driya kalangkung
baya kasurupan dhêmit
kang ngrêksa sêgara kidul
marang Santosa kêkinthil
saulihe ingsun kongkon

mara age sapa bocah ingsun utus
Santosa ingsun timbali
barênga lan salakumu
anjujug tunggon kaputrin
duta nêmbah mangkat gupoh

tan kawarna ing marga duta wus wangsul
Ki Santosa wus dèn irid
sumiwèng ngarsa sang prabu
dhawuh timbalaning aji
Santosa hèh sira mêngko

umarêka lan Sumaji kadang ingsun
kang kampiran andalêming
sandika nêmbah amundur
gya marêk marang sang putri
kapanggih lênggah salonjor

duk umiyat Santosa amakidhupuh
datan kêna dèn sayuti
sang rêtna ngadêg nyat nubruk
manguswa awanti-wanti
kagyat Santosa dhêrodhog

sambat sampun dhuh gusti paduka emut
lah sintên kawula gusti
iba dukane sang prabu
kalamun kongsia uning
têka lajêng sengag-sengog

sang rêtnayu api-api datan krungu
pakne payo aglis mulih
sun kangên marang sirèku
wus suwe anganti-anti
baya wus tega maringong

Ki Santosa gumrobyos kringête kumyus
ing driya angêmu ajrih
tandya têdhak sang aprabu
Santosa kinèn amulih
sang rêtna dhawuh amboyong

Santosa kogêl ing kalbu
sapandurat datan angling
baya priye raganingwang
dadining lêlakon iki
eloke kaliwat-liwat
wak ingsun amboyong putri

nora kurang para luhur
nora kurang wong jêlanthir
nora kurang wong hartawan
dadak ingsun dèn kedani
bok dudu sabaènira
baya ta ingsun angimpi

tandya ginablog anjumbul
Santosa dening sang putri
biyah iki dadak apa
nganggo minggu datan angling
apa kaduwung tyasira
katêmune lawan mami

sang nata malih adhawuh
Ki Santosa sira aglis
muliha mring wismanira
aku titip Si Sumaji
rêksanên sabisa-bisa
puluh-puluh yèn wis pasthi

dadia rabinirèku
kadang ingsun Si Sumaji
jaragan angêmong bocah
kudu sabar sarta aris
anggêpên anak kewala
aywa êsah mituturi

sawusnya nampèni dhawuh
Ki Santosa nêmbah amit
pukulun gusti sang nata
kawula dipun trimani
putri kadanging narendra
sêmbah nuwun ulun pundhi

jêr kawula darmi gadhuh
tan rumaos anggadhahi
wontêna karsa paduka
dinadak sawanci-wanci
kawula botên suwala
sumanggèng karsa narpati

wus parêng sang nata manthuk
sigra kondur ngênyapuri
Ki Santosa amit mêdal
sarwi amondhong sang putri
pangantyan patikêliran
datan nganggo bribin-bribin

sapungkure sang rêtnayu
binoyong tan bayangkari
pra abdi wêlas tumingal
lêlakon nganèh-anèhi
bêgjane si kuwuk gêrang
mara-mara nêmu daging

sajêg jumlêg switèng ratu
lagi tumon pisan iki
darahe wong padarakan
kinasih ginanjar putri
ngimpi anguntal rêmbulan
wêkasan daradasihi

sigêg gantya kang winuwus
ing marga datan winarni
Santosa wus têkèng wisma
bikut gonira rêrêsik
kadi solahing pangantyan
bubar têmon tangkêp samir

kadi duk katêmbèn wanuh
wong loro pating kalêsik
mangun kasmaraning driya
tanya-tinanya ing nguni
babade kala sêmôngka
sawêngi datan aguling

mêdal sing pasuptanipun
sang rêtna angore wèni
sumawur layoning sêkar
kênanga gambir malathi
ngalinthing têpining wastra
labête mêntas karon sih

tumindak mêndat amêntul
lembehan mêrak kasimpir
sang rêtna siram jinabat
pasatan sêmbagi wilis
sasat lintang karainan
sumusup mega manipis

pêpês ing tyas gandrung-gandrung
Ki Santosa kasok ing sih
sang rêtna ngadi busana
nyampinge masêm angrèni
panji wilis sumêkanta
arimong sutra sinungging

lênggah jèjèr sila panggung
Santosa tansah anglirik
tumuju ing jajanira
Sang Rêtna Wara Sumaji
sarêntêk kang payudara
sadêmak anyêngkir gadhing

cinôndraa warnanipun
kurang côndra luwih warni
dhasar kadanging narendra
maksih kênya kinyis-kinyis
darêmba kaduk asmara
marang garwanta sang putri

pangantèn satêngah taun
sang rêtna pan wus garbini
durung tutug pêpasihan
kasêlak garwanta lalis
pêjahe Kyai Santosa
sang rêtna pijêr tan eling

sakêdhap-kêdhap sumaput
sambate kang wus ngêmasi
kaniaya têmên kakang
Santosa kang sun trêsnani
patine tinggal rêrêksan
lagi têmu pirang sasi

sang rêtna pan wus pinupus
pêpasthèn takdiring Widhi
nèng donya tanpa timbangan
puluh-puluh awak mami
nora kudu têmantenan
narimarsa among siwi

widada kang ingsun kandhut
lair jalu amantêsi
kongsi praptaning diwasa
kênaa ingsun ngèngèri
anak anung anindita
prawira ngungkul-ungkuli

kunêng gantya kang winuwus
ing kaendran kang winarni
parêpatan para dewa
kamituwa ingkang wajib
mangulah arjaning praja
kumpul ngudankên mêmanis

pêpak sagung kang para maharsi
miwah dewa-dewa suralaya
satata wus lênggah andhèr
tan lyan ingkang rinêmbug
jumênênge sri narapati
ratu ing ngarcapada
boyadil kalangkung
gone ngasta bêbênêran
mring kawula akèh ingkang angrasani
ban cindhe ban siladan

kaparênging dewa amutusi
mring sang nata kang nèng ngarcapada
arsa linungsur dhampare
dewa mudha tinantun
sapa ingkang srêdha gumanti
ngratoni ngarcapada
nging tan wontên sanggup
bakal dadining lêlakyan
ana katon sajuga awarni kucing
gubêl padaning dewa

para dewa mapan wus udani
sasmitaning kucing côndramawa
yêkti dudu suwadine
dewa anulyandangu
andikannya marang si kucing
hèh kucing côndramawa
sira ingsun dangu
apa ta wadine sira
dene gubêl anèng pada tan wis-uwis
apa kinarêpêna

apa jaluk jumênêng narpati
nèng sajroning ngalam ngarcapada
kucing mulat andêngèngèk
anuli manthuk-manthuk
sung sasmita pan wus nyanggupi
marma sigra dèn êcap
nèng sirah gonipun
pratôndha idining dewa
sanalika kucing sampun angêmasi
sirna kuwandanira

suksma angslup mring Wara Sumaji
kang garbini lagya pitung côndra
dèrèng tumêkèng mangsane
anggêrahi sang ayu
palintiran angolang-aling
sêsambat mêlasarsa
kathah atêtulung
prasamya angupakara
dhukun-dhukun dhokohana arêracik
jamune sang kusuma

wiwit sêrap prapta bangun enjing
jabang bayi pan wus lair nungsang
jalu apêkik warnane
sang rêtna maksih kantu
ting jarêrèh samya mêtêki
anging anglês kewala
nitya anglêlayung
sarira sawang kunarpa
ing wêkasan sang rêtna kalajêng lalis
dadya seda konduran

wus ngunjuki uninga sang aji
lamun rayi dalêm sang kusuma
Rara Sumaji sedane
kang dadya marganipun
babar putra jalu apêkik
lairipun anungsang
punika pukulun
dados jalaraning tiwas
sri narendra ngungun ing galih tan sipi
dènnya kapatèn kadang

mung sêsasi kapatèn ping kalih
Ki Santosa lawan rabinira
dadya pinupus galihe
jêr takdiring Hyang Agung
sri narendra nandhang prihatin
kantun putra pulunan
ki jabang kang sinung
pêparab Jaka Pastapa
pinaringkên anggadhuh pamaniraglis
ywa anggung kawlasarsa

praptèng umur kalih wêlas warsi
Jaka Pastapa lan pamanira
dahat pinêthès karyane
wancine bocah ngucul
Ki Pastapa pan wus anggiring
maesa mring pangonan
sing wisma gumrubyug
sinambi anganam wayang
pêpêthaning para ratu jaman dhihin
saking sukêt dondoman

Ki Pastapa dahat kuru aking
datan saking kêkurangan mangan
labêt sungkawa driyane
gonira nandhang tatu
anèng sirah ngênêk-ênêki
borokirasatêbah
tur mili nanah wuk
gandanira bêlarongan
akèh sungkan kancane cêdhak tan sudi
têmah siningkang-singkang

kathah rare prasamya kêkaring
arêraton nguni kang ginagas
ana sajuga ngathèngkrèng
linggih dhuwuring watu
pinarêkan kancanya sami
sinêmbah asedhokan
Pastapa yun tumut
nging mêksa siniya-siya
Ki Pastapa dadya nêmbah saking têbih
tuhu kawêlasarsa

sanalika ratu kang siniwi
nyumêrêpi sêmbahe Pastapa
kalumah saking linggihe
gya sinalinan sampun
sabên-sabên sinêmbah dening
Pastapa nuli tiba
kèh samya rinêmbug
prayogane Si Pastapa
kang dèn angkat jumênênga narapati
lungguh ing dhampar sela

Jaka Pastapa dèn undang nuli
marang kônca-kancane prasamya
dupi mara dhepe-dhepe
ingatag kancanipun
kinèn munggah mring sela linggih
gêdhangkrang sila tumpang
dèn adhêp ngedhupuh
kancane prasamya nyêmbah
parandene maksih têtêp dènnya linggih
marma sigra dèn angkat

Ki Pastapa têtêp narapati
angratoni sakathahing bocah
kônca-kancanira angèn
nanging maesanipun
sinambêlèh minôngka bêkti
kinarya dhahar pista
abujana kêmbul
samana wus linampahan
ting kêcapah tan ana kliwatan siji
kari buntut lan sirah

tinanêm nèng rawa api urip
sinangenan hèh-hèh kêbo sira
sun sangèni sira kowe
lamun sira angrungu
swaraningsun marang sirèki
anuli sumaura
kadya duk ing idhup
nulya amblêsa kewala
para raton wus bubar prasamya mulih
anggiring kang maesa

praptèng wisma Pastapa anuli
adul-adul marang pamanira
kalamun kêmbêl kêbone
klêlêp kongsi sagulu
kari sirah myang buntut kèksi
dadya gugup kang paman
umangkat arsa wruh
marang unggyaning maesa
wus sumurup kari sirahe kaèksi
Pastapa paran baya

ingsun bisa ngarah kêbo iki
Jaka Pastapa anambung sabda
mara coba sun undange
nulya dèn undang gupuh
mung sapisan bae nauri
ngowèk anuli ilang
kalêlêb ing ranu
dahat muringing kang paman
Ki Pastapa cinandhak dipun gêbagi
sambate ngaruara

sarwya kesah datan mawi pamit
ing samarga lampahe Pastapa
anggung katula-tulane
duk kasaput ing dalu
kraos arip anulya mampir
nginêp mring bango pasar
jingkrung tanpa kêmul
sapraptane bangun enjang
lurah pasar wêlas dènnya nyumurupi
lare kalara-lara

gya ginugah pinriha tut wuri
wus binêkta mring wismaning lurah
kinèn bukti sawarêge
sinung panggenanipun
parêk lawan ing kandhang pitik
pakaryannya Pastapa
esuk sore nyapu
yèn anon pêdhêsing karya
lurah pasar asihe kêpati-pati
nging ênêk wujudira

baya kinèn nênandur prayogi
Ki Pastapa tandya pinarentah
kinèn anandur garute
nulya dhêdhangir sampun
anèng kêbon ing sabên enjing
siniram tan kapiran
wus tuwuh narucuk
kuciwane tan naracak
ingkang dhuwur kongsi sadêdêg ngluwihi
ana cebol kalintang

lurah pasar ring kêbon atilik
tandurane garut Ki Pastapa
ana dhuwur ana èndhèk
karya cuwaning kalbu
lurah pasar bangêt aruntik
kayaparan Pastapa
gonira anandur
têka dhèkwur tan naracak
tôndha lamun kurang gonira ngopèni
dhêdhangir myang sêsiram

Jaka Pastapa nauri aris
mugi lurah sampun salah cipta
andalih kirang kopène
botên namung wit garut
nadyan janma sabilik-bilik
saundhak satataran
wontên bedanipun
ratu patih lan bupatya
prajurite ana kaptin lawan upsir
botên mayor sadaya

lurah pasar sansaya aruntik
mring Pastapa kinira srekalan
rêmbug sakêna-kênane
bok iya aywa nyablung
tan rumôngsa gonira sisip
Pastapa nambung sabda
lurah sampun bêndu
gampang adamêl arampak
benjang-enjang sayêkti rampak pribadi
lurahpasar wus mentar

dupi enjang lurah aniliki
tanêmane garut wus arampak
samya sadêdêg dhuwure
ngunguning tyas kalangkung
ngunandika sajroning galih
dudu sabaènira
lurah pasar ngungun
bêcik sun tundhung kewala
yèn ngantia kadêngangan ing sang aji
sun nandhang paukuman

Jaka Pastapa tinundhung aglis
saking wismanira lurah pasar
lunga saparan-parane
lamun siyang lumaku
lamun ratri karasa arip
nginêp soring mandera
nêdya ngungsi turu
kono cêdhak lawan langgar
Ki Pastapa kawêruhan guru ngaji
dadyage tinimbalan

pinulasara pinrih abukti
manggon cêlak kandhanging maenda
yèn esuk angon karyane
lamun dalu anunggu
anèng kandhang wêdhus cêcêglik
sambi karya dolanan
ngêndhèg-êndhèg lêmpung
pinêtha omah pajagan
ingisenan kênthongan ana lir masjid
isi bêdhug pêpêthan

sarêng dungkap wanci madya ratri
kapiyarsa bêdhug andharandhang
karya kagèting wong akèh
dahat ngungun ki guru
dene ana bêdhug nyalandri
salawase tan ana
wong anabuh bêdhug
miwah swaraning kênthongan
baya iki bêdhug kênthongan dhêdhêmit
gya tinêlik lon-lonan

samana mapan sampun kaèksi
dheyosanlik lêmpung kang kinarya
ting thrênguk dèn linggihake
ngadhêp kênthong lan bêdhug
datanpae lan jaga ratri
tanapi suranata
ingkang nuju tungguk
ki guru kagyat ing driya
Ki Pastapa nulya tinimbalan aglis
dinangu mulanira

sapa ingkang akarya puniki
pêpêthaning masjid lan pajagan
dalah ing wong saisine
pinêtha saking lêmpung
Ki Pastapa lon turirèki
kyai inggih kawula
kang karya puniku
pêpêthaning tiyang jaga
atanapi suranata jroning masjid
dadya rencang kawula

kyai guru dangu datan angling
sakalangkung jrih angunandika
kaya dudu suwadine
konangana sang prabu
nora wurung anêniwasi
pidananing parentah
ingsun mèlu mikul
bêcik sun tundhung kewala
kang supaya kalisa saka bilahi
tandya Jaka Pastapa

pinarentah lungaa kang têbih
aywa kongsi kawêruhan janma
kabèh sabarang polahe
anulya mangkat gupuh
Ki Pastapa dahat mlasasih
dènnya kasurang-surang
sabên tuk pitulung
lagi sawêngi kewala
kabèh janma kang kanggonan samya ajrih
karya wijiling waspa

kunêng gantya winursitèng tulis
wau sang akatong
kang wus kocap tan jêjêg prentahe
ambêk wênang tan têtêp ing adil
wus katêkan dening
swagata linuhung

saos unjuk dhumatêng sang aji
dhuh gusti sang katong
mugi botên dados sêsikune
kula arsa angaturi uning
nut petang kang munggwing
lintangan pukulun

kadi lamun arsa angoncati
wahyuning karaton
jêngandika samêkta ywa kagèt
sri narendra anauri aris
dhuh sang gurunadi
paran wêkasipun

sintên ingkang arsa asumilih
jumênêng kaprabon
anggêntosi lampah kula têmbe
sang swagatotama anauri
prayoga akardi
sayêmbara bêdhug

tanpa cucal gya tinutup mori
ingkang sangêt kêndho
dipun rêmpit nênggih pratikêle
sampun ngantos wontên janma uning
lamun wus miranti
nulya adhêdhawuh

sayêmbara sadhengahing janmi
tan nampik tuwanom
sapa bisa nabuh bêdhug kiye
andharandhang kapyarsa sang aji
yèku ingkang dadi
pangran pati prabu

gya dèn angkat dadya narapati
gumantyèng kaprabon
samana wus condhong ing galihe
sri narendra dhawuh marang abdi
karya bêdhug mori
sakêdhap wus rampung

enjing dhawuh sayêmbarèng aji
miji dutèng katong
pinrih midêr sarwi nabuh bêndhe
wus kacakan wong sapraja wradin
têkèng lyan nagari
aprasamya ngrungu

lamun ana sayêmbarèng aji
kathah kang tumonton
datan ketang adoh ing lakune
gumarubyug ewon ingkang prapti
sumêdya nglêboni
sayêmbara prabu

têmu gêlang kinêpung apipit
gêdêr swaraning wong
datan wêruh kalbèng loropane
karsèng nata anawung wêwadi
sapa kang ngentasi
sayêmbaranipun

mring sang nata yêkti dèn patèni
rêmbuging sakloron
sang aprabu lawan sogatane
kang supaya wahyune nalisir
tan tumiba maring
kang anabuh bêdhug

dadya sang nata lulus lêstari
jumênêng kaprabon
yèku saking sogata trekahe
marma nurut kewala sang aji
samana wus wiwit
kang bêdhug tinabuh

datan ana kang muni sawiji
pijêr goblag-gablog
guyu-ginuyu lawan rowange
kocap Pastapa kang kawlasasih
prapta miyak margi
nêdyarsa lumêbu

nging tinulak cinêgatan sami
ing sakathahing wong
labêt saking blarongan gandane
Jaka Pastapa mundur atêbih
kaku tyase nuli
anguncali watu

antuk bêdhug andharandhang muni
cingak sakèhing wong
panêmbahan sakala anolèh
mring Pastapa angentasi kardi
baya bocah iki
kang katiban wahyu

sang aprabu sampun nyasmitani
ywa kongsi mabonglot
Si Pastapa cêkêlên dèn age
panêmbahan anulya murugi
Pastapa ngoncati
angêmpêt lumayu

panêmbahan maksih atut wuri
playune wus adoh
nanging maksih akêkinthil bae
labêt saking angêmu wêwadi
yun suwita maring
Pastapa sang ratu

sigêg gantya wau kang winarni
sajuga ana wong
ran Pak Krama têtanèn karyane
duk maluku linut dening pêksi
angupaya gangsir
pêksi jalak pênyu

sarwya ngocèh bisa tata janmi
swarane nyalêmong
Krama Krama ngramana dèn age
Si Pastapa madêg ratu adil
Pak Krama anolih
pangunguning kalbu

kaya dudu suwaraning pêksi
dadak ngatag uwong
kinon ngraman priye pratikêle
sun wong siji môngsa wurung mati
angurbaya iki
sun nyangèni luku

lamun nyata sasmitaning Widhi
luku ing samêngko
sira arsa ingsun kèlèkake
lamun bisa nungsung nora kèli
sun bakal nglakoni
ngraman soroh amuk

wus pinikul lukune anuli
lumaku anjojrog
anjog kali cinêmplungkên age
tibèng têngah kumambang kaèksi
kumbak toya kentir
sunmêntor anungsung

sukèng tyase cêngkelak abali
ngèstoke sapakon
duk ing nguni jalak parentahe
tinggal karya nulya anyuruhi
prêpat mônca kaki
wus prasamya kumpul

nêdya ngraman pêrgadring wus dadi
rêmbuge sagolong
manggalèng prang Pak Krama tindhihe
malbèng praja sigra pacak baris
amêpêti margi
andhêndhêng kumêndhung

kacarita Pastapa duk uning
prajurit sagolong
kamigilan lumayu anggênjrèt
nyangking wilah angacung salining
lawan tempe bungkil
nèng godhong winungkus

wus binuka ron kinarya caping
tempene dèn othong
yèn ginagas majênun solahe
malbèng kraton karanane ajrih
prajurit tut wuri
manjing kraton nukup

sri narendra pan wus angoncati
mêdal jawi lolos
Ki Pastapa nèng dhampar ngathèngkrèng
napasira maksih mêmpis-mêmpis
boroke umili
gêtih lan nanah wuk

wadya kraman awas aningali
Pastapa jêdhodhog
nèng dhêdhampar pinaranan age
arsa mudhun Pastapa tan kêni
ginarêjêg wani
jinênêngkên prabu

binusanan caraning narpati
angrasuk kaprabon
kudhunge ron dadya makuthane
tempe bungkil dadya cap asmaji
kang wilah salining
dadya sabêt suduk

têtêp dadya kagungan narpati
pusakèng kadhaton
ingkang wasta Kiyai Calèrèt
nulya samya dipun ngabêktèni
kèh brandhal prajurit
kabèh samya nungkul

nanging maksih borokên sang aji
sansaya anjêmblok
dahat merang sang nata galihe
duk anuju siniwèng wadyaji
karsa animbali
kabèh tukang cukur

pinilihan ingkang wêgig-wêgig
dhawuhnya sang katong
sapa-sapa ingkang pintêr dhewe
ingsun ganjar apangkat bupati
sumêngka tyas kadi
ngrangsang wohing pucung

lênggah mungkur sang nata wiwit dèn cukur
mustaka cinandhak
anjola sambate sakit
pinrih mundur tukang cukur pinêjahan

malih maju ginêpok tan patya asru
sambate sang nata
larane saya ngluwihi
dhawuh mundur nuli kokum pinêjahan

wênèh matur jawi ingkang kula nyukur
lagya cêk cinandhak
sang nata jola maringis
wus dhinupak tukang cukur kapisanan

têlas kêbut tukang cukur samya murut
sigêgên kaendran
para dewa nungsung warti
wus kapyarsa sang nata karya daksiya

nulya dhawuh saking dewa pinisêpuh
Kamaratih sira
ingsun kongkon anêdhaki
mring sang nata nylamura mindha wong priya

nguni sampun Kamaratih gya tumurun
marang ngarcapada
lir priya sumiwèng aji
tur manêmbah dhuh gusti kawula sagah

lamun sarju kula parasi sang prabu
lah marage coba
sira majua tumuli
sri narendra wus lênggah paras mustaka

kongsi ngantuk sang nata athêklak-thêkluk
sakecanên paras
katut boroke malinthis
parandene sathithik datan karasa

rampung wungu sang prabu suka ing kalbu
sang amindha priya
dèn angkat dadya bupati
kinêpyakkên nèng paseban pagêlaran

sang aprabu bagus lir Bathara Sambu
nulya adhêdhawah
arsa cangkrama ing wukir
atanapi papriksa mring guwa-guwa

kang tinuju andhèrèk ing sang aprabu
amung pinituwa
panêmbahan kang kêkasih
sri narendra wanci enjang têdhakira

sampun laju têdhakira sang aprabu
tan kawarnèng marga
wus prapta sukuning wukir
nata nabda panêmbahan kula tanya

têka agung ing pundi namaning gunung
panêmbahan lingnya
pukulun punika ngardi
kang kasêbut nênggih ardi Tirtamaya

prênah luhur wontên guwa kang misuwur
ran guwa Siluman
awis ingkang nyumêrêpi
dening guwa awis katingal ing janma

yèn tan sinung parmaning kang Maha Agung
yêkti tan uninga
guwa Siluman winadi
datan kêna ingambah kewan ing wana

nadyan ratu yèn tan katrima sang prabu
yêkti tan uninga
pintuning guwa winadi
kang rumêksa Ki Tumênggung Badranaya

sang aprabu dahat kacaryan ing kalbu
paman panêmbahan
ing sêmu tuhu udani
lah sumôngga kula arsa nyatakêna

jêng sinuhun ngambah margi munggah mudhun
praptèng lêmpèng arga
guwa Siluman kaèksi
ngunandika baya taingsun katrima

singid singup pintuning guwa tinutup
bondhot bêbundhêtan
ambondhoti kang umanjing
kadya tarub taru-taruning mandera

sang aprabu miyak bondhot arsa mlêbu
kagyat ana rêca
dêpèpèl têpining kori
mung sajuga gêdhene nora sapira

sigrandangu mring panêmbahan sang prabu
bapa kula kagyat
têka wontên rêca alit
lah punika sintên wastane ing kuna

aturipun pukulun gusti sang prabu
miturut sajarah
nênggih rêca senapati
kang awasta Radèn Arya Tejamaya

saking Galuh senapati aprang pupuh
kasasêr ing yuda
kêplajêng mring guwa ngriki
nuli musna katingalan rêca sela

nulya dhawuh hèh senapati ing Galuh
sira lumêbua
aywa anggung anèng kori
nulya manjing sri narendra atut wuntat

sukèng kalbu nèng jro guwa risang mulku
kang sarira nikmat
hawa rumasuk ing dhiri
jroning guwa ana rêca ngêmban putra

sang aprabu mring panêmbahan andangu
niki rêca napa
pawèstri angêmban siwi
rêca êmban ature ki panêmbahan

wastanipun ing nguni ingkang kasêbut
raja pinasthika
ngabdi Sri Banjaransari
ngêmban putra pangran patining narendra

ngandika rum sang nata ing galih mêsgul
tuhu tan prayoga
rêca pangeran dipati
lan êmbannya dinokok sajroning guwa

gya tinundhung mring sang nata kinèn mêtu
sakaroning rêca
êmban lan pangeran pati
lumaksana sigra mêdal alon-lonan

gung kapiluh pangran pati nangis asru
dinangu sang nata
sapa baya kang anangis
panêmbahan matur pangran pati rêca

sambatipun anênggih bêntèr kalangkung
dhawuhnya sang nata
kinèn manggona kang têbih
lamun cêlak ambrêbêgi karnaningwang

nguni sampun sumingkir têbih gènipun
laju tindakira
sang nata uninga malih
ana rêca kapiluh kalara-lara

sang aprabu kèndêl tindaknya andangu
niki ontên rêca
anggung dènnya brêbês mili
nênggih paman arane rêca punapa

kang dinangu panêmbahan lon turipun
ran rêca gupala
lêluwurira sang aji
ratu dibya nyakrawati baudhêndha

kang amêngku nagri kang paduka rêbut
rêca thinuthukan
sirahnya dening sang aji
angandika nyata lanang payo rêca

sira rêbut nagaramu kang sun jabut
dadak têtangisan
kadi ambêking pawèstri
ngrasa merang êluhing rêca wus ilang

wantu-wantu panêmbahan matur asru
dhuh gusti sang nata
sampun mawi anyumbari
kawistara ambêking ratu taruna

Sambêtipun jilid ôngka 2.