praptèng têpi Glagahgônda
Sunan Lèpèn uluk salamira glis
assamungalaekum
sanalika kawus sirna
papêdhut kang anawêngi ing wana gung
satêmah katingal padhang
jêng sunan nulya umanjing

ngidêri sajroning wana
dupi rawuh madyaning wana wêrit
uning janma agêng luhur
manthêr sunaring teja
lawan janma samangke gêng luhuripun
kintên-kintên tikêl tiga
dhiwut-dhiwut wulunèki

rema gimbal kuku panjang
lênggah manggèn sangandhaping waringin
sela gilang tlèmèkipun
patrape dènnya lênggah
suku têngên jegang kang kiwa saluku
sarwi sasèndhèn mandera
astanira ingkang kering

tumumpang ing pundhak kanan
asta kanan gêgêm siti pinundhi
wontên ing sanginggilipun
pilingan ingkang kanan
Sunan Lèpèn tandya amêrpêki gupuh
manêmbrama manuhara
urmat asung salamnèki

nanging datan winangsulan
Yudhisthira mandêng kewala naming
Sunan Kali kèndêl jêtung
ngunandikèng wardaya
datan dangu katuwuh osiking kalbu
kinira-kirèng wardaya
baya wong Budapuniki

jêng sunan sampun widagda
têmbung Buda dènnya asung pambagi
mênggah mangke têmbungipun
dhuh kang nêmbe kapanggya
kula nilakrama kisanak satuhu
sintên jêjuluk sampeyan
tuwin kawijilan pundi

punapa ingkang sinêdya
dene lênggah nèng wana tanpa kanthi
miwah ing pasêmunipun
kadi nandhang sungkawa
kang tinanya mangrêtos lajêng umatur
ugi cara basa Buda
makatên jarwanirèki

o ênggèh kiyai sanak
jêngandika satuhu wus udani
lêrêsing tyas tan kalimput
kula Ki Yudhisthira
kawijilan saking Ngamarta rumuhun
duk ing nguni jaman Buda
misih Brama kang agami

Jêng Sunan Kali duk myarsa
langkung ngungun nulya têtanya malih
kisanak kala rumuhun
mlampah damêl punapa
walèh-walèh punapa kala rumuhun
sayêktosipun kawula
jumênêng sri narapati

ngadhaton nagri Ngamarta
Yudhisthira inggih jujul mami
balik sampeyan sang luhung
ing wingking kang pinôngka
lan ing ngajêng sêkang sinêdya nirèng ing kalbu
miwah sintên kang sinambat
dhuh Yudhisthira Sang Aji

andangu nami kawula
Sunan Kalijaga kalêbêt wali
saking tlatah Majalangu
ing giri Gajahpura
dhatêng kula saèstune dipun utus
Sunan Giri lurah amba
parlu kinèn mariksani

kawontênane kang wana
dene têka wontên ingkang dahwèni
damêl wilalat satuhu
mring tyang kang sami babat
sampun kula salasah ing wana kêmput
sonya tanna kara-kara
muhung andika pribadi

mangsuli Ki Yudhisthira
mangke mangke ta mangke Sunan Kali
wangune arsa babêndu
andakwa raganingwang
andak mawas damêl wilalat tan sarju
babo botên pisan-pisan
mênggah gèn kula nèng ngriki

botên sawêk sapunika
sampun lami nglampahi pitêdahing
sasmita nalika ulun
tapa dhasar samodra
laminipun ngantos ênêm atus taun
ujaring wasitotama
kinèn tapa wontên ngriki

pasthi antuk kang sinêdya
ingkang sagêt jalari pêjah mami
sabab ing satuhunipun
kula sêdya ngupaya
ing margining sagêd dhumatêng ing lampus
duk miyarsa jêng susunan
katingal pasêmon manis

sumèh wijiling wicara
nulya tanya têmbung amêrês ati
dhuh mitra gusti sinuhun
sabab saking punapa
sariranta tan sagêt tumêkèng lampus
mèsêm risang Yudhisthira
lah makatên Sunan Kali

kala ulun winisudha
madêg nata lajêng dipun paringi
jêjimat dening dewa gung
nama kalimasada
ingkang ugi awarni pustaka jamus
dumugi ing sapunika
taksih kula pundhi-pundhi

prathistha ing asta kanan
malah-malah sampun saklangkung lami
asta tan sagêt tumêlung
miwah tan sagêt mêgar
Sunan Kali kataman aturing prabu
sangsaya pangunguning tyas
wasana têtanya malih

mênggah ungêling sêratan
ing jêjimat punika kadi pundi
kalawan suraosipun
dhuh Sunan Kalijaga
kula inggih inggih ing sayêktosipun
sampun kang ngantos sumêrap
ambikak kewala ajrih

jalaran dhawuhing dewa
namung kinèn ngangge jêjimat pripih
mila kula jrih kêlangkung
bilih nguninganana
Sunan Kali mèsêm ngandikèng jro kalbu
iki wong bodho walaka
nadyan ngêrti nanging wêdi

dhuh sinuhun Yudhisthira
mênggah wontên tiyang ingkang kadugi
ngungêlkên jajimat wau
punapi pinasangna
angsal malih nanging darbe jangji ulun
mugi dipun mangrêtosna
suraose kanang tulis

saha sagêt angêlarna
tangan ulun kang wus lami kumancing
Sunan Kali ngandika rum
suwawi cinobia
ngulungakên jajimat pustaka jamus
nahan sami sanalika
waluya kadi ing nguni

ngulungakên asta mêgar
jimat sampun tinampèn Sunan Kali
binuka suraosipun
sinuksmèng ing wardaya
tamat pamaos ingkang pustaka jamus
Jêng Sunan Kali ngandika
he Yudhisthira Narpati

sampeyan mugi sumrêpa
milanipun jimat dipun wastani
inggih kang pustaka jamus
têgêsipun punika
layang rupa irêng tulisira pingul
mila ran kalimasada
kalimah sahadad yêkti

kalimah sadat samangkya
wus kalampah dèn agêp dèn ugêmi
dene tiyang ingkang sampun
manjing agama Islam
miwah dipun wastani agama rasul
sarengat punika môngka
baboning ngèlmu sajati

asal saking nabiyolah
Gusti Kangjêng Nabi Rasullolahi
kêkasihira Hyang Agung
tuhu ingkang kinarya
dutaning Hyang panutup nabiyolahu
ugêr tyang agama Islam
saha sampun putus maring

ngèlmu tamtu kang winawas
saraosing kalimah sahadati
dumadi êning tyasipun
sagêd sampurnèng pêjah
mantuk maring ing ajal kamulanipun
ing ngriku Sang Yudhisthira
langkung trusthaning panggalih

nahan lajêng puruhita
mring sang wiku Kangjêng Susunan Kali
winulang sahadat wau
ugêr ingkang sampurnan
winêruhkên ing jênênging uripipun
jêng sunan pamêjangira
sadaya sampun katampi

wruh sadurunging dumadya
datan samar dènira wus dumadi
was-uwas wus tan kawuwus
amêpês ing pamawas
têtêp uwus amanjing gana Islamu
têtêp tatas naratas tyas
tumètès sampurna titis

rumaos yèn sagêd pêjah
sarta pêjah ing sajroning ngaurip
sangêt ing pamundhinipun
winantu analôngsa
ayun nêmbah astanira sawêg nguncup
makidhupuh anèng ngarsa
Sunan Kali duk udani

gupuh dènnya nampèl asta
kipa-kipa tan arsa dèn bêktèni
pinarêng wacana arum
sampeyan sampun nêmbah
dhatêng ulun sanadyan kaanggêp guru
nanging dlajat ulun andhap
luhur dalajating aji

kados paduka punika
inggih lêrês suhunan nama mami
ananging saèstunipun
drajat wali kewala
wali wau jaman purwa saminipun
para rêsi myang pandhita
dados bêkti ta sang aji

sêdhêng salaman kewala
Prabu Darmakusuma ananggapi
nulya sêsalaman gupuh
sawusing sêsalaman
sri narendra Yudhisthira alon matur
dhuh sinuhun guru kula
rèh mangke ulun wus tampi

sabda jatining kamulyan
sêdya ulun sagêda angaturi
wêwalês ingkang linuhung
nanging tan darbe srana
mung punika wontên barang darbèk ulun
sapele sangêt tan môntra
bilih kaparêng ing galih

kula aturkên paduka
Yudhisthira jumênêng buka pêthi
ingkang linênggahan wau
isinipun karopak
mawa gambar katri wêwayanganipun
satunggal Sri Baladewa
kalih Natèng Darawati

tiga Arya Wrêkudhara
kanthi sastra pèngêtan duk ing nguni
kalih lampahan winuwus
satunggal pratelanya
lampahaning Arjuna nalika dhaup
angsal Dyah Wara Sumbadra
putri Madura nagari

kadang Baladewa Krêsna
rinarêngga dening Hyang Odipati
kajêng klêpu dewadaru
katêlah têkèng mangkya
sabên wontên pangantyan rinêngga agung
tamtu mawi kêmbar mayang
jaman purwa kang pinirit

kalihan pratelanira
kala Nata Pandhawa mangun jurit
sakadang warga sadarum
mêngsah Sri Suyudana
sakadange sata Korawa angêbyuk
jabêl praja ing Ngastina
Pandhawa ugul ing jurit

winastan prang Bratayuda
kinanthenan angsal silah tumrah ing
Pandhawa myang para ratu
ingaturakên sigra
mring Sinuhun Kalijaga sadayèku
langkung sukanirèng driya
gambar tri wus dèn priksani

tanya maring Yudhisthira
sintên ingkang gadhah wayangan katri
ingkang ginambar puniku
satunggal-tunggalira
Prabu Darmakusuma lajêng umatur
kang sarta mawi pratelan
agêng miwah inggilnèki

tatiga ingkang ginambar
wus pratela kadi kasêbut ngarsi
tanya malih jêng sinuhun
nahan ta karsa paran
asung gambar dalah ing saprabotipun
sastra cariyosing Buda
kumambang matur sang aji

