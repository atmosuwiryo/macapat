Garèng Petruk kaconthalan
anututi lampahing gusti kalih
sawatara dangu pangguh
praptèng têpining wana
sang abagus ngaso soring mandera gung
parpat katri munggèng ngarsa
Dyan Abimanyu nabda ris

Uwa Sêmar ngong têtanya
alas ngêndi uwa kang katon iki
de pêtêng wingit asingup
Ki Lurah Badranaya
alon matur dhuh lae bêndara ulun
puniku wana sêngkêran kadhaton ing Sonyaruri

winastan Krêndhawahana
inggih wana ing Setragôndamayit
wana pangalapan iku
tan kenging kambah janma
yèn panuju lah suwawi sami wangsul
tan sakèca manah kula
wit nguni ulun wus manjing

umiring rama andika
wôntên ngriku dara binedhung dhêmit
jrangkong lawan ilu-ilu
kathah tanpa wilangan
mila sêpi botên wontên janma langkung
inggih basane punika
sato janma mara mati

sumarma wangsul kewala
prayogine anyimpang sanès margi
mrih rahayu lampahipun
Radèn Ôngkawijaya
èsmu runtik sêrêng pangandikanipun
Wa Sêmar yèn wêdi sira
bêcik balia dèn aglis

ingsun punagi ing dewa
suka lila mati anèng wanadri
kalamun balia ingsun
merang myat surya côndra
Lurah Sêmar gumuyu sarwi angrangkul
dhuh bêndara gustiningwang
tuhu atmajèng Pamadi

eling trahing Saptarêngga
mundur wirang têmah pilaur lalis
dhuh bêndara wong abagus
sigit tur anjênthara
dhasar wantêr tan siwah lan bapakamu
pamadyanirèng Pandhawa
satriya sumbaga sêkti

makatên trahing prawira
wêdi ngisin wani marang utami
ugêring satriya luhur
inggih makotên dara
lah suwawi kula umiring sapurug
pêjah gêsang aywa gingga
satriya dwi gya lumaris

wus prapta madyaning wana
gya kapapag dutaning hyang pramuni
rasêksa asru amuwus
mancêrêng pêthenthengan
hèh mandhêga-mandhêga sira wong bagus
arsa marang ngêndi sira
baya tan kulak pawarti

yèn alas Krêndhawahana
sêngkêrane gustiku Hyang Pramuni
kang kinon rumêksa ingsun
hèh sapa aranira
angakua saka ngêndi pinangkamu
lan sira kênèng larangan
pêndhokmu kêmalon abrit

iku dudu anggonira
lah dèn age sira copota kêris
dyan Abimanyu sumaur
hèh buta ingsun tanya
balik sira buta ing ngêndi dhangkamu
ngakua sapa ranira
mupung durung têkèng pati

Jarameya asru ngucap
aywa tambuh yèn tanya jênêng mami
Jarameya agul-agul
ing Narpatkapanasan
wong dinuta dening ratu gustiningsun
Sri Dewasrani sudibya
atmajaning Hyang Pramuni

balik sira sinatriya
sapa jênêng ngakua mupung urip
ngandika Dyan Abimanyu
hèh buta Kalawija
brêkasakan cêmêr rêgêding alas gung
tilingna dwi karnanira
sun satriya Plôngkawati

Rahadèn Ôngkawijaya
apêparab Sumbadraputra tuwin
iya Radèn Abimanyu
iya Partaatmaja
ditya latah hi i dupèh nora tuku
iya bêcik sugih aran
yèn kêna sun gawe bêcik

prayoga sira nututa
ingsun bônda katur mring gusti mami
dahat dukaDyan Bimanyu
hèh apa ujarira
buta drohun nora gênah ing pamuwus
lah mara cêkêlên ingwang
sasat bisa nyêkêl angin

Jarameya ngatag wadya
kinèn parêng ngrêbut marang sang pêkik
bajobarat sigra ngêbyuk
radyan putra tan kewran
ngiwat-ngiwut lir sikatan tandangipun
tinubruk sing kering-kanan
endhanya sarwi nêmpiling

kocapa Dyan Gathutkaca
sing gêgana cumlorot nlabung jurit
kang kacandhak dèn kuk-êngkuk
tinugêl jangganira
brêkasakan lit-alit pating bilulung
miris myat solahing mêngsah
satriya dwi samya sêkti

Bajrameya Sadumeya
anggarjita èngêt dhawuhing gusti
yèn trah Pandhawa pinunjul
tan kêna sinawawa
tandya buka wasiyat ji-ajinipun
kang wasta Lênga Muksala
Bajrameya gya anilip

namakkên kanang Muksala
wus tumama marang satriya kalih
wus karsaning jawata gung
dyan kalih dadya arca
sing dayaning Lênga Muksala linuhung
wadya bajobarat samya
dahat sukanirèng ati

parpat katri dahat susah
Ki Sêmar wruh gustine salah warni
asru taruna mlas ayun
dhuh lae dhuh bêndara
lah kêpripun dara jêbul dadi watu
hèh Garèng Petruk mrenea
kapriye budinirèki

Ki Petruk sêmbrana mojar
ywa sumêlang rama aku wis ngrêti
sambekalaning apupuh
mungsuh sring nganggo kêmat
duk ing mau githokku krasa didumuk
gênah yèn usum dumukan
rama kalamun nyondhongi

harak malah kêbênêran
kêna dinggo gêgaran golèk dhuwit
dikabarke mring wong dhukuh
yèn ana rêca tiban
mêsthi banjur akèh kang têka kumrubut
gawa kêmbang borèh mênyan
kalawan dhuwit sêkêthip

kang Garèng dadi plawangan
sira rama kang dadi juru kunci
aku ingkang dadi juru
tukang nampani arta
nora suwe banjur sumêbar misuwur
mring janma liyan nagara
saya kèh antuking dhuwit

mêngko padha dinggo royal
tuku kreta motor kang luwih bêcik
Badranaya dahat nêsu
Petruk gênah yèn edan
bar-umbaran mung anggêre gêlêm muwus
Ki Garèng sumêla nabda
payo tumuli atur wrin

mring bêndara Madukara
môngsaborong jêr ana ingkang wajib
dene sira aku Petruk
rak padha mung sadrêma
iring-iring atut pungkur mrih rahayu
iya wis nora kainan
atur prayoga kang bêcik

anane nêmu sangsara
saka luputira dara pribadi
wit nora manut pitutur
wau ta wus sarêmbag
parpat katri tandya budhal ting karuncung
sarêng sinêru lampahnya
enggaling carita prapti

cinarita Madukara
Sang Arjuna lênggah lan garwa kalih
Dyah Sumbadra sang rêtnèngrum
Dyah Srikandhi kalihnya
Dananjaya alon pangandikanipun
biyang kulub paran sira
prakara lêlakon iki

kaya-kaya wus antara
sutanira dene ta durung mulih
lan kakang mat durung rawuh
dadi panggagas ingwang
yèn wus tita rayi kapriye karêpmu
apa mawa tur uninga
apa njur bela yayi

kusuma Wara Sumbadra
anglêsing tyas myarsa sabdaning laki
tumungkul ris aturipun
dhuh guru laki amba
ing dêlahan jêng paran pêpundhèn ulun
tan lyan mung sumanggèng karsa
kawula darmi umiring

bilih padukarsa bela
kawulane inggih tan nêdya kari
Sang Parta dadak anayut
kang garwa gung ingaras
para cèthi parêkan samya tumungkul
dèrèng dangu antaranya
kasaru praptanirèki

Ki Lurah Sêmar kalawan
Garèng Petruk karuna lantik-lantik
sêsambatira mlas-ayun
kagyat kang samya lênggah
gupuh-gupuh Sang Parta dènira mêthuk
Kyai Lurah Sêmar sigra
nungkêmi padaning gusti

Sang Arjuna alon nabda
anambrama sarwi angarih-arih
kakang mênênga sirèku
aywa pijêr karuna
wus lungguha tutura paran lakumu
nèng ngêndi momonganira
dene nora nana kèksi

mara kakang umatura
apa ingkang dadi darunèng tangis
Sêmar mingsat-mingsêt matur
dhuh-dhuh lae bêndara
koningana atur tiwas dasihipun
umiring putra andika
Plôngkawati Pringgadani

saundurnya saking sowan
mring kang eyang nênggih Ngrêtawu Wukir
duk prapta madyèng wana gung
putranta prang lan buta
langkung rame danawa kathah kang mundur
kêkalih putra andika
ngamuk punggung anggirisi

buta samya gundam-gundam
têmah bubar danawa gung kalindhih
dangu-dangu buta nêpsu
angêdalkên jimatnya
putra dika kalih samya dadi watu
sakèh ta dadya nèng wana
dhuh bêndara kadospundi

sadèrèngnya malbèng wana
kula inggih sampun sangêt ngaturi
amrayogi amrih wangsul
nanging botên ginêga
ing wusana kula sumôngga pukulun
Sang Arjuna duk miyarsa
lir dhandhang duka kêpati

tan panon rat dahat dènnya runtik
gupuh-gupuh angambil warastra
Pasopati pusakane
lumampah sarwi muwus
biyang kulup lawan Srikandhi
sira karia padha
raharja ing pungkur
Wara Sumbadra duk myarsa
wus tan kaya sungkawanirèng panggalih
muka sawang kunarpa

guguping tyas dyah Wara Srikandhi
angrêrapu marang Dyah Sumbadra
wau Sang Parta tindake
saking dahating bêndu
sigra mêsat saengga thathit
parpat tri kaconthalan
nututi lumayu
galuyuran mêgat-mêgat
nêngna wau lampahe Sang Pandhusiwi
winuwus Sang Hyang Durga

ingkang lagya amangun sêmèdi
wus uning yèn Sang Arjuna duka
Sang Bathari bugup tyase
sigra dènira ngracut
warna putri ayu linuwih
kanthi êmban sajuga
sing gêgana niyup
jujug satêpining sêndhang
esthanira kadya lagya nandhang sêdhih
rimong kasmêkanira

Dananjaya dènira lumaris
kandhêg miyat wanita yu endah
nèng têpi sêndhang dununge
wangun sungkawèng kalbu
nglayung kadi Sang Dèwi Ratih
Sang Parta nulya nyêlak
sirna dukanipun
parpat tiga nungka prapta
Kyai Sêmar ngucap mring sutaning kalih
thole iku bêndara

kabêlasuk iku goning pêri
Kanthongbolong latah-latah ngucap
rama kêtiwasan gêdhe
bêndara kênèng bedhung
Garèng tanya Truk iki ngêndi
Kanthongbolong saurnya
gajêg yèn tan kliru
iki ing Tambaksêgaran
aku wus wruh jênênge iku kang linggih
iya Mas Ajêng Japlak

Kyai Sêmar duka anudingi
he wong edan padha kurang ajar
warangganèku jatine
bok ya dèn wêruh ngêdur
yèn kêsiku sirèku mati
apa ta lali sira
wite bêndaramu
nèng alas nêmu cintraka
dadi watu saka dènnya nora titi
mila padha mênênga

Garèng Petruk cêp datan cêmuwit
de Sang Parta aris angandika
dhuh wong ayu sapa kowe
durung tau wrin ingsun
mêlas asih têmên wong kuning
sapa ta aranira
ing ngêndi dunungmu
sang mindha aris turira
inggih walèh-walèh punapa sang pêkik
ulun garwa narendra

Ngargapura Prabu Suryasêkti
kesahira lêlana don aprang
wus sapta warsa lamine
praptèng mangke tan kondur
mila ulun punika ngluri
wus lami tan kêpanggya
ulun dahat bingung
lan dahat ribêding manah
badan amba kalunta-lunta kawlas sih
kasasar malbèng wana

dènnya nabda sang dyah wau sarwi
angujiwat anamakkên kêmat
Sang Arjuna sru wirage
datan kêni sinayut
kênèng guna satêmah kingkin
ngrakêti angandika
dhuh nimas wong ayu
ywa ngupaya kang tan ana
prayogane dasihna sarira mami
sun nurut sakarsanta

sang apindha mèsêm muwus manis
radèn sampun kasêsa ing driya
ing mangke ta dipun sarèh
Sang Arjuna kêsusu
sru gumrêgêt grêgêt tan anti
ngrêrintih angrêrêpa
dhuh pêpujaningsun
ratu-ratuning wanita
baya sira têtungguling pra hapsari
muga sira wêlasa

Sang Arjuna sêsêgên tan sipi
sang dyah tansah ingaras mawantya
kadi sadpada solahe
kathêkêran mrih madu
nging sang rêtna datan nanggapi
karana mung kinarya
angridhu sang bagus
sang dyah ngrêrintih sambatnya
sarwi nyêngkah mangke-mangke ta wong sigit
sampun ambêk misesa

risang Parta mandar drêng tan sipi
sang rêtnayu anjrit sru manabda
thik polahe kaya banthèng
dhrudhut têka jalêbut
ngaku luwih lanang sabumi
ambungên sikutira
sakala sang bagus
sirna sipating manungsa
salin warna dadya andaka sajati
sang pindha babar durga

mêsat sarwi sêsumbar angêrik
hèh ta padha môngsa yèn padhaa
de kaya wong lanang dhewe
Janaka sira patut
têsmak bathok raupa dhingin
ing kana mringa sêndhang
dêlêngên rupamu
Dananjaya duk miyarsa
lênglêng jêtung sêdyaning galih mangungsir
Ki Sêmar sru karuna

dhuh bêndara èngêta ing galih
yèn andika prajurit utama
sampun andarung karsane
andika kenging siku
warni banthèng langkung ngajrihi
Sang Arjuna duk myarsa
pêpês galihipun
sumungkêm siti karuna
kakang Sêmar luhung patènana mami
urip dêdawa wirang

Lurah Sêmar matur sarwi nangis
adhuh lae bapa biyung kula
mugi andika pyarsakke
inggih ing atur ulun
prayogine paduka nuli
istiyar angungsia
mring rakanta prabu
Sri Bathara Padmanaba
ingkang pantês ngruwat prihatin puniki
suwawi nuntên mangkat

sang andaka datan nyuwalani
tandya mentar saking jroning wana
amêlas asih lampahe
Ki Sêmar Garèng Petruk
atut wuriananging têbih
dèn nut saparanira
mêdal sing wana gung
nasak-nasak ing padesan
lampahira wus ngambah sajroning nagri
arsa trus malbèng pura

kang winuwus praja Dwarawati
duk samana Sri Bathara Krêsna
nuju siniwèng wadyane
nèng bale sitiluhur
kang sumewa para narpati
tuwin sagung punggawa
prawira nung-anung
satriya Paranggarudha
mungging ngarsa jajar lan Radèn Sêtyaki
putra ing Lesanpura

munggèng kering yèku ingkang rayi
Radèn Partajumêna kalawan
Radèn Sêtyaka jajare
ing wuri kang sumambung
Ki Udawa kang nindyamantri
nulya para santana
samya marikêlu
paseban jaba balabar
pêpak andhèr para wira agêng alit
nyênyadhang karya nata

angandika Prabu Arimurti
kulub Sômba mara umajua
kapriye mungguh wartane
paman ta yayi prabu
Yudhisthira unggyannya anis
de kongsi catur warsa
têka durung timbul
mêsakake kang tininggal
Radèn Sômba manêmbah turira aris
jêng rama kang timbalan

inggih amba amiyarsa warti
ari tuwan paman Arya Sena
ngupaya praptèng samangke
ngalangut datan wangsul
PrabuKrêsna ngandika malih
kaki ngong ngrungu warta
dutaning bibèkmu
iya Si Wara Sumbadra
atur wikan lamun pamanira kaki
kaipe Madukara

mung sumêdya labuh lêbu gêni
lan bibèkmu tan nêdya karia
nanging sun pênggak karêpe
marga durung kinaruh
luwih gampang mungguhing pati
kalamun wus kasêdya
dhasar bibèkamu
duk ing nguni wus ubaya
yèn lakine tumêka tiwas pinasthi
anglabuhi palastra

wruhanira kulup putra mami
salawase pamanira lunga
nora kaya wêktu kiye
saka paningal ingsun
ing Ngamarta maksih kaèksi
sênên kêkuwungira
nging samêngko kulup
têka sêpi ujwalanya
surêm sirna kêkuwunge anguncati
paran wadine baya

sun watara paman ta Pamadi
anèng paran anêmu cintraka
apês lunga ing prajane
marga praja wus suwung
kadyangganing kang sonyaruri
Radyan Sômba wotsêkar
dhuh jêng rama prabu
kilap punapa paduka
ing saobah-osiking isining bumi
sayêkti wus kaasta

lagya eca dènnya imbal kawis
sigêg rame gêdêring paglaran
ingkang samya nangkil gègèr
bingung pating bilulung
katêrajang andaka prapti| tandya Patih Udawa
sing sitinggil tumrun
undhang mring sagunging wadya
kinèn ngrampog andaka kinêpung baris
andaka wus nèng têngah

sarêng tandang kang para bupati
ponang banthèng binêrêg tan obah
tinumbak tansah malèsèd
sang andaka ambêrung
para wadya giris sumingkir
Ki Udawa bramantya
ngikal lawungipun
andaka marêk narajang
gya linawung mawanti datan nêdhasi
binuwang salin gada

kyana patih sarosa anitir
nanging tangèh andaka yèn krasa
têmah gigal dèn kirigke
kya patih ngaso mundur
Dyan Sêtyaki tandya miyosi
têtulung mring ki patya
angasta bindi gung
andaka pinupuh sigra
wali-wali andaka tan krasa sakit
Dyan Satyaki gya oncat

Radèn Sômba awas aningali
mring solahe andaka kagila
sang rajaputra sirage
undhang anangkêp pintu
Radyan Sômba minggah sitinggil
astanira wel-welan
gugup aturipun
dhuh jêng ramaji sumôngga
manjing pura wit wontên banthèng dhatêngi
tan pasah dening braja

Prabu Krêsna latah duk miyarsi
angandika babo putraningwang
bok iya têka dimène
mêmêlas banthèng iku
layak arsa kêtêmu mami
aywa kinuya-kuya
sira aja gugup
wis kabèh padha mirea
banthèng sigra lumayu minggah sitinggil
lir sêkar mas kumambang

duk kawuryan lampahira mêlasasih
Sri Krêsna tan samar
mulat mring kang salah warni
kadi rinucat tyasira

sri narendra gya jumênêng angulati
rum wijiling sabda
bagea praptanirèki
Mas Banthèng padha raharja

sang kaswasih age andheprok nungkêmi
Sri Krêsna manabda
lah arsa apa sirèki
arsa nyundhang ya nyundhanga

Sang Andaka asêsambat angrêrintih
dhuh sang binathara
kang môngka rêtnaning bumi
mugi paringa usada

binerata cintraka ulun puniki
sang prabu ngandika
hèh kulup Sômba dèn dêling
pyarsakna swarane sapa

Radèn Sômba wus karasa kang panggalih
tan samar swaranya
tyasira kadya jinait
têmah sru môncaudrasa

ponang banthèng rinangkul dipun sungkêmi
dangu datan uwal
dhuh paman wong tuwa mami
kang tuhu sêmbahan amba

dhuh jêng paman paran darunanta nguni
dene manggih papa
dhuh pukulun jêng ramaji
rinta jêng paman punika

mugi enggal pinaringana usadi
ruwating cintraka
nir sipat kang salah warni
dhuh saiba rayi tuwan

kangjêng bibi Sumbadra kalamun myarsi
paman salah warna
kados merangnya tan sipi
mindhak bela suduk jiwa

sumarmanya mugi tumuntên ramaji
lajêng amberata
ulun tan sagêd ningali
gumujêng Sri Padmanaba

wruhanira kulup Sômba putra mami
ywa prihatin dahat
prakara pamanta iki
lagya ginawe lêlakyan

iya iku cobane pamanirèki
karsaning Jawata
kabèh kang tinitah luwih
pasthi abot cobanira

ingsun datan bangkit angruwati kaki
datan bangkit ngruwat
iya ingkang kangsung sakit
iku kaki kawruhana

bêbukane pamanira Si Pamadi
kasimping ing sêdya
nuruti adrênging kapti
hla kêna sikuning dewa

Radèn Sômba duk myarsa narimèng galih
sang prabu wacana
kaipe lungguha dhihin
ngong ngupaya budidaya

abusana ngrucat busana narpati
lire karsèng dewa
si adhi ing mêngko iki
nandhang papa salah warna

ywa sumêlang manira pêsthi nglabuhi
nandhang lara lapa
nging sarèhning sira yayi
warnanta sipat andaka

ingsun dadi wong juru pangonirèki
yayi wêkas ingwang
sira kudu anglakoni
atut ing sapangrèh ingwang

piyarsakna sira yayi sun tuturi
wajibing manungsa
amung sadarma nglakoni
wit sadurunge tinitah

papasthène yayi wus rinancang dhingin
marma dèn narima
kanthi santosaning budi
budiku minôngka rowang

dene lamun uwus èngêt sira yayi
luputing pratingkah
Jawata wus pasthi paring
aksama sadosanira

yèn si adhi kêlantur nora ngèngêti
yêkti anggêgawa
mring kadang warganta yayi
sang andaka angrêrêpa

dhuh pukulun Kakang Prabu Arimurti
sabda kang rumêntah
datan wontên kang nalisir
inggih ulun sampun dhadha

angandika Sang Aprabu Arimurti
sukur ywan wus dhadha
antinên sadhela dhingin
ingsun malêbèng jro pura

sang andaka sandika aturirèki
sang nata ngadhatyan
manjing jroning kamar gadhing
ngrakit angrasuk busana

ngagêm lancingan cêkak rasukan gondhil
ngore remanira
sarwi angasta camêthi
purna dènira busana

nulya miyos sing kamar sêdyarsa panggih
lan garwa katiga
samana sang pramèswari
samya lênggah made yasa

ngarsa wuri andhèr pra parêkan cèthi
tan lyan kang rinasa
muhung kadang Pandhawa ji
de gambuh sêpên pawarta

ya ta wau sang prabu
rawuhira mêdal saking pungkur
pramèswari kagyat dènira ngurmati
wus tata lênggah sang prabu
pramèswari katri anon

samya suka gumuyu
Dyah Rukmini nêmbah ris umatur
paran karsa ngrucat kapraboning aji
pindha raryangèn pukulun
sang nata ngandika alon

wruhanira bok ratu
ngong wus sèrèh kaprabon sutamu
kulup Sômba ingkang umadêg narpati
dene yayi raganingsun
sing karsaning dewa kaot

kinon angon puniku
kasihing Hyang ingkang kênèng siku
yayi Parta nandhang cintraka prihatin
salah kadadèn andanu
aminta ruwat maring ngong

nanging tan bangkit ingsun
ngruwat cintrakane kadangmu
tarlèn muhung ngistiyar angudi budi
labuh labêt ing sadulur
kabubuh mring jênêng ingong

pramèswari katêlu
dupi myarsa sabdanya sang prabu
sêsarêngan anjêtung dahat prihatin
wêlas mring Sang Pandhusunu
tambuh panduganing batos

têka kênèng sêsiku
luwih têmên dukane Hyang Agung
apa baya dosane kinarya sakit
angandika sang aprabu
lah mênênga aywa padon

lan wruha sirèku
wus mangkono karsaning dewa gung
singa sapa kang bakal tinitah luwih
pêsthi gêdhe cobanipun
wus ta katêlu riningong

padha raharjèng pungkur
ngong ambudi ruwate kadangmu
sira padha manêdhaa mring Hyang Widhi
mrih enggal antuk pitulung
sang aprabu sigra miyos

lawan banthèng wus pangguh
angandika êlus-êlus punuk
hèh mas banthèng piyarsakna wuwus mami
apa ta sira mituhu
ing sabarang pangrèh ingong

istiyarira kudu
ingsun numpak nèng gigirirèku
sang andaka sumaur ririh ngrêrintih
nadyan sakit têkèng lampus
ulun mung anut sapakon

Sri Krêsna ngrês ing kalbu
ponang banthèng tansah inglus-êlus
ya ta wau Sri Krêsna sampun anitih
dyan lumampah mêlas ayun
sri narapati nabda lon

mêngko samôngsa rawuh
ing galadhag lakunira banjur
anênggêla aywa nganggo nolah-nolih
yèn tan ana dhawuh ingsun
aja pisan-pisan menggok

andakatômpa dhawuh
tur sandika tan mèngèng satuduh
karsanira wau Prabu Arimurti
yun malbèng kadhatonipun
Dewasrani sang akatong

Dewasrani Sang Prabu
lagya miyos siniwèng wadya gung
mungging sitibêntar lênggah dhampar gadhing
kang kaparêk ngarsa prabu
dyan Dewataka ri katong

kinarya wrôngka prabu
aprakosa prawirèng apupuh
misesani ngrèh sagung wadya gêng alit
dene kang angrèh puniku
bajobarat lan gandarwo

Dewakala ranipun
sugih guna widigdaya punjul
sang aprabu ngandika marang kang rayi
hèh yayi kapriye mungguh
wartane punggawaningong

kang lumaku sun utus
de wus suwe nora mulih tutur
apabaya apês kasoran ngajurit
kyana patih nêmbah matur
saking gumyahing pawartos

ibu tuwan pukulun
Hyang Pramuni mantak krodhanipun
amancala dadya putri listyèng warni
maring Setragôndamayu
bedhung Arjuna wirarong

mandi pambedhungipun
Dyan Janaka kenging kêmat kenyut
sinabdakkên dadya andaka sajati
de Sang Parta putranipun
Ôngkawijaya dyan anom

ugi kataman sampun
ing Muksala têmah dadya watu
lan kadangnya satriya ing Pringgadani
kantun satunggal pukulun
dèrèng angsal kang pawartos

inggih dyan Bayusunu
angupaya Yudhisthira prabu
lah makatên pukulun pamyarsa mami
wus nir agul-agulipun
amung kantun ingkang botoh

limpad wêweka putus
wicaksana sudibya budyalus
aran Prabu Arimurti Dwarawati
manawi sirna puniku
mrih tiwas gampil kemawon

ngandika sang aprabu
hèh ta yayi patih sarirèngsun
nora ulap mring kang jênêng Arimurti
botoh ilang sawungipun
lah apa ta bisa tanggon

botoh môngsa angabruk
pasthi tinggal glanggang colong playu
pira bote narendra ing Dwarawati
nora miris sarirèngsun
rêkyana patih wotsinom

inggih makatên èstu
lêrês sagung pangandika prabu
lagya eca dènnya samya gunêm kawis
kasaru swara gumuruh
gèrèring wadya angrampog

lok-alok banthèng ngamuk
Ki Tumênggung Dewakala tumrun
amariksa kang dadya gêdêr ing jawi
katingalan banthèng ngamuk
tandya nalabung mangrampog

andanu nrajang purun
mungsuh giris kathah nandhang tatu
Kyana Patih Dewataka anêdhaki
ngrêgiyêg mandhi gada gung
banthèng tan mundur rinampog

warga Mêrpatkêpanasan sarêng tandang
gumulung angêbyuki
sang pindha narajang
ingkang tinêmpuh dhadhal
ingkang maju-maju kanin
mundur kabranan
ya ta Sri Dewasrani

mulat maring rare angon dahat duka
tumurun mring sitinggil
asru angandika
hèh bocah ngêndi sira
kumênthus amuta tuli
tan wruh ing tata
baya wus bosên urip

sang apindha gumujêng sarwi ngandika
wruhanira sun iki
dutaning Hyang Sukma
kinon angon andaka
saran paran tan kèri
iki andaka
anut lakuning angin

yèn mangetan kongsi têkan jagad Wetan
Kidul Lor Kulon ugi
datan kêni nyimpang
antuk sikuning dewa
ngong tan ulap mring sirèki
wau sang nata
mancêrêng anudingi

hèh ta bocah bêrduwak sirèku gila
tan wruh ing jênêng mami
sun iki narendra
dibya nung binathara
ing sabrang tanna tumandhing
raywangèn nabda
e e sira narpati

aywa tambuh aku iki jênêng ingwang
rèhning wajibing urip
kudu tut parentah
kawula mung sadarma
atas karsaning Hyang Luwih
ingsun kinarya
lêlakon prantèng ngriki

yèn tan lawan karsaning Hyang Kang Minulya
ing satuhu tar bangkit
sanadyan ta sira
ratu gung binathara
wak ingsun nora praduli
manira boya
dhimpil prajanirèki

ujêr ingsun lagya angêmbani sabda
ing Sang Hyang Udipati
Hyang Suksma Kawêkas
kinon anganglang jagad
tan wêdi ratu linuwih
kang kaya sira
duk miyarsa sang aji

asru duka jaja bang mawinga-winga
lah iya luwih bêcik
sira nglalu lena
katiban astaningwang
sang pindha mèsêm nauri
yèn wus pasthinya
mati ngong nora wêdi

ing suwarga ayu patiku lan sira
payo têkakna nuli
sang aprabu sigra
ngunus kadga anjangkah
andanu krura nadhahi
sang sri ingundha
kabalik tibèng têbih

wungu ngasta bindi pinutêr ingikal
rare angon tan giris
bindinya tumiba
gumadul tan karasa
sinundhang jaja sang aji
kantêp kantaka
Sang Prabu Dewasrani

kasiliring samirana wungu tandya
mênthang sanjata lungit
aran Utritrustha
lumêpas kadi kilat
cumalorot angênèni
karsaning dewa
andaka lan kang nitih

paripurna ambabar dadya manungsa
Sang Prabu Arimurti
ris wijiling sabda
kaipe Madukara
sira dèn prayitnèng wèsthi
mungsuhira prang
sutane Hyang Pramuni

Dewasarani ratu têguh môndraguna
marma dèn yitna yayi
yèn ibune prapta
wauta dyan Arjuna
sêsumbar hèh Dewasrani
payo papagna
iki Radèn Pamadi

Dananjaya ya Radèn Endratanaya
pêparap Sri Kalithi
Parta ya Arjuna
Radèn Janaka ingwang
Radèn Kombangali-ali
iya Palguna
kasub rat Pandhusiwi

Sang Aprabu Dewasrani duk miyarsa
duka yayah sinipi
malih narik kadga
wasiyat Kyai Pacar
Sang Parta nimbangi narik
pusakanira
aran Ki Pulanggêni

kalihira gya sarêng paran-pinaran
dupi mèh campuh jurit
ingkang kawarnaa
Sang Hyang Bathari Durga
cumalorot kadi thathit
angrangkul putra
sarwi angarih-arih

babo kulup putraningwang dèn darana
samono bae kaki
kaya wus sêdhêngan
gènira karya lara
mring kakangira Pamadi
yèn karya lena
o anggèr nora bangkit

kakangira Arjuna wus kumpul lawan
narendra Arimurti
lah môngsa kuwata
sira naggulangi prang
dadya para dewa kaki
tan ana lawan
wruhanta putra mami

sakarone iku kêkasihing dewa
tinitah dadya wiji
lan manèh wruhanta
Krêsna lawan Arjuna
iku musthikaning bumi
panuksmanira
Sang Hyang Kesawajati

padha dewa mung iku dewa musthika
sinung luwih pribadi
marmane èngêta
durung têkane môngsa
sira angêtog kasêktin
enggal oncata
mêngko ingsun kang nyapih

Sang Bathari ngandika mring Sang Arjuna
hèh wayah ngong wong sigit
dèn sarèh lungguha
wrangkakna kadganira
mêminta aksama kaki
iya sapira
lupute rinirèki

ingsun paring wikan kabèh warganira
masih padha basuki
kaki Darmaputra
rinêksa dening dèwa
unggyane misih piningit
sayêktinira
antuk nugraha luwih

tinurunan kang hèsthi Srênggani Rêtna
hèsthi gupala rukmi
jro mèsi mawarna
kapraboning ayuda
mung iku kinarya saksi
prang Bratayuda
Jayabinangun benjing

ywa prihatin sutanta Ôngkawijaya
karsane Hyang Pramèsthi
sutanta cinoba
lamun bangkit kawawa
Hyang Suksmanasa wus pasthi
paring nugraha
punjul samèng dumadi

run-tumurun ambabona para raja
saindêng tanah Jawi
tan kasêlak liya
marmane dèn santosa
dene ing samêngko kaki
pra warganira
kang anandhang prihatin

dumunung nèng sangisoring gunung Brama
ngadhêp arca Srênggani
ya liman gupala
dene karo wêkanta
tan adoh unggyanirèki
amung lêt arga
sira ingsun paringi

lah ta mara kulup iki tampanana
lênga usada jati
sira aywa pisah
kalawan kakangira
dene kaki Jodhipati
wus antuk warah
saka dwija wre putih

riwusnya tampi usada
Sri Krêsna lan Dyan Pamadi
amit rinilan gya mêsat
suda sungkawaning galih
kunêng ganti winarni
nênggih sang maha mawiku
dhepok Kêndhalisada
juluk Ramadayapati
amanggihi kang rayi Sang Arya Sena

pinarak ing pacrabakan
para manguyu cêcantrik
andhèr mabukuh nèng ngarsa
mangkana sang maharêsi
wijiling wacana ris
adhuh babo ariningsun
kadingarèn ta sira
ngalosod nèng ngarsa mami
sukur lamun tinjo trêsnaning kêkadang

manawa ana wigatya
lah mara wêdharna yayi
dyan Wêrkudara saurnya
hèh kakangku maharêsi
wruhanta prapta mami
ana ing ngarsanirèku
iya tinjo mring sira
ya uga mawa wigati
lakuningsun wus lawas karaya-raya

nyabrang madyaning samodra
nasak wana wukir-wukir
hèh kakang ingsun têtanya
si pambarêp kadang mami
musna wus catur warsi
praptèng mêngko durung timbul
priye panawangira
apa ta misih basuki
lan apa wus pinasthi praptèng antaka

lah enggal kakang wêcaa
sirèku aran maharsi
pasthi yèn mripatmu awas
wruh obah osiking bumi
marmane ingsun iki
karaya-raya mring gunung
kalamun wus têtela
si pambarêp têkèng pati
nora liwat ingsun kakang lilanana

ambelani arinira
munggah ing pancaka agni
lumêbu jroning tumangan
lan kabèh arinirèki
sira karia bêcik
Sang Anoman dupi ngrungu
ingkang rayi mêmêlas
tyasira kadya rinujit
ris manabda mring ari tyasnya Sang Sena

sarwi ngrangkul kang lungaya
dhuh babo Sena ri mami
iya kadange pun kakang
apa sira yayi lali
ing nguni ngong tuturi
sira sakadangirèku
wus karsaning jawata
tinitah rêtnaning bumi
satuhune rakanta misih raharja

pun kakang tan bangkit jarwa
dununge Darmaputraji
lah mara sira malbua
mring sajroning garba mami
Bayusiwi nauri
ngêndi kakang marganipun
kang raka sabdanira
mijila karna ngong kering
lah ing kono yayi goning kanyataan

Arya Sena tan lênggana
sigra dènira umanjing
praptèng jro garba sang tapa
anglangut datanpa têpi
Sang Sena trus lumaris
Rama Dayapati muwus
he aja banjur sira
yèn kêsabêt alun adhi
wus mandhêga mulata ing jagad wetan

kapriye hèh Wêrkudara
apa ta ingkang kaèksi
kabèh sira pratelakna
ing mêngko ingsun jarwani
Arya Sena turnya ris
kakang yèn tan pangling ingsun
ya kaya arinira
kakang Prabu Darmasiwi
lan si kêmbar padha lungguh jêjagongan

munggwing satêpining sêndhang
sangisoring gunung cilik
angadhêp rêcadirada
sang tapa guguk nabda ris
iku wruhanta yayi
nugrahanira Hyang Agung
ing jro gupala ana
pèni-pèni rajapèni
lan gêgaman praboting prang bratayuda

wus atas karsaning Suksma
Pandhawa tinitah dadi
wijining para narendra
binathara tanah Jawi
tan ana kang nyêlani
ing saturun-turun besuk
lah gênti anolèha
sawetane gunung iki
Arya Wêrkudara nolih nganan mulat

mring kang putra kalihira
Pringgadani Plôngkawati
kinunjara nèng jro sela
sidhakêp dahat prihatin
nulya malih mangèksi
Sang Parta lan raka prabu
wisata lir ngupaya
parpat tiga atut wuri
katingalan sumêngka minggah aldaka

sêmune datan uninga
mring kang putra-putra kalih
Sang Sena sru pangungunnya
dene ta wus dèn liwati
têka datan udani
anèh têmên lakon iku
Rêsi Anoman nabda
kayaparan sira yayi
apa ta wus udani tan kasamaran

ing dununge arinira
lan sagung sutanirèki
Dyan Wêrkudara aturnya
ya kakang ingsun udani
wijang dununge sami
kabèh wus padha ngalumpuk
mungging madyaning alas
padhang rasaning tyas mami
kapat pisan lima kakang Prabu Krêsna

si kêmbar milu kang tuwa
kakang Krêsna lan Pamadi
Bimanyu lan Gathutkaca
anèng jroning sela langking
saka kene kaèksi
wela-wela panduluku
sukur padha raharja
mung misih sêmu prihatin
si pambarêp bangêt gone mêsu cipta

hèh kakang maning sun tanya
jatine lêlakon iki
apa ana bedanira
jagad gêdhe lawan cilik
Sang Rêsi Rewônda ngling
tan ana prabedanipun
Arya Sena manabda
lamun mangkono wak mami
lilanana patêmon lawan rinira

ujarmu wus nora beda
ing kana lan kene sami
kakang mung pangèstunira
ingsun banjur anêmoni
Sang Rama Dayapati
maluya sarwi gumuyu
ya bênêr nora beda
ing kana lan kene adhi
muhung kacèk gêdhe lan cilik kewala

ananging kalamun sira
sumêdya banjura yayi
sayêkti boya pinanggya
yayi sira ngong tuturi
iya ing wêktu iki
saka karsaning dewa gung
wus tumêkaning môngsa
babare rakanta aji
yèn wus prapta rakanira Nata Krêsna

dèn age sira mêtua
wêkas ingsun aywa pangling
marang ing sawujud tunggal
kalawan ywa mawa pamit
AryaSena anuli
mijil sing garbèng sang wiku
radèn upama kêmbang
umêkar wardaya mintir
wus ginulung jagadnya Sang Bratasena

sumilir kang bayu bajra
sumêbut lampahirèki
saonjotan sampun prapta
samadyanirèng wanadri
nihan ingkang winarni
Yudhisthira Sang Aprabu
lênggah lan ari kêmbar
angadhêp gupala rukmi
mangkana ta rawuhe Sri Padmanaba

wus waspada sing mandrawa
mring ari Sri Darmasiwi
lir sinêndhal wardayanya
rontag ketang trêsnèng ari
dene wus catur warsi
tan miyat kadang myang sunu
mung manon sining wana
grêmbêling grumbul lan ardi
datan ana kang dadi rarasing driya

sigra marêk Sang Sri Arimurti
tindakira alon
ngirih-irih anjujug wurine
dhèhèm dhèhèm watuk-watuk ririh
kagyat ingkang rayi
Darmaputra Prabu

datan samar lamun ingkang prapti
raka Krêsna katong
gurawalan gupuh pangrangkule
kaya bedhang lagya nêmbe panggih
nêng-onêngan sami
rêrangkulan dangu

wau ta sang narapati kalih
dahat sukèng batos
riwusira satata lênggahe
Sang Arjuna tansah angabêkti
saking sukèng galih
têmah mijilkên luh

datan pae Prabu Darmasiwi
waspanya drês miyos
Dyan Nangkula Sadewa sirage
angabêkti mring Sri Arimurti
atanapi maring
Sang Kalithi Prabu

nêngna wau ta ingkang winarni
kang prapta dumrojog
Arya Sena sinêru lampahe
mawa bayubajra angin-angin
kumrasak angidid
garjita sang prabu

yèn kang mawa prabawa ngin-angin
agora gumêrot
Arya Wêrkudara kang adarbe
tan antara sang nata kaèksi
lir ardi lumaris
ngrêgêmêng ngrêgunuk

praptèng ngarsa gapyuk ngrangkul maring
Yudhisthira Katong
Dyan Janaka lan kêmbar ge-age
ngaras pada mring kang lagya prapti
Prabu Darmasiwi
wijiling sabda rum

lah bagea sapraptanta yayi
sukur karahayon
Arya Sena nuwun waluyane
ya pambarêp sêsêmbahan mami
sabdanta ngong pundhi
bêktiningsun katur

angandika Prabu Arimurti
Sena ariningong
padha bêcik satêkamu kene
kakang jlithêng iya padha bêcik
Sang Sri Arimurti
malih sabdanipun

hèh ta mêngko kabèh ari mami
paran wêkasing don
apa ta wus narima mangkene
rèh wus padhakatêmu basuki
gênêp Pandhawa ji
amung putraningsun

Pringgadani lawan Plôngkawati
misih ting bêrgogog
hèh kaipe ruwatên dèn age
lênga usada sing Hyang Pramuni
tamakêna mawi
srana lêpasing hru

pusakanira Ki Pasopati
yogya kang dèn anggo
wus ta enggal lêpasna kaipe
Dananjaya sandika anuli
mênthang Pasopati
pusaka linuhung

Dyan lumêpas gumêbyar lir thathit
ngênani putra ro
paripurna ambabar rahadèn
Gathutkaca lan Dyan Partasiwi
kadya mêntas guling
wungu pungun-pungun

sukèng driya myat ramanirèki
myang uwa sang katong
radèn kalih drawaya waspane
nulya samya wotsari ngabêkti
sinung sabdarjanti
ingusap kang êmbun

sawusira satata alinggih
ingkang winiraos
dutaning Hyang Pramèsthi praptane
amaringkên nugrahaning Widi
Hyang Kanekasiwi
anjog saking luhur

pra nararya samya angurmati
Hyang Nraddha nabda lon
kaki prabu praptaningsun kiye
dinuta ing Sang Hyang Odipati
tumrap sira kaki
Darmaputra Prabu

sagotrahnya pinaringan ing sih
nugraha kinao| wruhanira putu ngong sanggyane
iku gupala awarna hèsthi
ing jro pênuh mèmèsi
mawarna linuhung

gêgaman prang bratayuda kaki
wus kamot nèng kono
dhawuhing Hyang ywa kongsi kêsuwèn
kinên gêmpur iku arca rukmi
hèh Krêsna tumuli
arca prihên gêmpur

kang sinabdan sandika wotsari
sigra sang akatong
tumindak mring gupala dununge
sri narendra angasta jêmparing
linêpaskên nuli
nanging tan tumanduk

amalèsèd arca datan osik
sru ngungun sang katong
angandika sirèku kaipe
mara coba mangsaha sirèki
Arjuna wotsari
ngasta tomara nung

gya pinênthang lumêpa ngênani
nging misih bêrgogok
Hyang Naradha alon andikane
coba sira babo wayah mami
kaki Bayusiwi
tumandang agupuh

Arya sena sandika gya ngambil
gada gung kinaot
dyan pinutêr-putêr tinêbakke
angênèni kang dirada rukmi
sigar dadya kalih
katon isinipun

warna-warna barang rajapèni
rêtna sotya abyor
lan gêgaman mêpêki sanggyane
ing jro ana ciri sastra muni
wasiyat kang paring
nênggih SangHyang Guru

tumrap maring wayah Pandhawa ji
wontên malih katon
wilapa nèng têlale dununge
tiningalan Prabu Arimurti
ponang tulis muni
benjing têmbe pungkur

kang rinilan umadêg narpati
binathara kaot
angrênggani tanah Jawa kabèh
Krêsnadipayana awêwangi
iya Parikêsit
atmajèng Bimanyu

Sri narendra êntyarsèng panggalih
mulat kang suraos
de Hyang Guru mangkana dhawuhe
Sri Bathara Krêsna sampun tampi
karsèng Hyang Linuwih
têmah dahat nuwun

sawusira surat dèn tingali
musna datan katon
para kadang tan wrin surasane
Hyang Naradha angandika aris
kaki Darmasiwi
dhawuhe Hyang Guru

lêstarèkna sabarira kaki
mungguhing lêlakon
aywa awas sumêlangan anggèr
aywa pisan ngrêsule ing pasthi
mung samono kaki
iku wêkas ingsun

lah ta uwis lilanana mami
mring kahyangan ingong
sira padha kari arja kabèh
kang sinung ngling nuwun awotsari
Prabu Krêsna angling
môngga yayi prabu

sami kondur amangênyapuri
rèh sampun kêdangon
sri Ngamarta sumarah ature
sigra samya nata rajapèni
kang pinatah ngampil
kaprabon prang pupuh

Arya Sena tanapi kang siwi
risang prawiranom
Radèn Gathutkaca gêgawane
gêgaman prang kang ampuh ngluwihi
Garèng Petruk sami
ngrênggiyêg sung-usung

wus miranti sadaya para ri
Sri Krêsna nabda lon
lah suwawi yayi prabu kanthèn
lawan kula ngiras gunêm kawis
sinambi lumaris
ywa payah lir pucung

budhal sampun mring Cintakapura kondur
lan pra kadang putra
parpat katri datan kari
Sri Narendra Padmanaba mungging ngarsa

gumarubyug dahat samya sukèng kalbu
prabu Krêsna nabda
upami kewala yayi
winurungkên aprang bratayuda benjang

nanging amung sinigar palih mrih rukun
punapa narima
tampi palihan nagari
para kadang prasamya saur kukila

Sang Aprabu Yudhisthira aturipun
dhuh kakang narendra
manawi ulun tinari
duk ing ngajêng praptèng mangke mung sumarah

sêdya ulun lan pra kadang mrih rahayu
lamun angawratna
ing kamulyan jroning urip
siya-siya mring turun têmbe wurinya

saking dhawuh jêng eyang Wukiratawu
makatên dhawuhnya
hèh ta kabèhwayah mami
sira padha muga dèn rukun kêkadang

luwih kukuh watêke wong iyêg rukun
adoh ing sangsaya
tumêrah darahirèki
janma rukun santosa sanyatanira

sapu iku sada akèh dadi kumpul
pan luwih santosa
angèl pinrih putusnèki
de kalamun datan kumpul pisah sowang

têmah mawut gampang bae pinrih putus
pasthi tanpa daya
pinutungan siji-siji
suwe-suwe bebas sirna sanggyanira

wit rumuhun kangjêng eyang dhawuhipun
dhumatêng jêng uwa
Sri Dhastharastra kadyèki
hèh ta kulup samuksane arinira

ingsun amung titip kabèh pulunamu
jêng uwa sandika
sumèrèh maring putra ji
dhinawuhkên lêstantun prajanjinira

dangu-dangu kula sakadang sawêgung
samya manggih siya
kaka prabu tan ngèngêti
mandar kula cinidra pinrih pralaya

kênèng apus mungging jro wisma katunu
wontên Têgalseta
winastanan duk ing nguni
inggih wontên ing Bale Sagala-gala

Bayusunu nambungi sabda sang prabu
hèh asile apa
nglêlara awak sayêkti
kaping pira si Blêndhung mung gawe papa

angganingsunwit biyèn mula wong kaku
sabarang cêkakan
mati urip ya nglakoni
ngong rewangi kumandêl marang Hyang Sukma

praptèng lampus suwarga ginawe ayu
mung ayuning karsa
aywa kongsi tibèng sisip
yèn wong cidra turune anêmu papa

yèn sêdyayu darah apasthi rahayu
Sang Sri Krêsna nabda
adhi wuwusira sidik
wong aurip wajibe kudu rumêksa

mring nak putu mrih widada trus rahayu
yèn luhure tapa
turune pasthi nampani
nugrahèng Hyang marga kakèkne wus potang

sigra laju lampahira sang aprabu
antara wus pêrak
angancik ming têpis wiring
laladaning nagara Cintakapura

sang aprabu dhawuhkên timbalanipun
marang ingkang putra
Pringgadani Plôngkawati
pan mangkana sabdanya Sri Yudhisthira

hèh ta kulup karone sira sun utus
padha dhinginana
tutura ibunta kaki
dhawuhana supaya mranti sugata

ingsun rawuh kanthi Kakang Krêsna Prabu
kadimène padha
ibumu lêjar kang ati
lan bibèkmu Sumbadra ya dhawuhana

amalêbu marang sajroning kadhatun
dyan kalih wotsêkar
tandya umêsat sing ngarsi
ngariyini gêgancangan lampahira

kang winuwus wau ta kang baris tugur
Sang Dipati Karna
lan pra Kurawa miranti
kaprabon prang andhèr anèng tratag rambat

lampahipun Dyan Gathut lan Dyan Bimanyu
kandhêg dahat kagyat
Dyan Gathutkaca nabda ris
hèh yayi ta nora kêpenak tyas ingwang

kang kadulu tratag rambat nèng baris gung
yèn tan kliru kaya
wong Ngastina kabèh yayi
senapati uwakira ing Ngawôngga

paran mungguh yayi saka panimbangmu
mara umatura
ingkang rayi turira ris
prayoginya suwawi lajêng kewala

dados mungsuh tan cacad dinutèng ratu
sampun mindhon karya
tinanya arsa punapi
de Kurawa baris wontên ing Ngamarta

Radèn Gathut wus jumbuh panujwèng kalbu
gya laju lampahnya
marêpêki samring gyan baris
samya cingak wadyabala ing Ngastina

mpun tundhuk Sang Dipati Karna dulu
marang ingkang prapta
tumambuh dangu tan angling
ngunandika jroning driya sêmang-sêmang

lamun kliru panjanmaning satru mungsuh
mindha putraningwang
Pringgadani Plôngkawati
sang dipati dahat dènira prayitna

sabdanipun hèh ta kulup putraningsun
sakarone sira
apa ta padha basuki
lan apa ta kang dadi wigatinira

de sirèku dêdêr nêrak barisipun
dyan kalih aturnya
wigati ulun tinuding
kadang tuwan Jêng Dewaji Darmaputra

mring kadhatun kinèn amaringkên dhawuh
mring sang pramèswara
twin ibu Banoncinawi
kadhawuhan ngalêmpak jroning jro pura

sartanipun kinon rêrêsik kadhatun
kondurnya jêng uwa
kanthi ingkang raka aji
kangjêng uwa Sang Aprabu Padmanaba

duk angrungu Dipati Karna gumuyu
hèh kulup wruhanta
ingsun dudu bocah cilik
sira matur dinuta yayi Ngamarta

arsa malbu marang sajroning kadhatun
iku nora kêna
marmane pinacak baris
yayi Prabu Duryudana kinèn ngrêksa

ingsun tugur samurcane uwakamu
rumêksa mrih arja
wit ginalih amajibi
nora kêna sadhengah wong malbèng pura

de kalamun sirèku karo angaku
padha cinundaka
apa tandhane kang yêkti
lah balia dhingin sira umatura

yèn satuhu yayi prabu arsa rawuh
ingsun lapur marang
Yayi Aji Kurupati
nyadhongdhawuh kang dadi kaparêngira

marma kulup enggal balia karuhun
wong atuwanira
dimèn padha angêntèni
lir dhinodhog dyan kalih duk amiyarsa

ngunggut-unggut dahat merang lamun wangsul
Dyan Bimanyu nabda
lah kakang mas kadipundi
lamun wangsul ulun aluwung pêjaha

Radèn Gathut sora pangandikanipun
yayi bênêr sira
dêstun têmên lamun bali
wong dinuta jamake yudakênaka

wau Dyan Ôngkawijaya
dupi myarsa sabdaning raka nuli
umadêg suraning kalbu
ririh pêdhês wuwusnya
kangjêng uwa paduka sêmbahan ulun
nadyan lampahngong dinuta
kêdah mung darmi lumaris

nging yèn makatên punika
datan ajrih roga tumêkèng lalis
merang lamun kinèn wangsul
tan ajrih mring paduka
ajrih maring jêng uwa kang ngutus ulun
Dipati Karna miyarsa
gumuyu mangsuli angling

he anggèr Ôngkawijaya
bocah cilik kumaki adol wani
yun gêguyon lawan ingsun
baya kalakon sira
ingsun gawa bêbandan katur sang prabu
Rahadèn Partaatmaja
ngadêg nyat prayitnèng wèsthi

Dipati Karna sasmita
angêjèpi para Kurawa sami
tanggap sarêng mangsah ambyuk
dyan kalih datan wêgah
ngamuk punggung andhupak nêmpiling napuk
rame swaraning Kurawa
sumingkir kèh nandhang kanin

Dipati Ngawôngga mangsah
campuh aprang lan Radèn Partasiwi
ngadu sêktining apupuh
Sri Ngawongga kasoran
dahat merang gya narik curiganipun
Kyai Jalak duk ingasta
Radèn Bimanyu nimbangi

anarik wasiyatira
aran Kyai Kalanadhah pinusthi
mangsah rame dènnya pupuh
tanggon samya prawira
Sri Ngawôngga kasrèmpèt wangkinganipun
kontal katut sru kantaka
kadganira tibèng siti

garegah wungu angasta
warastradi Wijayacapa nuli
pinênthang mamprung sumêbut
Dyan Bimanyu kataman
jajanira tan pasah ananging kantu
gugup Radèn Gathutkaca
kang rayi sinaut aglis

binopong mêsat ngawiyat
yun masrahkên ingkang rayi rumiyin
mring uwa Sri Krêsna Prabu
wau ta ingkang lagya
kèndêl wontên jawining kitha atunggu
putra dwi ingkang dinuta
dangu samya nganti-anti

Prabu Arimurti nabda
dangu têmên putranta kang tinuding
tan wontên wasananipun
matur Sri Yudhisthira
bok manawi pinanggya bu-ibunipun
Sri Padmanaba maluya
watawis ngong wontên kardi

dèrèng dugi sabdanira
gya kasaru satriya Pringgadani
cumalorot saking luhur
anjog ing ngabyantara
sarwi bopong Dyan Bimanyu ingkang kantu
kagyat kang samya uninga
Dyan Gathutkaca wotsari

ulun ngaturakên tiwas
lumaksana dinuta lan pun adhi
sapraptaning praja ulun
panggih Dipati Karna
lawan sagung pra Kurawa baris tugur
dhêdhêg wontên tratag rambat
amba datan kenging manjing

Uwa Adipati Karna
anyadhangi sabên marga jinagi
kawula padudon dangu
satêmah dados aprang
pra Kurawa lajêng ngêbyuk angarubut
Bimanyu tandhing kalawan
uwa Ngawôngga dipati

arame suduk-sudukan
rayi tuwan kalindhih sawatawis
gya santun gêgamanipun
wrastra Wijayacapa
pun Bimanyu kenging jajanya sumaput
nulya amba saut mêsat
punika sumanggèng kapti

Sang Arjuna Tyasnya rontag
ingkang putra rinangkul dèn arasi
sarwi marêbêl ingkang luh
sira Sang Arya Sena
asru duka anjêrbabak sumung-sumung
Sang Bathara Krêsna nabda
lah padha mênêngadhingin

Dyan Bimanyu ingungkulan
jimat Puspawijayamulya nênggih
ririh wijiling pamuwus
Kulup Ôngkawijaya
aywa suwe-suwe gonmu nendra kulup
aja sira ngenak-enak
lah enggal tangia kaki

Dyan Bimanyu gya gumregah
angabêkti mring kang uwa kêkalih
Sri Darmamapurta angrangkul
anglus lungayanira
sarwi muwus dhuh putrèngsun Abimanyu
lungguha ingkang kapenak
yèn wus umatura kaki

Sang Partaputra wotsêkar
matur purwa madya wusana titi
kang miyarsa samya ngungun
akale wong Ngastina
Sang Aprabu Padmanaba wuwusipun
marang Prabu Puntadewa
yayi aji paran kapti

Sri Darmaputra turira
kula amung sumôngga kakang aji
Prabu Padmanaba muwus
riningsun Wêrkudara
lan kaipe ngyêktèkna turing sutamu
Bimanyu lan Gathutkaca
padha amilua bali

samya sandika gya budhal
sêsêngkutan amrih enggala prapti
cinarita prapta sampun
barisaning Kurawa
Sang Arjuna sêsumbar anguwuh mungsuh
hèh wong Ngastina angkara
dulunên iki Pamadi

lah mara rêbutên ingwang
aywa padha pijêr pating pêndêlik
dene gêlis payo pupuh
atandhing padha tuwa
nora mundur yèn nyata têrahing ratu
baya mamak nora tata
têka mungsuh bocah cilik

Sang Naradipati Karna
sru bramantya miyos mapag prang tandhing
praptèng papan rukêt campuh
rame dènira yuda
kêkalihnya samya satriya pinunjul
Sri Ngawongga gung kasoran
anarik katganira glis

tinamakkên tan karasa
Radèn Arya Palguna malês gênti
Sri Karna cinandhak gupuh
binuwang mring ngawiyat
lir kitiran tumibèng kisma sru kantu
para Kurawa anulya
parêng ngrubut angêbyuki

Radèn Arya Wêrkudara
lawan Radèn Gathutkaca nulungi
umangsah tandangnya riwut
bubar barising mêngsah
ting balêsar kèh kabranan wênèh lampus
kèthèr gugup salang-tunjang
palayune niba-tangi

wau kang tandhing ayuda
maksih rame rukêt asilih-ungkih
Sri Karna tansah kausuk
gya mênthang langkapira
hru Wijayacapa linêpaskên mamprung
Radèn Arjuna prayitna
cinandhak ponang jêmparing

dipati Ngawongga merang
ngasta malih sanjata Kunta arsi
amungkasi ing apupuh
Sang Dananjaya tanggap
sigra ngasta Pasopati hru linuhung
tan kongsi samya lumêpas
wuwusên wau kang prapti

cumlorot sing dirgantara
Sang Hyang Surya anyapih kang ajurit
ngrangkul Sang Parta lan muwus
dhuh babo putraningwang
ge racutên kaki bramantyanirèku
karya gègèring kahyangan
hèh kulup wruhanirèki

ing mêngko durung mangsanya
sira ngêtog kasantosaning jurit
lawan rakanira iku
aywa padha sêmbrana
dolanan hru Pasopati wrasta luhung
mung mangkene prayoganya
kakangira Karna iki

amung singkirna kewala
ulihêna marang Ngastina nagri
panahên prabawa lesus
Sang Parta duk miyarsa
têmah lilih Pasopati wus rinacut
wotsari matur sandika
sigra umangsah sêmèdi

amusthi sanjata uwa
mêsês mijil prabawa angin-angin
kabuncang Sang Suryasunu
kari kadang Kurawa
Kya Sangkuni bilulungan lingak-linguk
bingung tambuh solahira
para Kurawa tinari

lah mêngko paran dayanta
kakangira kasor prang tan kaèksi
bangêt nistha yèn lumayu
payo padha anekad
aywa tinggal galanggang acolong playu
kulup ing sabisa-bisa
ingtyas nêdya apêpulih

dyan Duryudana sru nabda
payo adhi-adhi aywa na miris
kalah sirna mênang ngukup
amungsuh wong Pandhawa
dadi ana tilasing dinutèng ratu
dhasar ratu kadang tuwa
mundur wirang angur mati

wus agolong-gilig tyasnya pra Kurawa
surak-surak swara tri
sarêng panêmpuhnya
ambêg sura tan taha
wadya ing Cintakapuri
katrajang panggah
rame rok silih-ungkih

lung-gumulung kèdêg wadya ing Ngamarta
dening karoban tandhing
pan wus kauningan
lawan Narendra Krêsna
pangandikanira aris
riningsun Sena
wêlasa sira yayi

balanira Ngamarta karoban mêngsah
Sang Sena mêsat aglis
tanapi kang putra
Rahadèn Gathutkaca
bantu mapag ing ajurit
Sang Sena tandya
campuh lan senapati

solah riwut kinaroyok kering-kanan
mungsuh akèh gumlinting
Radèn Gathutkaca
niyup sing antariksa
ngêjlogi mungsuh kèh lalis
barisan buyar
sar-saran ting palêncing

tanpa kiwul yudaning wadya Ngastina
kang maju-maju mati
wingwrin maras ing tyas
kathah sambat mlasarsa
wau Prabu Arimurti
ngêrês tyasira
myarsa sambating kanin

angandika marang kang rayi Sang Parta
wêlasa sira yayi
mring wadya sagotrah
wong cilik milu apa
yèn kalakon tumpês yayi
sapa kelangan
marma yayi dèn aglis

iku mungsuh ulihna marang Ngastina
Sang Arjuna sira glis
amusthi bramastra
sigra mijil prahara
gumarubug mawèh tistis
bala Ngastina
kabuncang katut ngangin

pan wus sirna tumibèng praja Ngastina
samya eram tansipi
karsaning jawata
wrahatbala Ngamarta
raharja tan ana kanin
Sri Padmanaba
dahat êntyarsèng galih

gya dhawuh mring Radèn Nangkula Sadewa
kinèn lumampah dhingin
malbèng dhatulaya
lan kinèn nimbalana
raka sang rêtna kêkalih
Wara Sumbadra
tanapi Dyah Srikandhi

Dyan Sadewa umatur mring Dyan Nangkula
kang mas malbènga puri
kula kang lumampah
dhatêng ing Madukara
Radèn Nakula jurungi
iya prayoga
payo sewangan yayi

Dyan Sadewa laju maring Madukara
Dyan Nangkula mring puri
ingkang kawuwusa
pramèswari Ngamarta
lênggah nèng sajroning puri
lan putra Radyan
Pôncawala sang pêkik

Dyah Drupadi aris wijiling wacana
dhuh nyawa putra mami
manira têtanya
paran ramening jaba
akarya sungkawèng ati
Dyan Pôncawala
umatur awotsari

Kangjêng ibu kawula miyarsa warta
mênggah gêdêr ing Jawi
inggih kangjêng rama
kondur saha sakadang
lan raka uwa narpati
ing Dwarawatya
ayun pinarak mriki

sang kusuma miyarsa aturing putra
amrêp ingkang panggalih
yèn mangkono enggal
dhawuha mring wadyanta
rumantiyèng jroning puri
ywa na kuciwa
ingsun pasrah sirèki

rèhning mêngko rawuhe kanthi wakira
Bathara Arimurti
kang putra sandika
samana wus tinata
tuwin rêrêngganing margi
ing sitibêntar
prapta ing srimanganti

Radyan Pôncawala mriksani mring jaba
lagya miyos ing kori
kagyat mulat marang
kang paman Dyan Nangkula
gupuh dènnya malayoni
Radèn Nangkula
ngrangkul lungayèng siwi

ingkang putra karuna mêmalat driya
sarwi umatur aris
lah paman sumôngga
lajêng manjinga pura
ingkang paman nayogyani
gya lumaksana
pratèng jro kênyapuri

gupuh-gupuh ngaras padaning kang raka
Rêtna Wara Drupadi
sumêdhot tyasira
mulat mring Dyan Nangkula
ngèngêt raka Sri Bupati
Dyah Pramèswara
asmaradana angling

Dhuh Nangkula ari mami
bagea sapraptanira
padha raharja lakune
yayi mas sapraptanira
kumêsar atiningwang
paran wartane riningsun
nalikane sira mendra

myang rakanta kakang aji
apa nora pisah sira
kang rayi alon ature
kakang bok ulun tan pisah
lan raka padukendra
tuwin yayi pun waruju
ing sapurug datan ginggang

wau yayi Sadewa mring
Madukara kinèn panggya
kakang êmbok sadayane
inggih sampun tinimbalan
malêbèng mring Ngamarta
dhawuhnya rakanta prabu
sarênga lan pun Sadewa

pramèswari Dyah Drupadi
dahat êntyarsèng wardaya
amiranti age-age
ngrakit rêrêngganing pura
twin miranti sêsêgah
riwusnya mangkana wau
pramèswari alon nabda

yayi mas sira ngong tuding
sumusula arinira
mring Madukara dènage
kakangira karo pisan
padha purihên enggal
dimène pêpak rumuhun
ana jroning dhatulaya

matur sandika kang rayi
anêmbah mijil sing pura
lêlancaran ing lampahe
nêngna tan winarnèng marga
winuwus Madukara
Dyah Wara Sumbadra nuju
pinarak mring madeyasa

ingadhêp Wara Srikandhi
Dyah Sulastri lan Rarastyas
êmban inya pêpak andhèr
kusuma Wara Sumbadra
aris wijiling sabda
adhuh babo ariningsun
yayi Dèwi ing Cêmpala

paran pawartane yayi
ing mendrane rakanira
Wara Srikandhi ature
kakang bok ulun miyarsa
warta katut matura
tumular dumugi ulun
sing kakang patih Sucitra

para kadang ingkang anis
kakang Prabu Darmaputra
tuwin jêng pangran sêdene
ingkang ngulati sadaya
raharja kondur marang
Cintakapura sadarum
dhèrèk kakang Prabu Krêsna

sarawuhipun ing nagri
jinagi warga Kurawa
dadya laju aprang rame
kang bok karsaning Jawata
kurawa sami sirna
larut kabuncang ing lesus
tan wontên kantun sajuga

pra kadang unggul ing jurit
binotohan raka tuwan
Wara Sumbadra sabdane
dhuh yayi putri Cêmpala
lamun kapara nyata
lah mara prentaha gupuh
anata rêngganing pura

sandika Wara Srikandhi
kasaru ing praptanira
Dyan Sadewa dumarojog
wau Dyah Wara Sumbadra
gupuh pamêthukira
lan Dyan Cêmpala tan kantun
Radèn Sadewa uninga

gurawalan malayoni
tundhuk anungkêmi pada
radyan rinangkul janggane
Dyah Wara Sumbadra nabda
sarwi kêkêmbêng waspa
babo Sadewa riningsun
bagea sapraptanira

kapenakna gonmu linggih
yèn wus sarèh umatura
ingkang rayi awotsinom
kakang bok sabda paduka
dahat kalingga murda
kawula sami rahayu
kakang bok kauningana

sowan kawula tinuding
raka tuwan sang dayita
matêdhakkên pangèstune
mring paduka sakalihan
nata pinaring wikan
rakanta sadaya timbul
yun kondur maring Ngamarta

marmanya kakang bok sami
tinimbalan mring Ngamarta
kalêmpakan sadayane
kang kondur mring arsayèng tyas
sang dyah dahat arsaya
katungka malih kang rawuh
sira Rahadèn Nangkula

padukadipun timbali
tuwin kakang bok Cêmpala
kinèn manggihi rawuhe
kakang Prabu Padmanaba
lan sagung kadang warga
kang bok mirantosa gupuh
sarênga lan lampah amba

Wara Sumbadra miyarsi
sukaning nala kamantyan
sang dyah busana ge-age
datan dangu wus samapta
sigra budhal sing pura
Wara Sumbadra sang ayu
kanthèn lan putri Campala

ginarêbêg para cèthi
ing marga tan winursita
samana prapta lampahe
manjing jro pura Ngamarta
Sang Dyah Drupadi nulya
amêthuk rayi kang rawuh
tundhuk gapyuk rêrangkulan

samya onêngnya tansipi
satêmah samya karuna
wusnya lilih dyah kalihe
gya samya satata lênggah
ingayap pra parêkan
kawuwusa sang aprabu
rawuh praptèng sitibêntar

samya kandhêg anupèksi
tilasaning prang Kurawa
maksih balasah papane
Prabu Krêsna angandika
dhuh kadange pun kakang
yayi Prabu Darmasunu
lawan kabèh kadang ingwang

paran lêrêsing prakawis
ri jandika ing Ngastina
lêrês lêpat pratingahe
Sang Aprabu Yudhisthira
alon waluyèng sabda
saking ing pamanggih ulun
lêrês arinta Ngastina

ginalih manawi wajib
wit nak-sanak saking priya
amila saking karsane
rumêksa prajaning kadang
kalamun yêkti sirna
wus tamtu wênang andhaku
ananging inggih sumôngga

Sri Krêsna mèsêm nabda ris
lêrês makatên tan têbah
hèh kaipe sira priye
lan adhiku wêrkudara
sira padha nimbanga
mungguh ing lêlakon iku
bênêr luputing prakara

Arjuna matur wotsari
lêrêsipun kawasesa
mokal kalamun kasuwèn
bilih arinta narendra
darbe atmaja priya
Pôncawala nèng kadhatun
sanadyan kang wrêdha sirna

pan wus wontên ingkang wajib
kantun jumurung rumêksa
rèhning pulunan kadarbe
kajawi amung wêwênang
kadang sêpuh misesa
tan wontên pakèwêdipun
gumujêng sang Prabu Krêsna

myarsa ature kang rayi
ing sêmu maksih kumambang
saka lêgawa budine
gya nabda mring Arya Sena
hèh yayi Wêrkudara
priye panêmunirèku
gumuyu guguk Sang Sena

Kakang Jlithêng amilih lid
si pambarêp lan Janaka
nora nana pathokane
si pambarêp adil lila
amung ati lêgawa
lila ing sabarangipun
denetekade Janaka

mung janji sih Banuwati
môngsa têkane ing tekad
marga ana enggokane
kakang lamun jênêng ingwang
mung sawiji ing tekad
mungguh darsananing laku
yêktine mamrih utama

sanadyan darbea melik
aywa tinggal kautaman
kakang mangkene têgêse
sawising wajib rumêksa
marga kadange mendra
balik wus padha rahayu
ayun mulih marang praja

pancène bungah kang ati
pasrah praja kang rinêksa
yèn Kurupati karêpe
bungah yèn sirna samoa
wong karêm murkangkara
de Karna karêpe iku
sumêdya ambawanana

mêngku ing rat tanah Jawi
mungguh kaantêpanira
ing lair labuh karaton
ing batin darbe panjôngka
lamun Pandhawa sirna
atine banjur têkabur
Kurawa mrih sirna pisan

mangkene panêmu mami
mula Si Ôngkawijaya
malêbu binalèkake
iku kang dèn ônta-ônta
ngrêbut wahyuning jagad
yèn ta jinurunga iku
iba gone munyal-munyal

sabên aprang nêmu sakit
têka nora darbe wirang
tur kongsi buthak êndhase
ngêndi ana wong rumêksa
mandar dadi mungsuhan
yèn aja darbe pakewuh
sung odhèt-odhèt wêtêngnya

gumujêng Sri Arimurti
ariningsun Wêrkudara
wuwusira bênêr kabèh
nging kudu mawa sarana
têtawuring ayuda
utamane yayi iku
pininta marang Jawata

mrih mulya sagotrah wuri
Arya Sena aturira
ya kakang yèn wus wêktune
ngong panggih kaki Wisrawa
ing nguni wus prasêtyan
padha sanggup dadi tawur
Si Parta ya darbe sêtyan

sagotrah lungguh patinggi
mratapa sukuning arga
Dumilah kono dununge
ana manèh sêtyaningwang
Bagawan Sidhiara
atmajaning wipra luhung
asêsilih Sidikara

apa manèh Si Pamadi
uga misih darbe sêtyan
Rêsi Metraya arane
tapa gunung Danalaya
lah iku darbe wisma
prasêtya ing gurunipun
sanggup dadi tawuring prang

Sri Krêsna dupi miyarsi
mring ature Arya Sena
dahat suka wardayane
sarwi sung pangalêmbana
suka sukur ing dewa
sing sapa anêdya ayu
sayêkti sinung nugraha

dhasar asih ing prihatin
karya ayuning bawana
ing wêkasan tinêmune
karsaning dewa minulya
têmah para pandhita
asih marang jasatipun
labête budi raharja

Sang Aprabu Darmasiwi
aris umatur ing raka
amrih enggala tindake
lah kakang prabu sumôngga
laju umanjing pura
pra warga samya wulangun
dangu samya ngarsa-arsa

gya samya laju lumaris
wus prapta sajroning pura
ingkang mêthuk dhêdhêg andhèr
para putra putri pêpak
Dyah Drupadi anulya
ngabêkti ring garwanipun
kanthi sukaning wardaya

Prabu Puntadewa gupuh
anganthi maring kang rayi
kusuma Wara Sumbadra
Sang Prabu Krêsna anganthi
marang risang pramèswara
Wara Srikandhi kinanthi

marang Risang Bayusunu
ing wuri kang para ari
sapraptaning dhatulaya
wus satata lênggah sami
narpadayita Ngamarta
ngabêkti raka narpati

Dyah Wara Sumbadra gupuh
ngabêkti mring raka aji
Sang Aprabu Padmanaba
angusap êmbuning ari
gya ganti ngabêkti marang
raka Sang Sri Darmasiwi

tuwin ngabêkti ring kakung
Kusuma Wara Srikandhi
wusnya ngabêkti pra wrêdha
nulya ngabêkti mring laki
urut ingkang para garwa
Dyah Sulastri Larasati

anulya kang para sunu
satriya ing Pringgadani
Radèn Arya Gathutkaca
lan satriya Plônngkawati
Rahadyan Ôngkawijaya
ngabêkti ring narèswari

tuwin ngabêkti kang ibu
kusuma Banoncinawi
lan ibu putri Cêmpala
riwusnya samya ngabêkti
sanggyaning kadang kadean
dahat êntyarsaning galih

Padmanaba Sang Aprabu
wijiling wacana aris
dhuh babo para riningwang
kapriye wartanirèki
duk yayi Dipati Karna
angêpung sajroning puri

dhuh iba susahing kalbu
sang pramèswari turnya ris
kakang prabu tan kadosa
duk praptanira Dipati
Ngawôngga duta Ngamarta
parentah dhatêng pun patih

ambongkok gêgamanipun
tuwin ingkang rajapèni
jro puri saisinira
miwah sagung para putri
prentahnya Dipati Karna
binoyongan sadayèki

dadya ulun nulya kumpul
wontên jroning kênyapuri
lan sanggyaning para kadang
sêmèdi nuwun ing Widhi
konduripun rayi tuwan
sumawana para ari

lamun tan tumuntên kondur
samya arsa malbèng agni
pun Patih Sucitra myarsa
rumêksa labuh nagari
rêmbag lan ri padukendra
inggih pun Wara Srikandhi

dadya papag ing apupuh
mamèt utamaning lalis
yayi Srikandhi karênan
biyantu rêmbaging patih
pra warga rêmpêg sawega
yèn binoyong luluh lalis

ananging dasih pukulun
Tambakganggêng darbe pikir
amrih sakecaning patrap
kèndêl kewala prayogi
dhêdhêp wontên jroning pura
akanthi prayitnèng wèsthi

pra dasih samya panuju
baris pêndhêm nèng jro puri
gumujêng Sri Nata Krêsna
ngalêmbana mring patih dwi
sudibya guna wiweka
mantêp alabuh nagari

riwusnya mangkana wau
sang nata lan garwa siwi
pra kadang tuwin santana
nulya ngluwari sukanting
samya bujana drawina
nginum sarwi wawan angling

anutug sukaning kalbu
winatara sapta ari
Sri Arimurti pamitan
kondur marang Dwarawati
pra kadang warga sadaya
jumurung atur sêsanti

saungkurnya Krêsna Prabu
tumuntur kang para ari
kondur mring praja sowangan
wadya gung alit kang nangkil
basuki samya bubaran
titi tamat ing panulis

ri Saptu Pon ping rolikur
ing Wulan Rabingulakir
wuku Maktal môngsa Sadha
windu Adi gung lumarus
warsa Dal sangkalanira
dwara tri manggala yêkti

