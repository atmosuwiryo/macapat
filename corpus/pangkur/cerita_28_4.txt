Dyan Risang Arya Sunjaya
duk miyarsa sojaring punggawa wil
angas wêngis sauripun
hèh buta tanpa krama
yya gumampang sirarsa mèt wadyaningsun
sarana rinoban bôndha
kang luwih kèh ing pangaji

ingsun tan kurang branarta
tur tan watak waton antuk pamelik
sih kadarmaning sang prabu
mring ngong tan kêkurangan
nganti tumrah mring nak rabi muwah-muwuh
dêstun sira suwitaa
iya marang jênêng mami

ayun sun karya titihan
yèn wisata mring sajaban nagari
nadyan ora pati mungguh
nanging kêpara canthas
jêr prajèng sun durung ana bôngsa diyu
kang kêni kinarya tundhan
pindha turôngga myang èsthi

wau ta Kala Duswrêta
lir sinêbit talinganira kalih
duk myarsa ujar tan arus
sumambung wuwus sugal
hèhwong Jawa jawane budimu kathung
winèhan rêmbug prayoga
têka angajap tan bêcik

lah ta anggêpira apa
arsa nganggo tunggangan mring wak mami
têtêp yèn sirèku gêmblung
sumambung Sang Duswrêka
hèh dig aja age gumampang-gumampung
misesa kadang sun wrêda
yèn ijèh Duswrêka iki

lah ta suwawi ki raka
engal lajêng dipun bôndawasani
Wrêkongsa golèka dhadhung
ingsun gone ambônda
iki si wong Jawa kang paksa kumlungkung
môngsa gôndraa sapira
wau ta danawa katri

parêng angrik singa nabda
grêng lir gêrah gora rèh gêgirisi
tan taha sumahab naut
mring punggawèng Malawa
Dyan Darmastra ingkang nanggulang rumuhun
tandhing lan Kala Duswrêka
kèh-kèhan angkah ingungkih

Kala Duswrêka jinambak
gya pinok ping tinepang tibèng têbih
Duswrêka tangi anubruk
nganan ngering ingindhan
duk kapranan sang arya ginawa mlayu
sirah kinêrah tan têdhas
dyan binanting singsal têbih

samana wus ginosongan
gantya Arya Darmanta apêpulih
wus ayun-ayunan pagut
Duswrêka atêtanya
sapa iki ingkang umangsah kêkiwul
sumaur kang ingujaran
Arya Darmanta ran mami

aja mati tanpa aran
buta sapa aranira sajati
ditya ing Baka sumaur
ingsun Kala Duswrêka
lah ta mara payo kêtogên budimu
nanging yèn kêna sun eman
bêcik mundura wongsigid

antuk suta mantu brêgas
jêr sutèngsun si dhenok kuning nèncis
timbang yèn dadi bojomu
yèn uwis kalampahan
ingsun sèlèh kalungguhan mring sirèku
sun magawan bae trima
mung momong sira sarimbit

Sang Darmanta nambung sugal
lah ta apa abamu buta pidhir
mêngko praptaning patimu
katiban pusakèng wang
Dyan Darmanta sura tan taha umagut
sarwi amusthi gadastra
Duswrêka pinanduk kêni

kumêpruk murda lir pêcah
pining kalih ambruk dhêpani siti
satêngah kalêngêr sêpuh
dyan sukunya cinandhak
cêg ginèrèt rêgadag nuli jinunjung
kinaryonclang gya tinêndhang
kapalêsat tibèng têbih

ri saksana ginosongan
Sang Dusmeya mayat gantya pêpulih
polahnya lir banthèng ngamuk
karya wiwrin kang mulat
lajêng nêmpuh nadhahi gada gumadul
gadgada Arya Darmanta
panggadanira tinitir

antèr tanpa rinasa
Sang Dusmèya gumuyu sarwi angling
Ah hah hah hah hah hèh kacung
mung samene budinta
mara payo tutugna ing sak sayahmu
wuwuha sayuta êngkas
yêkti ingsun tan gumingsir

Dyan Sang Darmanta cinandhak
binanting bêt binalèn dèn pêpinging
kinêrêg gêgithokipun
tangan suku cinandhak
gya ingungsêb-ungsêbkên ing lêmah lêbu
lêbus wimbuh babak bunyak
binuwang brung kontal têbih

duk kasilir samirana
kumarengkang rêngkêng-rêngkêng atangi
Sang Sunjaya awas dulu
dyan mangsah sarwi mojar
hèh hèh buta yya girang-girang gumuyu
anyipta tan antuk lawan
samêngko dèn ngati-ati

tandhing lawan jênêng ingwang
wil Dusmeya kotbisu tan nauri
riwut uwêt tandangipun
anaut Sang Sunjaya
ingindhanan Dusmeya kêna tinapuk
ambruk tangi atrangginas
nyikêp kuwêl silih-ungkih

rame dêdrêg drêg-udrêgan
saya dangu Dusmeya kurang titih
karepotan tandangipun
duk uwal cêk cinandhak
lambungira kinêplèkkên wit gurda gung
bêt bêt tiba bêntayangan
gya tinêndhang praptèng têbih

Sang Duswrêta awas mulat
yèn Dusmeya yudanira kalindhih
gadgada mangsah kêkiwul
wus panggih yun-ayunan
tan sarônta Risang Sunjaya tinubruk
gogot paguting karosan
acêngkah gantya katitih

dangu-dangu wil Duswrêta
kawon titih têmah kalimpe kenging
tinampiling plêk gumluyur
mêtu kêkonangira
pining kalih Duswrêta tiba gumêbrug
cinandhak cêk kinakahan
tinêkak kang kalamênjing

wis Duswrêta pundêlikan
binubutan brewoke mobrak-mabrik
mewak-mèwèk bêkah-bêkuh
gya cinulkên tinepang
tinututan cinandhak binuwang sêbrung
kumaleyang lir layangan
pêgat katiyub ing angin

samana ditya Wrêkongsa
lan Wrêkosa samya ge malayoni
sarwi nangis sênggruk-sênggruk
sêsambat ngaruara
dhuh ki lurah lurah kula turi emut
yèn dika têkèng wêkasan
sintên kang kula tut wuri

samangkana wil Duswrêta
duk kasilir ing samirana aris
nglilir saking dènnya kantu
atangi lon-alonan
sarwi sêgu anêbut ing dewanipun
wil Wrêkongsa lan Wrêkosa
sukur sukèng tyas tan sipi

Wrêkongsa Wrêkosa mojar
lah ta bagya lurah tan sida lalis
sirku klêngêr tuwa têrus
anua rak kêbekan
kyai lurah kula kalilana matur
yèn suwawi karsandika
prayogi sami ngoncati

sampun ngumbar budi arda
adatipun ardaya kang pinanggih
wangsul sami dipun emut
wigatine dinuta
apan botên kinèn murwandon prang pupuh
jêbul dadak kaya bocah
ngrêbut balung tan isi

mila saking atur kula
sae pados budidaya kang yogi
asanès ing gêlaripun
kang kalayan sarônta
môngga lajêng tilar galanggang lumayu
sampun mawi tolih merang
muriha dhatêng basuki

wil Duswrêta duk miyarsa
ing ujare tuwanggana kêkalih
dadya kapanudyèng kalbu
laju apirêmbagan
lan kancanya punggawa kalih wus cundhuk
dyan samyoncat murang marga
kang anjog ing wana tagil

de ta para wadyabala
ing Malawa wus wikan yèn para wil
tilar glagang colong pluyu
dadya surak wurahan
risaksana anglajêngkên lampahipun
maring Kadhiri prajarja
akanthi tusthaning ati

ngasramèng wiku kasêbut
ngarga Côndragni winarni
wontên kang madêg pandhita
trahing Hyang Srita kawarti
kalokèngrat sang bagawan
Citradana kang wêwangi

ambêk santa budya sadu
sidya sidana di murti
têtêp tapane santosa
pamindênge mring dewa di
widagda wadining raga
karêgêm tan salah tampi

dadya tapane tinêmu
pinaringan ing dewa di
momongan minôngka garwa
saking jaman sunyaruri
absari Dyah Nawangwulan
ing warna tuhu linuwih

nging pinunggêl nora tulus
dènnya swami widadari
karsaning Suksma kinarya
lantaran nurunkên wiji
karaton ing nuswa Jawa
saking sutanira èstri

de ta wau sang awiku
patutannya lan kang swami
kusuma yu Nawangwulan
kêkalih jalu lan èstri
kang wrêda priya awasta
Rêsi Sucitra rêspati

trapsila solahira lus
pasanging graita lantip
putus salir pangawikan
wêngkoning wiweka niti
niti krama basa gita
mardawa sudarmèng budi

ing sasolah bawanipun
tan mèmpêr wijiling wukir
tata panitining raga
tan kêndhat dènnya têtaki
labêt trahing dwijotama
limpad patraping sêmèdi

kang mudhèstri citranya yu
Sang Citraswara wêwangi
warnendah kadi kumuda
mrêdu manis mêrak ati
abêsus bisa busana
wiragane mikat ati

ing tyas nulus susila yu
yayah kang para apsari
sarira rurus araras
sêmbada dêdêg mantêsi
wadana piandha côndra
purnama nêdhêng dhadhari

netra anjait malatkung
ngênguwung imbanya kalih
sri nata kêtêp atata
gêgodhèg angudhup turi
turut panjang kang kesawa
sawawrat drawela wilis

grana mali carma patut
kang lathi gula sathêmplik
rêkta lir manggis karêngat
mêngês wajanya duk kengis
jangês gumêbyar ngujwala
wangun lir tètèsing warih

pasanging lungaya lumung
pamidhangan nraju rukmi
sarêntêg kang payudara
lir cêngkir gadhing piningit
lambung mêmbat ngulan-ulan
bocong mipit adu manis

sapangandhap turut lurus
sarwa sumêdhêng nêtêpi
papêthinganing wanita
sumèh ing sêmu nglam-lami
ruming swara yèn micara
carêm nêming surendra lit

linut èsêm pait madu
mardawèng basa basuki
kusuma yu Citraswara
hyang-hyanging ayu sabumi
yèn cinandra kang suwarna
saratri yakti tan ênting

wau ta sang maha wiku
Citradana sajuga ri
munggwing made pamidikan
sinusul dening kang siwi
wara Dèwi Citraswara
sarwi maudrasa ririh

dumrojog nungkêmi suku
sang wiku kagyat ing galih
dadya age atêtanya
dhuh dhuh rara suta mami
kang dadya woding wardaya
paran karananta nangis

apa ingkang sira jaluk
lah wêcaa sira nini
baya rèwèle duk bocah
iki têka aniliki
rara rara wis mênênga
apa kang sira karêpi

sang dyah misih sênggruk-sênggruk
pêgat-pêgat dènira ngling
dhuh dhuh jêng rama wruhanta
mau ratri aku ngimpi
nambut silaning akrama
antuk priya nom apêkik

jêjulukira Sang Prabu
Jayaamisena Aji
ngrênggani Kadhiri praja
ana ing kanane kuwi
tan môntra-môntra supêna
kadi wentehan sayêkti

bungah bongohing atiku
sor manggih rêtna sawukir
wit dadi garwaning nata
nata taruna rêspati
patut sasolah bawanya
ngong sinêbut pramèswari

ana kanane anutug
sih-sinihan sari ratri
tan kêna pisah sadhela
tan lawas ngong anggarbini
praptaning masa ambabar
mijil dhampit jalu èstri

brol wahyaning bayi iku
aku anuli umèksi
cahya lir daru liwêran
wraning praba mrabawani
wong sajro pura katrêsnan
ing kono aku ngalilir

tangi ngong slamur tan lipur
ginugu saya ngranuhi
rinasa-rasa karônta
rontag dadya arudatin
kang iku rama têmôkna
ipènku kang wus winuni

sang bagawan duk angrungu
pratela ture sang dèwi
kodhêng ing tyas kawêdhêngan
pitung pandurat tan angling
anglês ngêrês de nglêngkara
supênan kinèn ngulati

wasana lon wacana rum
dhuh dhuh sutaningsun nini
wruhanta lwirning supêna
tan pênêd dipun pracadi
awit iku wus kalumrah
kalêbu bêbasan nini

wong ngipi kêmbanging turu
tan tartamtu duradarsih
witing ipèn pat prakara
kawasita kang kariyin
kapindho kacakrabawa
kaping tri kaduradarsih

kadarsana kaping catur
patang prakarèku nini
nora kêna pinardika
de lire sawiji-wiji
ipèn ingkang kawasita
têgêse katayuh yêkti

iku ipène wong antuk
wangsit wasitèng dewa di
upama tunggu wong lara
kang tunggu nuju aguling
ngipi kinèn nambanana
sabarang kang dadi wêling

lamun iku pinituhu
wastu waluya kang sakit
de ipèn kacakrabawa
wit kacipta ing pandêling
ya iku ipèning janma
mêntas rêrasan mukawis

dupi praptèng ratri turu
kang rinasan mau kèpi
de duradarsih supêna
têgêse kang têrus nini
kalawan wahananira
kaya upamane ngipi

wikan wêwarnan di luhung
dupi tangine aguling
têka wêruh têmênanan
yèku ipèn duradarsih
de ipèn kasudarsana
têgêse katulat nini

kaya ta durunge turu
wêruh kuda miwah èsthi
dupi anendra supêna
wruh lir duk durunge guling
pêpadhane kang mangkana
nora kêna dèn wardèni

karana wahananipun
ana ing kaanan nini
de ipènmu palakrama
iku kiraning tyas mami
tarlèn wit kacakrabawa
ing ratri duk nendra kèpi

dhuh anjaba iku gêndhuk
wahanane wong angipi
katêmu ing patang pangkat
ingkang karihin kapanggih
saka ing rèh pêpiridan
kaya upamane nini

ngipi wruh dahana murub
panggihing wahana dadi
dêduka arda andadra
karanagni iku dadi
piridan napsuning janma
mangkono pêpadhannèki

kaping pindhone katêmu
saka têturutan nini
kaya upamane janma
supêna bêbuwang nuli
tinêmuning wahananya
dadya kêkelangan nini

wit sahing sêsukêr iku
dadi têturutannya nis
dene ta kang kaping tiga
saka wêwangsulan panggih
kaya pamane supêna
anêmu sungkawèng ati

panggihing wahananipun
dadya nêmu sukèng ati
karana ta tyas sungkawa
wangsulane suka yêkti
de kang kaping pat kapanggya
saking sasêmonan nini

mungguhing wahananipun
pasupênan ingkang dadi
sasêmonan iku rara
kaya pamane wong ngipi
wisma dunungane rêbah
panggihing wahana dadi

pan kêpatèn swaminipun
sapanunggalane nini
supênan ingkang mangkana
dene supênan kang dadi
sasêmonan iku rara
ipène wong waras-wiris

têgêse wong kang tan ngêmu
sungkawa lan ora agring
de ipèn kang wahananya
dadi wêwangsulan nini
iku ipène wong sayah
sadhengah gatining kardi

ipèn kang wahananipun
dadi têturutan yêkti
iku ipène wong lara
dene ipèn ingkang dadi
wahananing pêpiridan
iku ipène wong sêdhih

rara mungguh supênanmu
kaya tan na kang gêpoki
lèn saking panyakrabawa
ana ingkang angèmpêri
sathithik saking sêmonan
samonoa kae nini

pedah apa amituhu
ipèn êndadak binudi
luwih manèh pamintanta
mrih jatukrama narpati
iku rara ewuh-aya
ing pambudi nora gampil

ingkang wus kaprah kalaku
kalakoning jatukrami
priya kang milih wanita
dyah tan wênang darbe kapti
milih sawênèhing priya
pinriya anjatukrami

wênanging dyah mung anggayuh
dumunung anèng pangèsthi
sinaranan tapabrata
piniptèng Hyang Udipati
lamun têmên tinêmênan
tinêmu ingkang kaèsthi

nini gaduging budiku
mêngko tarlèn amimbuhi
têtaki lan pudyastawa
tuwin ta sira pribadi
nambahana pudya brata
mrih prasida duradarsih

nanging tan kêna kasusu
kudu sarônta ing budi
myang lila suka narima
nalôngsa srah ing Hyang Widhi
wit geyonganing kawiryan
yayah woh duryan anèng wit

yèn durung ing wanci sêpuh
môngka kasusu ingambil
srana sinènggèt sing ngadhap
wus awastu iya kêni
nanging iku apa iya
mirasa enak binukti

tur ta sisip sêmbiripun
nalikèng ngundhuh nibani
marang awake priyôngga
sapira cuwaning ati
wus kangelan lan rêkasa
wêkasan tanpa pakolih

balik dèn saranti tunggu
têgên anèng cêdhaking wit
yèn uwis ing wayah tuwa
si duryan runtuh pribadi
binukti yêkti mirasa
tuwuk tur amupangati

ya ta wau Sang Rêtna Yu
Citraswara duk miyarsi
wulang wêwêling rama
kumêl yèn ta amangsuli
dadya mung mèndêl kewala
kang wulat saya gung kingkin

berawèng tyasnya sang dèwi
lir wukir sinrang bajrarda
tangèh bangkit ngongkalake
mandar tuwuh ing pangôngka
mangkya arsa jinangkah
jêngkar sing patapan jungkung
jangkaning tyas mrih tinêkan

samangkana sang dyah dèwi
sigra mundur palarasan
laju mentar muhung ijèn
tan ana ingkang uninga
wau ta sang bagawan
kamitênggêngên andulu
wijilira sang kusuma

dupi wus datan kaèksi
sigra nimbali kang putra
Risang Rêsi Sucitrane
tan antara dangu prapta
risaksana jinarwan
ing saliring nalar wau
purwa prapta ing puwara

ya ta Sang Sucitra Rêsi
duk winartan ring kang rama
sanalika trênyuh tyase
rêntêngrontag karônta
tingkahira sang rêtna
tri pandurat datan muwus
kadya tugu sinukarta

wasana sang maha yogi
aris pangandikanira
adhuh kulup sutaningong
sarèhne uwis têtela
ing pangira arinta
dèn ta wisata tartamtu
tarlèn mring Kadhiri praja

dhuh marmane sira kaki
ayya awêdi kangelan
ing dumadi wus mêsthine
tinitah jroning kangelan
lan tan bisa suminggah
saka kêkurangan iku
dadine ana itiyar

kaki têgêse pamilih
ing rèh marang karaharjan
mrih sambada panêdyane
mêne sira dhisikana
marang Kadhiri praja
angawula sang aulun
Prabu Jaya Amisena

dèn nganti katrima kaki
sira sun kanthèni parpat
kang lêladi sadinane
sabarang ing wigatinta
karo padha wong tuwa
Si Balas lan Geyot iku
aywa adoh lawan sira

parpat loro iku awit
wulucumbu saking eyang
Rêsi Sudhanyana biyèn
yekang anème anama
iya Bambang Sumedha
de ta kaki wêkas ingsun
yèn sira wus anèng praja

aja pêgat taki-taki
takêrên ing atinira
ing sari ratri yya supe
pawitane wong suwita
iku limang prakara
iya guna kang rumuhun
kaping pindhone sarana

kang kaping têlune sakti
kaping pat surèng durgama
nurutan kaping limane
lire kulup ingkang guna
yèn kanggo kagunanta
ayya adi gunalangguk
angadi-adi lêleda

ing lire sarana kaki
saguging rajabranarta
ingkang wus kalêbu dados
pêpundhutaning narendra
dèn eklas nrus ing driya
ywa rumasa potang kulup
lan ngayun-ayun waluyan

dene ta ing lire sakti
manawa sira katrima
saking dinadar kasêktèn
aja banjur sumakehan
yèn kasaktène dadya
mrabawani sapraja yu
yêkti têmahan kaewan

ing lire kang surèng wèsthi
yèn kapracayèng sri nata
cinoba kakêndêlane
kaki ayya andaluya
anggung anggunggung angga
kasudiranira ketung
ngrasa tan ana kang madha

lire kang anurut kaki
kalamun kêrêp dinuta
yya ngrêsula ing driyane
têtaline tri prakara
kang dhihin mantêp ing tyas
kapindhone sêtya tuhu
tri tabêri barang karya

dhêdhasare dipun bangkit
nglakoni narimèng titah
sarèh sarekaning tyase
kalawan lila lêgawa
amot mêngku aksama
kang sumèh manis ing têmbung
tindak tanduk anoraga

sajak pasaja tarampil
cikat-cakut yèn kacakan
ing karya cukup gatine
wigati tansah angona
wahyaning môngsakala
sabdèng gusti pinituhu
wêdia ing pêpacuhan

agêmi nasabi wadi
nastiti tatraping karya
myang ing gusti wêwêlinge
lus alon ing solah bawa
wruh ing kêdhap sasmita
salir karsèng sang aulun
cinandhak cundhuk kacupan

dene cêcêgahe kaki
ayya awatak melikan
sabarang kang dudu kake
lan aja watak merenan
wahya sihing sang narpa
marang ing lèn kang lumuntur
sadhengah karananira

lawan aja watak drêngki
dahwèn para jêjailan
tuwuh ing tanduk panastèn
anêdya maha maeka
mrih duduning sasama
sêngsêm ngumbar arubiru
amberat berawèng rowang

lan aja pisan sêdyapti
angarangkêp pangawulan
yèku mangro sirah rane
dene kaki pikukuhnya
mungguhing wong ngawula
tarlèn awas lawan emut
amot mêmêt nuju karsa

samono kewala kaki
karya pawitan suwita
lawan lumaku undhake
sang rêsi matur mastawa
dhuh rama mugyantuka
sawab paduka pukulun
sagêd ngangge yogyawara

mangke kawula minta mit
mangkat ngèstokkên satêdah
sang maharsi manthuk alon
katangi tangising sita
kèh kang karasa-rasa
saksana manglung anyêbul
bun-bunaning sutanira

sarwi matak mantrastuti
asêsanti ing jawata
minta arjaning lakune
têkan doning kang sinêdya
samana Sang Sucitra
bidhal parpatnya tan kantun
sang bagawan atut wuntat

ngatêr praptèng jaban kawis
kawistara mangu ing tyas
ngungak-ungak kongsi suwe
lampahnya wus tan kawuryan
sang dwija dyan maluya
ya ta tindaknya sang bagus
lir mas tumimbul ing tirta

inastutèn samarga dening pra wasi
manguyu jêjanggan
sêsuba pudya basuki
sang bagus suka narima

wus tumurun saking srêngganirèng wukir
praptèng wana wasa
myarsa sabawaning paksi
wurahan andon wowohan

lir sasmita sung pudyarjaning lumaris
Sang Rêsi Sucitra
tanggap ing cipta tumampi
sasmita swarèng kukila

datatita ing carita amangsuli
wau lampahira
putri wukir Côndraagni
rêtna Dèwi Citraswara

baya ta wus karsaning dewa linuwih
kinarya lampahan
dene ta dipun upadi
ring raka datan kapanggya

dupi sang dyah prapta madyèng wana wrêgil
kèndêl lampahira
anèng sasoring waringin
makundhah kandhêm ing kisma

sang juwita langkung kawêkèning galih
tambuh ing rèh dèn ta
mrih kalakon mring Kadhiri
binudi-budi tan dadya

dyan miyarsa swaraning kukila kathik
kuthilang thèlungan
ling-lingan pêlung nyêlingi
jagigèring sata wana

myang kiswara mangunkung swaranya sari
sru kang bangkong kongkang
ngumandhang jro jurang trêbis
cênggèrètnong munyèng tawang

nulya ana umarêg mêrak sarimbit
nêdhêng pêpasihan
samya angigêl rêspati
wênèh nyangungong anèng pang

yèn bisaa amicara tata jami
têmbunge mangkana
adhuh babo sang rêtna di
sampun sandeya driyanta

dipun kandêl-kumandêl kawasèng Widhi
ing têmbe sêdyanta
tan wun kalamapahan yêkti
nging samangke dèrèng môngsa

dèn sarônta ngêntosi wahyaning pasthi
pêpasthèning dewa
wèstu tumuntên dhatêngi
marma dèn santa santosa

tandya wontên gandaning puspita amrik
kentaring maruta
lumrang nungsung mring sang dèwi
karya sumyahing sarira

kyèhning taru tarêman wana mawarni
kang wohe mirasa
ri sêdhêng matêng ing uwit
duk praptanya sang kusuma

samya mebah niyung katiyub ing angin
yèn ta micaraa
suka ingundhuh sang dèwi
minôngka pambojanira

dimèn dadyosadarma lêsuning dhiri
samana sang rêtna
myarsa swara milangêni
tan dadya lipuring tikbra

dyan tumonton têtaru taruntum sami
tungtum tumaruna
muyêg maya-maya kadi
tilas paèsing pangantyan

amimbuhi arda rudah arudatin
dangu-dangu saya
mêtêk putêking panggalih
dadya nglocitèng wardaya

kang kaetung ewuh-pakewuhing dhiri
tumanduking patrap
têmbe yèn têkèng Kadhiri
upama nora tinampan

suwitane mring Jayamisena Aji
priye polahira
yèn ta wangsul mring asrami
kagagas merang ing driya

duk samana baskara wus manjing wukir
sumamaring tingal
rêgêmêng pêtêng nglimputi
srining wana wus kalingan

ing rêrêgu siluk singub nguwatiri
sabawaning wana
kalêsêding naga ngalih
kumrosaking lutung mlembang

sakèh tingkah miwah swara jroning ratri
lir akèn wangsula
eman-eman sang sudèwi
dene dyah endah ing warna

mung anggana nêmpuh byat sêdya nglampahi
ing tingkah sangsaya
yèn ta kongsi têkèng sisip
adhuh eman mirah eman

dènnya lênggah sang rêtna nglosod nèng siti
matimpuh sukunya
sarira sumendhe ing wit
waringin rone ngrêmbaka

amimbui lindhuk rêgêmênging ratri
tan ana katingal
mung rasa sajroning urip
rinumpukan tyas duhkita

putêk pantog amêtêg buntêt mêpêti
rila têkèng lina
nglalu lumêkas mrih pati
kosoding rasa pangrasa

lir kinukut rasa sêsranduning dhiri
amung kari cipta
pranawa ingkang dumêling
lumêkêt rakêting yitna

sinangsaya cipta rila têkèng pati
pati tinaratas
pitung bumi pitung langit
sirnèng jaman kamanungsan

samangkana tandhanya sêsatya ngati
rêmbêsing kusuma
darahing andana warih
wijiling sudira brata

kongas praptèng kahyangan nulya na prapti
pulung pitulungan
parmaning Hyang Udipati
jlêg kang ibu tumrah prapta

dyan sang rêtna rinangkul lungayanya ris
sarwi ingarasan
kagyat ing tyas sang rêtna di
dupi waspadèng paningal

yèn kang ngrangkul angaras iku apsari
sigra ngaras pada
kalangkung dènira ajrih
tumungkul datan wacana

ya ta Dèwi Nawangwulan wus udani
jrihira kang putra
katambêtan ing panggalih
sajatine kang sarira

marma laju ngandika arum amanis
dhuh nini wruhanta
ingsun iki widadari
aran Dèwi Nawangwulan

sajatine ingsun ibunta pribadi
kang yoga ing sira
dene praptaningsun iki
ingutus Hyang Jagadnata

wigatine iya kinèn nambadani
ing panêdyanira
awit sira wus pinasthi
adadi jatukramanya

Prabu Jayaamisena ing Kadhiri
de kalakonira
kinèn sarana dumadi
kitiran amôncrêwarna

ing wasana nini ingsun sung wêwêling
yogya kawruhana
patrap pratikêling èstri
lawiyèng winêngku priya

iku kanthi pangkat-pangkat nigang warni
ing sapangkatira
dene ta nini kang dhihin
rigên têgên mugên ing tyas

lire rigên iku bisa barang kardi
rampung paripurna
angrêrakit jroning panti
tinata pantês sambada

ing pangrukti titi tan asêlang titih
lire têgên jênak
junun ing sabarang kardi
salir rèh tan salewengan

ing pakaryan kongsi têkèng rampung-ramping
kang mugên wardinya
wêkêl mungkul tyas sawiji
tan amangro tingalira

mantêp tekadira lumuh rèh tan yukti
doh ring kadursilan
dene pangkat kang kaping dwi
mangkene nini rêngênta

kudu gêmi nastiti angati-ati
lire gêmi bisa
angrumati myang mêmardi
dadining kang baranarta

tan alèrwèh nora brah-brèh sarta sirik
saru srênging basa
sarwa sasab barang wadi
sinimpên nèng gêdhong rêtna

lire ingkang nastiti tansah mrih titis
tètèsing petungan
lumuh tuna barang kardi
ngeman mring lalu tan pedah

lire ingkang ngati-ati jroning ati
sêsêm masang nitya
murwèng manubawa ririh
ruruh ing rèh ngarah-arah

patrap ingkang tanggap tanduk laku linggih
solah lawan muna
mrih tyas wiweka wikaning
pakewuh kudu kawawas

lamun lagi pinitaya barang budi
miwah pinasrahan
angopèni barang wadi
datan kêna asêmbrana

dene pangkat kaping tri ingkang winarni
nini kawruhana
gumati tuwin mangrêti
miranti sarwa samêkta

lire ingkang gumati puniku nini
tumêmêning manah
kang tinêmu dèn opèni
rumêsêp pinulasara

lire basa mangrêti puniku bakit
anênuju prana
tansah angon angawruhi
ing wahyane masakala

de ta nini wardining kang amiranti
sanityasa dèn ta
cumadhong cêcadhang kapti
manci-manci sawancinya

myang tabêri berat baruwêting ati
têgêse abisa
basukining basa mamrih
suka pirênaning prana

dhuh mangkono nini wêwulanging nguni
Sang Bagawan Drawa
kang asramèng wukir Kawi
iya marang sutanira

kang kêkasih Kusuma Rara Sarwasri
basa wus diwasa
dadi sorining narpati
Sri Bathara Jayabaya

ing Mamênang yekang mêngko ran Kadhiri
yèku ingkang eyang
Sang Jayamisena Aji
bakal jatukramanira

marma lamun sira bisa anglakoni
têtêp tinuhonan
yêkti kinasih ing laki
kasêbut ambêk utama
ya ta Dèwi Sitraswara dupi myarsi
wasitaning rena
sukur anarimèng ati
anulya sinidhikara


ring kang ibu sami sakala wus dadi
kukila kitiran
ulêsira môncawarni
sênên sumunu kang cahya


ting parêlik pêlonging wulu dumêling
yèn pinandêng nulya
sêsêr mungsêr balêrêngi
pindha kêdhèping mutyara


patut turut dêdêg lan agênging paksi
swara kinalimat
ing makdum ratuning dhêsti
pinasthi gunèng apsara


wus aparipurna kang ibu sung wangsit
wasita mangkana
adhuh sutaningsun nini
sira ngadhanga ing marga


samadyaning wana wawêngkon Kadhiri
ingkang anjog marang
nagara Malawapati
wit Prabu Jayaamisena


nuli arsa liwat tur pisungsung maring
Prabu Anglingdarma
wêkasan wêling ngong nini
sira yya sandeyèng driya


salakunta iya ingsun jêjampangi
ya ta ponang kaga
amituhu ing wêwêling 


kunêng ratri kawarnenjang


sang kukila kitiran amônca warni
ibur angambara
angambah pasaban têbih
nut tuduhing uminira


yeka tekang nityasa anjangkung saking
ngalam palimunan
praptaning sasana nuli
mandon taru nagapuspa


kang pratistha anèng satêpining margi
wananjog Malawa
nèng ngriku mangungkung muni
manggung anggambuhkên swara


Gambuh
jarag dimèn rinungu
dera ulah lêlagon swara rum
rumarah mrih sêming kang sami miyarsi
winahya karya kayungyun
lir liking apsari kaot


nahên gantya winuwus
lampahira pra punggawa diyu
cundakanya Yaksendra Baka nagari
nèng madyaning wana bingung
kenging paribawèng katong


nata binathara nung
nuswa Jawi winong jawata gung
samangkana anggusthi sidaning laris
wil Duswrêta alon muwus
hèh hèh adhi sakaloron


paran yogyaning laku
yèn manggunga makètên saèstu
badhe botên sagêd angêntasi kardi
sakadar kêdah sinêngkut
tumindaking pangupados


sagêda nuntên antuk
tyang Malawa kang sakintên patut
dados saksi katur ing jêng yaksapati
gèn kula sami kautus
ngruruh pawarti wigatos


wil Duswrêka sumambung
pamanggihe ki raka puniku
kula ênggih kalangkung ngayubagyani
kadugi ngêcapi dumuk
murih enggaling 



 lêlakon


nging ki raka kêprèhpun
sagêdipun gangsar nuntên antuk
wit andika sakônca tan sagêd mijil
saking madyaning wana gung
bingung tan wrin wetan kulon


untara miwah kidul
nadyan lampahipun sinasêngkut
rêrikatan ing bêbasan sipat kuping
jêr judhêg tan sagêd jêdhul
ing padesan myang dhêdhukoh


tansah ubêngan grumbul
kongsi kêsêl clêkik jêbul wangsul
gène lawas wira-wiri ping sêtali
punapa darunanipun
kula ajudhêg sayêktos


mara kowe wong bawuk
kawak awu Wrêkongsa wil jambul
kayaparan dayaning budinirèki
jêr sira katêmpuh sêpuh
lir kêmudhi mêngku pandon


udhalên bundhêlanmu
gajêg bisa mantra tulak tanggul
yèn nèng omah sabên bêngi andrêmijil
matak mantrastuti umung
mara bok coba dianggo


panawaning wong bingung
dimèn èngêt uningèng lor kidul
wil Wrêkongsa sumambung turira aris
dhuh ki lurah sakalangkung
gèn kula muji trus batos


mêmatak tulak tanggul
miwah mantra sêsinggahing kewuh
wangsal-wangsul mawi adêdupa wangi
tlas sakatos mênyan madu
bingunge geyot kemawon


wikana nalaripun
môngka adatipun ingkang sampun
mantra singgah yèn sampun winatak ping tri
sakèh kala durga lêbur
pôncabaya sumimpang doh


Dusmeya 

 nambung wuwus
wèthèh thithèh pêng-pêngan si bawuk
ana kae barêng ana tanah Jawi
kadibyane jêbul bubur
bubar nglahan tanpa dados


lagyeca wawan wuwus
wil Wrêkosa prapta sigra matur
kyai lurah kula nyaosi udani
ngrika wontên katon langkung
tiyang jalêr bagus anom


ingiring rencangipun
tiyang kalih sampun sami pikun
de lurahe sawang-sawunge awingit
bokbilih trahing aluhur
pantês pasanging pasêmon


wil Dusmeya sumambung
we lah kiye baya yun tuk tulung
hèh Wrêkosa ing samêngko ana ngêndi
wau katingal angaub
kèndêl wontên ngandhap kêtos


wil Duswrêka amuwus
lah suwawi ki raka rinuruh
pinurugan rinênggês kalawan ririh
êmbok kenging dipun ipuk
ingaturakên sang katong


wil Duswrêta umanthuk
ditya tiga lan sakondhangipun
gya wisata marêk murugi sang rêsi
praptaning don sampun panggut
Sucitra kagyat tumonton


praptaning ditya têlu
dadya laju mapan lungguhipun
de parpat ro wingwrina wrin angawêri
ngênên nising naya konus
lir kênas tinaman dêmon


Ki Balas asru muwus
apa kae dara wawi mlayu
dênawane agêng-agêng gêgirisi
mêngke anu niku anu
jêr gawene sok nganu wong


bêgya nèk botên anu
nah

nèk anu rak nganoni anu
Kyai Geyot sumambung anyêndhu ririh
sirèku wong sugih rêmbug
babaganing anon-anon


pancèn nêninco lucu
si kêsanga sangu jaluk kutug
katogêna dimène abis mangêrti
katujune lurahipun
asabar sabarang kamot


duwea lurah aku
si mêkothok warêg makan thuthuk
kêthip-kêthip matane patut dèn prusi
pinarusa si dêdohun
sangsaya lir bêlo angop


sang rêsi tan sumaur
amung mèsêm sadalêming kalbu
ya ta wau wil Duswrêta têtanya ris
hèh kisanak wong abagus
manira arsa pitakon


sapa sinambat ing rum
sarta ngêndi pinangkanirèku
wigatine karsanta arsa mring ngêndi
kang tinanya mèsêm muwus
Rêsi Sucitra ran ingong


de padunungan ingsun
ing asrama Candragêni gunung
sêdyaningsun arsa mring praja Kadhiri
balik sapa ranirèstu
ngêndi dhangkanta kang manggon


paran parasdyèng kayun
têka ana madyaning wana gung
winangsulan wil Duswrêta aran mami
sabrang Baka prajaningsun
ingutus dening sang katong


yaksendra ajêjuluk
Prabu Kalawrêdati dibya nung
gatining rèh kinèn angupaya janmi
kang bangkit anêmbang kidung
mungguhing Jawa lêlagon


kapasang yogya ingsun
pagut lawan sira wong abagus
pasêmonmu sajak pêng-pêngan kumêcis 


yèn sarju sun aku sunu
sun sabrangke mring prajèngong


apa kang sira jaluk
bôngsa kètès-kètès mubyar murub
rajabrana pêpènine praja mami
sakayun ta ingsun turut
tan kêcuwan tyasmu yêktos


dene ta karyanipun
tar lyan masakala lamun dalu
ingsun purih langênswara angrarêpi
kang wilêtan nganyut-anyut
mung sinambi bari turon


yèn sayah dèn ta ngidung
lèrèn sarwi macit kasêptanmu
aminum tèh utawa puhan lan kopi
myang nyamikan tarcês sêpur
kang nyata tigang miraos


yèn sira doyan udut
sru tukang pêng-pêngan gandanya rum
ran abanah las ès mirah kang tan lincip
tan kurang ing prajaningsun
yêkti sakayunta dados


ya ta wau sang bagus
mangsuli ngling hèh di buta pêngung
ywa gumampang yun nyabrangkên jênêng mami
saliring rêmbugmu iku
doh tuking kang sun upados


ewadene kalamun
sira bisa ngasorkên dibyèng sun
iku layak ingsun suka minangkani
yèn tan mangkono sirèku
aja ngalindur ngêcêmong


Durma
gagat banguning tyas wil Duswrêta mojar
ladak lirih wong iki
sinung rêmbug yogya
têka ngajap tan arja
ujare amêjanani
suwawi kônca
pun kêparat cinobi


Dyan Dusmeya tanggap trangginas tumandang
jumangkah manakêti
ngrangsang Sang Sucitra
tinapuk mukanira
Dusmeya kalumah

tangi
mangkrak kruraya
abikut mobat-mabit


panubruke nganan ngering ingindhanan
yèn pêrak tinampiling
pilingannya nglenyam
rudira marawayan
saya riwut ing pangèksi
kasok sinêngka
nekad nyakêt nyakoti


ngolah-ngalih milih kang êmpuk kinêmah
prandene datan bucik
Sang Rêsi Sucitra
risi rasaning driya
kadrawayan ilêring wil
sigra anyandhak
wil Dusmeya binanting


kajungkelang tibèng bantala tinêndang
kadhungsangan anjungkir
tinungka dhinupak
lamun nyêlak sinepak
Risang Sucitra tarampil
kêbat acukat
lir parênjak tinaji


dadya bingung sira Sang Kala Dusmeya
sigra musthi suligi
umangsah narajang
Rêsi Sucitra tatag
nadhahi tibèng suligi
asru sinêngka
kongsi mawanti-wanti


nging nirdeya dayane Ditya Dusmeya
asru amuwus wêngis
hèh babo Sucitra
mara payo malêsa
ywa kadi priya pribadi
Dyan Sang Sucitra
kêbat ngrêbat suligi


tinandukkên marang sira Wil Dusmeya
kapisanan ngêmasi
ya ta wil Duswrêka
duk mulat kancanira
lina samadyaning jurit
dahad bramantya
lila abela lalis


wil Duswrêka umangsah sura tan taha
sarwi amusthi lori
asru asêsumbar
hèh hèh babo Sucitra
lah tadhahana iki
mêngko patinta
katiban dhêndha mami


Dyan Sucitra trangginas 

 nadhahi dhêndha
dhadhanira tinitir
tar pati rinasa
sigra asru manabda
hèh buta kêtogên yêkti
sabudinira
sêdya sun sambadani


ra-orane ingsun atinggal galanggang
nilap lumayu ngênthir
nginthar anrang nistha
wil Duswrêka sru mojar
hèh kêparat manas ati
mara malêsa
yêkti ingsun tadhahi


sarwi riwut dènira angundha dhêndha
Dyan Sucitra nakêti
ngrêbat kang gadastra
trus pinupuh Duswrêka
kumêpruk murdanya kêni
rudira muncar
Duswrêka wus ngêmasi


ya ta wau parêpat Ki Lurah Balas
lan Geyot duk umèksi
Sang Rêsi Sucitra
manjaya jayèngrana
miris marasira wus nis
konus ing naya
ngayang arsayèng ati


tyas berawa pangrasa cilik prabata
gung cêblèk-cêblèk wêntis
duk myat wil Duswrêka
pêjah pêcah murdanya
Ki Balas sumbar tan aris
hèh babo buta
payo rêbutên mami


aja maju siji majua barêngan
lêganing ati mami
sigra wil Duswrêta
manguwuh-uwuh sora
hèh hèh wong Jawa sirèki
ywa girang-girang
gumuyu ngèsi-èsi


dupèh rowang ingsun wil loro kasoran
koprajaya ngêmasi
mara êntènana
kang ala dhapurira
Duswrêta mangsah krodha ngrik
masinga nabda
kruraya gêgirisi


Lurah Balas lawan Geyot nyêla mangsah
parêng angêbut jurit
kidhung tandangira
ing prang yêkti digdaya
dayane 

 parêk maharsi
dadya widagda
aji jaya jayanti


parpat kalih wus panggih ayun-ayunan
parêng kuwêl nadhahi
agêlut gulêtan
gantya ingkang katimpah
adangu banting-binanting
têpak-tinêpak
gantya ingkang katitih


dangu-dangu wil Duswrêta karepotan
wantu binut ing kalih
Ki Balas cêk nyandhak
angundha wil Duswrêta
binanting sru kontal têbih
dyan tinadhahan
Ki Geyot cêk ambanting


bêt-bêt ambruk ing bantala anjrêbabah
gantya Ki Balas banting
anyepak andhupak
Duswrêta sru kantaka
Ki Geyot nyêlak nguyuhi
raining buta
Ki Balas angêmpoki


sarwi sumbar ini Balas punya nama
hèh malêsa pêpidhir
arangkêpa papat
kang kaya dhapurira
yêkti ingsun tan gumingsir
sigra tinilar
kinira wus ngêmasi


sajatine lagi kapati kantaka
marma duk kasilir ing
kang maruta manda
ngalilir gumaregah
garêgut angigit-igit
gadgada mangsah
nanggala kang pinusthi


sarwi bêkis nêlojar ing swara sora
hèh hèh Si Jawa baring
bangsat kurang ajar
lah mara tadhahana
tibaning nanggala mami
môngsa ta sira
dadak jaluka wari


dyan lumêpas plas sumêbut kadi kilat
Risang Sucitra Rêsi
awas aprayitna
cêg nanggala cinandhak
tinampan ing asta kering
asru ngandika
hèh buta dèn patitis


lah dulunên iki ta nanggalanira 


cumundhuk ngasta mami
mara diprayitna
samêngko tampanana
balia marang sirèki
sigra ingayat
lumarap anglir thathit


wus cumundhuk mring jajane wil Duswrêta
kapisanan babarji
Duswrêta wus lina
kocapa wil Wrêkongsa
lan Wrêkosa sru anangis
kèh kang karasa
sambate mêlasasih


dhuh dhuh adhuh dhuh lae lae ki lurah
têka kadêrêng runtik
iki tuwasira
wong andarung tilarda
êndadak angas mêmingis
mengos ing cipta
ancung tan miyatani


Pocung
karsa nèng hyun
bôndha wani kurang têpus
adoh ing dêduga
rêringa myang pamatawis
tuwas tiwas murang wuwuse wong tuwa


puluh-puluh sêpuluh ping têlung puluh
baya wus cinêtha
ing pêpasthèning dumadi
tarlèn amung kari sumendhe ing titah


payo cêblung Wrêkosa samêngko banjur
mulih marang Baka
lapur ing sri narapati
ditya kalih gya wangsul mring prajanira


de ta wau Rêsi Sucitra anglaju
ing lampahirarsa
marang ing praja Kadhiri
parpat kalih rêruncungan atut wuntat


samarga gung anon têtaru taruntum
tungtum tumaruna
sumunar sênêning warni
sri kawuryan karya kayungyuning driya


myang andulu plênuk-plênuking gêgumuk
lêlêmpiting lêta
lêlongkang lêngkèh wukir
miwah gênggêng rêgênging karang kawulat


amêmungu mèngêt ing asramanipun
ing

tyas gung kagagas
lêlakone ingkang rayi
Rêtna Dèwi Citraswara tan kapanggya


jroning kalbu rikala prang lawan diyu
tansah kaemutan
mring ari kang kawlasasih
sumawana lêlakonya kang sarira


tyas wulangun kèh kawilang karya mèpu
Dyan Rêsi Sucitra
amanggih talaga wêning
nulya rêrêm lan parpat sami sêsotya


sang abagus karênan anon ing ranu
kang kumucur muncar
anjog ing jêjurang trêbis
samana wus dungkap suruping baskara


lamut-lamut lêlamatan angrêrumung
rumimông ing arga
kapraban hyang bagaspati
sêsunare narontong pitasmu rêta


angalayung ing malaya layu-layu
ajênang sumunar
lir mas murub ing wiyati
sèsiningrat kawratan ujwalèng jadha


tan adangu kang diwangkara sumurup
rêp rêpêt sumamar
ginantyan kênyaring sasi
ri sêdhênge ing wulan purnamasada


wit kasaput ing ratri dadya sang bagus
kèndêl lampahira
sinêdya rêrêm wanadri
anglagèyèh sarean soring mandira


wulucumbu kêkalih wus sami turu
ngorok asênggoran
sang rêsi tan sagêd guling
lam-lam mulat rêsminingkang cakrawala


susup-susup palêncatan ting palancur
kang lit tan kumênyar
kandhih prabèng sitarêsmi
mung aliyêp ting karêlip rêbut praba


madya dalu sang rêsi matak mantrastu
mêmintèng Suksmaya


yuning sarira myang ari
sida antuk wahyu wahya wiryèng praja


tan ginalur naluri larining kalbu
samana hyang candra
mring arah prasima lingsir
ting jagigèr kaluruke sata wana


binabarung swaraning mêrak manguwuh
sêling lir imbalan
lan kukila cingcinggoling
putêr jawa anggantêr gêtêr kang swara


myang brakutut munya duduk layu-layu
kang ngangkat andadya
sêlingan manggung nibani
pratandhane wus wanci bangun raina


mungup-mungup hyang pradônggapati mêtu
bang wetan katingal
lumrang prabane ngênani
ing pêpêdhut padhang kadya sinaponan


siluk-siluk ing guthaka jurang sirung
byar wus katrontongan
sirat soroting hyang rawi
kêmbang-kêmbang babar gônda rum angambar


brêmara gung brêngêngêng anggung ngrêrubung
kabèh kêmbang-kêmbang
kang mèdêm madune pinrih
pinrawasa kang puspa tinon marlupa


prêntuling bun kang nèng roning taru-taru
lir wosèn sêsotya
sênên sunare tulya sri
samangkana sang rêsi anuli mangkat


lampahipun alon-lonan tan sinêngkut
mêngkêrkên ing wana
samantara wus angancik
ing padesan kikising Kadhiri praja


dyan andulu rajakaya ambarubul
mijil sing padesan
dèn ngon dening pra raryyalit
kumaritig nèng wuri mandhi pêcutnya


myang asêlur pra wong tani èstri jalu
arsa don makarya
mring sawah

miwah ing têgil
mamrih asil pakolihing ngupajiwa


tekang tandur ana kang nêdhêng gumadhung
dhêndhêng kang gumundha
wênèh ana malêncuti
Sang Sucitra samarga ngèsthi sri nata


Sinom
titih ruwading ruwida
nitya sumringah rêspati
kunêng gênti ginupita
nênggih nagari Kadhiri
kang umadêg narpati
ing warna sêdhêng abagus
taruna widigdaya
mahambêk paramarta sih
pinudyèng sih Prabu Jayaamisena


sinidya tyas wicaksana
sinung santosa bèrbudi
manyukup ing kacingkrangan
sung suka kang para kingkin
tur ta putus patitis
ing titah gumêlaripun
marma pra wadyanira
sumungku sungkêm trus ngati
praptèng pati tumuntur datan ngrasula


sang sri wau kang pêputra
Sang Jayamijaya Aji
putraning Sri Jayabaya
Sri Jayabaya kang siwi
Sang Gêndrayana Aji
yekang wus sinêbut ngayun
dadya Sri Naranata
Jayamisena lan sang sri
ing Malawa Maha Prabu Anglingdarma


kaprênah kadang nak-sanak
saking ibu dyah pramèsthi
wit sang pramèsthi kadangnya
Sang Jayamijaya Aji
prênah sêpuh sang dèwi
sami putranya sang prabu
Dewaji Jayabaya
ya kang wus winarnèng ngapti
nahên amangsuli sulanging carita


Sang Prabu Jayamisena
jumênêngira narpati
nèng Kadhiri misih jaka
dèrèng nambut silakrami
dadya karatèn maksih
kirang sênêning kaprabun
sêpi sêkaring pura
ananging ta

sri bupati
nadyan mudha nimpunèng rèh manuhara


paramèng gita srênggara
ngrabasa rosing mêmanis
dene ta ing karsa nata
dera dèrèng arsa krami
saking pamirsa aji
kyèhning dyah dèrèng panuju
ingkang pantês minôngka
sêkaring pura Kadhiri
marma sarèh mrih ntuk kang sarwa sambada


nihan ta sri naranata
sadèrèngira nampèni
timbalanirèng rakendra
Natèng Malawa kawarti
uwus arsa sumiwi
sumawana wus adhawuh
mring Patih Sindubaya
mrih tata-tata miranti
sêsaosan bulubêkti mring Malawa


de ta ari bidhalira
muhung kantun angêntosi
angsalipun sêsaosan
bêbujungan ing wanadri
te kang sayogya dadi
lêlangêning narendra gung
ing puwara katungka
praptèng duta Mlawapati
yeka Arya Sunjaya sakondhangira


dadya ta kapasang yogya
lir ngenggalkên dènirapti
sumiwi maring Malawa
marmanta saking karsa ji
dutèng Malawapati
kinèn arêrêm karuhun
nèng panti kapatihan
ngantos sawatawis ari
wit undurnya kinarsakkên sêsarêngan


tindakira sri pamasa
sowan mring Malawapati
samana Arya Sunjaya
sandika ngayubagyani
wau tarya duta di
ing ri ratri gung sinugun
bujana andrawina
winantu-wantu mênuhi
warata mring pra wadya tan kalintangan


de ta Sri Jayamisena
wus dhawuh mring nindyamantri 


tartamtuning bidhalira
mring praja Malawapati
ing ri Rêspati ngapti
marma kyana patih sampun
samapta ing laksita
satata rakit ling margi
myang anata kang pisungsung rajabrana


nihan mêne winursita
praptèng ari Wrahaspati
sang prabu miyos sewaka
munggwing bale pôncaniti
siniwèng brêtyapati
pra nak-sanaknya sang prabu
byukan saandhahannya
kang para punggawa mantri
pêpak andhèr ambèr lir robing udaya


lêlirangan lungguhira
ing prênah tan sêlang titih
tata nut ing pêpangkatan
sagolong gêlêng pribadi
tinon atharik-tharik
kêncêng lir sinipat kênur
kang parêg ngarsèng nata
Sang Sindubaya Dipati
lawan Arya Sunjaya dutèng Malawa


gya ing wuri pra pratiwa
Sang Dwijakôngka anunggil
Risang Arya Dwijatmaka
Arya Wiratmaka tuwin
Sang Yudyana satharik
anuli ing wurinipun
Risang Arya Darmaka
Arya Surangga lan malih
keringira Risang Arya Surènggana


nuli Sang Surènggakara
Sang Sumantra myang Sumantri
Dyan Arya Pranatabasa
Sang Wirasôngka mungkasi
wurinya kang nyambêti
Adiyana jejaripun
lan Arya Sumayana
prabaning kang busana ji
myang punggawa abyor lir prabata kobar


nahên ta sri naranata
alon awacana manis
hèh ta Patih Sindubaya
paran dera angruktèni
saosan bulu bêkti
kang yun katur kaka

prabu
apa ta wus samêkta
lan paran gyanta ngupadi
buron wana kang pantês langêning nata


lamun iku tan antuka
tyas ingsun cuwa sayêkti
kya patih atur pranata
pukulun sang misudhèng sih
anggèn ulun ngrêrakit
samamun sami sampat saput
mung bêbujêngan wana
lir dhawuh kangjêng dewaji
praptèng mangke mêksa botên sagêd labda


saking pamanggih kawula
anjawi saking karsa ji
prayogi sowan paduka
punika kemawon gusti
ngiras pantês ngupadi
saurutipun wana gung
mangkana sri narendra
duk mirêng ture apatih
sêmu suka têmah kapanudyèng karsa


lagyeca imbal wacana
kasarêng wontên kaèksi
punggawa kang jagi praja
umarêk ngabyantara ji
ngirid priya nom pêkik
kadwi duk sami lumaku
angrêpèpèh kawuryan
lir sata amanggih krami
ya ta risang prapta ngandika mangarsa


wimbuh wimbèng manubawa
wibaksa angrêspatèni
samangkana sri pamasa
mèsêm angandika aris
dhuh yayi padha bêcik
sapraptanta prajaningsun
ngêndi pinangkanira
lawan sapa kang wêwangi
tuwin apa wigatining parasdyanta


risang teja sulaksana
mangarcana turira ris
raras ruruhing wicara
dhuh pukulun jêng dewaji
sakalangkung kapundhi
ing sabdendra kang dhumawuh
kacancang pucuk rema
dadosa jimat paririh
mimbuhana rahayu yuwana bagya



pukulun nama kawula
pun Sucitra sutèng yogi
Citradana kang asrama
wontên wukir Côndraagni
de ta tuking wigati
gèn kawula kusung-kusung
sumêngka cumanthaka
sumiwèng ngabyantara ji
wahyèng driya sru kayungyun yun ngawula


ngandhap pada padukendra
suka dadosa pakathik
tuwin juru mamèt tirta
tartamtu ulun lampahi
mangkana sri bupati
dupi miyarsa turipun
sira Rêsi Sucitra
karênan ing tyas suka sih
sri narendra dangu dènnya anupiksa


citrane Rêsi Sucitra
tansah pinanduk ing liring
pangudasmaraning driya
wau Sri Natèng Kadhiri
sawangane wong iki
atêtêg tanggon tyas tangguh
pasaja ing wicara
tètèh nora sêlang titih
sasolahe noraga mêmalat driya


kêkuwunge wutuh kêbak
tutut ayêm ingkang liring
sêmune rawat utama
patut kinondhang praja di
baya tan nguciwani
wusira ngartikèng kalbu
kabuka atrawaca
candrane Sucitra Rêsi
samantara dhinawuhkên winisudha


dadyabdi punggawa wrêdha
miwah sinungan wêwangi
karan Sang Arya Sucitra
samangkana kyana patih
saandhahannya sami
amangayubagya umyung
ri saksana sri nata
mangagnya mring nindyamantri
arsa laju bidhal mring praja Malawa


dene ta para punggawa
kang kinèn dhèrèk sapalih
miwah sang mantri wisesa
tinanggênah têngga nagri
lan punggawa 

 sapalih
pinilah kari atugur
kya patih tur sandika
sigra amatah kang sami
mangkat dhèrèk iyèku Arya Sucitra


miwah Arya Dwijakôngka
Arya Dwijatmaka kalih
Sang Yudyana Sang Darmaka
Risang Surangga lan malih
Sang Suranggana tuwin
Sang Suranggakara anung
sadaya iku samya
sapanêkarira kêrig
samantara ing laksita wus atata


têngara bêndhe angangkang
tôndha wus sampat miranti
sigra sang sri sung sasmita
kalilan amurwèng laris
samangkana anuli
bodhol wadya kang nèng ngayun
jèjèr pat kang jajaran
dharat kang para wadya lit
kang apangkat punggawa wahana kuda


prabot èbèg sinongsongan
ginarbyêg ing pra pakathik
ngêtêbi panêkarira
atata atap tarêtip
nut sêpuhing palinggih
runtut turut tumaruntun
wurinya para wira
golongan lêbêt nyambêti
nuli upacara kapraboning nata


ingampil wadya kaparak
ambarèk berag baju brit
laju jêng sri naradipa
nitih prasita kinasih
ki jongmèru rêspati
binusanan abra murub
ingurung-urung wadya
sikêp buntar brongsong rukmi
kanan kering cacah kawandasa astha


wuri wira kêkapalan
satus cacahira sami
angrênggêp pêdhang lêligan
kacarita busana ji
myang sagung kang umiring
neka warna sarwa luhung
anglir giri kusuma
kang sotya abra nêlahi
lir panjrahning 

 tranggana ing antariksa


têdhaknya sang sri inargyan
unèn-unène kawarni
monggang kodhokngorèk ngangkang
mawor swarèng tambur suling
barung gumuruh atri
ing lampah tembak asêlur
urut têpining marga
kang miyat jêjêl apipit
samantara mêngkêrkên Kadhiri praja


Pangkur
kasidèn dohing sangsaya
Sri Kadhiri sawadya lumastari
wau ta gênti winuwus
Sang Dèwi Nawangwulan
ingkang munggwing alam palimunan jangkung
putrèng kang mancala kaga
samana waspadèng ngaksi


untabing baris lumampah
kawistara wadyabala Kadhiri
sigra ngejawantah pangguh
kalawan ingkang putra
sang mancala kitiran môncawarna nung
sarwi manising wacana
dhuh nini gèr putra mami


andadèkna wruhanira
yèn ing mêngko sang prabu ing Kadhiri
kang dadi pangajapanmu
ing lakune wus cêdhak
sira dipun bisa ngarah ing panuju
mêngko kalamu dèn angkah
aja tutut aja kêsit


nini têgêse dèn bisa
mamrih srênge pangangkahe kang ngungkih
dene ta kalamun ingsun
wus ngêjèpi ing sira
nuli enggal anandukna kamayanmu
dimèn sang prabu kapisah
lan wadyane kang umiring


ing kono dadi marganya
ênggon ingsun arsa nurunkên yêkti
wasiyatira cêcupu
ran manik asthagina
sang kitiran môncawarna amituhu
sang dèwi lajêng umêsat
manjing palimunan malih



ya ta wau lampahira
Sri Kadhiri dupi praptèng wanadri
kagyat mirêng ungêlipun
ing kukila kitiran 
langkung agêng swara rum jangkêp atêmbung
mencok panging nagapuspa
ri saksana dèn pêraki


dupi wus cakêt kacêtha
sangsayarda karya yung-yuning ati
tumonton ing wulunipun
têka amôncawarna
mawojwala jwali tanira ngênguwung
locitanirèng wardaya
baya ta brakutut iki


pantês kalamun dadia
lêlangêning para nata sayêkti
samangkana sang aprabu
mandhap saking turôngga
karsanira tindak pribadi bêbujung
kang kitiran môncawarna
samana laju nimbali


punggawa Arya Sucitra
praptèng ngarsa saksana dèn dhawuhi
yayi cadhanga sirèku
gon ingsun dêkêp kaga
sarta para kancanira konên ngêpung
môngka sêsiwo anulak
playune brakutut iki


Arya Sucitra sumêmbah
dyan dhawuhkên sagunging brêtyapati
timbalanira sang prabu
sigra sami angêpang
sumawana para pratiwa sadarum
sami mapan aparênca
ngubêngi wit nagasari


saksana sri naranata
têdhak ngrundhuk saking wuri arindhik
dupi yun dinêkêp mabur
ngalèprèh kang kukila
dyan cinêgat dening para punggawa nung
cangkelak wangsul gènira
tinadhahan mring sang aji


wola-wali tan kapranan
yèn sinêngkut cukat dènnya ngoncati
mumbul ibêr ragi dhuwur
sadangunya 

 mangkana
sang aprabu tuwin sapunggawanipun
riwut uwêt tandangira
prandene tanpa pakolih


ya ta Dèwi Nawangwulan
kang nèng alam palimunan anuli
mawas marang sang aprabu
Jayamisena kêna
ing kamayan sakti panglunturing sarju
tyas ajur dadi sajuga
mung dumunung marang paksi


tan ana liyan kacipta
marma Dèwi Nawangwulan sung wangsit
ngêjèpi mring putranipun
sang mancala kukila
tanggap sigra amatêk aji pambawur
pangrasane sowang-sowang
kalilan dening dewadi


kang kitiran byar ababar
dadya cacah sèwu anunggil warni
sang sri myang punggawanipun
ambujung sowang-sowang
ing wêkasan karsaning dewa sang prabu
kapisahan wadyatôntra
prapta madyaning wanadri


kang paksi kitiran sirna
sang aprabu gita myat cêmung rukmi
malumah marêp mandhuwur
sapalih kandhêm kisma
tinon mèsi tirta pawitra sumunu
dupi inginguk uninga
wontên wayanganing putri


mèdêm yu endah kang warna
sang aprabu dahad krêdyat ing galih
tumratap tap-tap kumêpyur
saksana inginggatan
sarwi nolih tumingal pêngkêranipun
sêpên asêpi kewala
dyan angungak cêmung malih


ponang wayangan sangsaya
wela-wela wiraga ngujiwati
samangkana sang aprabu
kataman larasmara
rongèh ing rèh wira-wiri ngungak cêmung
sarwi ngidung pralampita
mangkana dènnya ngrarêrêpi



dasanamane ing swarga
pantèk waja pisang mijil kang sari
dhuh dhuh wêwayangan ayu
sirèku bôngsa apa
de cahyanta pindha trontonging sitangsu
nyalundhing payoning wisma
dinulu tulya nglam-lami


wastra tèbènging wiwara
rining gadhung graning lawung lêlungit
liringta lir thathit barung
busananing kukila
kang pamulu alus manis angsung wuyung
prajane Sri Sasrabuja
sumèhing sêmu rêspati


ugêr sangganing adesa
patra lêsah kang balasah ing siti
ing sajêg ingsun tumuwuh
puspa môndra sugônda
durung tumon kusuma kang lir sirèku
sêsêg isining kang boga
sarwa sumêdhêng mantêsi


sardulanirèng narmada
baya sira yangyanging dyah sabumi
jênang sela warna pingul
ancur timah upama
andalênjêt jajah tribawana kêmput
wadhuking bôngsa kukila
layak boya olèh kalih


rèh pamambêng mring siwaya
pêparikan rangkêp tundhaning sari
nanging kiraning tyas ingsun
kapithing lit ing rawa
nadyan ana kang mirib warnanira yu
sata wana awibaksa
misih mrakati sirèki


sundari munggwing kukila
teja panjang mijil sore kang wanci
myang sawang-sawunganipun
angêmban tanpa wastra
pêthingane wignya anyondhongi kayun
prajane Sri Bomantaka
malad wijiling trêsna sih


Mijil
punggung panggêng ginggunging panggalih-
ira nara katong
marma sudi sidaning sêdyane
marma tansah 

 manuhara ririh
rêrêpène pèni
pinatut swara rum


dhuh kusuma kang ayu jêkining
kuning mêlok-mêlok
kisma môngka pambombong pantine
saruwenên ature pun dasih
dus manjrênih wèni
yèn sira mas ingsun


supênuh ing narmada kang warih
gung minggu kemawon
mênyan seta lumaris tan lèrèn
ingsun wastu kadurus ing brangti
tiris nom ingambil
saparan anggandrung


patra wisa ron kamal kang kuning
dhuh dhuh sang lir sinom
winda madya senthe jurang gone
marma mugi sajarwaa jati
raning suling dami
dimèn mari gandrung


tambang bêling kang rinujit miring
pruntusing tyas ingong
lêlampahan katon jroning sare
kapiadrêng kumêdah andasih
putra sulam rukmi
mring sang murtining rum


sotya rêta sêsara munggwing wit
dhuh mirah riningong
klalar agni raning sêkar jambe
sèwu bagya kamayangan yayi
Patih Maèspati
de ta wandaningsun


warujune sutèng Dyah Sukèsi
bisaa patêmon
gudhe ruwit kang kulit godhonge
ijèn ana madyaning wanadri
keswa kang wus putih
nging kuciwaningsun


danu madya kasidaning pêntil
ing marganirèng woh
burat pada pan ika sungginge
dhuh bok iya yayi sira nuli
kanthong lir jala lit
mawantahing wujud


kasang gêbang tan môngga ing ati
iba bungah ingong
kunir pita guskara 



 kurang we
sasat nêmu barliyan bisa ngling
suku giyota di
èsême lir dhuyung


tawas pita keswatap ingapti
dhuh murtining sinom
kukila gung sabawèng ratrine
dasihira asrah jiwa dhiri
tawon talèng siti
sapangrèh tumuntur


kramèng wrêdha mring kadang taruni
Kadhiri kadhaton
kang prabata jro samodra gone
sun srahakên marang sira gusti
Nata Pandhusiwi
ngong darma anggadhuh


pamèting woh parabing pawèstri
dhuh yayi aywandon
sarpa krêsna pra wipra parabe
nèng jro cêmung yogyane saiki
ingkang bibis tasik
mring Kadhiri kondur


warôngkendra Madura nagari
mukti wibawandon
pinjung pari pari lawal wohe
amisesa sèsining jro puri
blantik mas sotya di
siniwèng para rum


satriya di Nglesanpura nagri
prasêtyaning batos
wanci dungkap baskara wijile
ingsun ora mangun silèngkrami
nendra sarwi linggih
yèn tantuk mas ingsun


waja kongkal kalalun tan pulih
nadyan praptèng kêmpong
pasir krêsna sumirat sorote
suka lila wahdat tanpa krami
yuyu gung jaladri
bok kinging ta èstu


panjang lamun jinlèntrèh ing tulis
sang sri dènnya nglamong
nging sang rêtna mêksa minggu bae
tarlèn amung mèsêm ngujiwati
marma sri bupati
wimbuh tyas wulangun


kunêng sang sri kang anggung ngrarêpi
gênti cinariyos 




para wadya kang sami andhèrèk
duk sang pêksi ulês môncawarni
ical tanpa lari
sami sru mangungun


nuli myarsa kang bêndhe tinitir
angungkung tumlawong
ri saksana sinungsung prênahe
praptaning don angalêmpak sami
Sang Sucitra nuli
pêpoyan mring sagung


pra pratiwa sami kinèn kari
karyaa pakuwon
de Sucitra yun ngruruh sang rajèng
pra punggawa kabèh nayogyani
mangkana sang sigit
Sucitra mentar trus


angulati samana akanthi
Kyai Lurah Lenggot
lan Ki Bawa dwi sang sri parpate
dupi prapta samadyang wanadri
Sucitra sang pêkik
sru kagyat ing kalbu


amiyarsa lir sabawèng janmi
dadya lampahnya lon
ing sakala locitèng driyane
layak swarèng brakasakan iki
baya ta mêdèni
marang awak ingsun


dyan sang arya atêmah kawijil
ing wuwus wêngwangson
hèh mêmêdi angatona age
pasthi lamun sira abilai
Ki Lenggot nambungi
e e radèn ampun


ontên ngalas ampun sok ngrasani
ngancam gonggo pêlong
layak niku bojon wewe gèmbèl
sok ngrancana nandukkên durniti
kula kala siyin
pun nate diganggu


Kyai Lurah Bawa sumambung ngling
hyah bisa mên omong
o o botên dhik niku yêktose
amung kangge angajrih-ajrihi
andika pinurih 




nêdhaa pitulung


anyingkirkên sarana sêsanti
sêsinggah durgewoh
tindhihipun uwang satak sawe
nging thokthêle mung minta mêjani
sanadyan sakêdhik
kangge jajan lowung


pun adate Ki Lenggot aglênik
ucal tukon klobot
mila ampun ginalih dhik radèn
mêngke tiwas kecalan mêjani
luhung kula niki
kêdhik-kêdhik baut


anênulak durgamaning margi
mamrih sumimpang doh
petang botên mawi barang-bèrèng
gêdhang suruh ayu botên mawi
mung tela sakêthip
kanthi gêndhis bubuk


Kyai Lenggot anyêndhu lingnya ris
hêm ambakna uwong
bisa têmên angomèl ngêtèprès
ngarani wong amelik mêjani
awake pribadi
arêp jabung alus


Sang Sucitra mèsêm tan nauri
aturing parpat ro
laju lumaksita satitahe
dangu-dangu kang swara dumêling
rêrêpèning janmi
wangsalan swara rum


dadya kanggêg ing lampah tan dugi
ingkang dumadi ros
de ing wana ana wong rêrêpèn
ya ta dupi waspadèng pangaksi
têka Sri Kadhiri
wau kang angidung


Sang Sucitra kagawokan mèksi
solahnya sang katong
de kadya wong bingung ing sêmune
têmah risang aryantuk pambudi
arsa lampah sandi
dènira mahayun


matitiskên lampahannya sang sri
nulya manabda lon
mring parpat ro hèh wa kyai 

 kowe
sakêloron padhaa andhêlik
ingong yun mangintip
mêmêdi kang ngidung


parpat kalih wus sami maningit
dupi wus tan katon
ya ta wau Arya Sucitra ge
maspadakkên ing solah sang aji
wusnya angrêrêpi
tansah ngungak cêmung


mèsêm-mèsêm angrêraga gêng sih
katon kang sih kasok
mring kang ana jro cêmung sêmune
sanalika Dyan Sucitra Rêsi
anggarjitèng galih
solahe sang prabu


kadya kêna ing guna piranti
kamayan kang mandos
panggawene kang kayangan kene
yèn ta ingsun tan mancala warni
sang prabu tan mari
ingsun katut wuyung


dene lamun ingsun salin warni
tan ana kang wêroh
sawusira mangkana nulya ge
muntu cipta amancala warni
sakala wus kadi
janma gêng aluhur


barêngose gêng sakêpêl sisih
godhèg bris barewok
pantês ngrênggêp gada gêgamane
dyan manusup garumbul supadi
tan dèn uningani
dening sang aprabu


dupi cakêt lan sang sri anuli
anggêtak tan alon
samangkana wau sang pamase
garagapan gugup nabda manis
hèh kisanak yogi
aywa akaryewuh


mara iki sira sun wènèhi
busana kinaot
agêm ingsun lah pilihên dhewe
êndi ingkang sira karêmêni
ugêre sira sih
nora ngarubiru


Sang Sucitra sawusnya nyakêti
myat jro cêmung katon


nora samar yèn iku kadange
Dèwi Citraswara kang lunga nis
osiking panggalih
lah iku si gêndhuk


dènnya lunga saka ing asrami
anêmpuh laku bot
mring Kadhiri pakewuh patrape
dadi iki anyêgat nèng margi
gêlar guna sakti
ambawur pandulu


têmah èngêt wêlinging ayadi
duk nèng pahoman don
mentarirèng ari apadene
wus cinathêt ing cipta kalingling
ing lêlakon iki
priye patutipun


sawusira dadi ing pambudi
panduking pêpadon
sumawana kang rayi wêdale
saking jroning cêmung mrih apanggih
tan sêmang ing galih
dènnya karya tanduk


sang mancala barewok mangsuli
têmbungira songol
hèh-hèh babo karêpira priye
têka ngêngkos marang jênêng mami
arsa amènèhi
busana di luhung


ingsun uwis sugih rajatadi
balik sun pitakon
apa ingkang dadi karanane
sira wani amêlung ngrarêpi
anèng dhôngka mami
têmah karya gidhuh


ênggon ingsun amuja sêmèdi
mulane samêngko
sira kênèng pidana yêktine
sun pilara asarana bindi
mangkana ta sang sri
sru krodha dyan cancut


agêmira calana winingkis
tan taha sang brewok
amajangkah nandukkên gadane
mring sang nata trangginas ngindhani
dadya silih ungkih
kah-ingangkah pêngkuh


cekat-cèkêt rukêt kalih 

 sami
prigêl ing palugon
marma tan na kang kasor jurite
dangu dugang-dinugang agênti
abanting-binanting
yèn singsal gya pupul


apèt-pètan papan mrih pêpulih
mangkana sang katong
kapanduk ing bindi wêwêntise
sakalambruk andhêpani siti
anuli binanting
brêg binuwang sêbrung


duk sang nata kontal tibèng têbih
sang mancala brewok
ngling ngêlokkên dhawahing pamase
kadi gêrah swara manêngkêri
sêsumbar wèh wingwrin
pêsthi dadi awu


lah ta sapa kang sira sambati
ing jagad dèn kêtog
têkakêna mring dhangkaku kabèh
nora wurung sira têkèng pati
kantêban ing bindi
kang ana tanganku


sarwi gêdhug ing bumi ngorêgi
ing jro cêmung gênjot
gêgirisi ing solah bawane
ya ta wau sang rêtna kang munggwing
ngalam sunyaruri
tan kawawandulu


dyan ngatingal jlêg angrêbut bindi
wau ta sang brewok
api-api kagyat ing wuwuse
hèh dyah apa tanpa sangkan prapti
yun alabuh sakit
angêmping mêgatruh


Mêgatruh
gati gita sang dyah rum lingnya mlasayun
dhuh dhuh adhuh dhuh kiyai
punika sang maha prabu
sampun sampeyan pisakit
yèn anu kula kemawon


sang mancala warni sumambung amuwus
hèh bocah wadon kumini
iku kaprênah apamu
dene ta sira kukuhi
tan lila yèn têkèng layon



sang rêtna yu umatur sarwi rawat luh
puniku jatine inggih
dede sanak kadang ulun
nanging upami ngêmasi
kula kecalan sayêktos


sang brewok bris mojar hèh rara sirèku
sapa sinambat ing wangi
lan ing ngêndi pinangkamu
miwah sapa kang sêsiwi
paran ing sêdyanta dhenok


dhuh Kiyai Citraswara nama ulun
saking ardi Candraagni
sutèng Citradana Wiku
sêdya amung nanggulangi
ingkang misesa sang katong


ya ta risang mancala warni sumambung
hèh rara samêngko mami
tan yun milara sang prabu
nanging kudu ngaggo jangji
prasêtya kalawan maton


anggêr sira bisa nêkakkên sang wiku
sudarmanira saiki
mangkana sang rêtna saguh
andhatêngkên kang sudarmi
ngandika malih sang brewok


lah ta sira wong lanang kang pantês kokum
awit dènira ngrêrêpi
mawèh badharing panêkung
gêdhe ukumira yêkti
samêngko ana wong wadon


wani nanggung luputira saking ukum
sira apa duwe jangji
maring dyah ingkang ananggung
kalis ing lara lan pati
sri nata manabda alon


yêkti ingsun nata pêpakuning tuwuh
satlatah praja Kadhiri
Jayaamisena ingsun
panêbute wong sabumi
tuhu turasing kinaot


sabarang rèh nora karya sêlang tanduk
wong ala ingsun alani
yèn wong bêcik sun pitulung
ingsun malês ambêciki
lawan têtulungan kaot



wêktu iki ingsun anandhang pakewuh
kêna ing wêwalêr awit
ambadharakên panêkung
saking tarkanira pasthi
iya ingsun ora megos


angakoni ura-ura amalat kung
lan mangungak cêmung rukmi
ya ingsun wus ngrasa luput
dene ta datantuk idi
kang darbe cêmung mancorong


de ta mêngko ana kang sarju ananggung
abangêt tarima mami
ingsun walês tikêl sèwu
rumasuka kulit daging
tunggala gêtih saotot


kapanujon jro pura Kadhiri suwung
durung ana kang darbèni
iku bae panêdhaku
dadia panêbasing sih
sih piwêlase sang sinom


ya ta wau sang brewok suka gumuyu
mangucap kapriye mangkin
tekadira kang satuhu
hèh wadon aja kêkêlir
wangsulana ingkang yêktos
sang rêtna yu mangsuli sarwi tumungkul
sumanggèng karsanira ji
adadosa siti lêbu
kèsède Natèng Kadhiri
amba srah ing lir batos


dasat ulun rumaos sadarmi gadhuh
sri nata ingkang darbèni
wau ta nalikanipun
Sri Jayamisena myarsi
ture sang murtining sinom


panggalihe lir alit wukir Sêmèru
kêbêg yayah sundhul langit
ngraos kasaman ing kayun
sang mancala angling malih
wong tuwamu apa adoh


sang rêtna yu aris aturira arum
winatawis botên têbih
yèn sagêd ingkang lumaku
mêruhi sêrating

bumi
sasat namung sapênggayoh


lah ta age paranana wong tuwamu
ingsun arsa amêruhi
wau ta sang rêtnaning rum
sigra mêsat ngawiyati
sakêdhap wus datan katon


dyan ing wuri sang mancala warni laju
maluya jati adadi
Sang Arya Sucitra bagus
gya gapyuk rinangkul aris
kang lungaya mring sang katong


sarwi angandika groyok tuntung guyu
labêt bingahing panggalih
dhuh yayi tan nyana tuhu
dèn ta karya gêlar sandi
gawe gawoking tyas ingong


wusing tata lênggah Sang Sucitra matur
pukulun sang misudhèng sih
mênggah gèn ulun tumuju
rèh makatên wau gusti
mung murih sagêdnya ngaton


ingkang karya paribawa têmahipun
sadhèrèk kawula èstri
amba sumôngga pukulun
pami puspita pun patik
sadarmi ngrêksa kemawon


sang aprabu angayang arsayèng kayun
dadya angandika aris
dhuh dhuh paran yayi mau
sira tuduh marang ngêndi
Sucitra matur wotsinom


kawula kèn mrih pun bapa dhatêngipun
ing ngarsa paduka ngriki
de ta gusti gatosipun
supados sampun udani
pan lamun kawula yêktos


sang sri dupi myarsa tyasa katrênyuh
anyuh aturida gati
byatita wau sang prabu
kocapa Sang Maha Rêsi
Citradana kang kinaot


sapêngkêring putranta dyah lan sang bagus
tilar dhahar lawan guling
ri ratri

tansah manungku
ing puja arjaning siwi
pinêrês rosirèng batos


duk samana sang wiku nuju nyênyuwun
ing dewa ingkang linuwih
ruwata ruwêting kalbu
bêbuka amandêng dhiri
nèng sanggar ingkang mirantos


madu pala garu candhana rum-arum
murub gandane ngêbêki
ing pamujan tan kadulu
kalimput pêdhut wêwangi
kang muja mantrane dados


sanalika wela-wela wus kadulu
kang putra kêkalih sami
ngadêg busana di luhung
pinanyungan mega putih
langite têrang katongton


ciptaning tyas Rêsi Citradana wiku
sokur ing dewa linuwih
de kang putra kalihipun
wus katon ilapat bêcik
samyantuk mulyèng dumados


duk samana pinarêng kang putra rawuh
jumujug sanggar panêpi
alon dènira umatur
rama rama ingsun prapti
arsa matur bab wigatos


sang awiku jroning puja trang mangrungu
pangucape kang putrèstri
sanalika mudhar kayun
luwar dènira sêmadi
samadya kagyat gya miyos


saking jroning pidikan dupi andulu
kang putra rinangkul ririh
adhuh nyawa putraningsun
ana apa sira bali
wêwaraha kang sayêktos


sang dyah matur rama nguni saundurku
saka ngarsanta anuli
sun tinêmon kangjêng ibu
sinung wangsit wasita di
aji kamayan kang mandos


lawan ingsun sinidi dumadi manuk
kitiran amônca warni 


wuse ingsun dadi manuk
kinèn nyêgat pinggir margi
kang mring Mlawapati anjog


ing wasana ingsun wus kalakon wêruh
lan narendra ing Kadhiri
nging mêngko nêmu pakewuh
binegal dening bôngsa jin
gagah prakosa gêng bênthot


pangucape si jin yèn ana kang nanggung
wong ika ya diuripi
jine cêkêlane pênthung
rama tulungana nuli
wong ika yèn têmah layon


lêlakone sang rêtna sadaya katur
ing purwa madya mêkasi
wau ta sang maha wiku
duk myarsa aturing siwi
tyasira lir tinêbak mong


risang rêsi lan siwi dyan budhal sampun
wantuning pandhita luwih
wus dadi saciptanipun
adoh pinarêkkên kêni
saking sihira Suksmanon


lampahipun apindha thathit sumêbut
sarêng sanalika prapti
wana ngarsane sang prabu
jlêg wau ta sri bupati
kagyat ing tyas duk tumonton


sigra mêthukakên sarwi yun mangèstu
cinandhak astanya dening
Risang Citradana Wiku
sarwi matur mêmalad sih
dhuh dhuh anggèr sang akatong


mugi sampun kirang aksama pukulun
botên pisan yèn pun patik
katênta wangkot tinanduk
ing parikramèng narpati
inggih saking jrih trus batos


dhatêng wadya batha ingkang linuhung
tekang nitahkên luhuring
paduka jêng sang aulun
jêr sanadyan amba rêsi
ananging tinitah 

 asor


pami ulun anampènana saèstu
ntuk saru sikuning Widhi
sang prabu nambung sabda rum
inggih lêrês paman rêsi
nanging dunungnya kang manggon


pangastawa kula punika tumanduk
nugrahaning Suksmaya di
kang dhumatêng paman wiku
tinitah dibya di murti
putus rèh rosing dumados


sang pandhita umatur kalangkung nuhun
nanging kulunun prayogi
panêmbah solah bawèstu
muhung kawêngkua munggwing
sadalêm batos kemawon


dadya kêtrimahnya ing paminta ulun
ingkang dhatêng raharjaning
karaton paduka nulus
puwara wau sang kalih
mung anjum asta kemawon


wusing tata lênggah sang wiku umatur
pukulun sang misudhèng sih
anggèn ulun kusung-kusung
sumungsung ing byantara ji
punika sinungan wartos


ring pun Rara Citraswara sutèng ulun
kalamun jêng paduka ji
binegal dening janma dur
ing samangke wontên pundi
tiyangipun kang miawon


sang aprabu anuli nolih ing pungkur
sang arya dinuk ing liring
Sucitra tanggap ing sêmu
ing atur nora sajarwi
salugu liring lêlakon


wit bokbilih karya lingsêmnya sang prabu
amung mangkana dera ngling
dhuh rama sang maha wiku
botên wontên kêdhah-kêdhih
muhung putranta pun dhenok


ulun tuduh angaturi jêng pukulun
punika tuking wigati


ing sêdyamba tarlèn muhung
dimèn jêng paduka uning
dhumatêng sri nara katong


sang bagawan tanggap ing sêmu sinamun
maluyèng sabda rum manis
adhuh kulup sutaningsun
dahat panarima mami
akanthi sukur ing manon


Kinanthi
wau ta sang maha wiku
wèstu wus waskithèng wèsthi
kêdhapira sri narendra
kênèng sambang lara brangti
marma matur anoraga
pukulun sang misudhèng sih


bilih paduka pukulun
kapanudyan ing panggalih
karsa angagêm puspita
wijilan ing Candraagni
pun paman sumanggèng karsa
ing pangrêksamba mung darmi


ananging saèstunipun
kiwa kuciwa ing warni
kadyangganing sêkar klurak
datanpa gônda sayêkti
kang pinurih mung satunggal
wêtah mabêning kang sari


wasana panuwun ulun
mugi paduka marêngi
mariksani kang cêmung mas
ingkang tiningalan dening
rayi jandika Sucitra
punika wasiyat yêkti


pangèsthining manah ulun
tinêbihna tulah sarik
de ta ulun cumanthaka
purun nêmbungakên rayi
dhumatêng Arya Sucitra
saking èngêtnya pun patik


kados-kados botên klèntu
wit bêbasan nadyan têbih
ing prênah taksih kantênan
upami urubing agni
lamat-lamat katingalan
kêluning kukus sayêkti


yèn gônda kentaring ranu
wontên ambêtipun taksih


sumar-sumar sawatara
de ta wêwijanging luri
tuwin cêmung caritanya
badhe ulun turkên wingking


bilih jêng paduka sampun
rawuh ing pakuwon gusti
wit sagunging wadyabala
sami rudah arudatin
mangajap rawuh paduka
panggih kalihan basuki


sang sri kapanudyèng kalbu
tandya abudhalan sami
ri kanang cêmung binêkta
dening kang parêpat kalih
Ki Lurah Lenggot lan Bawa
ing pakuwon sampun prapti


sarawuhipun sang prabu
sakèh wadyakuswa sami
sumungku sukur sru suka
dyan tata lênggah atartip
samangkana sang bagawan
matur ing sri narapati


dhuh anggèr ing mangke ulun
yun murwa ngurayèng ruwi
lêluryamba kang kacêtha
ing maha dewa kintaki
lêluhur amba Hyang Srita
ran Hyang Panyarikan ugi


punika atampi dhawuh
saking Sang Hyang Wisnupati
kinèn anglampahi nrima
têmah katarimah yêkti
dyan sinabdan hèh samangkya
saturunira ing wuri


yya pisah lan turun ingsun
makatên wau nêtêpi
bêbasan sabdèng pandhita
pangandikaning narti
anggèr makatên lirira
awit Sang Hyang Srita dupi


pinetang têtêrahipun
kaping sawêlas dumugi
Bagawan Sidhiwacana
dhepok Manikmaya wukir
punika pêputra tiga
kang wrêdha Dèwi Suyati


dumugi diwasanipun
kagarwèng Dwara Apatih
patutan kalih kang juga 


Patih Supadma wêwangi
kalihe mijil wanita
awasta Dèwi Supadmi


dene ta panênggakipun
kang rayi Dèwi Suyati
awasta Dèwi Satapa
dadya garwaning narpati
Sang Prabu Darmasarana
patutanipun kêkalih


kang sêpuh punika kakung
Sri Yudayana wêwangi
ingkang taruna wanita
awasta Dèwi Pramasti
de kang waruju putranya
Sidhiwacana Maharsi


punika ta mijil jalu
wasta Sidhikara Rêsi
parampara ing Ngastina
lajêngipun asêsiwi
kêkalih èstri lan priya
Dèwi Sadu sinambat sih


kagarwa dening Sang Prabu
Yudayana Ngastina di
patutan satunggil priya
Sang Sudarsana Narpati
rining Dyah Sadu kang priya
Rêsi Sadhana kêkasih


Dyan Rêsi Sadhana wau
pêputra jalu kêkalih
kang sêpuh Bambang Sumedha
dhepok Candramuka wukir
dumugining wrêdha nama
Risang Sudhatnyana Rêsi


kang taruna wastanipun
Bambang Susena martapi
ing Candraagni prabata
dupi wrêdha salin nami
Risang Rêsi Dhanudhana
trus ngasramèng Candraagni


Rêsi Dhanudhana wau
putra kalih priya sami
sajuga Rêsi Rasika
Brahmana Yawastinadi
kalih Rêsi Acitraka
Brahmana Malawapati


Rêsi Acitraka wau
sêsuta amung satunggil
nama Rêsi Citradana
inggih pun ulun puniki
sinung anuwila gônda
dening jawata

linuwih


absari sinambat ing rum
Rêtna Dèwi Nawangsasi
salajêngipun patutan
kêkalih jalu lan èstri
pun Arya Sucitra lawan
rayi paduka puniki


agêntos cariyosipun
inggih ingkang cêmung rukmi
ing nalika semah amba
badhe muksa amarêngi
rayi paduka umurnya
lagya pitung lèk winilis


punika tilar wartyèstu
makatên ingkang wêwêling
dhuh dhuh bapakne Sucitra
rèhning pasthèning dewadi
mung tutug samene gyanta
amêngku maring wak mami


sira yya sandeyèng kalbu
wit ngêmong sutanta bayi
misih ing wanci sêsêpan
sabên mular miwah budi
iku iyèngsun kang bakal
nulung tumurun nêsêpi


ya saka ing alam samun
samar lèn jamaning janmi
nganti praptaning diwasa
sarta wruhanira benjing
sutanta Kèn Citraswara
iku ing têmbe pinasthi


kuwat nurunkên pra ratu
ratuning rat nuswa Jawi
marma bapakne Sucitra
pamomongira dèn bêcik
de ing têmbe yèn wus cêpak
jatukramanya ni dèwi


wasiyate rupa cupu
manik asthagina yêkti
ingsun turunkên arupa
cêmung kancana mahisi
rikana tirta wimasa
dene pigunane kyai


iya mubarang maujud
kang tinawangakên tuwin
dèn ungkuli dening kaca
tutuping kang cêmung rukmi
yèku kang ana ing sira
padha sanalika

yêkti


sawastu dadi mas tatur
yèku kang minôngka bêkti-
ning sutanta mring lakinya
pun swami lajêng murca nis
bokbilih babaring wêca
inggih lampahan puniki


dene tutupipun wau
anggèr kulunun samangkin
inggih sampun ulun bêkta
lah ta punika kang warni
kulunun amba sumôngga
tutup wus tinampèn sang sri


sang rêsi nungka umatur
dhuh anggèr kados prayogi
kang cupu wau cinoba
kamayannya mrih patitis
ing bêbasan awon kôndha
wontên ing tôndha lan yêkti


karyaa lêlangên luhung
sakarsèng sang misudhèng sih
binadhenana punapa
kang dados parênging galih
Prabu Jayaamisena
dahat kapanudyèng kapti


samangkana lajêng dhawuh
mring pra punggawa akardi
kang lêlangên binadhenan
inggih saking kajêng jati
yun sinaoskên ing raka
Sri Natèng Malawapati


pra punggawa mantri laju
sami tumandang ing kardi
akarya jantran gilingan
likasan jolèn pituwin
pêksèn-pêksèn sato wanan
kang pantês amilangêni


dupi dadya lajêng katur
tinawangkên cêmung rukmi
dyan kaungkulan tutupnya
sami sanalika dadi
warna kancana sadaya
sang sri sru marwata siwi


ya ta ing nalika wau
sang rêsi anuju kapti
mrih wimbuhing tyas êntyarsa
amit gya mijil ing jawi
lajêng mindêng hninging cipta


minta gôngsa surendra tig


kaèsthi osiking kalbu
sami sanalika ugi
katrimah jlêg tinurunan
dwi rancak surendra adi
katur sang sri sukèng driya
yayah kalaban mêmanis


Dhandhanggula
mantihanta kacaryaning ati
pra manguri miyat kamayannya
ponang cêmung satutupe
miwah kadibyanipun
Risang Citradana Maharsi
samantara sang nata
saksana adhawuh
atata nrus ing laksita
dupi sampun sampat samapta miranti
sang prabu adan budhal


lan kang garwa nitih jêmpana di
Risang Rêsi Sucitra tut wuntat
tata rakiting lampahe
kadya duk angkatipun
mandarmêne wimbuh tulya sri
wit amawi pradôngga
samarga tinabuh
ngrêrangin ngênganyut driya
marma para wadyendra wulingèng ati
gumêr samarga-marga


samangkana wau ta sang yogi
nèng jêmpana sung marta ing putra
mangkana ing pituture
dhuh babo sutaningsun
dipun bisa suwitèng gusti
dhasar nata sudibya
trah titising Wisnu
kasub kaonang ing jagad
susatyambêk wasis waskitha wus pasthi
nini sira èngêta


iya lamun bèbèting wong cilik
dèn agêdhe suka sukurira
nêrus narimèng titahe
de sira sinung wahyu
wahyaning kang nugraha jati
sumarambah wibawa
sor kinarya luhur
kinèn amisesanana
sèsining jro dhatulaya ing Kadhiri
yêktyakèh 

 marunira


para putri utama di-adi
dèn tumanên ing manah bisaa
mong ngêmuli salawase
mring pra marunirèku
aja karya saksriking ati
dèn arakêt rukuna
kadi kadang tuhu
ywa ciptantuk sih priyôngga
sokur bisa nêtêpi têpa palupi
lêpihan dyah utama


kaya ingkang cinaritèng nguni
dening sira Sang Bagawan Drawa
mring Kèn Sarwasri putrane
yèku taturutipun
kang wus ingsun tutur ing ngapti
nging mêngko wus ngong jugag
gatining pitutur
mrih cêkak cakêping gita
nguni ana putri mêngkumbêk utami
têmah têtêp mulyarja


tur ta misih luhur ta pribadi
yèku sorining Sri Sudarsana
ing Ngastina kadhatone
dene jêjulukipun
Kusuma Yu Dyah Padmasari
putrèng Patih Supadma
prênahe puniku
wayahe warèng manira
Sang Bagawan Sidhiwacana palinggih
ing wukir Manikmaya


de ta wau Dèwi Padmasari
sru kasusrambêk santa santosa
tansah noraga patrape
mong rumakêt sih lulut
kinêmeron marunirèki
tinahên ing tyas marta
saka jrih ing kakung
lan rumasa yèn ngawula
môngka kèhe garwa paminggiring aji
Sang Prabu Sudarsana


pan salawe bêboyongan nguni
saking praja ing Manimantaka
garwane rêksasa rajèng
nalika nêmbenipun
apan kasor

kasêsêr ing sih
kèsi-èsi sasolah
bawane sinaru
marang maru-marunira
mring raka ji kalakon kinèn sumingkir
kinêkêr ing udyana


parandene sang rêtna lumirig
tan lênggana tuduhing rakendra
wiwit samana mèh bae
kasingkur sihing prabu
labêt saking karoban sihing
para garwa taruna
amêmalad kalbu
nanging Risang Padmiswara
nora pisan-pisan gumingsir ing galih
mutung sukur narima


ing têmahan wuryantuk pêpulih
têtêp dadya pramudèng garwendra
ngrèhkên para garwa kabèh
sinung wawênang mêngku
misesani sèsining puri
myang para marunira
jrih sungkêm sumungku
asih ngèstokkên sakarsa
rumasa yèn ngayum sinung yêming ati
ngêtog tanpa pêpinda


suprandene Sang Dyah Padmasari
panggalihe samêndhang tan ngrasa
yèn kinarya tunggul dhewe
tuhu môngka têtunggul
sagung ingkang garwa paminggir
mandar mandya miluta
lir kadang satuhu
ciptanya sami ngawula
marma datan ana kang winalangati
wus tanpa subasita


malah para maruyèntuk runtik
maring raka saking kaluputan
ing sadhengah dhadhakane
kadi ta saking tanduk
solah bawa kang tan mrakati
iku sawastu enggal
sinuwunkên maklum
murih sida widadarja
dènnya sami dêdasih suwitèng laki
sayuk saabipraya


tuhu lamun mêmaniking bumi
pramèswarining 

 Sri Sudarsana
pantês dadya ondhe-ondhe
sumawita ing kakung
anêtêpi ambêking èstri
atêmên katêmahan
utama tinêmu
kataman ing parimarma
ya marmane dèn abisa ngirib-irib
labuhan kang utama


tur tinimbang lawan sira nini
mungguh lêlurining para bôngsa
sayêkti dudu simake
samono ambêkipun
panganggone suwitèng gusti
eling yèn kawisesa
sira dèn tuwajuh
sinung wimbuh gêng nugraha
pan sapira nini bêgjanira mangkin
ing tyas aja pêpeka


dipun wêdi bêkti anglakoni
ing sabarang parentah sang nata
lair batin aja mèngèng
lawan aywa nak ingsun
rumasa yèn ginarwèng aji
ngrasaa yèn kawula
suwita ing ratu
wênang kapurba wisesa
dadi datan arda ing driyanta nini
widada salaminya


wêkas ingsun yogya dipun eling
aja kandhêg ing ucap-ucapan
kang abisa matrapake
arahên nyatanipun
sabarang rèh ingirih-irih
aywa sadaya-daya
dèn matarèng kayun
dêduga lawan prayoga
aywa tilar rêringaning nitya lungit
laksitaning nityarja


dadya têmên wêlasira nini
mring wong tuwa kang nglakoni lapa
sira kang nampani anggèr
ugêring nugraha gung
pan mangkono nini ing nguni
ringkêsaning wulangnya
Rêsi Drawa Wiku
mring putra sang rêtnaning dyah


Kèn Sarwasri duk pinundhut garwa dening
Sri Aji Jayabaya


yèku ingkang eyang sri bupati
Sang Aprabu Jayamisena
iya ta gustimu kuwe
mangkana ta sang prabu
ing Kadhiri dupi miyarsi
sabdèng dwija mêmarta
mring garwa sang ayu
mèsêm sêmu ngayubagya
gya sang sori Citraswara mangênjali
maluya ruming sabda


dhuh jêng rama anuwun kapundhi
ing mastaka dadia jêjimat
tambang jiwa salawase
sawabing rama wiku
aku muga bisa nglakoni
wosing wasitanira
kadi kang winuwus
patrap busanèng akrama
sêtya tuhu ingsun bisa angiribi
pramèswari Ngastina


pirabara bisa angêplêki
kêlabêtan labuhan utama
linantèh ing salintire
kasidaning tumuwuh
sinungana saarsaning sih
dunya praptèng dêlahan
sinarduèng sadu
sinidikarèng ciptarja
pajampua sinambadan ing pangèsthi
pinasthi tuwanggana


sang bagawan astamèng panggalih
myat ing putra Dèwi Citraswara
tanggap pasang pasêmone
ing wulang wus kacakup
cinanthêt ing budi pinêtri
marma sang rêsi dahad
kasok trêsnanipun
de Sang Sri Jayamisena
sanityasa tyase êntyarsa miyarsi
surasaning warsita


byatatita kang lagya lumaris
rêke gêntya ingkang winursita
Sang Anglingdarma pamase
sajuga ari nuju
miyos lênggah ing pôncaniti
tan pae kadi 

 saban
kang parêk ing ngayun
Sang Prabu Jayakusuma
ing Mataun kalih Patih Bathik Madrim
pêpak para pramudya


tuwin sagung pra punggawa mantri
Sang Iswara wusing imbal sabda
ing praja karaharjane
samantara nabda rum
kakang patih seje panggusthi
wus ana pirang dina
gon ingsun anuduh
bocah punggawa Malawa
animbali yayi prabu ing Kadhiri
de durung ana prapta


pangiranta apa ingkang mawi
kyana patih matur apranata
pukulun jêng sang pamase
saking pangintên ulun
punggawendra ingkang tinuding
dumuginipun Daha
botên parêng mantuk
badhe ingajak sarêngan
sowanipun rayi paduka Kadhiri
ing ngabyantara nata


dados angêntosi sawatawis
wastunipun mawi tata-tata
samaptaning ubarampe
tarlèn pamurihipun
karya lêga arsayèng galih
sri nata dupi myarsa
kapanudyèng kayun
lagyeca imbal wacana
tan antara rawuhnya Natèng Kadhiri
duk praptèng pangurakan


cingak sagung kang sami sumiwi
miyat sumrêg myang gumyahing swara
gumuruh barêng êloke
kinira lamun mungsuh
dupi uwus waspadèng ngaksi
yèn Sri Kadhiri praja
puniku kang rawuh
prawira tata mangargya
ya ta Prabu Jayamisena sarimbit
sawadyabalanira


ingkang sami wahana turanggi
sampun mandhap mandhêg ing bacira
de sang narpa 

 lan sorine
miwah Sang Maha Wiku
Citradana laju sumiwi
ngarsèng Sri Anglingdarma
dyan sami mangèstu-
pada dupi wus atata
tandya Prabu Anglingdarma ngandika ris
dhuh yayi padha arja


praptanira ing Malawapati
kang dinuk ing sabda atur sêmbah
tatas patitis ature
pukulun kaka prabu
sakalangkung nuwun kapundhi
ing sabda jêng paduka
wau kang dhumawuh
kacancang pucaking kiswa
mimbuhana yuwana bagya salami
lumèbèr saprajamba


ri saksana sang wara mahisi
Citraswara trus tumamèng pura
ingiringkên sudarmane
Sang Citradana Wiku
dyan ing wuri sri narapati
Mah Prabu Anglingdarma
angandika arum
dhuh yayi dahad astama
ing tyas ingsun miyat ing sira sarimbit
nanging ta ing bêbasan


ingsun ayun tan atanya yayi
dene wikan yèn ingsun tanyaa
dene tan tômpa dutane
yayi angsung pangrungu
ya ta sang sri prajèng Kadhiri
atanggap ing wardaya
anuli umatur
saking pangèstu paduka
lêlampahan amba punika nêtêpi
sêkaripun bêbasan


jodho ngêngago krama mrandangi
kalingana ardi myang samodra
lamun pinasthi jodhone
ing sayêkti acundhuk
dhuh makatên kangjêng kaka ji
liripun botên nyana
kapanudyèng ênu
kêpanggih rayi paduka
yayi dèwi dene ta kapasang yogi
sutanipun pun paman 




Rêsi Citradana ngasramardi
Candragêni kagolong santana
lan jêng paduka witdene
nguni lêluhuripun
inggih Sang Hyang Srita kawarti
nahan ta Sri Mamênang
ngaturakên sagung
lêlangên sarwa kancana
myang sajarwa saliring rèh duk nèng margi
wus katur Sri Malawa


Sang Aprabu Nglingdarma duk myarsi
sakalangkung tusthaning wardaya
nging dupi myat kaanane
kang lêlangên mas tatur
muhung dhawuh dhatêng kya patih
kinèn amasrahêna
kewala mring ibu
kang dinuk ing sabda tanggap
matah marang punggawa nulya lumaris
ngirid tumamèng pura


wau Natèng Malawa duk mèksi
kang lêlangên kancana dumadak
rumaos merang galihe
locitanirèng kalbu
ya jagad dewa bathara di
kuciwa têmên dènnya
nitahkên maring sun
paran ta têka kasoran
lan ri Prabu Jayamisena Kadhiri
hêm bêgjane wak ingwang


antuk garwa kewala tan apik
titikane datanpa pagunan
tur ta nganggo misih rèwèl
brawala datan patut
yayi Prabu Kadhiri kuwi
sing tan bagus kadyèng wang
sor wibawanyantuk
bojo yu endah ing warna
miwah bapa wiku wibi widadari
lan wignya ing sarana


sumawana sugih rajatadi
tur ta nganggo bêkti marang priya
mangkana unandikane
Sang Anglingdarma Prabu
sami sanalika dumugi
kaswargan suralaya
karya rêngunipun 


Hyang Jagad Wisesa tunggal
dyan tumêdhak maring taman bagendha di
lawan para jawata


amancala warna dadya paksi
karsa matitiskên kaanannya
ing solah bawa sang rajèng
ya ta mangkana wau
Sri Kadhiri tanggap ing galih
kêdhapnya ingkang raka
lir kanggêg ing kalbu
sigra matur umastawa
dhuh kaka ji punapa ta ingkang mawi
dene ta jêng paduka


kèndêl èsmu èmêng ing panggalih
ulun mugi tuwan jarwanana
bok manawi ulun badhe
sagêd atur pirêmbug
murih ruwat ruwêting galih
Sang Prabu Anglingdarma
datan sajarwèstu
mangkana pangandikanya
dhuh yayi mas pun kakang rada rudatin
dera durung kapadhan


pandhuking hyun lan bakyunta yayi
ya ta Sang Sri Jayaamisena
sumambung umatur dene
punika têka namung
kewala ing prakawis gampil
liripun ing usada
dyah wangkot puniku
tinanduk ana ing basa
manuhara bilih mêksa botên kenging
inggih dipun srênggara


bilih botên môngga nyrênggarani
yogi dipun pêgata kewala
yèn tan sagêd mêgatake
dèn tilara ngalangut
alêlangên ing udyana di
utawi amisaya
paksi lan lènipun
bôngsa bêbujungan wana
wit dyah lamun tinilar saèstu thikil
èngêtnya dhatêng priya


Sri Nglingdarma dupi amiyarsi
sami sanalika tyasnya lêjar
sumèh sumringah sêmune
kang rayi

dyan rinangkul
kinakudang dhuh babo iki
suwargane adarwa
kadang taruna nung
bisa akarya pisuka
marang kadang wrêda kang turida gati
ya ta wusnya ngandika


laju wangsul lênggah dhampar gadhing
samantara alon ing wacana
hèh kakang apatih rêke
kaparênging tyas ingsun
yun tumêdhak lêlangên maring
ngudyanarja bagendha
iku sira banjur
sawegèng laku dhèrèka
lan ri Prabu Mataun dimèn umiring
mangimur driyasmara


Asmaradana
tri yayi Prabu Kadhiri
Dyan Patih Matah pratiwa
sapalih ingkang andhèrèk
sami sapanêkarira
dupi sampun samapta
samangkana sang aprabu
kridhasta angsung sasmita


kalilan murwa lumaris
tinampèn juru têngara
tandya ngunèkkên slomprète
imbal tampèn-tinampenan
binarung kalasôngka
gubar gong bèri gumuruh
obah wadya kang nèng ngarsa


dadya pucuk anjajari
sajuru-juru atata
tinon tulya sri rarase
saksana sri nata budhal
dhinèrèkkên dyi narpa
ing Kadhiri myang Mataun
kêbut sawadyabalanya


gumêr gumrêdêg samargi
ing ênu datan winarna
ya ta wau ing lampahe
anglarug ing wanawasa
atri alangên jiwa
dènira sami mêmanggut
anandukakên warastra


marjayèng sato wanadri
akathah kidang myang sangsam
kancil atanapi bandhèng
ingkang sami 

 kaprawasa
lan kang kapikut gêsang
mangkana sang mantri anung
parentah matah punggawa


kinèn samya mangruktèni
saangsale bêbujêngan
wus linakon sagatine
Dyan Sang Prabu Anglingdarma
sapara wadyakuswa
nglajêngakên lampahipun
duk praptèng taman bagendha


sagung wrahatbala sami
kagyat ing driya umulat
têtaru-taru oyage
sinêngguh yèn singgunkara
dangu-dangu katingal
acêtha kalamun iku
Sang Nagagini lagyeca


pulêtan apulang rêsmi
kalawan taksaka tampar
dupi matur sang pamase
sanalika sru kabangan
murina mring kang raka
Risang Nagapratala nung
wit kadang tunggil pruwitan


sang prabu sigra amusthi
warastra ingayat-ayat
supadi dimèn asande
Nagagini dènnya kirda
anging tan kèngguh ing tyas
mandar nêmaha dinulu
wiraga dènnya pulêtan


marma laju dèn lêpasi
panah ponang sarpa tampar
kataman pêjah angênggèn
anyarèmpèt pêthitira
Sang Nagagini nulya
mlajêng sarwi nguwus-uwus
hèh hèh Prabu Anglingdarma


têka gêndhak sikara mring
titah kang lagi pasihan
tur ta asèjèn bangsane
dhèwèke klepetan apa
yèn mangkana kang padha
nêbut ratu pandhita nung
iku kabèh datan nyata


sajatine ratu êdir
durta bae ing pangulah
lah ya

rasakna bakale
yêkti sun wadulkên marang
kakang Nagapratala
dhandhang sun unèkkên kontul
mêsthi bilai takanta


ya ta jêng sri narapati
dupi myarsa sumbarira
Sang Nagagini nulya ge
malajêngi sumêdyarsa
aminta pangaksama
sang naga wus doh katrucut
dadya datan kêtututan


nuli wangsul sri bupati
dhawuh mring sang mantri mukya
sagung wadya sami kinèn
angasoa sowang-sowang
de ta sang narèswara
karsa yun si dadal banyu
bèji karang pakitrenan


patih sandika wotsari
sang prabu lajêng tumêdhak
mung parpat loro kang dhèrèk
Lurah Capi lawan Capa
dupi prapta ing ngarsa
korining bèji sang prabu
mulat miwah amiyarsa


ungêling paksa mawarni
gêntosan angsung sasmita
winursita pamunane
dhuh sang prabu pajampua
nêtêpana kang asma
nata binathara anung
ing têgêsipun punika


botên ngêmungkên nêniti
nata jagad ngarcapada
kewala dalah jagade
priyôngga yogya tinata
wênèh sumambung munya
o o inggih sang aprabu
wontênipun kang manuswa


kinasihan ing dewa di
puniku purwanya tar lyan
saking asih sasamine
samana Sri Anglingdarma
tar mantra anggaliha
mila dupi sang aprabu
prapta madyaning gapura


munggwing nataring botrawi
sagunging para kukila
byur barêng ambyar abure
yayah

akagyat ginêtak
mawoswara gumêrah
nganti roning taru-taru
sami gogrog ambêlasah


drodhug ing wit nagasari
kacaritèng kono ana
kaga kuthilang sajodho
ri sêdhêng apêpasihan
sajatine punika
iya Hyang Pramèsthi Guru
lawan Sang Rêsi Narada


dupi myat aburing paksi
paksi wanita pitanya
ingkang dadi karanane
kaga samya bur barêngan
ya ta kuthilang priya
maluya manis ing têmbung
hèh wong wadon wruhanira


pra kukila padha wêdi
êmbok katut kalepetan
ing sang prabu angkarane
ênggone anglirwakêna
cêgah pakoning dewa
yèn têtêp mingkarèng tuduh
ing dewa antuk pidana


tandya kasarêng rawuhing
Maha Prabu Anglingdarma
kagyat umiyat tumrahe
tambêlèking kang kukila
ri saksana tumênga
myat kuthilang karon lulut
lagi aloloh-lolohan


dadya dinalih mêmengin
mangun langêning asmara
linêpasan warastra ge
kang kagèstri kenging pêjah
dene ta ingkang priya
muluk ngupatani muwus
hèh hèh Prabu Anglingdarma


sira têtêp tan marta sih
ing dumadi anyikara
mêgatkên katrêsnaning lèn
amatèni rabiningwang
ingkang datanpa dosa
sawastu sira ing besuk
anêmahi kang mangkana


sang aprabu duk miyarsi
mêsa ugi tan kadriya


muhung laju siram bae
sapragatira sêsotya
dyan kondur maring taman
wirandhungan lampahipun
anggung ancung angrancana


Pocung
ngarang ing yun nyut èngêt garwa sang ayu
dyan kayatnan dènnya
dèrèng katêrasan ing sih
sih-sinihan sacara carêming karsa


gantya emut ing panguwus-uwusipun
Nagagini sarpa
nuntên kaèngêtan maring
ingkang raka Sang Naga Raja Pratala


ing sawastu yun nganggêp sawadulipun
ing swami tur dora
manawi inggih manawi
tan wun dadya mêngsah akarya rêkasa


têmahipun mirong muring ring sang prabu
marma dupi prapta
taman bagendha anuli
tarantara dhawuh risang mantri mukya


sanggyanipun wadyabala kinèn tugur
baris angêpanga
saidêring udyana di
lamun wontên warni punapa-punapa


kinèn laju marwasa tumêkèng lampus
sang mantri wisesa
sandika atur astuti
sang aprabu gya tumamèng pasanggrahan


mêmpên tan yun miyos ing jawi mrih lipur
ya ta samangkana
Patih Arya Bathik Madrim
dyan dhawuhkên mring sagunging wadyatôntra


sami gugup ing tyas sami mapan tugur
sasikêping yuda
ngêpang pacangkraman adi
sarwi pating kalêsik pangucapira


nêdha sagung pra kônca ing mangke sampun
pêpeka ing karya
awit jêng sri narapati
lagya mirong mirangrong ing rèh mangarang


kunêng wau kang ajaga 

 yitnèng kewuh
gênti ginupita
Sang Prabu Kalawrêdati
wus abudhal rêke ngêbrêgi nagara


ing Malawakusuma saputranipun
miwah balakuswa
nihan ta ing sajuga ri
sang yaksendra nuju miyos sinewaka


pêpak sagung sumantri sandhahanipun
kang cakêt nèng ngarsa
yeka sang rêkyana patih
kang kinasih Sang Ditya Kala Gorandha


kalihipun manggala môngka gul-agul
Ditya Kalasrêngga
mangkana sang yêksapati
ngandika lon hèh bapa Kala Gorandha


jênêng ingsun dahad amangayun-ayun
maluyèng cundaka
kang angisêp-isêp warti
mring Malawa têka suwe nora prapta


panêmumu apa kang dadi pakewuh
Sang Kala Gorandha
tanggap matur mangênjali
dhuh pukulun pamanggihipun pun bapa


duta prabu tan trimah tampi pitutur
saking sok tiyanga
manawi asêlang titih
dados dadak upados tèsing pawarta


ingkang êtus atas saking pra priyantun
pantês pinarcaya
pakantuk têtêp patitis
ing pangangkah sampun ngaping kalih karya


nadyan dangu ntuk tuwas sagatosipun
sang raksasa raja
dadya kapanudyèng kapti
samantara kasaru dhatênging duta


kang kaplayu wil Wrêkosa Wrêkongsaku
ngaturkên sasolah
tiwasira kang tinuding
saking purwa titi prapta ing puwara


èstunipun Natèng Malawa puniku
inggih

trah Pandhawa
saking Radèn Partasiwi
mêne sawêg tindak mring taman bagendha


yaksa prabu dupi miyarsa turipun
wil wrêda Wrêkosa
sru duka yayah sinipi
ing wasana cipta antuk kaladesa


marma laju ayun tumêdhak anglurug
mring taman bagendha
karsa anyidra pribadi
nging pinambêng mring Patih Kala Gorandha


aturipun dhuh pukulun maha prabu
pamanggih kawula
anjawi saking karsa ji
sampun-sampun paduka têdhak priyôngga


yogyanipun utusan kemawon rampung
jêr ta jêng paduka
sugih wadya dibya sakti
môngsa gôndra sapintên mêngsah tyang Jawa


nata diyu ing driya condhong umanthuk
dyan miji pramea
têtiga sudirèng wèri
juga nama Sang Ditya Kalasrênggara


kalihipun Sang Kala Duskara anung
tri Kala Dusmaya
kinondhangan pra jajar wil
kawandasa sami gambuh ing ayuda


Gambuh
jêng sri yaksa nabda rum
hèh hèh bocah punggawa têtêlu
sira padha dèn bisa tumamèng wêrit
nindakkên upaya samun
nyidra Sri Anglingdarma nom


diprayitna ing kewuh
aja kurang wiweka ing kalbu
Ditya Kalasrênggara amangastuti
matur sandika dyan mundur
sakancanya wil gya bodhol


samantara Sang Prabu
Kala Wrêdati kondur ngêdhatun
ditya patih saandhahannya kang kari
bubar sowang-sowang mantuk
ya

ta mangsuli cariyos


lampahnya para diyu
tan winarna kaananing ênu
praptèng taman bagendha wus sirêp janmi
Sang Kalasrênggara laju
mangsit mring kancanya kinon


sami ningit anamun
priyangganya kang nyadhang sang prabu
de ta lamun ana sabawa angêrik
pratandhane iku uwus
bôndawasaning sang katong


dienggal sami ambyuk
marwasa Sang Anglingdarma Prabu
sagung ditya manggala anayogyani
sigra singidan sadarum
ing wuri sang sitya gembong


gêgambèn pramudya nung
matak mantra sêsirêpi ripu
sami sanalika lir babadan pacing
gulasah lèsèh pra tugur
turu ngorok sênggor-sênggor


Kalasrênggara Diyu
dyan mancala warna dadya wadu
ayu endah apindha endhang ing ardi
jujug sangajênging pintu
butulan sanggrahan manggon


kocapa sang linuhung
Patih Bathik Madrim sakalangkung
sandeyèng tyas ênar-ênar sênig-sênig
dènira tidhêm ing dalu
tan ana sabawaning wong


dalah sabawanipun
walang talisik tan na karungu
samangkana saksana wisata maring
sanggrahan pakuwonipun
Sang Jayamisena Katong


ya ta praptaning ngriku
Sri Kadhiri panggih taksih wungu
lagya eca pinarak lawan kang rayi
Sang Jayakusuma Prabu
ingadhêp Sang Sucitra nom


tandya sang mantri anung
sojar dènnya

sandeya ing kalbu
de ta padhang wulan apurnamasidi
pra wrahatbala sadarum
prasami tilêm angorok


kadi kataman jênu
sumawana kaelokanipun
dalah para tiyang sêsadean sami
tilêm ing sadhawahipun
tanpa kukudan amandon


ingkang makatên wau
ing pangintên punika saèstu
saking tanduk karti sampekaning wèri
amila prayoginipun
suwawi nganglang pakewoh


wau ta sang aprabu
ing Kadhiri kalawan Mataun
myang Sucitra prasami anayogyani
trus nganglang prayagung catur
praptèng pêngkêraning gêdhong


ngajêng butulan kidul
pasanggrahan samya non dyah ayu
kyana patih bêbisik mring risang katri
pinrih kèndêl wus mituhu
sang patih trus lampahnya lon


murugi dyan pinagut
mring kang namur pindha endhang gunung
sarwi tanya wahyaning wacana manis
dhuh dhuh lae sang abagus
brêgas sumèh ing pasêmon


anilakrami ulun
jêng paduka paran kang jêjuluk
Prabu Anglingdarma ing Malawapati
kya patih prayitnèng kalbu
sumlènggrêngakên sang katong


mangkana têmbungipun
dhuh bok adhi iya jênêng ingsun
kang ngarjani praja ing Malawapati
sami sakala sang namur
glêgêr dadya buta klekoh


anggro sarwi manaut
kyana patih milar sarya napuk
mukèng yaksa kakênan jungkêl ing siti
tinepang singsal gya wangsul 


punggung lir bandhèng kêtaton


ariwut iwat-iwut
gulung gulangsaran gumarêgut
solahira dinulu anggêgilani
kya patih tatag tan keguh
umagut gêlut agogot


saksana para diyu
kang singidan parêng sami ambyuk
tanpa taha iyêg ibut mobat-mabit
tinadhahan mring Sang Prabu
Jayaamisena anom


lan sang sri ing Mataun
tuwin Arya Sucitra tumangguh
langkung rame caruk rok asilih-ungkih
pet-petan papan pur pupug
adêdrêg tan ana kasor


tandhing prakosanipun
pra rêksasa ngêtog dibyanipun
samya ngêrik ngêrêg gêbêg gobag-gabig
sang catur panggah tan keguh
kinêrah akekot-kekot


datan bucik sarambut
sang awirya catur narik dhuwung
sami linarihkên mring para wira wil
sadhengah ingkang kapanduk
kapisanan bangke bosok


kang kari tyasnya mirut
kerut larut sinêngka sru riwut
andhadhagi mêksa dhadhal tan ngundhili
ingamuk kadga sang catur
sadaya diyu wus kaog


tumpês tapis atumpuk
tumpang tindhih wangke ngundhung-undhung
wor kang taru rêbah kabarubuh dening
kambah nalika prang pupuh
pating jalêmpah kadya sol


sasesanya kang lampus
pothar-pathir ngêthèthèr lir kuthuk
kuthetheran nginthar ngênthu ngèsthi urip
ngarêp-arêp 

 praptèng dunung
lapur mring sang yaksa katong


wontên juga kêpikut
tinakonan dening Sri Mataun
asajarwa yèn duta sang yaksapati
ing Baka kinèn anamun
nyidra Sang Malawa Katong


wau wil minta ampun
asru tobat srah jiwangganipun
Sang Sri Jayakusuma ing tyas marma sih
wil cinulkên gêblas mumbul
kanthi tusthèng tyas tan anggop


ya ta nalika iku
wancinira uwus bangun esuk
samantara byar padhang hyang arka mijil
saking udayaning gunung
kawarna Sri Nglingdarma nom


Sinom
ing tyas wus sawatarenggar
miyos saking langên adi
lênggah pandhapèng cangkraman
siniwi ing parpat kalih
Ki Capa lawan Capi
tan antara Sri Mataun
lan Sri Jayamisena
tri Apatih Bathik Madrim
myang Sucitra marêk ing ngabyantarendra


riwusing lênggah satata
Dyan Ariya Bathik Madrim
matur sarwi tur pranata
dhuh pukulun jêng dewaji
ing kala wau ratri
wontên panuksmaning diyu
nanjak karti sampeka
awarni endhang yu luwih
asêngadi ngupadi jêng padukendra


rahayunya ri paduka
Sri Mataun lan Kadhiri
kawula lan pun Sucitra
sampun sami yitnèng wèsthi
nganglang dupi dumugi
ngajênging butulan kidul
sumêrêp wanodyendah
dupèpèl pipining kori
kaundhukan wêwayanganing laleyan


angganya botên 

 kacêtha
namung wadana dumêling
mêlok-mêlok ngandrawila
saking panyiptamba gusti
arum dalu pun Slinthis
nusul rinta Sri Mataun
wit kala badhe bidhal
dhèrèk pêpara mariki
kinarsakkên ngladosi ombêr borongan


wau Sri Jayakusuma
sumambung wacana manis
e lah kakang Madrim dhugal
sêmbrana matur kaka ji
jêntolan ombêr mligi
lugu kanggo cagak lungguh
kinirombêr brêng-brêngan
tinêpa badan pribadi
dhuh kaka ji pun kakang patih adora


nun yêktosipun jêntolan
ombêr kalihan pun Slinthis
saking tuking sêdya amba
muhung badhe anêpangi
wit suwantênipun tig
kapirêng anganyut-anyut
yun amba patah ngajar
tyang ulun Mataun mardi
wilêtaning gêndhengan lagu Malawa


lowung bilih sampun labda
tartamtu badhe ngèmpêri
para matraping kang swara
miwah wiramaning gêndhing
ya ta Sri Mlawapati
dupi myarsa aturipun
Natèng Mataun praja
gumujêng sarwi ngling manis
kakang Madrim marahi mêdhar kêkêran


bokmanawa yèn klênengan
kakang Patih Bathik Madrim
karênan yèn sinindhenan
dening si cèthi Cilinthis
winong wêninging wêngi
winungu lêlangên gagkug
wau ta kadwi nata
Sucitra lan Bathik Madrim
sami suka gumujêng ngêntrog pranaja


Ki Capa calak nêlojar
sokur lah sira mas Capi
olèh têlih wadhuk 

 ayam
ayêm winahyu sajati
jêr ta ngeja ngijèni
jinêm jumrênih lir nujum
Ki Capi cêpêt ngucap
damar mancung nèh bok uwis
awis-awis awas wosing wasitarja


sigêg dènnya gêgujêngan
Sang Ariya Bathik Madrim
trus matur Jêng Sri Malawa
saliring rèh duk ing ratri
purwa puwara titi
mangkana sang maha prabu
kamantyan tyas astama
wasana ngandika aris
hèh apatih ingsun yun kondur ngadhatyan


ing samêngko iki uga
kyana patih angastuti
saksana undhang parentah
mring sagunging brêtyapati
sawega ing sagati
sarana têngara ngungkung
samantara wadyendra
sampun samapta miranti
samangkana Maha Prabu Anglingdarma


myang ri nata sakalihan
bidhal kondur mring nagari
yèku purayèng Malawa
tata tatraping lumaris
sumrêg samarga kadi
duk nalika têdhakipun
wimbuh pra wrahatbala
rênaning manah mênuhi
ciptèng driya yatna sinuba sakarsa


kunêng kang lumaksèng marga
rêke gantya kang winarni
jroning kadhaton Malawa
Sang Dayita Sêtyawati
saking karsèng dewa di
samêne panggalihipun
lilih luntur wilasa
mring priya tumiyung ing sih
dening bolèhing ibu marsêpuh tiga


lamun tan pinituhua
yun tinilar mring Kadhiri
milalah momong kang putra
mantu Citraswara sori
samana pramèswari
Sêtyawati 

 murtiningrum
miyos pônca panirat
ingayap pra garwa sêlir
myang biyada manggung tumanggung sadaya


kang parêk sumiwèng ngarsa
Ni Êmban Mandhala kèwi
samangkana sang duhita
Maha Dèwi Sêtyawati
ngandika rum aririh
dhuh biyung pan wruhanamu
sapêngkêre sang nata
cangkrama mring taman adi
ing tyas ingsun têka rontag kararônta


ketang katongton nèng mata
paripolahe sang aji
ngeja ngêjoni mrah srêda
sidaning rèh mangun krami
rumasèng sun kang sisip
têka wangkot tan mituhu
biyung pan priye baya
sang prabu gèk banjur runtik
de cangkrama tan nuli angênyapura


yèn mangkono biyung êmban
ingsun yun nusul sang aji
dhèrèk mring taman bagendha
wit tyas ingsun sênag-sênig
êmbok sri narapati
nèng taman kataman kewuh
dhuh priye priyoganya
ruwate ruwêting ati
payo biyung saiki aku susulna


Ni Mban Mandhala tur sêmbah
dhuh gusti sang maha dèwi
anjawi karsa paduka
amba botên nayogyani
lamun paduka gusti
kêdah kadêrêng anusul
luhung sinarantosna
wit jêng raka paduka ji
ing watawis nuntên kondur saking taman


katôndha sing angsal-angsal
bêbujunganing wanadri
sampun dhatêng dhatulaya
katur ing dèwi pramèsthi
mila samangke gusti
paduka prayogi mêthuk
ing dalêm 

 prabayasa
kewala sampun nyêkapi
ya ta risang pramèswari tan lênggana


dyan tumamèng prabayasa
sawadya parêkan cèthi
tata tarap lênggahira
urut tan asêlang titih
samantara anuli
Prabu Anglingdarma rawuh
sigra sang padniswara
mêthuk tumanggap mijiki
padèng raka we munggwing sangku kancana


sumawana ingusapan
kiswa kongsi wola-wali
ya ta Prabu Anglingdarma
duk tinaman bêktyèng sori
tyasira cilik wukir
tanpa pindha sukanipun
dadya datan sarônta
kang garwa risang garini
dyan sinawung binêkta malbèng paprêman


lon sinarèkkên sang rêtna
têngah sasêlaning guling
sinèlèh lèh dyan kinuswa
wusing tumangkêp kang samir
sang prabu angrarêpih
ruming sabda nganyut kalbu
dhuh atma jiwaningwang
musthikèng ayu sabumi
tuhu ratu-ratuning wanitotama


sapa kang duwe pêpujan
sarira lir mas ingukir
sêdhêng sèdhêt amêjana
manise mêmanas ati
pasaja mêrak ati
gandês sabda kaduk arum
luwês nora lêlewa
wiragane amikat sih
liringira lir Pasopati lumarap


wadana nuksmèng sasôngka
maraba balengah kuning
cahya wênês sumaringah
amancêning mining-mining
pranaja wêwêg isi
asêsêg samandaka duk
otote wilis ngrêncang
tumênggèng kang cêngkir gadhing
mênthêk-mênthêk mubyar lir puthon 

 kancana


pilih wong kawawa miyat
pingitan lir puthon rugmi
nadyan pra wiku ing arga
kang kontap dibya di murti
yêkti ing tyas kagimir
gumrêmêng sêdhih angadhuh
bêgyane raganingwang
winisudha ing dewa di
duwe garwa panuksmèng apsari swarga


dhuh kusuma yangyang tilam
mirah intênku pribadi
baya sira rêrêmukan
lan lawêdaning sotya di
musthikèng sari-sari
angumpul nuksmèng mas ingsun
bok aja sajak mewa
mitambuh ngêlongi liring
praptèng tilam miring anyingkur pun kakang


wong ayu aywa mangkana
pun kakang mundhak asêdhih
gidhuh kodhênge kadhudhah
dhuh pratignyaningsun yayi
tan duwe tingal kalih
lèn sira woding tyas ingsun
mulya sadyan papa
lêbur luluh wong kêkalih
benjang praptèng petak kapatèn twa pisah


rêruntunga padha suksma
nèng kayanganing dewa di
dhuh mirah kusuma rara
jiwa raganingsun yayi
kasraha sira gusti
nging aja pijêr wulangun
babo kapriye baya
yèn dasihe tantuk kapti
suka lila lulus linuluh nèng tilam


cancangên kasmêkanira
jiniwitana ing liring
cêthotên lêlewanira
cakotên èsêmu yayi
grautên pasmon manis
gêbugên bangun turutmu
tundhungên ing ni wêlas
balêdigên kyai asih
kêkuyanên sru trêsnanta trus tyas sêtya


dhuh lamun mangkono 

 lêjar
gon sun ngarah ngarih-arih
ngrêrapih mamrih pungkasan
kasamaning tyas srêdasih
ya ta sang pramèswari
ru-ara tyasnya matrênyuh
ginunturan srênggara
lir brêmara ngingsêp sari
sru brangêngêng mamrih maduning kumuda


suh rêmpu angga marlupa
gumêtêr gung prindang-prinding
tambuh sotaning wardaya
ênar-ênar sênig-sênig
gêgondhangira salit
sanalika yayah limut
kataman manuhara
tan yatna nyamping kawingkis
kawisesa ngalokro kasmêkanira


watês têpining musthika
kababar ngalela kèksi
sang prabu kumênyut ing tyas
miyat pêpingitan kengis
dhasar sampun alami
dènira kandhuhan wuyung
saya datan kawawa
nanggulang ardaning kapki
marma mangke ngêtog punagining driya


dyan umangsah tanpa taha
ngungkih rangkahe wus kongkih
sêngkêran rujak barliyan
byar sumêblak wus kalingling
wela-wela dumêling
gumêbyar-gêbyar narawung
angênguwung kawangwang
sang prabu sêngkut marsudi
sidyèng sêdya lêbda andon yudasmara


sang sori yun miwal karsa
ananging datanpa dadi
wit ta wus kasor prabawa
bawane tinêmbe ing sih
pinanduk astra lungit
sru kongah-kangih angadhuh
sêsambat ibu rama
kapiyarsa mêlasasih
kawatgata ing gati nutug wus purna


ya ta sang sori kawuryan
yayah pradapa ngalêntrih
swanita drês marawayan 


ing busana angêbêsi
lêsah sayah kêpati
bayu mirut kerut larut
nglumpruk lir kapuk kapas
mangkana sri narapati
kasok suka saking wus kasamèn karsa


wasana wêlas tumingal
mring risang sajak kaswasih
nityasa kinuswa-kuswa
myang dèn lus-lus kang sukèsi
sarwi ingarih-arih
ing tyas pinrih têntrêm tuntum
kang pinjung myang kasmêkan
wus winaonan atrêtip
sakalihan dyan tumêdhak ing patirtan


apan sami asêsotya
ya ta sang wara mahisi
wusing kataman we marta
tis-tising cahya wus pulih
kadi ing wingi uni
rênggang gingganging bêbalung
wus tuntum paripurna
nir labêt anandhang kanin
malah wimbuh ayu muyêg maya-maya


sri nata êntyarsèng driya
miyat ing garwa yu luwih
byan kondur akanthèn asta
wangsul mring pathika malih
rêrêm ing jinêmwangi
sang kalih kêlèt lir pulut
sang prabu gung mêmalat
miluta mrih lulusing sih
lukitanya linut kidung pralampita


ya ta sang narpa duhita
rikalanta dèn rêpèni
ring raka ayêm ing driya
lilih pulih tan gêndhulik
sumèlèh lês aguling
gilang-gilang anglir pulung
mangkana sri narendra
lon tumêdhak sing jinêmrik
miyos maring pônca panirat pungkuran


Pangkur
nahan nèng kono sang nata
lênggah munggwing dhampar pinandara sri
samantara dyan adhawuh
mring

wanita darsana
animbali patih ngandikan malêbu
wus kerit ngabyantarendra
samangkana dèn dhawuhi


hèh kakang Madrim wruhanta
ing samêngko ingsun wus jayèng jurit
ambêdhah kutha winangun
kang lawas wèh wiyoga
boyongane akarya arsayèng kayun
yu ngayomi yêming driya
drawaya mring wong sanagri


marma ing karsa manira
sira lawan saandhahanta sami
manguna samuan agung
atugur makajangan
patang puluh ari anèng alun-alun
manjêr warastra daludag
miwah lêlayu dwija di


patih tur sêmbah sandika
sigra mundur sapraptanirèng jawi
undhang mring pra punggawa nung
andhawuhkên parentah
saliring rèh dhawuh timbalan sang prabu
ingkang sami dhinawuhan
sru suka sukur ing ati


nulya sami tata-tata
samantara wus samapta miranti
bacira rinêngga luhung
sapetaking paseban
sinung pagêr rajut wêsi tinalajug
kayu cinèt wilis mônda
korine pratisthèng ngapti


wangun gapura jiglagan
sêsakane kanan keringnya rakit
myang rêrênggan nginggil sinung
buntal binuntêl patra
têtêngahing kori nginggil katon munggul
pinanjêran ing bandera
kumêlap katiyub ngangin


sabên têbênging gapura
sinung ciri cêcitran sastra ngrawit
pindha pradapa nglêlumung
tekang sastra kacêtha
apratela wastèng kabupatènipun 


kang ngrênggani pawatangan
sulang silahing palinggih


pungkas dhêmpêling gapura
ingkang nginggil pinatut kanan kering
myang jênênging pagêr rajut
pucak nginggil sinungan
pandam kurung agêng wangun nistha wolu
kaca kurunging panjuta
wêwêngkune cinèt wilis


panataraning pamedan
turut pinggir pagêr jro dèn panjêri
bandhera rontèk lêlayu
sêlingan lan warastra
tharik-tharik panatane tinon patut
karya kayungyuning driya
yayah myat anjrahing sari


kanan keringing gapura
pinanjêran umbul-umbulnya rakit
saking mandrawa kadulu
ngrêlap lir widyatmala
de wismaning pawatangan ingkang ngayun
tinambah tarub taratag
watês turuting taritis


jawining tarub wangunan
satêngêning pandhapa dèn êtrêpi
wisma pagongan amungguh
nuli wuri tan têbah
wontên malih tarub panjang dhapur kampung
yèku palêbanira
pra jajar punggawa mantri


sisih sasananing wadya
ingadêgan wisma kinarya ngrukti
bojana sapranti saput
ya ta praptaning môngsa
tumplêg salir têtingalan kang wèh yungyun
ri ratri atri mong suka
aboga drawina ngênting


janma jalwèstri sapraja
myang ing desa-desa parêdèn têbih
sami sumêngka sumungsung
manonton makajangan
siyang dalu dulur lun-alun supênuh
myat tontonane kawarna
rêna tan bosên ningali



kunêng kang lagyandon suka
rêke gantya kang ginupitèng tulis
maha wiku sarpa agung
naga raja pratala
kang ngarjani Guwa Dhadhong kang winuwus
sajuga ri winadulan
ing garwa Sang Nagagini


ngucap sarwi maudrasa
têmbungira pêgat-pêgat mlasasih
dhuh dhuh kakang lakiningsun
wruhanta ingsun mêntas
wisata mring taman bagendha yun nginum
katrênjuh sumitranira
Sri Nglingdarma Mlawapati


wruh maring ngong karya tiga
gêtak-gêtak wadyane anyawati
ingsun anuli lumayu
malumpat ing laleyan
Sri Nglingdarma manungka manah cumundhuk
iya marang buntut ingwang
mêngko dadya nandhang kanin


iku kakang sun tan nrima
tanpa dosa sinikara mrih pati
walêsên pidana lampus
ujêr ratu dursila
lamun sira tan môngga kawal kêkiwul
sun pribadi mring Malawa
yun soroh amuk sayêkti


tan etung praptèng palastra
mung saclèrèt kilat ingsun lakoni
jêr wus jangjining dewa gung
lamun ambêg sikara
winalês ing wasesa saurupipun
wau ta sang wiku sarpa
dupi ginubêl ing èstri


sakala bangun kabangan
dyan mancala warna wong kaki-kaki
mangkat mring Malawa gupuh
yun nètèskên têtika
wit sambawa dahad yèn panuksmèng Wisnu
adarbe tingkah mangkana
tarantara sampun prapti


bacira prajèng Malawa
duk samana 

 wus surup bagaspati
sang mancala warna pikun
kalangkung gawok mulat
kathah ingkang warastra myang umbul-umbul
rontèk lêlayu daludag
dinalih anyadhiyani


ya marang priyangganira
anging rangu-rangu andêling ati
dene dèrèng tuk pituduh
ingkang titis têtela
dadya laju alon-lonan lampahipun
sarwi tansah wirandhungan
gya tumamèng srimanganti


pinêthukkên mring Sucitra
sumawana ngakên rencanging mantri
awit wus waspadèng kalbu
lamun Nagapratala
marasandi mindha-mindha janma pikun
Dyan Sucitra lon têtanya
têmbunge mêmês adhamis


dhuh dhuh lurah kyai wrêda
nuwun kula nyuwun pitakèn kêdhik
ing pundi panggenanipun
tiyang asade sata
samangkana ki pikun maluyèng wuwus
anak jawi kori ngrika
kathah kang sade sata tig


wangsul kula apitanya
punapa kang dadi gatining kardi
ing alun-alun supênuh
pinanjêran warastra
lan lêlayu atanapi umbul-umbul
sang mindha rencang sajarwa
jatining karsa narpati


sumawana apratela
ingkang dadya rudatinnya sang aji
nalika nèng udyana nung
marwasèng sarpa tampar
jinalèntrèh ing purwa puwaranipun
ki pikun nulya tinilar
wuri sang mancala warni


nyipta sidi pamêcanya
tuhu dora pamêcane kang swami
ananging adrêng kumudu
yun miyarsa priyôngga
kadiparan 

 pangandikanya sang prabu
sigra sang mancala janma
dumadi taksaka kisi


gya tumamèng dhatulaya
laju manjing pasuptaning narpati
sumlêsêp ing karangulu
samangkana dumadak
têka sang sri nuju yatna tingkahipun
Sang Nagagini sakala
lênggah tumungkul kaswasih


sarwi amanênggak waspa
risang pramèswari kagyat umèksi
solahing raka sang prabu
dadya matur tur sêmbah
anoraga dhuh pukulun jêng sinuhun
paran ta karantênira
paduka lir nawung wingit


Sang Aprabu Anglingdarma
lon maluya sêrêt wijiling kang ling
dhuh yayi kawruhanamu
duk nèng taman bagendha
sun wruh marang Nagagini andon lulut
pulêtan lan sarpa tampar
sarèhne Sang Nagagini


iku swamine mitrèngwang
kakang Nagapratala wit ing nguni
tunggal pruwitan lan ingsun
dadya ingsun sih marma
murinani sarpa tampar ingsun tuju
ing warastra kapisanan
dene ta Sang Nagagini


kêna kêsprèmpèt pêthitnya
trus lumajar sarya ngujar-ujari
maring sun myang yun wêwadul
marang ing lakinira
doracara dhandhang ingunèkkên kontul
sun nututi mintaksama
nanging datan winigati


iku kang karya sandeya
bok si kakang naga raja kagimir
amung miyandêl wêwadul
sêpên titi pariksa
kabêranang runtik prapta soroh amuk
marene ngrabasèng praja
misesa 

 mring jênêng mami


sang dèwi dupi miyarsa
ing tyas wingwrin awrin kewran ngawêri
têmah muwun sarwi matur
dhuh susuhunan amba
môngka guru nadi kawula satuhu
yèn praptèng wêkasing tiwas
amba abela bilai


wau ta sang naga raja
kang sumlêsêp ing karangulu nyandi
myarsa wela-wela wutuh
datan anyilih karna
osiking tyas têtela sang maha prabu
kadang sajati têmahan
rumasa kasambutan sih


marma Sang Nagapratala
sinêdya yun mangsul kadarman yêkti
ri saksana mêsat mêtu
jawining prabayasa
sarwi nguwuh-uwuh dhuh dhuh yayi prabu
sira mijila sadhela
ana karyane wigati


Maha Prabu Anglingdarma
dupi myarsa kagyat tuwin tan pangling
yèn puniku swaranipun
Risang Nagapratala
ing sakala nyipta yèn èstu minungsuh
samangkana tar sarônta
wungu yun manglawan jurit


acipta lêbu tumangan
binondhetan dening sang pramèswari
sarwi mular kawlasayun
anging datan kadriya
sang aprabu tumêdhak saking jinêmrum
ingkang rayi sang dayita
kinipatkên sampun kongkih


gya mijil jawi pungkuran
samangkana sang sri sinaud dening
Risang Nagapratala nung
binêkta maring wana
apan sarwi pinuja-puja mantrastu
wit kadang kinudang-kudang
pantês kinancuh salami


Kinanthi
gadhangan antuk wêwangsul
sinung sênêng sasanèng sih
wit ta Sang Nagapratala 


nadyan dede sipat janmi
anging têrahing jawata
sartambêg darma budyasih


kunêng pêngkêrnya sang prabu
wau Dèwi Sêtyawati
pan kapati kapidhara
dadya pra parêkan cèthi
myang sambita babu inya
gugup gègèr kontrang-kantring


sami anambut sang ayu
binêkta mring têpaswangi
sinasanti pudya mantra
myang rinapih ngarih-arih
pinurih pêpêr lipura
pinasrahna ing dewa di


dimèn rinaksa rahayu
pinayu yuwana jati
samangkana sori wrêda
sang maha dèwi pramèsthi
agita matah utusan
nimbali rêkyana patih


samantara prapta sampun
kerit dening darsanèstri
tandya sinungan uninga
saliring rèh narapati
titi tan na kalintangan
puwara sang nindyamantri


rêke tinuduh mangruruh
tekang anganti pinanggih
patih tur sêmbah sandika
mundur sampun praptèng jawi
dyan ngumpulkên pra punggawa
sadaya wus sinung uning


ing sagatining rèh wau
nuli sami andum kardi
bidhal sumêbar parênca
angupadi sri bupati
kya patih agolong lawan
Sri Mataun myang Kadhiri


wau ta malih winuwus
lampahnya taksaka pati
sang naga raja pratala
dènnya bêkta sang siniwi
Maha Prabu Anglingdarma
prapta madyaning wanadri


kèndêl sang naga gya matur
lus mêmalat milutèng sih
dhuh yayi Prabu Malawa
byaktambêg martotama sih
sih satya ing kadang 

 wrêda
dahad panarima mami


dèn ta yayi prabu uwus
yatnèng tyas amurinani
misesa kang sarpa tampar
duk kirda lan Nagagini
ngong rumasa kapotangan
sih kotamanta sayêkti


marma kadarpaning kayun
kayungyun pun kakang apti
maluyèng sih kadarmanta
mung sakadaring sampali
yèku ta wangsit wasita
aji dipa wedha adi


lah ta mara yayi prabu
tampanana dèn patitis
sang prabu datan langgana
jôngga manglung wus winangsit
samantara wus widagda
sang naga nulya manjarwi


wosing paribawanipun
kang aji sawastu bakit
nuksma saliring tumitah
tuwin ta wignya mumpuni
sabasanipun sadaya
wasana sang sri winêling


laksitaning aji wau
pinacuhan ayya kongsi
kajambar marang ing liyan
jêr lamun kongsi kêsrêmpil
yêkti têmahan pralaya
samangkana sri bupati


ing tyas dahat suka sokur
sumungku nyanggêmi wêling
wau ta sang naga raja
laju muksa tan kaèksi
ya ta kang kari anggana
Mah Prabu Malawapati


atindak sinêdya kondur
mring praja amung pribadi
samantara dyan kapapag
Patih Arya Bathik Madrim
myang ri Sri Jayakusuma
sakalihan Sri Kadhiri


sapunggawa wadyanipun
sang katri duk myat sang aji
dahad gugup gurawalan
ngraup pada gênti-gênti
sarya kawahya ing sabda
kang nelakkên 

 sukèng galih


Risang Anglingdarma Prabu
tumimbang tusthaning kapti
tan pae sang tri wibawa
sarwi awacana manis
dhuh yayi mas sakalihan
miwah kakang Bathik Madrim


sumawana ibu ratu
bok ratu lan wong sanagri
satuhu tan andupara
marmaras mirising ati
ngrêrasa gon sun ginawa
ing Nagapratala yêkti


sanadyan ta jênêng ingsun
pribadi sakala giris
nanging sun èngêt yèn titah
tan bisa suminggah saking
pêpasthèning Hyang Wisesa
mung sadarma anglakoni


lan ana bêbasanipun
ala tan têdhas ing bêcik
jêr ta wus jangjining dewa
yèn bêcik winalês bêcik
lamun akarya piala
winalês piala pasthi


dadya kandêling tyas ingsun
katêmahannya nêtêpi
si kakang Nagapratala
rumasa kapotangan sih
têmah maluyèng kadarman
sung timbang-timbanganing sih


wangsit wasita linuhung
anggon-anggoning jalma di
ingaranan aji dipa
bisa nuksma ing sakalir
nging pinacuhan tan kêna
kajambar mring lèn sujanmi


sang katri duk tampi dhawuh
pawarti kang wus winuni
saya sakalangkung suka
sukur sakarsèng dewa di
samantara sang sri dhal
kondur mring Malawapati


Durma
rêrindhikan mung sasêloting laksita
nahên gantya rinuwi
sang naga raksasa
ing Malayakusuma
Sang Prabu Kala Wrêdati
nuju ri Soma
mijil 

 ing pôncaniti


siniwi ing Kya Patih Kala Gorandha
kalawan senapati
Ditya Kalasrêngga
miwah jajar punggawa
Kala Wiwaktrasi tuwin
Kala Wiwaksa
Kala Wiwagra sakti


sumawana Sang Ditya Kalagoraya
pêpak para wadya wil
ambèr ambalabar
lir robing waudaya
kocapa sang yaksapati
sru ngarsa-arsa
praptaning brêtyapati


kang dinuta marang ing taman bagendha
lawan labda ing kardi
marma masewaka
ayun karsèmbal sabda
kalawan rêkyana patih
ing rèh wêkasan
panduking andon jurit


samangkana wau sang narpa raksasa
manabda mring kya patih
hèh Kala Gorandha
paran puwaranira
gyanta matah amarsandi
malês misesa
mring Sri Malawapati


têka suwe durung ana katon prapta
paran ta mampar-mampir
ana kang sêmbrana
dadak asalah karya
baya nyalèwèng nguliwing
bapa tan eca
sotanirèng tyas mami


nindyamantri Sang Ditya Kala Gorandha
dèrèng ngantos mangsuli
andikaning nata
kaparêng praptanira
punggawa diyu kêkalih
kang kapalajar
dyan matur mring yaksa ji


ngaturakên tiwase ingkang dinuta
miwiti amêkasi
mangkana yaksendra
duk myarsa turing wadya
lir kawlagar ing panggalih
sami sakala
kalangkung kruraya ngrik


gumaludhug jumêglug ing antariksa
lir Hyang Kala duk apti 




ngrabasèng bawana
dyan dhawuh ngrigkên wadya
tata samêtèng ajurit
srana têngara
gêntha kêkêlèng atri


samantara pra ditya diyu raksasa
anglêmpak tata baris
sasikêping yuda
sangkêp tanpa kuciwa
wusing samapta miranti
Sang Endrayaksa
Prabu Kala Wrêdati


apan budhal kêbut sawadya balanya
marang Malawapati
ayun amukul prang
nut pangancaming driya
gumrêgêt sru ngigit-igit
mring Sri Malawa
suka barê ngêmasi


ting galidrah solahe prati wadya
gêrgut anggêgirisi
kang buta brêduwak
ana jêmpalik nungsang
kadhungsangan lir têmpaling
wênèh nyênyakar
nyawur-nyawurkên siti


wênèh ana rêksasa pangantèn anyar
sêdhênge amangun sih
èstrine tut wuntat
angatêr jaban kutha
tansah katangi kang tangis
rôntag karônta
bok kapêgatan ing sih


dupi prapta kori sakèthènging kitha
kang rasêksa-rasêksi
gapyuk rêrangkulan
suka kuswa-kinuswa
sarwi mingsêg-mingsêg maksih
mêksa udrasa
rasêksi abêbisik


adhuh lae kang ngantèn kawruhanira
mau bêngi sun ngipi
nèng kanane wikan
gustimu sang yaksendra
muksa wit kasor ing jurit
sawadyabala
bilai tumpês tapis


dhuh bok iya sira yya milu nglurug prang
matang putung hwe ya wis
kaya lamun jaga
ngêdhunake

entresan
sanadyan satusa anggris
aku sing bayar
anggêre kowe kari


lah rak rèwi yèn sira kaparèng tiwas
sapa kang sun ngèngèri
yèn anu wak ingwang
luhung milu nglurug prang
rasêksa nauri aris
kêlêbu bonggan
mituhu ipèn sing-sing


yèn tyas ingsun tan watos watêsing tiwas
wit utamèng wiradi
linamadyèng rana
lan sira sumurupa
atasing prakara pati
tan kêna mingkar
nandyan ingsun nèng panti


yèn wus môngsa sayêkti tan wun antaka
balik yèn durung wanci
nadyan andon yuda
tan tartamtu palastra
sira dèn pitayèng ati
kang rêrangkulan
pisah sampun kasapih


kèh warnane solahing para raksasa
dènnya andum basuki
lawan rabinira
miwah siwi-siwia
tambuh solahe kang kari
lara karuna
mêtêg putêg kapati


mawurahan swaraning wadya raksasa
wor swaraning thongthonggrit
gumrah kalasôngka
barung bèri gêgubar
lir gurnang nêngkêr wiyati
samarga surak
gumuruh gêgêtêri


wuryaning kang warastra daludag dwaja
asri amôncawarni
sinrang ing maruta
tinon saking mandrawa
pating karêlap lir thathit
alêliwêran
munggwing agraning tasik


kacarita lampahe sang yaksa dipa
sawadya balanya wil
sinêngkut sinêngka
daya-daya ge prapta
nagara 

 Malawapati
umagut yuda
rok bôndawala pati


dupi prapta talatah praja Malawa
saya gambirèng ati
samarga jêjarah
baksanarta busana
ambahak kêbo lan sapi
pinangan mêntah
wantahan tanpa ragi


wus watêknya buta sêpta iwak mêntah
kuthuh kêthoh bêg nisthip
dadya padhusunan
kang kambah dening buta
rusak wonge ngungsi urip
bubar kabrasat
tikbraning tyas kawijil


Mijil
sumaruna katangi kang tangis
kengis sanggon-ênggon
sumawana pamularing lare
karya maras ngêrês-rêsi ati
lir paksi kadhasih
ngajap tumrahing truh


kunêng wau lampahing yaksa ji
gênti cinariyos
jroning pura Malawa kocape
padniswara Dèwi Sêtyawati
samana marêngi
munggwing dalêm agung


lênggah madyang suyasa siniwi
dening para sinom
kang wus pinangkat garwa pangrêmbe
lawan para parêkan piniji
ambadhaya srimpi
myang manggung tumanggung


ingkang parêk lawan pramèswari
sambitaning katong
Ni Mban Mandhala kinasih dhewe
dhatêng risang narendra garini
wit wignya malatsih
myang nênuju kayun


kawursita miyosnya sang sori
manggêng tyas wirangrong
sapêngkêring raka sri pamase
sanityasa ngasta patrêm lungit
liniga kang kèsthi
sadalêming kalbu


ing samasa miyarsa pawarti-
nira raka katong
seda dening Nagapratala 

 ge
èstu arsa amilalu lalis
srana suduk dhiri
ambelani kakung


marmanira rasing panggalih
gung ketang katongton
tingkahira kang raka sang rajèng
datan lipur kasalimur dening
bêbolèh kang dêling
gambaran basa lus


miwah mulat langên tayèng srimpi
kang nèng pandhapandon
datan dadya sudaning wirage
mangkana ta sang nata mahisi
angandika ririh
srêt wijiling têmbung


dhuh biyung ban paran gonmu nlisik
ngingsêp-ingsêp wartos
kang tus tètès kalawan nyatane
lampahannya kaka sri bupati
apa sida jurit
lawan sang naga gung


kayaparan kalamun kaka ji
kalakon binadhog
ring ki naga apa ta ing têmbe
winêtokkên ing mèdine misih
abisa basuki
kang sarira wutuh


dêstun yèn mung inguntal maligi
lêgêndêr tan watos
lah yèn dadak kinêmah gèk priye
yêkti ajur tanpa kukupanting
kênèng wisa mandi
kang sok dinggo nyêmbur


priye biyung êmban polah mami
sayêktine ingong
nora bisa kari anèng kene
suka lila lulus milu lalis
urip tanpa kardi
kadari ngês gandrung


Ban Mandhala nêmbah turira ris
dhuh gusti sang sinom
bilih gumyahing pawartos anggèr
ingkang saking pêpêkênan tuwin
umijil ujaring
kang karna binandhung


sumawana clêmiking kalêsik
asêpên 

 kemawon
nanging gusti wontên sêsungute
cipta sasmitaning bathara di
tyang sadalêm puri
samya yêm tyasipun


bok manawi punika ta gusti
anartani dados
pratandhaning raka jêng pamase
pinayu ing yuwana basuki
saking tyas marma sih
sinung nugraha yu


sang rêtna yu sumambung ngling manis
biyung ya mangkono
pangajapku lir aturmu kuwe
nanging biyung rasaning tyas mami
mamang sêmu miris
mar maras dumurus


ya ta wau duk nabda mangsuli
sang dewaning sinom
marang Ni Mban Mandhala ature
nitya ajèr lir lêjar ing galih
nging sapangu nuli
angon gung agandrung


netra suntrut nênggak waspa kèksi
kengis tyas sru kasok
kawistara mawêlu jwalane
lir basônta katawêng rarabi
prabane kalindhih
ngarêmêng lir gandrung


gung kacakra paribawèng aji
duk mangun lêlangon
linglingan nèng jro tilamsarine
rinoban ing basa rum amanis
mangkana sang sori
nglocita anggandrung


dhuh dewa gung dhuh bathara luwih
wahyakna sang katong
saking sakèhing bilai gêdhe
rinêksaa sakèhing basuki
suka lulus asih
mring dasih agandrung


ayya ana kang ngalang-alangi
ngalangut praptèng don
kalanggêngan wèta rèntèng-rèntèng
nêtêpana pratignyane nguni
nguninong anuning
anong mari gandrung


de ta lamun pangajapan mami
risang prabu anom


bagus alus anjênthara dhewe
wus pinulang marang ing swarga di
sisakna wak mami
tan dêdawa gandrung


puluh ingsun urip dadya sori
mêngku jro kadhaton
bêbasan mung kari aran bae
jêr mung ijèn tan na kang mêngkoni
misesa mamrês sih
mrih sah tan mong gandrung


samantara kasarêng swara tri
ing jawi gumuroh
tambur rumpul tanapi salomprèt
pratandhaning pahargyan narpati
myang pradôngga muni
gêndhing ladrang kuwung


samangkana risang pramèswari
kagyat tyas sumêdhot
wus anyipta pahargyan rawuhe
ingkang raka jêng sri narapati
kayêktèn anuli
tan antara dangu


sang sri katon atindak dumugi
nataring kadhaton
sang duhita ambucal patrême
mêthuk marang sajabaning kori
prabasuyasa di
samantara tundhuk


tar sarônta ing tyas sri bupati
kang garwa pinondhong
trus binêkta tumamèng tilame
lumêkas mrih ruwating wiyadi
wantuning sang kalih
kalalun sih lulut


dyan kêpêksa pisah pasanging sih
tur ta mutawatos
sakalihan dadya sru saarse
de wus ruwat ruwêting panggalih
mangke minangkani
kaninditaning hyun


tan rinonce cara carêming sih
samana sang katong
lan sang sori lulus lulut kêlèt
nêdhêng condhong mangun langêning sih
kunêng rêke gênti
ginupitèng kidung


nindyamantri Arya Bathik Madrim
lan 

 para wiranom
Sri Kadhiri miwah Mataune
sami lêrêm munggwing pôncaniti
nutukkên sukanting
lir kang wus kapungkur


Pangkur
rarase duk mangun suka
kyana patih lan Sri Natèng Kadhiri
tuwin pramudyèng Mataun
samyèsmu pancakdriya
sumawana pra partiwadya nung-anung
dadya sami pirêmbagan
babagan prayitnèng wèsthi


wit sami nyiptèng wardaya
tan wun narpa danawa anêkani
mring Malawa ngamuk punggung
panggêng sêdya misesa
watak buta pêngung gambirang-gambirung
gambira gambuh ing laga
lagawa prapta ing pati


lagyeca imbal wacana
sakecane pananggulanging wèri
kasaru ing praptanipun
mantri tamping tur wikan
kikis praja wontên baris gêng kang rawuh
danawa diyu raksasa
saking Mlayasuma nagri


dene namaning narendra
kasumbaga Prabu Kala Wrêdati
sakalangkung gêng aluhur
pindha prabata suta
balanira tan petungan kathahipun
ambêbahak myang ngrêrayah
uruting dhusun paminggir


kathah ingkang katriwandhan
kèhning jalma jalwèstri ngili ngalih
praptaning wil kang bêg rusuh
sêdya ngrabasèng praja
ing Malawa kawarti yun malês ukum
lêburing êmbahe buta
saking Dyan Arjuna nguni


bêncèt satru bêbuyutan
atas dènnya miyarsa kyana patih
Sri Kadhiri myang Mataun
kalih alon dêlingnya
kyai raka punapa ta botên katur 


kauningan sri pamasa
yèn wontên mêngsah gêng prapti


kya patih mèsêm têmbungnya
botên susah tur wikan ing sang aji
mindhak ngrêregoni kayun
dènira sih-sinihan
jêr ta sampun lami dènnya ngayun-ayun
lunturing sih mrih kasaman
ing mangke sawêg pinanggih


ing karsa mangun mong suka
nata kalih Mataun lan Kadhiri
ngacêmut mèsêm tumanduk
ing rasa nuju prana
yèn makatên suwawi lajêng pinagut
hèh bocah juru tampingan
pira dohe mungsuh iki


kang dinangu atur sêmbah
ing watawis mung lampahan saari
digunge kalangkung-langkung
kang mêngsah angrêrisak
kawula lit lêbur dalah darbèkipun
sinrênggara siya-siya
ngrayah sarwi ambêsmèni


wismèng desa kang kaambah
sadayanya tinumpês bosah-basih
wau ta sakala ngrungu
kya patih sru bramatya
tyas gumrêgêt mring buta ingkang karyewuh
mangkana wijiling sabda
sumôngga sri nata kalih


lajêng bidhal sapunika
mumpung-mumpung papannya radi têbih
tan kamirêng sing kadhatun
suraking andon yuda
nata kadwi mangayubagya ing kayun
sawusnya pinangkat-pangkat
ing lampah tataning baris


Natèng Kadhiri pininta
dadi cucuking marga ngundhagèni
dene Sri Natèng Mataun
dhadhani anèng têngah
sawadyane tinata sajuru-juru
de ta sang nayaka waktra
dadi pêpathoking wuri 




lan sagunging pra punggawa
kang saparo tinilar têngga nagri
srining lampah tan winuwus
cinêndhak kang carita
sêsunguting pabarisan wus atêpung
lan mêngsah wadya danawa
tata ngêntèni ing wuri


sawuse tata samêkta
kèhning baris kang saking Mlawapati
pinatrap byuha pinatut
gêlar garudha nglayang
Sri Kadhiri kang pinatah munggwing patuk
panjawat para punggawa
ing dhadha Mataun Sang Sri


ing buntut sang mantrimuka
mangke môngka pêpati senapati
ri kang mêngsah gêlaripun
kadi samudra bêna
wutah atah ngêlèbi lêlêbak cêrung
Arya Sucitra umangsah
nitih kuda dèn songsongi


kawuryan barèk aberag
maju ngrana sêsumbar amantêsi
Kala Wiwagra kang magut
wus panggih yun-ayunan
Sang Sucitra asru dènnya mêdhar wuwus
buta wuta bubrah cara
sapa aranira yêkti


dene ngrampit gêpuk praja
danpa duta ingkang gunêm prakawis
pratingkahmu clula-clulu
banjur ngrusak jajahan
patut têmên tingkah kalawan dhapurmu
sanggrê sênggrang pandirangan
kaya kuwuk melik pitik


Kala Wiwagra angucap
ilah babo kaparat si wong iki
wuwuse angamun-amun
yèn sira tambuh mring wang
sabupati lungguhku ana ing ngayun
Kala Wiwagra ran ingwang
ratuku Kala Wrêdati


prajane Mlayakusuma
têkaningsun ing kene ngajak jurit
rajaku yun malês ukum 


marang Sri Anglingdarma
ingkang dadi raja nèng Mlawa wit iku
kawarti trahing Arjuna
marma arsa dèn patèni


jêr ta satru bêbuyutan
apa sira raja ing Mlawapati
rupamu nom sulistya lus
Sucitra nambung sabda
wruhanira sun Sucitra pratiwa nung
ing Kadhiri prajaningwang
sumiwi mring Mlawapati


Kala Wiwagra sru mojar
glis balia aja prang lawan mami
muhung Anglirdarma Prabu
iku kon mêtu ing prang
sun pêdhange gulune sapisan rampung
Sucitra sru wuwusira
si kaparat buta baring


kang ora-ora ingucap
angrasani gusti pêpundhèn mami
lamun ingsun durung lampus
tumpêkên tri bawana
ingkang padha rupa buta lir sirèku
môngsa gagala saking wang
mati dening tangan mami


Sang Kala Wiwagra ngrangsang
ambadhama Dyan Sucitra ngindhani
kudane ginêtap nubruk
nujah ngêrah ing yaksa
kabadhama binênthak tiba sinambut
ing têmbung mukaning buta
jrêbabah dhêpani siti


dèn ungêl-ungêl mring kuda
panyepake asru tur miyatani
wil Kala Wiwagra glundhung
galedhag bisa bênggang
tangi gregah maoni busananipun
sarosa mêtokkên dibya
capêng cancut tali dhiri


Dyan Arya Sucitra nglela
turanggannya sêsirig angidêri
sarwi sêsumbar lah iku
buta kang kaya sira
kinêrêk ing kuda êndhasmu jalêbut
irung kuping bisa dubang
pating

dlèwèr amantêsi


Kala Wiwagra angucap
ge mêdhuna aja prang mangkrik-mangkrik
nora wurung sun bêkungkung
sun gaglag lir bêkakak 
Dyan Sucitra nauri sarwi gumuyu
pangucape si kaparat
apa sire dèn wêdèni


hèh ta buta lamun sira
bisa nyêkêl maringsun sasat kadi
bisa nyathok layangamu
dhewe kang atut wuntat
radyan arya sigra dènira tumurun
saking turangganira rarsa
maoni kang busana di


tinubruk Kala Wiwagra
sarwi anggro gumlêgêr gêtêri
anyrênggara tingkahipun
wasa-wasa masesa
panubruke sinepak suku tinapuk
poking wang kalawan jêngkang
tiba kongsêp kajêmpalik


kumrengkang solahe gagap
mara wungkuk dinugang sru kuwalik
tangi napas ngangsur-angsur
pêtêng pandulunira
ditya Kala Wiwagra tan sêdya mundur
gut-gutên narik kalewang
wangwang sinabêtkên aglis


trangginas Arya Sucitra
ugêl-ugêl cinêkêl sru kapidih
amblês têkèng kulit balung
grèwèl klewange tiba
drêg-udrêgan Kala Wiwagra andudut
baune mrih nuli luwar
dyan arya waskithèng wèsthi


panyêndhale sinarêngan
ing panjêngkang kontal tiba kuwalik
Dyan Sucitra tandangipun
asarèh tar rêkasa
mêmungsuhe niba tangi saya riwut
sinurak ambal-ambalan
suka sagung kang ningali


dangu-dangu pinungkasan


dening kadga gumêcos wus babarji
Sang Kala Wiwagra lampus
surake kadi gêrah
wong Malawa sami ebat dènnya dulu
tandange Arya Sucitra
wrêsni Sri Nata Kadhiri


Sinom
kartarta kridhaning laga
mring mungsuh bisa nguwisi
winursita para wadya
Kadhiri myang Mlawapati
dupi sami ningali
mring Arya Sucitra wau
tangkêpe marang mêngsah
sadaya tuwuh winani
rumangsane mungsuhe tan gôndra pira


nyipta age nuli aprang
nging gusti durung ngidini
wau ta manggala ditya
senapatining ajurit
Kalasrêngga duk myarsi
cucuking prang buta jadhug
Kala Wiwagra lina
kalangkung dènira runtik
tilar bala anggêro mangsah nirbaya


Arya Sucitra umiyat
gustine Natèng Kadhiri
wus angasta langkapira
dadya mire saking ngarsi
angampingi kapering
Kalasrêngga mangsah kiwul
wus panggih yun-ayunan
lawan Sri Natèng Kadhiri
Kalasrêngga sora dènira pitanya


hèh apa sira kang aran
Anglingdarma Mlawapati
dene ta rinêngga-rêngga
ing upacara narpati
yèn iya dipun aglis
masrahna pati uripmu
tan wun sira palastra
kagêm dening pêdhang mami
Sri Kadhiri miyarsa nauri sabda


sun Prabu Jayamisena
narendrane wong Kadhiri
balik sira iku sapa
buta gêgêdhêging bumi
Kalasrêngga nauri
senapatining pra diyu
kang mêngku pabarisan 


iki kabèh iya mami
ranku ring rat senapati Kalasrêngga


kang kalok kalokèng jana
sa-Mlayasuma nagari
sarosa sura digdaya
tan ana kang kaya mami
tau bêdhah praja di
ngirup mikut para ratu
bêcik sira mundura
yèn dudu Anglingdarma Ji
mundhak-mundhak sira tombok milu pêjah


wau rikala miyarsa
Sri Naranata Kadhiri
angandika hèh ta buta
tuhu tan wruh bênêr bêcik
swaramu sru baribin
datan wruh dibyaning satru
ya bênêr tau mênang
lan titah kang ukur urip
wus katitik tatamu tanpa rêrawat


senapati nunjang-nunjang
nora wruh bênêring jurit
nyawamu wus kalêpêran
kaya agea ngêmasi
Kalasrêngga nauri
hèh babo apa abamu
sida ko tombok nyawa
mati dening dibya mami
nganggo mundhi gandhewa ge tibakêna


ingsun tadhahane dhadha
sun kantari bau kalih
Natèng Kadhiri dyan ngayat
gandhewa kang wus pinusthi
jêmparing Pasopati
lumêpas manatas tuwuh
Kalasrêngga wus pêjah
dening Sang Prabu Kadhiri
surakira wong Kadhiri bata rêbah


ulêng para buta rucah
ing patine senapati
sanalika kapiyarsa
mring Kala Gorandha Patih
dukanira tan sipi
mangamah-amah manaut
ing wulu jenggotira
gêrêng ngilêr apêpulih
lampahira jumujug baris Pandhawa


Sri Mataun kang tinrajang
jog 

 mandhap saking turanggi
cukat cêk angasta tlêmpak
sompok wus kapara ngarsi
tan ana tanya kalih
sumrikut Gorandha mupuh
gadastra ingindhanan
sumiyut tinlêmpak kêni
têpakira kang kanan bruk kapisanan


surake ambata rêbah
ambal lir manêngkêr langit
pêjahing pêpatih buta
sakala wus kapiyarsi
ring Sri Kala Wrêdati
dukarda kamoran mèpu
puwara karsanira
suka lêbur barêng mati
sakèrine ingagnyan barubuhing prang


buta wujil ônja-ônja
arêngês rèngès gumriwis
kêthêk-kêthêk kala nadhah
dhudhak wadhuk nginum gêtih
mara arêbut dhingin
mangrangsang mungsuh manggraut
wau ta para wira
Mlawa Mataun Kadhiri
ngawaki prang mangsah cancut taliwônda


sêrsêg sumrêg asrang-srangan
mungsuh rowang wus nangkêpi
panduk-pinanduk tanpa was
datan ana milih tandhing
ewasamana olih
manggala kathuk gul-agul
gulêt prang ripu rêmpak
pog-pogan tan angindhani
kang akalah galangsar kinêpruk pêjah


jroning prang ribut kawangwang
nging bala Malawapati
ayêm tatag tan kasêsa
pakolih mapankên dhiri
bala rêksasa sami
ebyoh ribêt tandangipun
nyêngka dhapur rêkasa
maju mati tan ngundhili
punggawane kari têlu sami pêjah


Kala Gorandha wus lina
pinanah Natèng Kadhiri
sami lawan Kalasrêngga
senapatining bala wil
Kala Wiwaktra 

 mati
dening Sang Natèng Mataun
tinumbak lumba-lumba
rinampok bangkene rujit
ana manèh punggawa Kala Wiwaksa


ngamuk nglawat mring panjawat
kinrubut pra punggawa ji
mati lawan tinanganan
rêmuking balung wor gêtih
gênjur-gênjur nangkêpi
ing napas datan lumaku
mati rêmuk dinugang
wau Sri Kala Wrêdati
sirnanira punggawa kari anggana


umangsah katon malela
lan pangayap sawatawis
nindyamantri ing Malawa
Risang Arya Bathik Madrim
wutuh ayam kang liring
sasêrênge wuwuh sirung
kêlabing kang bandera
lêlayu rontèk kumitir
pasêmone kadi panigasan nyawa


awas denira amulat
Adipati Bathik Madrim
mring Kala Wrêdati Raja
arsa ngawaki ing jurit
wau sang nindyamantri
majêng ing rana umagut
wus panggih yun-ayunan
lan Prabu Kala Wrêdati
asru nabda sira sang raksasa raja


hèh hèh babo iki baya
raja ing Malawapati
kang aran Sri Anglingdarma
satru bêbuyutan mami
ingkang madahad kèsthi
gon ingsun amalês ukum
katêkan sêdyaningwang
panagihku potang pati
marang sira bayarên saiki uga


apa sapanjalukira
pasthi bae sun turuti
apa pati sinasuwak
apa ta mati ginitik
apa pinalu piling
apa pilih sun jur-êjur
kalawan gadaningwang
kabèh wis padha cumawis
saur sabda sang mantrimuka 

 Malawa


hèh buta binto wruhanta
sun dudu Sri Mlawapati
ratu musthikaning jagad
sun iki amung pêpatih
ingkang kinadang kadi
tunggal yayah lawan ibu
sarta lawan winênang
mangrèh kang para narpati
kang katêmpuh mis bacining tanah Jawa


sarta bambang lum-alumnya
sadhêdhak mêrange sami
kasrah lan wisesaningwang
mau sira angrasani
gustiku sri bupati
aja sira age muwus
yèn ingsun misih ana
rampung ingsun kang mungkasi
sabudinta yakti ingsun ora wêgah


sru mojar sang raja yaksa
babo sira talang pati
Madrim Madrim ingsun eman
rupanira anom pêkik
lamun tumêkèng pati
pasthi rabinira gêtun
kelangan laki canthas
martuwanta katut sêdhih
ge balia aja mapak yudaningwang


sang nindyamantri manabda
angomyang si buta baring
micara kang durung ana
têkakna sêdyanirèki
pilihana kang tipis
sang yaksa raja dyan nyaut
ing lambung blêng kacakan
sarosa dènira gigit
gya kinêmah-kêmah kulite tan pasah


krasa linu siyungira
linêpèh lawan ambabibit
kontal risang mantrimuka
kumleyang sarèh aririh
gagat grêguting galih
cangkelak wus mapan wangsul
saya jêjêg dêdêgira
tinubruk risang yaksa ji
tinadhahan sinôngga sêsingkabira


anggêro gêrêng kalaran
ya ta risang Bathik Madrim
nadyan ali
- -ya ta Dèwi Sitraswara dupi myarsi
wasitaning rena
sukur anarimèng ati
anulya sinidhikara

ring kang ibu sami sakala wus dadi
kukila kitiran
ulêsira môncawarni
sênên sumunu kang cahya

ting parêlik pêlonging wulu dumêling
yèn pinandêng nulya
sêsêr mungsêr balêrêngi
pindha kêdhèping mutyara

patut turut dêdêg lan agênging paksi
swara kinalimat
ing makdum ratuning dhêsti
pinasthi gunèng apsara

wus aparipurna kang ibu sung wangsit
wasita mangkana
adhuh sutaningsun nini
sira ngadhanga ing marga

samadyaning wana wawêngkon Kadhiri
ingkang anjog marang
nagara Malawapati
wit Prabu Jayaamisena

nuli arsa liwat tur pisungsung maring
Prabu Anglingdarma
wêkasan wêling ngong nini
sira yya sandeyèng driya

salakunta iya ingsun jêjampangi
ya ta ponang kaga
amituhu ing wêwêling
kunêng ratri kawarnenjang

sang kukila kitiran amônca warni
ibur angambara
angambah pasaban têbih
nut tuduhing uminira

yeka tekang nityasa anjangkung saking
ngalam palimunan
praptaning sasana nuli
mandon taru nagapuspa

kang pratistha anèng satêpining margi
wananjog Malawa
nèng ngriku mangungkung muni
manggung anggambuhkên swara

jarag dimèn rinungu
dera ulah lêlagon swara rum
rumarah mrih sêming kang sami miyarsi
winahya karya kayungyun
lir liking apsari kaot

nahên gantya winuwus
lampahira pra punggawa diyu
cundakanya Yaksendra Baka nagari
nèng madyaning wana bingung
kenging paribawèng katong

nata binathara nung
nuswa Jawi winong jawata gung
samangkana anggusthi sidaning laris
wil Duswrêta alon muwus
hèh hèh adhi sakaloron

paran yogyaning laku
yèn manggunga makètên saèstu
badhe botên sagêd angêntasi kardi
sakadar kêdah sinêngkut
tumindaking pangupados

sagêda nuntên antuk
tyang Malawa kang sakintên patut
dados saksi katur ing jêng yaksapati
gèn kula sami kautus
ngruruh pawarti wigatos

wil Duswrêka sumambung
pamanggihe ki raka puniku
kula ênggih kalangkung ngayubagyani
kadugi ngêcapi dumuk
murih enggaling 

lêlakon

nging ki raka kêprèhpun
sagêdipun gangsar nuntên antuk
wit andika sakônca tan sagêd mijil
saking madyaning wana gung
bingung tan wrin wetan kulon

untara miwah kidul
nadyan lampahipun sinasêngkut
rêrikatan ing bêbasan sipat kuping
jêr judhêg tan sagêd jêdhul
ing padesan myang dhêdhukoh

tansah ubêngan grumbul
kongsi kêsêl clêkik jêbul wangsul
gène lawas wira-wiri ping sêtali
punapa darunanipun
kula ajudhêg sayêktos

mara kowe wong bawuk
kawak awu Wrêkongsa wil jambul
kayaparan dayaning budinirèki
jêr sira katêmpuh sêpuh
lir kêmudhi mêngku pandon

udhalên bundhêlanmu
gajêg bisa mantra tulak tanggul
yèn nèng omah sabên bêngi andrêmijil
matak mantrastuti umung
mara bok coba dianggo

panawaning wong bingung
dimèn èngêt uningèng lor kidul
wil Wrêkongsa sumambung turira aris
dhuh ki lurah sakalangkung
gèn kula muji trus batos

mêmatak tulak tanggul
miwah mantra sêsinggahing kewuh
wangsal-wangsul mawi adêdupa wangi
tlas sakatos mênyan madu
bingunge geyot kemawon

wikana nalaripun
môngka adatipun ingkang sampun
mantra singgah yèn sampun winatak ping tri
sakèh kala durga lêbur
pôncabaya sumimpang doh

Dusmeya nambung wuwus
wèthèh thithèh pêng-pêngan si bawuk
ana kae barêng ana tanah Jawi
kadibyane jêbul bubur
bubar nglahan tanpa dados

lagyeca wawan wuwus
wil Wrêkosa prapta sigra matur
kyai lurah kula nyaosi udani
ngrika wontên katon langkung
tiyang jalêr bagus anom

ingiring rencangipun
tiyang kalih sampun sami pikun
de lurahe sawang-sawunge awingit
bokbilih trahing aluhur
pantês pasanging pasêmon

wil Dusmeya sumambung
we lah kiye baya yun tuk tulung
hèh Wrêkosa ing samêngko ana ngêndi
wau katingal angaub
kèndêl wontên ngandhap kêtos

wil Duswrêka amuwus
lah suwawi ki raka rinuruh
pinurugan rinênggês kalawan ririh
êmbok kenging dipun ipuk
ingaturakên sang katong

wil Duswrêta umanthuk
ditya tiga lan sakondhangipun
gya wisata marêk murugi sang rêsi
praptaning don sampun panggut
Sucitra kagyat tumonton

praptaning ditya têlu
dadya laju mapan lungguhipun
de parpat ro wingwrina wrin angawêri
ngênên nising naya konus
lir kênas tinaman dêmon

Ki Balas asru muwus
apa kae dara wawi mlayu
dênawane agêng-agêng gêgirisi
mêngke anu niku anu
jêr gawene sok nganu wong

bêgya nèk botên anu
nahnèk anu rak nganoni anu
Kyai Geyot sumambung anyêndhu ririh
sirèku wong sugih rêmbug
babaganing anon-anon

pancèn nêninco lucu
si kêsanga sangu jaluk kutug
katogêna dimène abis mangêrti
katujune lurahipun
asabar sabarang kamot

duwea lurah aku
si mêkothok warêg makan thuthuk
kêthip-kêthip matane patut dèn prusi
pinarusa si dêdohun
sangsaya lir bêlo angop

sang rêsi tan sumaur
amung mèsêm sadalêming kalbu
ya ta wau wil Duswrêta têtanya ris
hèh kisanak wong abagus
manira arsa pitakon

sapa sinambat ing rum
sarta ngêndi pinangkanirèku
wigatine karsanta arsa mring ngêndi
kang tinanya mèsêm muwus
Rêsi Sucitra ran ingong

de padunungan ingsun
ing asrama Candragêni gunung
sêdyaningsun arsa mring praja Kadhiri
balik sapa ranirèstu
ngêndi dhangkanta kang manggon

paran parasdyèng kayun
têka ana madyaning wana gung
winangsulan wil Duswrêta aran mami
sabrang Baka prajaningsun
ingutus dening sang katong

yaksendra ajêjuluk
Prabu Kalawrêdati dibya nung
gatining rèh kinèn angupaya janmi
kang bangkit anêmbang kidung
mungguhing Jawa lêlagon

kapasang yogya ingsun
pagut lawan sira wong abagus
pasêmonmu sajak pêng-pêngan kumêcis
yèn sarju sun aku sunu
sun sabrangke mring prajèngong

apa kang sira jaluk
bôngsa kètès-kètès mubyar murub
rajabrana pêpènine praja mami
sakayun ta ingsun turut
tan kêcuwan tyasmu yêktos

dene ta karyanipun
tar lyan masakala lamun dalu
ingsun purih langênswara angrarêpi
kang wilêtan nganyut-anyut
mung sinambi bari turon

yèn sayah dèn ta ngidung
lèrèn sarwi macit kasêptanmu
aminum tèh utawa puhan lan kopi
myang nyamikan tarcês sêpur
kang nyata tigang miraos

yèn sira doyan udut
sru tukang pêng-pêngan gandanya rum
ran abanah las ès mirah kang tan lincip
tan kurang ing prajaningsun
yêkti sakayunta dados

ya ta wau sang bagus
mangsuli ngling hèh di buta pêngung
ywa gumampang yun nyabrangkên jênêng mami
saliring rêmbugmu iku
doh tuking kang sun upados

ewadene kalamun
sira bisa ngasorkên dibyèng sun
iku layak ingsun suka minangkani
yèn tan mangkono sirèku
aja ngalindur ngêcêmong

gagat banguning tyas wil Duswrêta mojar
ladak lirih wong iki
sinung rêmbug yogya
têka ngajap tan arja
ujare amêjanani
suwawi kônca
pun kêparat cinobi

Dyan Dusmeya tanggap trangginas tumandang
jumangkah manakêti
ngrangsang Sang Sucitra
tinapuk mukanira
Dusmeya kalumahtangi
mangkrak kruraya
abikut mobat-mabit

panubruke nganan ngering ingindhanan
yèn pêrak tinampiling
pilingannya nglenyam
rudira marawayan
saya riwut ing pangèksi
kasok sinêngka
nekad nyakêt nyakoti

ngolah-ngalih milih kang êmpuk kinêmah
prandene datan bucik
Sang Rêsi Sucitra
risi rasaning driya
kadrawayan ilêring wil
sigra anyandhak
wil Dusmeya binanting

kajungkelang tibèng bantala tinêndang
kadhungsangan anjungkir
tinungka dhinupak
lamun nyêlak sinepak
Risang Sucitra tarampil
kêbat acukat
lir parênjak tinaji

dadya bingung sira Sang Kala Dusmeya
sigra musthi suligi
umangsah narajang
Rêsi Sucitra tatag
nadhahi tibèng suligi
asru sinêngka
kongsi mawanti-wanti

nging nirdeya dayane Ditya Dusmeya
asru amuwus wêngis
hèh babo Sucitra
mara payo malêsa
ywa kadi priya pribadi
Dyan Sang Sucitra
kêbat ngrêbat suligi

tinandukkên marang sira Wil Dusmeya
kapisanan ngêmasi
ya ta wil Duswrêka
duk mulat kancanira
lina samadyaning jurit
dahad bramantya
lila abela lalis

wil Duswrêka umangsah sura tan taha
sarwi amusthi lori
asru asêsumbar
hèh hèh babo Sucitra
lah tadhahana iki
mêngko patinta
katiban dhêndha mami

Dyan Sucitra trangginas nadhahi dhêndha
dhadhanira tinitir
tar pati rinasa
sigra asru manabda
hèh buta kêtogên yêkti
sabudinira
sêdya sun sambadani

ra-orane ingsun atinggal galanggang
nilap lumayu ngênthir
nginthar anrang nistha
wil Duswrêka sru mojar
hèh kêparat manas ati
mara malêsa
yêkti ingsun tadhahi

sarwi riwut dènira angundha dhêndha
Dyan Sucitra nakêti
ngrêbat kang gadastra
trus pinupuh Duswrêka
kumêpruk murdanya kêni
rudira muncar
Duswrêka wus ngêmasi

ya ta wau parêpat Ki Lurah Balas
lan Geyot duk umèksi
Sang Rêsi Sucitra
manjaya jayèngrana
miris marasira wus nis
konus ing naya
ngayang arsayèng ati

tyas berawa pangrasa cilik prabata
gung cêblèk-cêblèk wêntis
duk myat wil Duswrêka
pêjah pêcah murdanya
Ki Balas sumbar tan aris
hèh babo buta
payo rêbutên mami

aja maju siji majua barêngan
lêganing ati mami
sigra wil Duswrêta
manguwuh-uwuh sora
hèh hèh wong Jawa sirèki
ywa girang-girang
gumuyu ngèsi-èsi

dupèh rowang ingsun wil loro kasoran
koprajaya ngêmasi
mara êntènana
kang ala dhapurira
Duswrêta mangsah krodha ngrik
masinga nabda
kruraya gêgirisi

Lurah Balas lawan Geyot nyêla mangsah
parêng angêbut jurit
kidhung tandangira
ing prang yêkti digdaya
dayane parêk maharsi
dadya widagda
aji jaya jayanti

parpat kalih wus panggih ayun-ayunan
parêng kuwêl nadhahi
agêlut gulêtan
gantya ingkang katimpah
adangu banting-binanting
têpak-tinêpak
gantya ingkang katitih

dangu-dangu wil Duswrêta karepotan
wantu binut ing kalih
Ki Balas cêk nyandhak
angundha wil Duswrêta
binanting sru kontal têbih
dyan tinadhahan
Ki Geyot cêk ambanting

bêt-bêt ambruk ing bantala anjrêbabah
gantya Ki Balas banting
anyepak andhupak
Duswrêta sru kantaka
Ki Geyot nyêlak nguyuhi
raining buta
Ki Balas angêmpoki

sarwi sumbar ini Balas punya nama
hèh malêsa pêpidhir
arangkêpa papat
kang kaya dhapurira
yêkti ingsun tan gumingsir
sigra tinilar
kinira wus ngêmasi

sajatine lagi kapati kantaka
marma duk kasilir ing
kang maruta manda
ngalilir gumaregah
garêgut angigit-igit
gadgada mangsah
nanggala kang pinusthi

sarwi bêkis nêlojar ing swara sora
hèh hèh Si Jawa baring
bangsat kurang ajar
lah mara tadhahana
tibaning nanggala mami
môngsa ta sira
dadak jaluka wari

dyan lumêpas plas sumêbut kadi kilat
Risang Sucitra Rêsi
awas aprayitna
cêg nanggala cinandhak
tinampan ing asta kering
asru ngandika
hèh buta dèn patitis

lah dulunên iki ta nanggalanira
cumundhuk ngasta mami
mara diprayitna
samêngko tampanana
balia marang sirèki
sigra ingayat
lumarap anglir thathit

wus cumundhuk mring jajane wil Duswrêta
kapisanan babarji
Duswrêta wus lina
kocapa wil Wrêkongsa
lan Wrêkosa sru anangis
kèh kang karasa
sambate mêlasasih

dhuh dhuh adhuh dhuh lae lae ki lurah
têka kadêrêng runtik
iki tuwasira
wong andarung tilarda
êndadak angas mêmingis
mengos ing cipta
ancung tan miyatani

karsa nèng hyun
bôndha wani kurang têpus
adoh ing dêduga
rêringa myang pamatawis
tuwas tiwas murang wuwuse wong tuwa

puluh-puluh sêpuluh ping têlung puluh
baya wus cinêtha
ing pêpasthèning dumadi
tarlèn amung kari sumendhe ing titah

payo cêblung Wrêkosa samêngko banjur
mulih marang Baka
lapur ing sri narapati
ditya kalih gya wangsul mring prajanira

de ta wau Rêsi Sucitra anglaju
ing lampahirarsa
marang ing praja Kadhiri
parpat kalih rêruncungan atut wuntat

samarga gung anon têtaru taruntum
tungtum tumaruna
sumunar sênêning warni
sri kawuryan karya kayungyuning driya

myang andulu plênuk-plênuking gêgumuk
lêlêmpiting lêta
lêlongkang lêngkèh wukir
miwah gênggêng rêgênging karang kawulat

amêmungu mèngêt ing asramanipun
ingtyas gung kagagas
lêlakone ingkang rayi
Rêtna Dèwi Citraswara tan kapanggya

jroning kalbu rikala prang lawan diyu
tansah kaemutan
mring ari kang kawlasasih
sumawana lêlakonya kang sarira

tyas wulangun kèh kawilang karya mèpu
Dyan Rêsi Sucitra
amanggih talaga wêning
nulya rêrêm lan parpat sami sêsotya

sang abagus karênan anon ing ranu
kang kumucur muncar
anjog ing jêjurang trêbis
samana wus dungkap suruping baskara

lamut-lamut lêlamatan angrêrumung
rumimông ing arga
kapraban hyang bagaspati
sêsunare narontong pitasmu rêta

angalayung ing malaya layu-layu
ajênang sumunar
lir mas murub ing wiyati
sèsiningrat kawratan ujwalèng jadha

tan adangu kang diwangkara sumurup
rêp rêpêt sumamar
ginantyan kênyaring sasi
ri sêdhênge ing wulan purnamasada

wit kasaput ing ratri dadya sang bagus
kèndêl lampahira
sinêdya rêrêm wanadri
anglagèyèh sarean soring mandira

wulucumbu kêkalih wus sami turu
ngorok asênggoran
sang rêsi tan sagêd guling
lam-lam mulat rêsminingkang cakrawala

susup-susup palêncatan ting palancur
kang lit tan kumênyar
kandhih prabèng sitarêsmi
mung aliyêp ting karêlip rêbut praba

madya dalu sang rêsi matak mantrastu
mêmintèng Suksmaya
yuning sarira myang ari
sida antuk wahyu wahya wiryèng praja

tan ginalur naluri larining kalbu
samana hyang candra
mring arah prasima lingsir
ting jagigèr kaluruke sata wana

binabarung swaraning mêrak manguwuh
sêling lir imbalan
lan kukila cingcinggoling
putêr jawa anggantêr gêtêr kang swara

myang brakutut munya duduk layu-layu
kang ngangkat andadya
sêlingan manggung nibani
pratandhane wus wanci bangun raina

mungup-mungup hyang pradônggapati mêtu
bang wetan katingal
lumrang prabane ngênani
ing pêpêdhut padhang kadya sinaponan

siluk-siluk ing guthaka jurang sirung
byar wus katrontongan
sirat soroting hyang rawi
kêmbang-kêmbang babar gônda rum angambar

brêmara gung brêngêngêng anggung ngrêrubung
kabèh kêmbang-kêmbang
kang mèdêm madune pinrih
pinrawasa kang puspa tinon marlupa

prêntuling bun kang nèng roning taru-taru
lir wosèn sêsotya
sênên sunare tulya sri
samangkana sang rêsi anuli mangkat

lampahipun alon-lonan tan sinêngkut
mêngkêrkên ing wana
samantara wus angancik
ing padesan kikising Kadhiri praja

dyan andulu rajakaya ambarubul
mijil sing padesan
dèn ngon dening pra raryyalit
kumaritig nèng wuri mandhi pêcutnya

myang asêlur pra wong tani èstri jalu
arsa don makarya
mring sawahmiwah ing têgil
mamrih asil pakolihing ngupajiwa

tekang tandur ana kang nêdhêng gumadhung
dhêndhêng kang gumundha
wênèh ana malêncuti
Sang Sucitra samarga ngèsthi sri nata

titih ruwading ruwida
nitya sumringah rêspati
kunêng gênti ginupita
nênggih nagari Kadhiri
kang umadêg narpati
ing warna sêdhêng abagus
taruna widigdaya
mahambêk paramarta sih
pinudyèng sih Prabu Jayaamisena

sinidya tyas wicaksana
sinung santosa bèrbudi
manyukup ing kacingkrangan
sung suka kang para kingkin
tur ta putus patitis
ing titah gumêlaripun
marma pra wadyanira
sumungku sungkêm trus ngati
praptèng pati tumuntur datan ngrasula

sang sri wau kang pêputra
Sang Jayamijaya Aji
putraning Sri Jayabaya
Sri Jayabaya kang siwi
Sang Gêndrayana Aji
yekang wus sinêbut ngayun
dadya Sri Naranata
Jayamisena lan sang sri
ing Malawa Maha Prabu Anglingdarma

kaprênah kadang nak-sanak
saking ibu dyah pramèsthi
wit sang pramèsthi kadangnya
Sang Jayamijaya Aji
prênah sêpuh sang dèwi
sami putranya sang prabu
Dewaji Jayabaya
ya kang wus winarnèng ngapti
nahên amangsuli sulanging carita

Sang Prabu Jayamisena
jumênêngira narpati
nèng Kadhiri misih jaka
dèrèng nambut silakrami
dadya karatèn maksih
kirang sênêning kaprabun
sêpi sêkaring pura
ananging tasri bupati
nadyan mudha nimpunèng rèh manuhara

paramèng gita srênggara
ngrabasa rosing mêmanis
dene ta ing karsa nata
dera dèrèng arsa krami
saking pamirsa aji
kyèhning dyah dèrèng panuju
ingkang pantês minôngka
sêkaring pura Kadhiri
marma sarèh mrih ntuk kang sarwa sambada

nihan ta sri naranata
sadèrèngira nampèni
timbalanirèng rakendra
Natèng Malawa kawarti
uwus arsa sumiwi
sumawana wus adhawuh
mring Patih Sindubaya
mrih tata-tata miranti
sêsaosan bulubêkti mring Malawa

de ta ari bidhalira
muhung kantun angêntosi
angsalipun sêsaosan
bêbujungan ing wanadri
te kang sayogya dadi
lêlangêning narendra gung
ing puwara katungka
praptèng duta Mlawapati
yeka Arya Sunjaya sakondhangira

dadya ta kapasang yogya
lir ngenggalkên dènirapti
sumiwi maring Malawa
marmanta saking karsa ji
dutèng Malawapati
kinèn arêrêm karuhun
nèng panti kapatihan
ngantos sawatawis ari
wit undurnya kinarsakkên sêsarêngan

tindakira sri pamasa
sowan mring Malawapati
samana Arya Sunjaya
sandika ngayubagyani
wau tarya duta di
ing ri ratri gung sinugun
bujana andrawina
winantu-wantu mênuhi
warata mring pra wadya tan kalintangan

de ta Sri Jayamisena
wus dhawuh mring nindyamantri
tartamtuning bidhalira
mring praja Malawapati
ing ri Rêspati ngapti
marma kyana patih sampun
samapta ing laksita
satata rakit ling margi
myang anata kang pisungsung rajabrana

nihan mêne winursita
praptèng ari Wrahaspati
sang prabu miyos sewaka
munggwing bale pôncaniti
siniwèng brêtyapati
pra nak-sanaknya sang prabu
byukan saandhahannya
kang para punggawa mantri
pêpak andhèr ambèr lir robing udaya

lêlirangan lungguhira
ing prênah tan sêlang titih
tata nut ing pêpangkatan
sagolong gêlêng pribadi
tinon atharik-tharik
kêncêng lir sinipat kênur
kang parêg ngarsèng nata
Sang Sindubaya Dipati
lawan Arya Sunjaya dutèng Malawa

gya ing wuri pra pratiwa
Sang Dwijakôngka anunggil
Risang Arya Dwijatmaka
Arya Wiratmaka tuwin
Sang Yudyana satharik
anuli ing wurinipun
Risang Arya Darmaka
Arya Surangga lan malih
keringira Risang Arya Surènggana

nuli Sang Surènggakara
Sang Sumantra myang Sumantri
Dyan Arya Pranatabasa
Sang Wirasôngka mungkasi
wurinya kang nyambêti
Adiyana jejaripun
lan Arya Sumayana
prabaning kang busana ji
myang punggawa abyor lir prabata kobar

nahên ta sri naranata
alon awacana manis
hèh ta Patih Sindubaya
paran dera angruktèni
saosan bulu bêkti
kang yun katur kakaprabu
apa ta wus samêkta
lan paran gyanta ngupadi
buron wana kang pantês langêning nata

lamun iku tan antuka
tyas ingsun cuwa sayêkti
kya patih atur pranata
pukulun sang misudhèng sih
anggèn ulun ngrêrakit
samamun sami sampat saput
mung bêbujêngan wana
lir dhawuh kangjêng dewaji
praptèng mangke mêksa botên sagêd labda

saking pamanggih kawula
anjawi saking karsa ji
prayogi sowan paduka
punika kemawon gusti
ngiras pantês ngupadi
saurutipun wana gung
mangkana sri narendra
duk mirêng ture apatih
sêmu suka têmah kapanudyèng karsa

lagyeca imbal wacana
kasarêng wontên kaèksi
punggawa kang jagi praja
umarêk ngabyantara ji
ngirid priya nom pêkik
kadwi duk sami lumaku
angrêpèpèh kawuryan
lir sata amanggih krami
ya ta risang prapta ngandika mangarsa

wimbuh wimbèng manubawa
wibaksa angrêspatèni
samangkana sri pamasa
mèsêm angandika aris
dhuh yayi padha bêcik
sapraptanta prajaningsun
ngêndi pinangkanira
lawan sapa kang wêwangi
tuwin apa wigatining parasdyanta

risang teja sulaksana
mangarcana turira ris
raras ruruhing wicara
dhuh pukulun jêng dewaji
sakalangkung kapundhi
ing sabdendra kang dhumawuh
kacancang pucuk rema
dadosa jimat paririh
mimbuhana rahayu yuwana bagya

pukulun nama kawula
pun Sucitra sutèng yogi
Citradana kang asrama
wontên wukir Côndraagni
de ta tuking wigati
gèn kawula kusung-kusung
sumêngka cumanthaka
sumiwèng ngabyantara ji
wahyèng driya sru kayungyun yun ngawula

ngandhap pada padukendra
suka dadosa pakathik
tuwin juru mamèt tirta
tartamtu ulun lampahi
mangkana sri bupati
dupi miyarsa turipun
sira Rêsi Sucitra
karênan ing tyas suka sih
sri narendra dangu dènnya anupiksa

citrane Rêsi Sucitra
tansah pinanduk ing liring
pangudasmaraning driya
wau Sri Natèng Kadhiri
sawangane wong iki
atêtêg tanggon tyas tangguh
pasaja ing wicara
tètèh nora sêlang titih
sasolahe noraga mêmalat driya

kêkuwunge wutuh kêbak
tutut ayêm ingkang liring
sêmune rawat utama
patut kinondhang praja di
baya tan nguciwani
wusira ngartikèng kalbu
kabuka atrawaca
candrane Sucitra Rêsi
samantara dhinawuhkên winisudha

dadyabdi punggawa wrêdha
miwah sinungan wêwangi
karan Sang Arya Sucitra
samangkana kyana patih
saandhahannya sami
amangayubagya umyung
ri saksana sri nata
mangagnya mring nindyamantri
arsa laju bidhal mring praja Malawa

dene ta para punggawa
kang kinèn dhèrèk sapalih
miwah sang mantri wisesa
tinanggênah têngga nagri
lan punggawa sapalih
pinilah kari atugur
kya patih tur sandika
sigra amatah kang sami
mangkat dhèrèk iyèku Arya Sucitra

miwah Arya Dwijakôngka
Arya Dwijatmaka kalih
Sang Yudyana Sang Darmaka
Risang Surangga lan malih
Sang Suranggana tuwin
Sang Suranggakara anung
sadaya iku samya
sapanêkarira kêrig
samantara ing laksita wus atata

têngara bêndhe angangkang
tôndha wus sampat miranti
sigra sang sri sung sasmita
kalilan amurwèng laris
samangkana anuli
bodhol wadya kang nèng ngayun
jèjèr pat kang jajaran
dharat kang para wadya lit
kang apangkat punggawa wahana kuda

prabot èbèg sinongsongan
ginarbyêg ing pra pakathik
ngêtêbi panêkarira
atata atap tarêtip
nut sêpuhing palinggih
runtut turut tumaruntun
wurinya para wira
golongan lêbêt nyambêti
nuli upacara kapraboning nata

ingampil wadya kaparak
ambarèk berag baju brit
laju jêng sri naradipa
nitih prasita kinasih
ki jongmèru rêspati
binusanan abra murub
ingurung-urung wadya
sikêp buntar brongsong rukmi
kanan kering cacah kawandasa astha

wuri wira kêkapalan
satus cacahira sami
angrênggêp pêdhang lêligan
kacarita busana ji
myang sagung kang umiring
neka warna sarwa luhung
anglir giri kusuma
kang sotya abra nêlahi
lir panjrahning tranggana ing antariksa

têdhaknya sang sri inargyan
unèn-unène kawarni
monggang kodhokngorèk ngangkang
mawor swarèng tambur suling
barung gumuruh atri
ing lampah tembak asêlur
urut têpining marga
kang miyat jêjêl apipit
samantara mêngkêrkên Kadhiri praja

kasidèn dohing sangsaya
Sri Kadhiri sawadya lumastari
wau ta gênti winuwus
Sang Dèwi Nawangwulan
ingkang munggwing alam palimunan jangkung
putrèng kang mancala kaga
samana waspadèng ngaksi

untabing baris lumampah
kawistara wadyabala Kadhiri
sigra ngejawantah pangguh
kalawan ingkang putra
sang mancala kitiran môncawarna nung
sarwi manising wacana
dhuh nini gèr putra mami

andadèkna wruhanira
yèn ing mêngko sang prabu ing Kadhiri
kang dadi pangajapanmu
ing lakune wus cêdhak
sira dipun bisa ngarah ing panuju
mêngko kalamu dèn angkah
aja tutut aja kêsit

nini têgêse dèn bisa
mamrih srênge pangangkahe kang ngungkih
dene ta kalamun ingsun
wus ngêjèpi ing sira
nuli enggal anandukna kamayanmu
dimèn sang prabu kapisah
lan wadyane kang umiring

ing kono dadi marganya
ênggon ingsun arsa nurunkên yêkti
wasiyatira cêcupu
ran manik asthagina
sang kitiran môncawarna amituhu
sang dèwi lajêng umêsat
manjing palimunan malih

ya ta wau lampahira
Sri Kadhiri dupi praptèng wanadri
kagyat mirêng ungêlipun
ing kukila kitiran 
langkung agêng swara rum jangkêp atêmbung
mencok panging nagapuspa
ri saksana dèn pêraki

dupi wus cakêt kacêtha
sangsayarda karya yung-yuning ati
tumonton ing wulunipun
têka amôncawarna
mawojwala jwali tanira ngênguwung
locitanirèng wardaya
baya ta brakutut iki

pantês kalamun dadia
lêlangêning para nata sayêkti
samangkana sang aprabu
mandhap saking turôngga
karsanira tindak pribadi bêbujung
kang kitiran môncawarna
samana laju nimbali

punggawa Arya Sucitra
praptèng ngarsa saksana dèn dhawuhi
yayi cadhanga sirèku
gon ingsun dêkêp kaga
sarta para kancanira konên ngêpung
môngka sêsiwo anulak
playune brakutut iki

Arya Sucitra sumêmbah
dyan dhawuhkên sagunging brêtyapati
timbalanira sang prabu
sigra sami angêpang
sumawana para pratiwa sadarum
sami mapan aparênca
ngubêngi wit nagasari

saksana sri naranata
têdhak ngrundhuk saking wuri arindhik
dupi yun dinêkêp mabur
ngalèprèh kang kukila
dyan cinêgat dening para punggawa nung
cangkelak wangsul gènira
tinadhahan mring sang aji

wola-wali tan kapranan
yèn sinêngkut cukat dènnya ngoncati
mumbul ibêr ragi dhuwur
sadangunya mangkana
sang aprabu tuwin sapunggawanipun
riwut uwêt tandangira
prandene tanpa pakolih

ya ta Dèwi Nawangwulan
kang nèng alam palimunan anuli
mawas marang sang aprabu
Jayamisena kêna
ing kamayan sakti panglunturing sarju
tyas ajur dadi sajuga
mung dumunung marang paksi

tan ana liyan kacipta
marma Dèwi Nawangwulan sung wangsit
ngêjèpi mring putranipun
sang mancala kukila
tanggap sigra amatêk aji pambawur
pangrasane sowang-sowang
kalilan dening dewadi

kang kitiran byar ababar
dadya cacah sèwu anunggil warni
sang sri myang punggawanipun
ambujung sowang-sowang
ing wêkasan karsaning dewa sang prabu
kapisahan wadyatôntra
prapta madyaning wanadri

kang paksi kitiran sirna
sang aprabu gita myat cêmung rukmi
malumah marêp mandhuwur
sapalih kandhêm kisma
tinon mèsi tirta pawitra sumunu
dupi inginguk uninga
wontên wayanganing putri

mèdêm yu endah kang warna
sang aprabu dahad krêdyat ing galih
tumratap tap-tap kumêpyur
saksana inginggatan
sarwi nolih tumingal pêngkêranipun
sêpên asêpi kewala
dyan angungak cêmung malih

ponang wayangan sangsaya
wela-wela wiraga ngujiwati
samangkana sang aprabu
kataman larasmara
rongèh ing rèh wira-wiri ngungak cêmung
sarwi ngidung pralampita
mangkana dènnya ngrarêrêpi

dasanamane ing swarga
pantèk waja pisang mijil kang sari
dhuh dhuh wêwayangan ayu
sirèku bôngsa apa
de cahyanta pindha trontonging sitangsu
nyalundhing payoning wisma
dinulu tulya nglam-lami

wastra tèbènging wiwara
rining gadhung graning lawung lêlungit
liringta lir thathit barung
busananing kukila
kang pamulu alus manis angsung wuyung
prajane Sri Sasrabuja
sumèhing sêmu rêspati

ugêr sangganing adesa
patra lêsah kang balasah ing siti
ing sajêg ingsun tumuwuh
puspa môndra sugônda
durung tumon kusuma kang lir sirèku
sêsêg isining kang boga
sarwa sumêdhêng mantêsi

sardulanirèng narmada
baya sira yangyanging dyah sabumi
jênang sela warna pingul
ancur timah upama
andalênjêt jajah tribawana kêmput
wadhuking bôngsa kukila
layak boya olèh kalih

rèh pamambêng mring siwaya
pêparikan rangkêp tundhaning sari
nanging kiraning tyas ingsun
kapithing lit ing rawa
nadyan ana kang mirib warnanira yu
sata wana awibaksa
misih mrakati sirèki

sundari munggwing kukila
teja panjang mijil sore kang wanci
myang sawang-sawunganipun
angêmban tanpa wastra
pêthingane wignya anyondhongi kayun
prajane Sri Bomantaka
malad wijiling trêsna sih

punggung panggêng ginggunging panggalih-
ira nara katong
marma sudi sidaning sêdyane
marma tansah manuhara ririh
rêrêpène pèni
pinatut swara rum

dhuh kusuma kang ayu jêkining
kuning mêlok-mêlok
kisma môngka pambombong pantine
saruwenên ature pun dasih
dus manjrênih wèni
yèn sira mas ingsun

supênuh ing narmada kang warih
gung minggu kemawon
mênyan seta lumaris tan lèrèn
ingsun wastu kadurus ing brangti
tiris nom ingambil
saparan anggandrung

patra wisa ron kamal kang kuning
dhuh dhuh sang lir sinom
winda madya senthe jurang gone
marma mugi sajarwaa jati
raning suling dami
dimèn mari gandrung

tambang bêling kang rinujit miring
pruntusing tyas ingong
lêlampahan katon jroning sare
kapiadrêng kumêdah andasih
putra sulam rukmi
mring sang murtining rum

sotya rêta sêsara munggwing wit
dhuh mirah riningong
klalar agni raning sêkar jambe
sèwu bagya kamayangan yayi
Patih Maèspati
de ta wandaningsun

warujune sutèng Dyah Sukèsi
bisaa patêmon
gudhe ruwit kang kulit godhonge
ijèn ana madyaning wanadri
keswa kang wus putih
nging kuciwaningsun

danu madya kasidaning pêntil
ing marganirèng woh
burat pada pan ika sungginge
dhuh bok iya yayi sira nuli
kanthong lir jala lit
mawantahing wujud

kasang gêbang tan môngga ing ati
iba bungah ingong
kunir pita guskara 

kurang we
sasat nêmu barliyan bisa ngling
suku giyota di
èsême lir dhuyung

tawas pita keswatap ingapti
dhuh murtining sinom
kukila gung sabawèng ratrine
dasihira asrah jiwa dhiri
tawon talèng siti
sapangrèh tumuntur

kramèng wrêdha mring kadang taruni
Kadhiri kadhaton
kang prabata jro samodra gone
sun srahakên marang sira gusti
Nata Pandhusiwi
ngong darma anggadhuh

pamèting woh parabing pawèstri
dhuh yayi aywandon
sarpa krêsna pra wipra parabe
nèng jro cêmung yogyane saiki
ingkang bibis tasik
mring Kadhiri kondur

warôngkendra Madura nagari
mukti wibawandon
pinjung pari pari lawal wohe
amisesa sèsining jro puri
blantik mas sotya di
siniwèng para rum

satriya di Nglesanpura nagri
prasêtyaning batos
wanci dungkap baskara wijile
ingsun ora mangun silèngkrami
nendra sarwi linggih
yèn tantuk mas ingsun

waja kongkal kalalun tan pulih
nadyan praptèng kêmpong
pasir krêsna sumirat sorote
suka lila wahdat tanpa krami
yuyu gung jaladri
bok kinging ta èstu

panjang lamun jinlèntrèh ing tulis
sang sri dènnya nglamong
nging sang rêtna mêksa minggu bae
tarlèn amung mèsêm ngujiwati
marma sri bupati
wimbuh tyas wulangun

kunêng sang sri kang anggung ngrarêpi
gênti cinariyos 

| para wadya kang sami andhèrèk
duk sang pêksi ulês môncawarni
ical tanpa lari
sami sru mangungun

nuli myarsa kang bêndhe tinitir
angungkung tumlawong
ri saksana sinungsung prênahe
praptaning don angalêmpak sami
Sang Sucitra nuli
pêpoyan mring sagung

pra pratiwa sami kinèn kari
karyaa pakuwon
de Sucitra yun ngruruh sang rajèng
pra punggawa kabèh nayogyani
mangkana sang sigit
Sucitra mentar trus

angulati samana akanthi
Kyai Lurah Lenggot
lan Ki Bawa dwi sang sri parpate
dupi prapta samadyang wanadri
Sucitra sang pêkik
sru kagyat ing kalbu

amiyarsa lir sabawèng janmi
dadya lampahnya lon
ing sakala locitèng driyane
layak swarèng brakasakan iki
baya ta mêdèni
marang awak ingsun

dyan sang arya atêmah kawijil
ing wuwus wêngwangson
hèh mêmêdi angatona age
pasthi lamun sira abilai
Ki Lenggot nambungi
e e radèn ampun

ontên ngalas ampun sok ngrasani
ngancam gonggo pêlong
layak niku bojon wewe gèmbèl
sok ngrancana nandukkên durniti
kula kala siyin
pun nate diganggu

Kyai Lurah Bawa sumambung ngling
hyah bisa mên omong
o o botên dhik niku yêktose
amung kangge angajrih-ajrihi
andika pinurih 

| nêdhaa pitulung

anyingkirkên sarana sêsanti
sêsinggah durgewoh
tindhihipun uwang satak sawe
nging thokthêle mung minta mêjani
sanadyan sakêdhik
kangge jajan lowung

pun adate Ki Lenggot aglênik
ucal tukon klobot
mila ampun ginalih dhik radèn
mêngke tiwas kecalan mêjani
luhung kula niki
kêdhik-kêdhik baut

anênulak durgamaning margi
mamrih sumimpang doh
petang botên mawi barang-bèrèng
gêdhang suruh ayu botên mawi
mung tela sakêthip
kanthi gêndhis bubuk

Kyai Lenggot anyêndhu lingnya ris
hêm ambakna uwong
bisa têmên angomèl ngêtèprès
ngarani wong amelik mêjani
awake pribadi
arêp jabung alus

Sang Sucitra mèsêm tan nauri
aturing parpat ro
laju lumaksita satitahe
dangu-dangu kang swara dumêling
rêrêpèning janmi
wangsalan swara rum

dadya kanggêg ing lampah tan dugi
ingkang dumadi ros
de ing wana ana wong rêrêpèn
ya ta dupi waspadèng pangaksi
têka Sri Kadhiri
wau kang angidung

Sang Sucitra kagawokan mèksi
solahnya sang katong
de kadya wong bingung ing sêmune
têmah risang aryantuk pambudi
arsa lampah sandi
dènira mahayun

matitiskên lampahannya sang sri
nulya manabda lon
mring parpat ro hèh wa kyai kowe
sakêloron padhaa andhêlik
ingong yun mangintip
mêmêdi kang ngidung

parpat kalih wus sami maningit
dupi wus tan katon
ya ta wau Arya Sucitra ge
maspadakkên ing solah sang aji
wusnya angrêrêpi
tansah ngungak cêmung

mèsêm-mèsêm angrêraga gêng sih
katon kang sih kasok
mring kang ana jro cêmung sêmune
sanalika Dyan Sucitra Rêsi
anggarjitèng galih
solahe sang prabu

kadya kêna ing guna piranti
kamayan kang mandos
panggawene kang kayangan kene
yèn ta ingsun tan mancala warni
sang prabu tan mari
ingsun katut wuyung

dene lamun ingsun salin warni
tan ana kang wêroh
sawusira mangkana nulya ge
muntu cipta amancala warni
sakala wus kadi
janma gêng aluhur

barêngose gêng sakêpêl sisih
godhèg bris barewok
pantês ngrênggêp gada gêgamane
dyan manusup garumbul supadi
tan dèn uningani
dening sang aprabu

dupi cakêt lan sang sri anuli
anggêtak tan alon
samangkana wau sang pamase
garagapan gugup nabda manis
hèh kisanak yogi
aywa akaryewuh

mara iki sira sun wènèhi
busana kinaot
agêm ingsun lah pilihên dhewe
êndi ingkang sira karêmêni
ugêre sira sih
nora ngarubiru

Sang Sucitra sawusnya nyakêti
myat jro cêmung katon
nora samar yèn iku kadange
Dèwi Citraswara kang lunga nis
osiking panggalih
lah iku si gêndhuk

dènnya lunga saka ing asrami
anêmpuh laku bot
mring Kadhiri pakewuh patrape
dadi iki anyêgat nèng margi
gêlar guna sakti
ambawur pandulu

têmah èngêt wêlinging ayadi
duk nèng pahoman don
mentarirèng ari apadene
wus cinathêt ing cipta kalingling
ing lêlakon iki
priye patutipun

sawusira dadi ing pambudi
panduking pêpadon
sumawana kang rayi wêdale
saking jroning cêmung mrih apanggih
tan sêmang ing galih
dènnya karya tanduk

sang mancala barewok mangsuli
têmbungira songol
hèh-hèh babo karêpira priye
têka ngêngkos marang jênêng mami
arsa amènèhi
busana di luhung

ingsun uwis sugih rajatadi
balik sun pitakon
apa ingkang dadi karanane
sira wani amêlung ngrarêpi
anèng dhôngka mami
têmah karya gidhuh

ênggon ingsun amuja sêmèdi
mulane samêngko
sira kênèng pidana yêktine
sun pilara asarana bindi
mangkana ta sang sri
sru krodha dyan cancut

agêmira calana winingkis
tan taha sang brewok
amajangkah nandukkên gadane
mring sang nata trangginas ngindhani
dadya silih ungkih
kah-ingangkah pêngkuh

cekat-cèkêt rukêt kalih sami
prigêl ing palugon
marma tan na kang kasor jurite
dangu dugang-dinugang agênti
abanting-binanting
yèn singsal gya pupul

apèt-pètan papan mrih pêpulih
mangkana sang katong
kapanduk ing bindi wêwêntise
sakalambruk andhêpani siti
anuli binanting
brêg binuwang sêbrung

duk sang nata kontal tibèng têbih
sang mancala brewok
ngling ngêlokkên dhawahing pamase
kadi gêrah swara manêngkêri
sêsumbar wèh wingwrin
pêsthi dadi awu

lah ta sapa kang sira sambati
ing jagad dèn kêtog
têkakêna mring dhangkaku kabèh
nora wurung sira têkèng pati
kantêban ing bindi
kang ana tanganku

sarwi gêdhug ing bumi ngorêgi
ing jro cêmung gênjot
gêgirisi ing solah bawane
ya ta wau sang rêtna kang munggwing
ngalam sunyaruri
tan kawawandulu

dyan ngatingal jlêg angrêbut bindi
wau ta sang brewok
api-api kagyat ing wuwuse
hèh dyah apa tanpa sangkan prapti
yun alabuh sakit
angêmping mêgatruh

gati gita sang dyah rum lingnya mlasayun
dhuh dhuh adhuh dhuh kiyai
punika sang maha prabu
sampun sampeyan pisakit
yèn anu kula kemawon

sang mancala warni sumambung amuwus
hèh bocah wadon kumini
iku kaprênah apamu
dene ta sira kukuhi
tan lila yèn têkèng layon

sang rêtna yu umatur sarwi rawat luh
puniku jatine inggih
dede sanak kadang ulun
nanging upami ngêmasi
kula kecalan sayêktos

sang brewok bris mojar hèh rara sirèku
sapa sinambat ing wangi
lan ing ngêndi pinangkamu
miwah sapa kang sêsiwi
paran ing sêdyanta dhenok

dhuh Kiyai Citraswara nama ulun
saking ardi Candraagni
sutèng Citradana Wiku
sêdya amung nanggulangi
ingkang misesa sang katong

ya ta risang mancala warni sumambung
hèh rara samêngko mami
tan yun milara sang prabu
nanging kudu ngaggo jangji
prasêtya kalawan maton

anggêr sira bisa nêkakkên sang wiku
sudarmanira saiki
mangkana sang rêtna saguh
andhatêngkên kang sudarmi
ngandika malih sang brewok

lah ta sira wong lanang kang pantês kokum
awit dènira ngrêrêpi
mawèh badharing panêkung
gêdhe ukumira yêkti
samêngko ana wong wadon

wani nanggung luputira saking ukum
sira apa duwe jangji
maring dyah ingkang ananggung
kalis ing lara lan pati
sri nata manabda alon

yêkti ingsun nata pêpakuning tuwuh
satlatah praja Kadhiri
Jayaamisena ingsun
panêbute wong sabumi
tuhu turasing kinaot

sabarang rèh nora karya sêlang tanduk
wong ala ingsun alani
yèn wong bêcik sun pitulung
ingsun malês ambêciki
lawan têtulungan kaot

wêktu iki ingsun anandhang pakewuh
kêna ing wêwalêr awit
ambadharakên panêkung
saking tarkanira pasthi
iya ingsun ora megos

angakoni ura-ura amalat kung
lan mangungak cêmung rukmi
ya ingsun wus ngrasa luput
dene ta datantuk idi
kang darbe cêmung mancorong

de ta mêngko ana kang sarju ananggung
abangêt tarima mami
ingsun walês tikêl sèwu
rumasuka kulit daging
tunggala gêtih saotot

kapanujon jro pura Kadhiri suwung
durung ana kang darbèni
iku bae panêdhaku
dadia panêbasing sih
sih piwêlase sang sinom

ya ta wau sang brewok suka gumuyu
mangucap kapriye mangkin
tekadira kang satuhu
hèh wadon aja kêkêlir
wangsulana ingkang yêktos
sang rêtna yu mangsuli sarwi tumungkul
sumanggèng karsanira ji
adadosa siti lêbu
kèsède Natèng Kadhiri
amba srah ing lir batos


dasat ulun rumaos sadarmi gadhuh
sri nata ingkang darbèni
wau ta nalikanipun
Sri Jayamisena myarsi
ture sang murtining sinom


panggalihe lir alit wukir Sêmèru
kêbêg yayah sundhul langit
ngraos kasaman ing kayun
sang mancala angling malih
wong tuwamu apa adoh


sang rêtna yu aris aturira arum
winatawis botên têbih
yèn sagêd ingkang lumaku
mêruhi sêrating

bumi
sasat namung sapênggayoh


lah ta age paranana wong tuwamu
ingsun arsa amêruhi
wau ta sang rêtnaning rum
sigra mêsat ngawiyati
sakêdhap wus datan katon


dyan ing wuri sang mancala warni laju
maluya jati adadi
Sang Arya Sucitra bagus
gya gapyuk rinangkul aris
kang lungaya mring sang katong


sarwi angandika groyok tuntung guyu
labêt bingahing panggalih
dhuh yayi tan nyana tuhu
dèn ta karya gêlar sandi
gawe gawoking tyas ingong


wusing tata lênggah Sang Sucitra matur
pukulun sang misudhèng sih
mênggah gèn ulun tumuju
rèh makatên wau gusti
mung murih sagêdnya ngaton


ingkang karya paribawa têmahipun
sadhèrèk kawula èstri
amba sumôngga pukulun
pami puspita pun patik
sadarmi ngrêksa kemawon


sang aprabu angayang arsayèng kayun
dadya angandika aris
dhuh dhuh paran yayi mau
sira tuduh marang ngêndi
Sucitra matur wotsinom


kawula kèn mrih pun bapa dhatêngipun
ing ngarsa paduka ngriki
de ta gusti gatosipun
supados sampun udani
pan lamun kawula yêktos


sang sri dupi myarsa tyasa katrênyuh
anyuh aturida gati
byatita wau sang prabu
kocapa Sang Maha Rêsi
Citradana kang kinaot


sapêngkêring putranta dyah lan sang bagus
tilar dhahar lawan guling
ri ratri

tansah manungku
ing puja arjaning siwi
pinêrês rosirèng batos


duk samana sang wiku nuju nyênyuwun
ing dewa ingkang linuwih
ruwata ruwêting kalbu
bêbuka amandêng dhiri
nèng sanggar ingkang mirantos


madu pala garu candhana rum-arum
murub gandane ngêbêki
ing pamujan tan kadulu
kalimput pêdhut wêwangi
kang muja mantrane dados


sanalika wela-wela wus kadulu
kang putra kêkalih sami
ngadêg busana di luhung
pinanyungan mega putih
langite têrang katongton


ciptaning tyas Rêsi Citradana wiku
sokur ing dewa linuwih
de kang putra kalihipun
wus katon ilapat bêcik
samyantuk mulyèng dumados


duk samana pinarêng kang putra rawuh
jumujug sanggar panêpi
alon dènira umatur
rama rama ingsun prapti
arsa matur bab wigatos


sang awiku jroning puja trang mangrungu
pangucape kang putrèstri
sanalika mudhar kayun
luwar dènira sêmadi
samadya kagyat gya miyos


saking jroning pidikan dupi andulu
kang putra rinangkul ririh
adhuh nyawa putraningsun
ana apa sira bali
wêwaraha kang sayêktos


sang dyah matur rama nguni saundurku
saka ngarsanta anuli
sun tinêmon kangjêng ibu
sinung wangsit wasita di
aji kamayan kang mandos


lawan ingsun sinidi dumadi manuk
kitiran amônca warni 


wuse ingsun dadi manuk
kinèn nyêgat pinggir margi
kang mring Mlawapati anjog


ing wasana ingsun wus kalakon wêruh
lan narendra ing Kadhiri
nging mêngko nêmu pakewuh
binegal dening bôngsa jin
gagah prakosa gêng bênthot


pangucape si jin yèn ana kang nanggung
wong ika ya diuripi
jine cêkêlane pênthung
rama tulungana nuli
wong ika yèn têmah layon


lêlakone sang rêtna sadaya katur
ing purwa madya mêkasi
wau ta sang maha wiku
duk myarsa aturing siwi
tyasira lir tinêbak mong


risang rêsi lan siwi dyan budhal sampun
wantuning pandhita luwih
wus dadi saciptanipun
adoh pinarêkkên kêni
saking sihira Suksmanon


lampahipun apindha thathit sumêbut
sarêng sanalika prapti
wana ngarsane sang prabu
jlêg wau ta sri bupati
kagyat ing tyas duk tumonton


sigra mêthukakên sarwi yun mangèstu
cinandhak astanya dening
Risang Citradana Wiku
sarwi matur mêmalad sih
dhuh dhuh anggèr sang akatong


mugi sampun kirang aksama pukulun
botên pisan yèn pun patik
katênta wangkot tinanduk
ing parikramèng narpati
inggih saking jrih trus batos


dhatêng wadya batha ingkang linuhung
tekang nitahkên luhuring
paduka jêng sang aulun
jêr sanadyan amba rêsi
ananging tinitah 

 asor


pami ulun anampènana saèstu
ntuk saru sikuning Widhi
sang prabu nambung sabda rum
inggih lêrês paman rêsi
nanging dunungnya kang manggon


pangastawa kula punika tumanduk
nugrahaning Suksmaya di
kang dhumatêng paman wiku
tinitah dibya di murti
putus rèh rosing dumados


sang pandhita umatur kalangkung nuhun
nanging kulunun prayogi
panêmbah solah bawèstu
muhung kawêngkua munggwing
sadalêm batos kemawon


dadya kêtrimahnya ing paminta ulun
ingkang dhatêng raharjaning
karaton paduka nulus
puwara wau sang kalih
mung anjum asta kemawon


wusing tata lênggah sang wiku umatur
pukulun sang misudhèng sih
anggèn ulun kusung-kusung
sumungsung ing byantara ji
punika sinungan wartos


ring pun Rara Citraswara sutèng ulun
kalamun jêng paduka ji
binegal dening janma dur
ing samangke wontên pundi
tiyangipun kang miawon


sang aprabu anuli nolih ing pungkur
sang arya dinuk ing liring
Sucitra tanggap ing sêmu
ing atur nora sajarwi
salugu liring lêlakon


wit bokbilih karya lingsêmnya sang prabu
amung mangkana dera ngling
dhuh rama sang maha wiku
botên wontên kêdhah-kêdhih
muhung putranta pun dhenok


ulun tuduh angaturi jêng pukulun
punika tuking wigati


ing sêdyamba tarlèn muhung
dimèn jêng paduka uning
dhumatêng sri nara katong


sang bagawan tanggap ing sêmu sinamun
maluyèng sabda rum manis
adhuh kulup sutaningsun
dahat panarima mami
akanthi sukur ing manon


Kinanthi
wau ta sang maha wiku
wèstu wus waskithèng wèsthi
kêdhapira sri narendra
kênèng sambang lara brangti
marma matur anoraga
pukulun sang misudhèng sih


bilih paduka pukulun
kapanudyan ing panggalih
karsa angagêm puspita
wijilan ing Candraagni
pun paman sumanggèng karsa
ing pangrêksamba mung darmi


ananging saèstunipun
kiwa kuciwa ing warni
kadyangganing sêkar klurak
datanpa gônda sayêkti
kang pinurih mung satunggal
wêtah mabêning kang sari


wasana panuwun ulun
mugi paduka marêngi
mariksani kang cêmung mas
ingkang tiningalan dening
rayi jandika Sucitra
punika wasiyat yêkti


pangèsthining manah ulun
tinêbihna tulah sarik
de ta ulun cumanthaka
purun nêmbungakên rayi
dhumatêng Arya Sucitra
saking èngêtnya pun patik


kados-kados botên klèntu
wit bêbasan nadyan têbih
ing prênah taksih kantênan
upami urubing agni
lamat-lamat katingalan
kêluning kukus sayêkti


yèn gônda kentaring ranu
wontên ambêtipun taksih


sumar-sumar sawatara
de ta wêwijanging luri
tuwin cêmung caritanya
badhe ulun turkên wingking


bilih jêng paduka sampun
rawuh ing pakuwon gusti
wit sagunging wadyabala
sami rudah arudatin
mangajap rawuh paduka
panggih kalihan basuki


sang sri kapanudyèng kalbu
tandya abudhalan sami
ri kanang cêmung binêkta
dening kang parêpat kalih
Ki Lurah Lenggot lan Bawa
ing pakuwon sampun prapti


sarawuhipun sang prabu
sakèh wadyakuswa sami
sumungku sukur sru suka
dyan tata lênggah atartip
samangkana sang bagawan
matur ing sri narapati


dhuh anggèr ing mangke ulun
yun murwa ngurayèng ruwi
lêluryamba kang kacêtha
ing maha dewa kintaki
lêluhur amba Hyang Srita
ran Hyang Panyarikan ugi


punika atampi dhawuh
saking Sang Hyang Wisnupati
kinèn anglampahi nrima
têmah katarimah yêkti
dyan sinabdan hèh samangkya
saturunira ing wuri


yya pisah lan turun ingsun
makatên wau nêtêpi
bêbasan sabdèng pandhita
pangandikaning narti
anggèr makatên lirira
awit Sang Hyang Srita dupi


pinetang têtêrahipun
kaping sawêlas dumugi
Bagawan Sidhiwacana
dhepok Manikmaya wukir
punika pêputra tiga
kang wrêdha Dèwi Suyati


dumugi diwasanipun
kagarwèng Dwara Apatih
patutan kalih kang juga 


Patih Supadma wêwangi
kalihe mijil wanita
awasta Dèwi Supadmi


dene ta panênggakipun
kang rayi Dèwi Suyati
awasta Dèwi Satapa
dadya garwaning narpati
Sang Prabu Darmasarana
patutanipun kêkalih


kang sêpuh punika kakung
Sri Yudayana wêwangi
ingkang taruna wanita
awasta Dèwi Pramasti
de kang waruju putranya
Sidhiwacana Maharsi


punika ta mijil jalu
wasta Sidhikara Rêsi
parampara ing Ngastina
lajêngipun asêsiwi
kêkalih èstri lan priya
Dèwi Sadu sinambat sih


kagarwa dening Sang Prabu
Yudayana Ngastina di
patutan satunggil priya
Sang Sudarsana Narpati
rining Dyah Sadu kang priya
Rêsi Sadhana kêkasih


Dyan Rêsi Sadhana wau
pêputra jalu kêkalih
kang sêpuh Bambang Sumedha
dhepok Candramuka wukir
dumugining wrêdha nama
Risang Sudhatnyana Rêsi


kang taruna wastanipun
Bambang Susena martapi
ing Candraagni prabata
dupi wrêdha salin nami
Risang Rêsi Dhanudhana
trus ngasramèng Candraagni


Rêsi Dhanudhana wau
putra kalih priya sami
sajuga Rêsi Rasika
Brahmana Yawastinadi
kalih Rêsi Acitraka
Brahmana Malawapati


Rêsi Acitraka wau
sêsuta amung satunggil
nama Rêsi Citradana
inggih pun ulun puniki
sinung anuwila gônda
dening jawata

linuwih


absari sinambat ing rum
Rêtna Dèwi Nawangsasi
salajêngipun patutan
kêkalih jalu lan èstri
pun Arya Sucitra lawan
rayi paduka puniki


agêntos cariyosipun
inggih ingkang cêmung rukmi
ing nalika semah amba
badhe muksa amarêngi
rayi paduka umurnya
lagya pitung lèk winilis


punika tilar wartyèstu
makatên ingkang wêwêling
dhuh dhuh bapakne Sucitra
rèhning pasthèning dewadi
mung tutug samene gyanta
amêngku maring wak mami


sira yya sandeyèng kalbu
wit ngêmong sutanta bayi
misih ing wanci sêsêpan
sabên mular miwah budi
iku iyèngsun kang bakal
nulung tumurun nêsêpi


ya saka ing alam samun
samar lèn jamaning janmi
nganti praptaning diwasa
sarta wruhanira benjing
sutanta Kèn Citraswara
iku ing têmbe pinasthi


kuwat nurunkên pra ratu
ratuning rat nuswa Jawi
marma bapakne Sucitra
pamomongira dèn bêcik
de ing têmbe yèn wus cêpak
jatukramanya ni dèwi


wasiyate rupa cupu
manik asthagina yêkti
ingsun turunkên arupa
cêmung kancana mahisi
rikana tirta wimasa
dene pigunane kyai


iya mubarang maujud
kang tinawangakên tuwin
dèn ungkuli dening kaca
tutuping kang cêmung rukmi
yèku kang ana ing sira
padha sanalika

yêkti


sawastu dadi mas tatur
yèku kang minôngka bêkti-
ning sutanta mring lakinya
pun swami lajêng murca nis
bokbilih babaring wêca
inggih lampahan puniki


dene tutupipun wau
anggèr kulunun samangkin
inggih sampun ulun bêkta
lah ta punika kang warni
kulunun amba sumôngga
tutup wus tinampèn sang sri


sang rêsi nungka umatur
dhuh anggèr kados prayogi
kang cupu wau cinoba
kamayannya mrih patitis
ing bêbasan awon kôndha
wontên ing tôndha lan yêkti


karyaa lêlangên luhung
sakarsèng sang misudhèng sih
binadhenana punapa
kang dados parênging galih
Prabu Jayaamisena
dahat kapanudyèng kapti


samangkana lajêng dhawuh
mring pra punggawa akardi
kang lêlangên binadhenan
inggih saking kajêng jati
yun sinaoskên ing raka
Sri Natèng Malawapati


pra punggawa mantri laju
sami tumandang ing kardi
akarya jantran gilingan
likasan jolèn pituwin
pêksèn-pêksèn sato wanan
kang pantês amilangêni


dupi dadya lajêng katur
tinawangkên cêmung rukmi
dyan kaungkulan tutupnya
sami sanalika dadi
warna kancana sadaya
sang sri sru marwata siwi


ya ta ing nalika wau
sang rêsi anuju kapti
mrih wimbuhing tyas êntyarsa
amit gya mijil ing jawi
lajêng mindêng hninging cipta


minta gôngsa surendra tig


kaèsthi osiking kalbu
sami sanalika ugi
katrimah jlêg tinurunan
dwi rancak surendra adi
katur sang sri sukèng driya
yayah kalaban mêmanis


Dhandhanggula
mantihanta kacaryaning ati
pra manguri miyat kamayannya
ponang cêmung satutupe
miwah kadibyanipun
Risang Citradana Maharsi
samantara sang nata
saksana adhawuh
atata nrus ing laksita
dupi sampun sampat samapta miranti
sang prabu adan budhal


lan kang garwa nitih jêmpana di
Risang Rêsi Sucitra tut wuntat
tata rakiting lampahe
kadya duk angkatipun
mandarmêne wimbuh tulya sri
wit amawi pradôngga
samarga tinabuh
ngrêrangin ngênganyut driya
marma para wadyendra wulingèng ati
gumêr samarga-marga


samangkana wau ta sang yogi
nèng jêmpana sung marta ing putra
mangkana ing pituture
dhuh babo sutaningsun
dipun bisa suwitèng gusti
dhasar nata sudibya
trah titising Wisnu
kasub kaonang ing jagad
susatyambêk wasis waskitha wus pasthi
nini sira èngêta


iya lamun bèbèting wong cilik
dèn agêdhe suka sukurira
nêrus narimèng titahe
de sira sinung wahyu
wahyaning kang nugraha jati
sumarambah wibawa
sor kinarya luhur
kinèn amisesanana
sèsining jro dhatulaya ing Kadhiri
yêktyakèh 

 marunira


para putri utama di-adi
dèn tumanên ing manah bisaa
mong ngêmuli salawase
mring pra marunirèku
aja karya saksriking ati
dèn arakêt rukuna
kadi kadang tuhu
ywa ciptantuk sih priyôngga
sokur bisa nêtêpi têpa palupi
lêpihan dyah utama


kaya ingkang cinaritèng nguni
dening sira Sang Bagawan Drawa
mring Kèn Sarwasri putrane
yèku taturutipun
kang wus ingsun tutur ing ngapti
nging mêngko wus ngong jugag
gatining pitutur
mrih cêkak cakêping gita
nguni ana putri mêngkumbêk utami
têmah têtêp mulyarja


tur ta misih luhur ta pribadi
yèku sorining Sri Sudarsana
ing Ngastina kadhatone
dene jêjulukipun
Kusuma Yu Dyah Padmasari
putrèng Patih Supadma
prênahe puniku
wayahe warèng manira
Sang Bagawan Sidhiwacana palinggih
ing wukir Manikmaya


de ta wau Dèwi Padmasari
sru kasusrambêk santa santosa
tansah noraga patrape
mong rumakêt sih lulut
kinêmeron marunirèki
tinahên ing tyas marta
saka jrih ing kakung
lan rumasa yèn ngawula
môngka kèhe garwa paminggiring aji
Sang Prabu Sudarsana


pan salawe bêboyongan nguni
saking praja ing Manimantaka
garwane rêksasa rajèng
nalika nêmbenipun
apan kasor

kasêsêr ing sih
kèsi-èsi sasolah
bawane sinaru
marang maru-marunira
mring raka ji kalakon kinèn sumingkir
kinêkêr ing udyana


parandene sang rêtna lumirig
tan lênggana tuduhing rakendra
wiwit samana mèh bae
kasingkur sihing prabu
labêt saking karoban sihing
para garwa taruna
amêmalad kalbu
nanging Risang Padmiswara
nora pisan-pisan gumingsir ing galih
mutung sukur narima


ing têmahan wuryantuk pêpulih
têtêp dadya pramudèng garwendra
ngrèhkên para garwa kabèh
sinung wawênang mêngku
misesani sèsining puri
myang para marunira
jrih sungkêm sumungku
asih ngèstokkên sakarsa
rumasa yèn ngayum sinung yêming ati
ngêtog tanpa pêpinda


suprandene Sang Dyah Padmasari
panggalihe samêndhang tan ngrasa
yèn kinarya tunggul dhewe
tuhu môngka têtunggul
sagung ingkang garwa paminggir
mandar mandya miluta
lir kadang satuhu
ciptanya sami ngawula
marma datan ana kang winalangati
wus tanpa subasita


malah para maruyèntuk runtik
maring raka saking kaluputan
ing sadhengah dhadhakane
kadi ta saking tanduk
solah bawa kang tan mrakati
iku sawastu enggal
sinuwunkên maklum
murih sida widadarja
dènnya sami dêdasih suwitèng laki
sayuk saabipraya


tuhu lamun mêmaniking bumi
pramèswarining 

 Sri Sudarsana
pantês dadya ondhe-ondhe
sumawita ing kakung
anêtêpi ambêking èstri
atêmên katêmahan
utama tinêmu
kataman ing parimarma
ya marmane dèn abisa ngirib-irib
labuhan kang utama


tur tinimbang lawan sira nini
mungguh lêlurining para bôngsa
sayêkti dudu simake
samono ambêkipun
panganggone suwitèng gusti
eling yèn kawisesa
sira dèn tuwajuh
sinung wimbuh gêng nugraha
pan sapira nini bêgjanira mangkin
ing tyas aja pêpeka


dipun wêdi bêkti anglakoni
ing sabarang parentah sang nata
lair batin aja mèngèng
lawan aywa nak ingsun
rumasa yèn ginarwèng aji
ngrasaa yèn kawula
suwita ing ratu
wênang kapurba wisesa
dadi datan arda ing driyanta nini
widada salaminya


wêkas ingsun yogya dipun eling
aja kandhêg ing ucap-ucapan
kang abisa matrapake
arahên nyatanipun
sabarang rèh ingirih-irih
aywa sadaya-daya
dèn matarèng kayun
dêduga lawan prayoga
aywa tilar rêringaning nitya lungit
laksitaning nityarja


dadya têmên wêlasira nini
mring wong tuwa kang nglakoni lapa
sira kang nampani anggèr
ugêring nugraha gung
pan mangkono nini ing nguni
ringkêsaning wulangnya
Rêsi Drawa Wiku
mring putra sang rêtnaning dyah


Kèn Sarwasri duk pinundhut garwa dening
Sri Aji Jayabaya


yèku ingkang eyang sri bupati
Sang Aprabu Jayamisena
iya ta gustimu kuwe
mangkana ta sang prabu
ing Kadhiri dupi miyarsi
sabdèng dwija mêmarta
mring garwa sang ayu
mèsêm sêmu ngayubagya
gya sang sori Citraswara mangênjali
maluya ruming sabda


dhuh jêng rama anuwun kapundhi
ing mastaka dadia jêjimat
tambang jiwa salawase
sawabing rama wiku
aku muga bisa nglakoni
wosing wasitanira
kadi kang winuwus
patrap busanèng akrama
sêtya tuhu ingsun bisa angiribi
pramèswari Ngastina


pirabara bisa angêplêki
kêlabêtan labuhan utama
linantèh ing salintire
kasidaning tumuwuh
sinungana saarsaning sih
dunya praptèng dêlahan
sinarduèng sadu
sinidikarèng ciptarja
pajampua sinambadan ing pangèsthi
pinasthi tuwanggana


sang bagawan astamèng panggalih
myat ing putra Dèwi Citraswara
tanggap pasang pasêmone
ing wulang wus kacakup
cinanthêt ing budi pinêtri
marma sang rêsi dahad
kasok trêsnanipun
de Sang Sri Jayamisena
sanityasa tyase êntyarsa miyarsi
surasaning warsita


byatatita kang lagya lumaris
rêke gêntya ingkang winursita
Sang Anglingdarma pamase
sajuga ari nuju
miyos lênggah ing pôncaniti
tan pae kadi 

 saban
kang parêk ing ngayun
Sang Prabu Jayakusuma
ing Mataun kalih Patih Bathik Madrim
pêpak para pramudya


tuwin sagung pra punggawa mantri
Sang Iswara wusing imbal sabda
ing praja karaharjane
samantara nabda rum
kakang patih seje panggusthi
wus ana pirang dina
gon ingsun anuduh
bocah punggawa Malawa
animbali yayi prabu ing Kadhiri
de durung ana prapta


pangiranta apa ingkang mawi
kyana patih matur apranata
pukulun jêng sang pamase
saking pangintên ulun
punggawendra ingkang tinuding
dumuginipun Daha
botên parêng mantuk
badhe ingajak sarêngan
sowanipun rayi paduka Kadhiri
ing ngabyantara nata


dados angêntosi sawatawis
wastunipun mawi tata-tata
samaptaning ubarampe
tarlèn pamurihipun
karya lêga arsayèng galih
sri nata dupi myarsa
kapanudyèng kayun
lagyeca imbal wacana
tan antara rawuhnya Natèng Kadhiri
duk praptèng pangurakan


cingak sagung kang sami sumiwi
miyat sumrêg myang gumyahing swara
gumuruh barêng êloke
kinira lamun mungsuh
dupi uwus waspadèng ngaksi
yèn Sri Kadhiri praja
puniku kang rawuh
prawira tata mangargya
ya ta Prabu Jayamisena sarimbit
sawadyabalanira


ingkang sami wahana turanggi
sampun mandhap mandhêg ing bacira
de sang narpa 

 lan sorine
miwah Sang Maha Wiku
Citradana laju sumiwi
ngarsèng Sri Anglingdarma
dyan sami mangèstu-
pada dupi wus atata
tandya Prabu Anglingdarma ngandika ris
dhuh yayi padha arja


praptanira ing Malawapati
kang dinuk ing sabda atur sêmbah
tatas patitis ature
pukulun kaka prabu
sakalangkung nuwun kapundhi
ing sabda jêng paduka
wau kang dhumawuh
kacancang pucaking kiswa
mimbuhana yuwana bagya salami
lumèbèr saprajamba


ri saksana sang wara mahisi
Citraswara trus tumamèng pura
ingiringkên sudarmane
Sang Citradana Wiku
dyan ing wuri sri narapati
Mah Prabu Anglingdarma
angandika arum
dhuh yayi dahad astama
ing tyas ingsun miyat ing sira sarimbit
nanging ta ing bêbasan


ingsun ayun tan atanya yayi
dene wikan yèn ingsun tanyaa
dene tan tômpa dutane
yayi angsung pangrungu
ya ta sang sri prajèng Kadhiri
atanggap ing wardaya
anuli umatur
saking pangèstu paduka
lêlampahan amba punika nêtêpi
sêkaripun bêbasan


jodho ngêngago krama mrandangi
kalingana ardi myang samodra
lamun pinasthi jodhone
ing sayêkti acundhuk
dhuh makatên kangjêng kaka ji
liripun botên nyana
kapanudyèng ênu
kêpanggih rayi paduka
yayi dèwi dene ta kapasang yogi
sutanipun pun paman 




Rêsi Citradana ngasramardi
Candragêni kagolong santana
lan jêng paduka witdene
nguni lêluhuripun
inggih Sang Hyang Srita kawarti
nahan ta Sri Mamênang
ngaturakên sagung
lêlangên sarwa kancana
myang sajarwa saliring rèh duk nèng margi
wus katur Sri Malawa


Sang Aprabu Nglingdarma duk myarsi
sakalangkung tusthaning wardaya
nging dupi myat kaanane
kang lêlangên mas tatur
muhung dhawuh dhatêng kya patih
kinèn amasrahêna
kewala mring ibu
kang dinuk ing sabda tanggap
matah marang punggawa nulya lumaris
ngirid tumamèng pura


wau Natèng Malawa duk mèksi
kang lêlangên kancana dumadak
rumaos merang galihe
locitanirèng kalbu
ya jagad dewa bathara di
kuciwa têmên dènnya
nitahkên maring sun
paran ta têka kasoran
lan ri Prabu Jayamisena Kadhiri
hêm bêgjane wak ingwang


antuk garwa kewala tan apik
titikane datanpa pagunan
tur ta nganggo misih rèwèl
brawala datan patut
yayi Prabu Kadhiri kuwi
sing tan bagus kadyèng wang
sor wibawanyantuk
bojo yu endah ing warna
miwah bapa wiku wibi widadari
lan wignya ing sarana


sumawana sugih rajatadi
tur ta nganggo bêkti marang priya
mangkana unandikane
Sang Anglingdarma Prabu
sami sanalika dumugi
kaswargan suralaya
karya rêngunipun 


Hyang Jagad Wisesa tunggal
dyan tumêdhak maring taman bagendha di
lawan para jawata


amancala warna dadya paksi
karsa matitiskên kaanannya
ing solah bawa sang rajèng
ya ta mangkana wau
Sri Kadhiri tanggap ing galih
kêdhapnya ingkang raka
lir kanggêg ing kalbu
sigra matur umastawa
dhuh kaka ji punapa ta ingkang mawi
dene ta jêng paduka


kèndêl èsmu èmêng ing panggalih
ulun mugi tuwan jarwanana
bok manawi ulun badhe
sagêd atur pirêmbug
murih ruwat ruwêting galih
Sang Prabu Anglingdarma
datan sajarwèstu
mangkana pangandikanya
dhuh yayi mas pun kakang rada rudatin
dera durung kapadhan


pandhuking hyun lan bakyunta yayi
ya ta Sang Sri Jayaamisena
sumambung umatur dene
punika têka namung
kewala ing prakawis gampil
liripun ing usada
dyah wangkot puniku
tinanduk ana ing basa
manuhara bilih mêksa botên kenging
inggih dipun srênggara


bilih botên môngga nyrênggarani
yogi dipun pêgata kewala
yèn tan sagêd mêgatake
dèn tilara ngalangut
alêlangên ing udyana di
utawi amisaya
paksi lan lènipun
bôngsa bêbujungan wana
wit dyah lamun tinilar saèstu thikil
èngêtnya dhatêng priya


Sri Nglingdarma dupi amiyarsi
sami sanalika tyasnya lêjar
sumèh sumringah sêmune
kang rayi

dyan rinangkul
kinakudang dhuh babo iki
suwargane adarwa
kadang taruna nung
bisa akarya pisuka
marang kadang wrêda kang turida gati
ya ta wusnya ngandika


laju wangsul lênggah dhampar gadhing
samantara alon ing wacana
hèh kakang apatih rêke
kaparênging tyas ingsun
yun tumêdhak lêlangên maring
ngudyanarja bagendha
iku sira banjur
sawegèng laku dhèrèka
lan ri Prabu Mataun dimèn umiring
mangimur driyasmara


Asmaradana
tri yayi Prabu Kadhiri
Dyan Patih Matah pratiwa
sapalih ingkang andhèrèk
sami sapanêkarira
dupi sampun samapta
samangkana sang aprabu
kridhasta angsung sasmita


kalilan murwa lumaris
tinampèn juru têngara
tandya ngunèkkên slomprète
imbal tampèn-tinampenan
binarung kalasôngka
gubar gong bèri gumuruh
obah wadya kang nèng ngarsa


dadya pucuk anjajari
sajuru-juru atata
tinon tulya sri rarase
saksana sri nata budhal
dhinèrèkkên dyi narpa
ing Kadhiri myang Mataun
kêbut sawadyabalanya


gumêr gumrêdêg samargi
ing ênu datan winarna
ya ta wau ing lampahe
anglarug ing wanawasa
atri alangên jiwa
dènira sami mêmanggut
anandukakên warastra


marjayèng sato wanadri
akathah kidang myang sangsam
kancil atanapi bandhèng
ingkang sami 

 kaprawasa
lan kang kapikut gêsang
mangkana sang mantri anung
parentah matah punggawa


kinèn samya mangruktèni
saangsale bêbujêngan
wus linakon sagatine
Dyan Sang Prabu Anglingdarma
sapara wadyakuswa
nglajêngakên lampahipun
duk praptèng taman bagendha


sagung wrahatbala sami
kagyat ing driya umulat
têtaru-taru oyage
sinêngguh yèn singgunkara
dangu-dangu katingal
acêtha kalamun iku
Sang Nagagini lagyeca


pulêtan apulang rêsmi
kalawan taksaka tampar
dupi matur sang pamase
sanalika sru kabangan
murina mring kang raka
Risang Nagapratala nung
wit kadang tunggil pruwitan


sang prabu sigra amusthi
warastra ingayat-ayat
supadi dimèn asande
Nagagini dènnya kirda
anging tan kèngguh ing tyas
mandar nêmaha dinulu
wiraga dènnya pulêtan


marma laju dèn lêpasi
panah ponang sarpa tampar
kataman pêjah angênggèn
anyarèmpèt pêthitira
Sang Nagagini nulya
mlajêng sarwi nguwus-uwus
hèh hèh Prabu Anglingdarma


têka gêndhak sikara mring
titah kang lagi pasihan
tur ta asèjèn bangsane
dhèwèke klepetan apa
yèn mangkana kang padha
nêbut ratu pandhita nung
iku kabèh datan nyata


sajatine ratu êdir
durta bae ing pangulah
lah ya

rasakna bakale
yêkti sun wadulkên marang
kakang Nagapratala
dhandhang sun unèkkên kontul
mêsthi bilai takanta


ya ta jêng sri narapati
dupi myarsa sumbarira
Sang Nagagini nulya ge
malajêngi sumêdyarsa
aminta pangaksama
sang naga wus doh katrucut
dadya datan kêtututan


nuli wangsul sri bupati
dhawuh mring sang mantri mukya
sagung wadya sami kinèn
angasoa sowang-sowang
de ta sang narèswara
karsa yun si dadal banyu
bèji karang pakitrenan


patih sandika wotsari
sang prabu lajêng tumêdhak
mung parpat loro kang dhèrèk
Lurah Capi lawan Capa
dupi prapta ing ngarsa
korining bèji sang prabu
mulat miwah amiyarsa


ungêling paksa mawarni
gêntosan angsung sasmita
winursita pamunane
dhuh sang prabu pajampua
nêtêpana kang asma
nata binathara anung
ing têgêsipun punika


botên ngêmungkên nêniti
nata jagad ngarcapada
kewala dalah jagade
priyôngga yogya tinata
wênèh sumambung munya
o o inggih sang aprabu
wontênipun kang manuswa


kinasihan ing dewa di
puniku purwanya tar lyan
saking asih sasamine
samana Sri Anglingdarma
tar mantra anggaliha
mila dupi sang aprabu
prapta madyaning gapura


munggwing nataring botrawi
sagunging para kukila
byur barêng ambyar abure
yayah

akagyat ginêtak
mawoswara gumêrah
nganti roning taru-taru
sami gogrog ambêlasah


drodhug ing wit nagasari
kacaritèng kono ana
kaga kuthilang sajodho
ri sêdhêng apêpasihan
sajatine punika
iya Hyang Pramèsthi Guru
lawan Sang Rêsi Narada


dupi myat aburing paksi
paksi wanita pitanya
ingkang dadi karanane
kaga samya bur barêngan
ya ta kuthilang priya
maluya manis ing têmbung
hèh wong wadon wruhanira


pra kukila padha wêdi
êmbok katut kalepetan
ing sang prabu angkarane
ênggone anglirwakêna
cêgah pakoning dewa
yèn têtêp mingkarèng tuduh
ing dewa antuk pidana


tandya kasarêng rawuhing
Maha Prabu Anglingdarma
kagyat umiyat tumrahe
tambêlèking kang kukila
ri saksana tumênga
myat kuthilang karon lulut
lagi aloloh-lolohan


dadya dinalih mêmengin
mangun langêning asmara
linêpasan warastra ge
kang kagèstri kenging pêjah
dene ta ingkang priya
muluk ngupatani muwus
hèh hèh Prabu Anglingdarma


sira têtêp tan marta sih
ing dumadi anyikara
mêgatkên katrêsnaning lèn
amatèni rabiningwang
ingkang datanpa dosa
sawastu sira ing besuk
anêmahi kang mangkana


sang aprabu duk miyarsi
mêsa ugi tan kadriya


muhung laju siram bae
sapragatira sêsotya
dyan kondur maring taman
wirandhungan lampahipun
anggung ancung angrancana


Pocung
ngarang ing yun nyut èngêt garwa sang ayu
dyan kayatnan dènnya
dèrèng katêrasan ing sih
sih-sinihan sacara carêming karsa


gantya emut ing panguwus-uwusipun
Nagagini sarpa
nuntên kaèngêtan maring
ingkang raka Sang Naga Raja Pratala


ing sawastu yun nganggêp sawadulipun
ing swami tur dora
manawi inggih manawi
tan wun dadya mêngsah akarya rêkasa


têmahipun mirong muring ring sang prabu
marma dupi prapta
taman bagendha anuli
tarantara dhawuh risang mantri mukya


sanggyanipun wadyabala kinèn tugur
baris angêpanga
saidêring udyana di
lamun wontên warni punapa-punapa


kinèn laju marwasa tumêkèng lampus
sang mantri wisesa
sandika atur astuti
sang aprabu gya tumamèng pasanggrahan


mêmpên tan yun miyos ing jawi mrih lipur
ya ta samangkana
Patih Arya Bathik Madrim
dyan dhawuhkên mring sagunging wadyatôntra


sami gugup ing tyas sami mapan tugur
sasikêping yuda
ngêpang pacangkraman adi
sarwi pating kalêsik pangucapira


nêdha sagung pra kônca ing mangke sampun
pêpeka ing karya
awit jêng sri narapati
lagya mirong mirangrong ing rèh mangarang


kunêng wau kang ajaga 

 yitnèng kewuh
gênti ginupita
Sang Prabu Kalawrêdati
wus abudhal rêke ngêbrêgi nagara


ing Malawakusuma saputranipun
miwah balakuswa
nihan ta ing sajuga ri
sang yaksendra nuju miyos sinewaka


pêpak sagung sumantri sandhahanipun
kang cakêt nèng ngarsa
yeka sang rêkyana patih
kang kinasih Sang Ditya Kala Gorandha


kalihipun manggala môngka gul-agul
Ditya Kalasrêngga
mangkana sang yêksapati
ngandika lon hèh bapa Kala Gorandha


jênêng ingsun dahad amangayun-ayun
maluyèng cundaka
kang angisêp-isêp warti
mring Malawa têka suwe nora prapta


panêmumu apa kang dadi pakewuh
Sang Kala Gorandha
tanggap matur mangênjali
dhuh pukulun pamanggihipun pun bapa


duta prabu tan trimah tampi pitutur
saking sok tiyanga
manawi asêlang titih
dados dadak upados tèsing pawarta


ingkang êtus atas saking pra priyantun
pantês pinarcaya
pakantuk têtêp patitis
ing pangangkah sampun ngaping kalih karya


nadyan dangu ntuk tuwas sagatosipun
sang raksasa raja
dadya kapanudyèng kapti
samantara kasaru dhatênging duta


kang kaplayu wil Wrêkosa Wrêkongsaku
ngaturkên sasolah
tiwasira kang tinuding
saking purwa titi prapta ing puwara


èstunipun Natèng Malawa puniku
inggih

trah Pandhawa
saking Radèn Partasiwi
mêne sawêg tindak mring taman bagendha


yaksa prabu dupi miyarsa turipun
wil wrêda Wrêkosa
sru duka yayah sinipi
ing wasana cipta antuk kaladesa


marma laju ayun tumêdhak anglurug
mring taman bagendha
karsa anyidra pribadi
nging pinambêng mring Patih Kala Gorandha


aturipun dhuh pukulun maha prabu
pamanggih kawula
anjawi saking karsa ji
sampun-sampun paduka têdhak priyôngga


yogyanipun utusan kemawon rampung
jêr ta jêng paduka
sugih wadya dibya sakti
môngsa gôndra sapintên mêngsah tyang Jawa


nata diyu ing driya condhong umanthuk
dyan miji pramea
têtiga sudirèng wèri
juga nama Sang Ditya Kalasrênggara


kalihipun Sang Kala Duskara anung
tri Kala Dusmaya
kinondhangan pra jajar wil
kawandasa sami gambuh ing ayuda


Gambuh
jêng sri yaksa nabda rum
hèh hèh bocah punggawa têtêlu
sira padha dèn bisa tumamèng wêrit
nindakkên upaya samun
nyidra Sri Anglingdarma nom


diprayitna ing kewuh
aja kurang wiweka ing kalbu
Ditya Kalasrênggara amangastuti
matur sandika dyan mundur
sakancanya wil gya bodhol


samantara Sang Prabu
Kala Wrêdati kondur ngêdhatun
ditya patih saandhahannya kang kari
bubar sowang-sowang mantuk
ya

ta mangsuli cariyos


lampahnya para diyu
tan winarna kaananing ênu
praptèng taman bagendha wus sirêp janmi
Sang Kalasrênggara laju
mangsit mring kancanya kinon


sami ningit anamun
priyangganya kang nyadhang sang prabu
de ta lamun ana sabawa angêrik
pratandhane iku uwus
bôndawasaning sang katong


dienggal sami ambyuk
marwasa Sang Anglingdarma Prabu
sagung ditya manggala anayogyani
sigra singidan sadarum
ing wuri sang sitya gembong


gêgambèn pramudya nung
matak mantra sêsirêpi ripu
sami sanalika lir babadan pacing
gulasah lèsèh pra tugur
turu ngorok sênggor-sênggor


Kalasrênggara Diyu
dyan mancala warna dadya wadu
ayu endah apindha endhang ing ardi
jujug sangajênging pintu
butulan sanggrahan manggon


kocapa sang linuhung
Patih Bathik Madrim sakalangkung
sandeyèng tyas ênar-ênar sênig-sênig
dènira tidhêm ing dalu
tan ana sabawaning wong


dalah sabawanipun
walang talisik tan na karungu
samangkana saksana wisata maring
sanggrahan pakuwonipun
Sang Jayamisena Katong


ya ta praptaning ngriku
Sri Kadhiri panggih taksih wungu
lagya eca pinarak lawan kang rayi
Sang Jayakusuma Prabu
ingadhêp Sang Sucitra nom


tandya sang mantri anung
sojar dènnya

sandeya ing kalbu
de ta padhang wulan apurnamasidi
pra wrahatbala sadarum
prasami tilêm angorok


kadi kataman jênu
sumawana kaelokanipun
dalah para tiyang sêsadean sami
tilêm ing sadhawahipun
tanpa kukudan amandon


ingkang makatên wau
ing pangintên punika saèstu
saking tanduk karti sampekaning wèri
amila prayoginipun
suwawi nganglang pakewoh


wau ta sang aprabu
ing Kadhiri kalawan Mataun
myang Sucitra prasami anayogyani
trus nganglang prayagung catur
praptèng pêngkêraning gêdhong


ngajêng butulan kidul
pasanggrahan samya non dyah ayu
kyana patih bêbisik mring risang katri
pinrih kèndêl wus mituhu
sang patih trus lampahnya lon


murugi dyan pinagut
mring kang namur pindha endhang gunung
sarwi tanya wahyaning wacana manis
dhuh dhuh lae sang abagus
brêgas sumèh ing pasêmon


anilakrami ulun
jêng paduka paran kang jêjuluk
Prabu Anglingdarma ing Malawapati
kya patih prayitnèng kalbu
sumlènggrêngakên sang katong


mangkana têmbungipun
dhuh bok adhi iya jênêng ingsun
kang ngarjani praja ing Malawapati
sami sakala sang namur
glêgêr dadya buta klekoh


anggro sarwi manaut
kyana patih milar sarya napuk
mukèng yaksa kakênan jungkêl ing siti
tinepang singsal gya wangsul 


punggung lir bandhèng kêtaton


ariwut iwat-iwut
gulung gulangsaran gumarêgut
solahira dinulu anggêgilani
kya patih tatag tan keguh
umagut gêlut agogot


saksana para diyu
kang singidan parêng sami ambyuk
tanpa taha iyêg ibut mobat-mabit
tinadhahan mring Sang Prabu
Jayaamisena anom


lan sang sri ing Mataun
tuwin Arya Sucitra tumangguh
langkung rame caruk rok asilih-ungkih
pet-petan papan pur pupug
adêdrêg tan ana kasor


tandhing prakosanipun
pra rêksasa ngêtog dibyanipun
samya ngêrik ngêrêg gêbêg gobag-gabig
sang catur panggah tan keguh
kinêrah akekot-kekot


datan bucik sarambut
sang awirya catur narik dhuwung
sami linarihkên mring para wira wil
sadhengah ingkang kapanduk
kapisanan bangke bosok


kang kari tyasnya mirut
kerut larut sinêngka sru riwut
andhadhagi mêksa dhadhal tan ngundhili
ingamuk kadga sang catur
sadaya diyu wus kaog


tumpês tapis atumpuk
tumpang tindhih wangke ngundhung-undhung
wor kang taru rêbah kabarubuh dening
kambah nalika prang pupuh
pating jalêmpah kadya sol


sasesanya kang lampus
pothar-pathir ngêthèthèr lir kuthuk
kuthetheran nginthar ngênthu ngèsthi urip
ngarêp-arêp 

 praptèng dunung
lapur mring sang yaksa katong


wontên juga kêpikut
tinakonan dening Sri Mataun
asajarwa yèn duta sang yaksapati
ing Baka kinèn anamun
nyidra Sang Malawa Katong


wau wil minta ampun
asru tobat srah jiwangganipun
Sang Sri Jayakusuma ing tyas marma sih
wil cinulkên gêblas mumbul
kanthi tusthèng tyas tan anggop


ya ta nalika iku
wancinira uwus bangun esuk
samantara byar padhang hyang arka mijil
saking udayaning gunung
kawarna Sri Nglingdarma nom


Sinom
ing tyas wus sawatarenggar
miyos saking langên adi
lênggah pandhapèng cangkraman
siniwi ing parpat kalih
Ki Capa lawan Capi
tan antara Sri Mataun
lan Sri Jayamisena
tri Apatih Bathik Madrim
myang Sucitra marêk ing ngabyantarendra


riwusing lênggah satata
Dyan Ariya Bathik Madrim
matur sarwi tur pranata
dhuh pukulun jêng dewaji
ing kala wau ratri
wontên panuksmaning diyu
nanjak karti sampeka
awarni endhang yu luwih
asêngadi ngupadi jêng padukendra


rahayunya ri paduka
Sri Mataun lan Kadhiri
kawula lan pun Sucitra
sampun sami yitnèng wèsthi
nganglang dupi dumugi
ngajênging butulan kidul
sumêrêp wanodyendah
dupèpèl pipining kori
kaundhukan wêwayanganing laleyan


angganya botên 

 kacêtha
namung wadana dumêling
mêlok-mêlok ngandrawila
saking panyiptamba gusti
arum dalu pun Slinthis
nusul rinta Sri Mataun
wit kala badhe bidhal
dhèrèk pêpara mariki
kinarsakkên ngladosi ombêr borongan


wau Sri Jayakusuma
sumambung wacana manis
e lah kakang Madrim dhugal
sêmbrana matur kaka ji
jêntolan ombêr mligi
lugu kanggo cagak lungguh
kinirombêr brêng-brêngan
tinêpa badan pribadi
dhuh kaka ji pun kakang patih adora


nun yêktosipun jêntolan
ombêr kalihan pun Slinthis
saking tuking sêdya amba
muhung badhe anêpangi
wit suwantênipun tig
kapirêng anganyut-anyut
yun amba patah ngajar
tyang ulun Mataun mardi
wilêtaning gêndhengan lagu Malawa


lowung bilih sampun labda
tartamtu badhe ngèmpêri
para matraping kang swara
miwah wiramaning gêndhing
ya ta Sri Mlawapati
dupi myarsa aturipun
Natèng Mataun praja
gumujêng sarwi ngling manis
kakang Madrim marahi mêdhar kêkêran


bokmanawa yèn klênengan
kakang Patih Bathik Madrim
karênan yèn sinindhenan
dening si cèthi Cilinthis
winong wêninging wêngi
winungu lêlangên gagkug
wau ta kadwi nata
Sucitra lan Bathik Madrim
sami suka gumujêng ngêntrog pranaja


Ki Capa calak nêlojar
sokur lah sira mas Capi
olèh têlih wadhuk 

 ayam
ayêm winahyu sajati
jêr ta ngeja ngijèni
jinêm jumrênih lir nujum
Ki Capi cêpêt ngucap
damar mancung nèh bok uwis
awis-awis awas wosing wasitarja


sigêg dènnya gêgujêngan
Sang Ariya Bathik Madrim
trus matur Jêng Sri Malawa
saliring rèh duk ing ratri
purwa puwara titi
mangkana sang maha prabu
kamantyan tyas astama
wasana ngandika aris
hèh apatih ingsun yun kondur ngadhatyan


ing samêngko iki uga
kyana patih angastuti
saksana undhang parentah
mring sagunging brêtyapati
sawega ing sagati
sarana têngara ngungkung
samantara wadyendra
sampun samapta miranti
samangkana Maha Prabu Anglingdarma


myang ri nata sakalihan
bidhal kondur mring nagari
yèku purayèng Malawa
tata tatraping lumaris
sumrêg samarga kadi
duk nalika têdhakipun
wimbuh pra wrahatbala
rênaning manah mênuhi
ciptèng driya yatna sinuba sakarsa


kunêng kang lumaksèng marga
rêke gantya kang winarni
jroning kadhaton Malawa
Sang Dayita Sêtyawati
saking karsèng dewa di
samêne panggalihipun
lilih luntur wilasa
mring priya tumiyung ing sih
dening bolèhing ibu marsêpuh tiga


lamun tan pinituhua
yun tinilar mring Kadhiri
milalah momong kang putra
mantu Citraswara sori
samana pramèswari
Sêtyawati 

 murtiningrum
miyos pônca panirat
ingayap pra garwa sêlir
myang biyada manggung tumanggung sadaya


kang parêk sumiwèng ngarsa
Ni Êmban Mandhala kèwi
samangkana sang duhita
Maha Dèwi Sêtyawati
ngandika rum aririh
dhuh biyung pan wruhanamu
sapêngkêre sang nata
cangkrama mring taman adi
ing tyas ingsun têka rontag kararônta


ketang katongton nèng mata
paripolahe sang aji
ngeja ngêjoni mrah srêda
sidaning rèh mangun krami
rumasèng sun kang sisip
têka wangkot tan mituhu
biyung pan priye baya
sang prabu gèk banjur runtik
de cangkrama tan nuli angênyapura


yèn mangkono biyung êmban
ingsun yun nusul sang aji
dhèrèk mring taman bagendha
wit tyas ingsun sênag-sênig
êmbok sri narapati
nèng taman kataman kewuh
dhuh priye priyoganya
ruwate ruwêting ati
payo biyung saiki aku susulna


Ni Mban Mandhala tur sêmbah
dhuh gusti sang maha dèwi
anjawi karsa paduka
amba botên nayogyani
lamun paduka gusti
kêdah kadêrêng anusul
luhung sinarantosna
wit jêng raka paduka ji
ing watawis nuntên kondur saking taman


katôndha sing angsal-angsal
bêbujunganing wanadri
sampun dhatêng dhatulaya
katur ing dèwi pramèsthi
mila samangke gusti
paduka prayogi mêthuk
ing dalêm 

 prabayasa
kewala sampun nyêkapi
ya ta risang pramèswari tan lênggana


dyan tumamèng prabayasa
sawadya parêkan cèthi
tata tarap lênggahira
urut tan asêlang titih
samantara anuli
Prabu Anglingdarma rawuh
sigra sang padniswara
mêthuk tumanggap mijiki
padèng raka we munggwing sangku kancana


sumawana ingusapan
kiswa kongsi wola-wali
ya ta Prabu Anglingdarma
duk tinaman bêktyèng sori
tyasira cilik wukir
tanpa pindha sukanipun
dadya datan sarônta
kang garwa risang garini
dyan sinawung binêkta malbèng paprêman


lon sinarèkkên sang rêtna
têngah sasêlaning guling
sinèlèh lèh dyan kinuswa
wusing tumangkêp kang samir
sang prabu angrarêpih
ruming sabda nganyut kalbu
dhuh atma jiwaningwang
musthikèng ayu sabumi
tuhu ratu-ratuning wanitotama


sapa kang duwe pêpujan
sarira lir mas ingukir
sêdhêng sèdhêt amêjana
manise mêmanas ati
pasaja mêrak ati
gandês sabda kaduk arum
luwês nora lêlewa
wiragane amikat sih
liringira lir Pasopati lumarap


wadana nuksmèng sasôngka
maraba balengah kuning
cahya wênês sumaringah
amancêning mining-mining
pranaja wêwêg isi
asêsêg samandaka duk
otote wilis ngrêncang
tumênggèng kang cêngkir gadhing
mênthêk-mênthêk mubyar lir puthon 

 kancana


pilih wong kawawa miyat
pingitan lir puthon rugmi
nadyan pra wiku ing arga
kang kontap dibya di murti
yêkti ing tyas kagimir
gumrêmêng sêdhih angadhuh
bêgyane raganingwang
winisudha ing dewa di
duwe garwa panuksmèng apsari swarga


dhuh kusuma yangyang tilam
mirah intênku pribadi
baya sira rêrêmukan
lan lawêdaning sotya di
musthikèng sari-sari
angumpul nuksmèng mas ingsun
bok aja sajak mewa
mitambuh ngêlongi liring
praptèng tilam miring anyingkur pun kakang


wong ayu aywa mangkana
pun kakang mundhak asêdhih
gidhuh kodhênge kadhudhah
dhuh pratignyaningsun yayi
tan duwe tingal kalih
lèn sira woding tyas ingsun
mulya sadyan papa
lêbur luluh wong kêkalih
benjang praptèng petak kapatèn twa pisah


rêruntunga padha suksma
nèng kayanganing dewa di
dhuh mirah kusuma rara
jiwa raganingsun yayi
kasraha sira gusti
nging aja pijêr wulangun
babo kapriye baya
yèn dasihe tantuk kapti
suka lila lulus linuluh nèng tilam


cancangên kasmêkanira
jiniwitana ing liring
cêthotên lêlewanira
cakotên èsêmu yayi
grautên pasmon manis
gêbugên bangun turutmu
tundhungên ing ni wêlas
balêdigên kyai asih
kêkuyanên sru trêsnanta trus tyas sêtya


dhuh lamun mangkono 

 lêjar
gon sun ngarah ngarih-arih
ngrêrapih mamrih pungkasan
kasamaning tyas srêdasih
ya ta sang pramèswari
ru-ara tyasnya matrênyuh
ginunturan srênggara
lir brêmara ngingsêp sari
sru brangêngêng mamrih maduning kumuda


suh rêmpu angga marlupa
gumêtêr gung prindang-prinding
tambuh sotaning wardaya
ênar-ênar sênig-sênig
gêgondhangira salit
sanalika yayah limut
kataman manuhara
tan yatna nyamping kawingkis
kawisesa ngalokro kasmêkanira


watês têpining musthika
kababar ngalela kèksi
sang prabu kumênyut ing tyas
miyat pêpingitan kengis
dhasar sampun alami
dènira kandhuhan wuyung
saya datan kawawa
nanggulang ardaning kapki
marma mangke ngêtog punagining driya


dyan umangsah tanpa taha
ngungkih rangkahe wus kongkih
sêngkêran rujak barliyan
byar sumêblak wus kalingling
wela-wela dumêling
gumêbyar-gêbyar narawung
angênguwung kawangwang
sang prabu sêngkut marsudi
sidyèng sêdya lêbda andon yudasmara


sang sori yun miwal karsa
ananging datanpa dadi
wit ta wus kasor prabawa
bawane tinêmbe ing sih
pinanduk astra lungit
sru kongah-kangih angadhuh
sêsambat ibu rama
kapiyarsa mêlasasih
kawatgata ing gati nutug wus purna


ya ta sang sori kawuryan
yayah pradapa ngalêntrih
swanita drês marawayan 


ing busana angêbêsi
lêsah sayah kêpati
bayu mirut kerut larut
nglumpruk lir kapuk kapas
mangkana sri narapati
kasok suka saking wus kasamèn karsa


wasana wêlas tumingal
mring risang sajak kaswasih
nityasa kinuswa-kuswa
myang dèn lus-lus kang sukèsi
sarwi ingarih-arih
ing tyas pinrih têntrêm tuntum
kang pinjung myang kasmêkan
wus winaonan atrêtip
sakalihan dyan tumêdhak ing patirtan


apan sami asêsotya
ya ta sang wara mahisi
wusing kataman we marta
tis-tising cahya wus pulih
kadi ing wingi uni
rênggang gingganging bêbalung
wus tuntum paripurna
nir labêt anandhang kanin
malah wimbuh ayu muyêg maya-maya


sri nata êntyarsèng driya
miyat ing garwa yu luwih
byan kondur akanthèn asta
wangsul mring pathika malih
rêrêm ing jinêmwangi
sang kalih kêlèt lir pulut
sang prabu gung mêmalat
miluta mrih lulusing sih
lukitanya linut kidung pralampita


ya ta sang narpa duhita
rikalanta dèn rêpèni
ring raka ayêm ing driya
lilih pulih tan gêndhulik
sumèlèh lês aguling
gilang-gilang anglir pulung
mangkana sri narendra
lon tumêdhak sing jinêmrik
miyos maring pônca panirat pungkuran


Pangkur
nahan nèng kono sang nata
lênggah munggwing dhampar pinandara sri
samantara dyan adhawuh
mring

wanita darsana
animbali patih ngandikan malêbu
wus kerit ngabyantarendra
samangkana dèn dhawuhi


hèh kakang Madrim wruhanta
ing samêngko ingsun wus jayèng jurit
ambêdhah kutha winangun
kang lawas wèh wiyoga
boyongane akarya arsayèng kayun
yu ngayomi yêming driya
drawaya mring wong sanagri


marma ing karsa manira
sira lawan saandhahanta sami
manguna samuan agung
atugur makajangan
patang puluh ari anèng alun-alun
manjêr warastra daludag
miwah lêlayu dwija di


patih tur sêmbah sandika
sigra mundur sapraptanirèng jawi
undhang mring pra punggawa nung
andhawuhkên parentah
saliring rèh dhawuh timbalan sang prabu
ingkang sami dhinawuhan
sru suka sukur ing ati


nulya sami tata-tata
samantara wus samapta miranti
bacira rinêngga luhung
sapetaking paseban
sinung pagêr rajut wêsi tinalajug
kayu cinèt wilis mônda
korine pratisthèng ngapti


wangun gapura jiglagan
sêsakane kanan keringnya rakit
myang rêrênggan nginggil sinung
buntal binuntêl patra
têtêngahing kori nginggil katon munggul
pinanjêran ing bandera
kumêlap katiyub ngangin


sabên têbênging gapura
sinung ciri cêcitran sastra ngrawit
pindha pradapa nglêlumung
tekang sastra kacêtha
apratela wastèng kabupatènipun 


kang ngrênggani pawatangan
sulang silahing palinggih


pungkas dhêmpêling gapura
ingkang nginggil pinatut kanan kering
myang jênênging pagêr rajut
pucak nginggil sinungan
pandam kurung agêng wangun nistha wolu
kaca kurunging panjuta
wêwêngkune cinèt wilis


panataraning pamedan
turut pinggir pagêr jro dèn panjêri
bandhera rontèk lêlayu
sêlingan lan warastra
tharik-tharik panatane tinon patut
karya kayungyuning driya
yayah myat anjrahing sari


kanan keringing gapura
pinanjêran umbul-umbulnya rakit
saking mandrawa kadulu
ngrêlap lir widyatmala
de wismaning pawatangan ingkang ngayun
tinambah tarub taratag
watês turuting taritis


jawining tarub wangunan
satêngêning pandhapa dèn êtrêpi
wisma pagongan amungguh
nuli wuri tan têbah
wontên malih tarub panjang dhapur kampung
yèku palêbanira
pra jajar punggawa mantri


sisih sasananing wadya
ingadêgan wisma kinarya ngrukti
bojana sapranti saput
ya ta praptaning môngsa
tumplêg salir têtingalan kang wèh yungyun
ri ratri atri mong suka
aboga drawina ngênting


janma jalwèstri sapraja
myang ing desa-desa parêdèn têbih
sami sumêngka sumungsung
manonton makajangan
siyang dalu dulur lun-alun supênuh
myat tontonane kawarna
rêna tan bosên ningali



kunêng kang lagyandon suka
rêke gantya kang ginupitèng tulis
maha wiku sarpa agung
naga raja pratala
kang ngarjani Guwa Dhadhong kang winuwus
sajuga ri winadulan
ing garwa Sang Nagagini


ngucap sarwi maudrasa
têmbungira pêgat-pêgat mlasasih
dhuh dhuh kakang lakiningsun
wruhanta ingsun mêntas
wisata mring taman bagendha yun nginum
katrênjuh sumitranira
Sri Nglingdarma Mlawapati


wruh maring ngong karya tiga
gêtak-gêtak wadyane anyawati
ingsun anuli lumayu
malumpat ing laleyan
Sri Nglingdarma manungka manah cumundhuk
iya marang buntut ingwang
mêngko dadya nandhang kanin


iku kakang sun tan nrima
tanpa dosa sinikara mrih pati
walêsên pidana lampus
ujêr ratu dursila
lamun sira tan môngga kawal kêkiwul
sun pribadi mring Malawa
yun soroh amuk sayêkti


tan etung praptèng palastra
mung saclèrèt kilat ingsun lakoni
jêr wus jangjining dewa gung
lamun ambêg sikara
winalês ing wasesa saurupipun
wau ta sang wiku sarpa
dupi ginubêl ing èstri


sakala bangun kabangan
dyan mancala warna wong kaki-kaki
mangkat mring Malawa gupuh
yun nètèskên têtika
wit sambawa dahad yèn panuksmèng Wisnu
adarbe tingkah mangkana
tarantara sampun prapti


bacira prajèng Malawa
duk samana 

 wus surup bagaspati
sang mancala warna pikun
kalangkung gawok mulat
kathah ingkang warastra myang umbul-umbul
rontèk lêlayu daludag
dinalih anyadhiyani


ya marang priyangganira
anging rangu-rangu andêling ati
dene dèrèng tuk pituduh
ingkang titis têtela
dadya laju alon-lonan lampahipun
sarwi tansah wirandhungan
gya tumamèng srimanganti


pinêthukkên mring Sucitra
sumawana ngakên rencanging mantri
awit wus waspadèng kalbu
lamun Nagapratala
marasandi mindha-mindha janma pikun
Dyan Sucitra lon têtanya
têmbunge mêmês adhamis


dhuh dhuh lurah kyai wrêda
nuwun kula nyuwun pitakèn kêdhik
ing pundi panggenanipun
tiyang asade sata
samangkana ki pikun maluyèng wuwus
anak jawi kori ngrika
kathah kang sade sata tig


wangsul kula apitanya
punapa kang dadi gatining kardi
ing alun-alun supênuh
pinanjêran warastra
lan lêlayu atanapi umbul-umbul
sang mindha rencang sajarwa
jatining karsa narpati


sumawana apratela
ingkang dadya rudatinnya sang aji
nalika nèng udyana nung
marwasèng sarpa tampar
jinalèntrèh ing purwa puwaranipun
ki pikun nulya tinilar
wuri sang mancala warni


nyipta sidi pamêcanya
tuhu dora pamêcane kang swami
ananging adrêng kumudu
yun miyarsa priyôngga
kadiparan 

 pangandikanya sang prabu
sigra sang mancala janma
dumadi taksaka kisi


gya tumamèng dhatulaya
laju manjing pasuptaning narpati
sumlêsêp ing karangulu
samangkana dumadak
têka sang sri nuju yatna tingkahipun
Sang Nagagini sakala
lênggah tumungkul kaswasih


sarwi amanênggak waspa
risang pramèswari kagyat umèksi
solahing raka sang prabu
dadya matur tur sêmbah
anoraga dhuh pukulun jêng sinuhun
paran ta karantênira
paduka lir nawung wingit


Sang Aprabu Anglingdarma
lon maluya sêrêt wijiling kang ling
dhuh yayi kawruhanamu
duk nèng taman bagendha
sun wruh marang Nagagini andon lulut
pulêtan lan sarpa tampar
sarèhne Sang Nagagini


iku swamine mitrèngwang
kakang Nagapratala wit ing nguni
tunggal pruwitan lan ingsun
dadya ingsun sih marma
murinani sarpa tampar ingsun tuju
ing warastra kapisanan
dene ta Sang Nagagini


kêna kêsprèmpèt pêthitnya
trus lumajar sarya ngujar-ujari
maring sun myang yun wêwadul
marang ing lakinira
doracara dhandhang ingunèkkên kontul
sun nututi mintaksama
nanging datan winigati


iku kang karya sandeya
bok si kakang naga raja kagimir
amung miyandêl wêwadul
sêpên titi pariksa
kabêranang runtik prapta soroh amuk
marene ngrabasèng praja
misesa 

 mring jênêng mami


sang dèwi dupi miyarsa
ing tyas wingwrin awrin kewran ngawêri
têmah muwun sarwi matur
dhuh susuhunan amba
môngka guru nadi kawula satuhu
yèn praptèng wêkasing tiwas
amba abela bilai


wau ta sang naga raja
kang sumlêsêp ing karangulu nyandi
myarsa wela-wela wutuh
datan anyilih karna
osiking tyas têtela sang maha prabu
kadang sajati têmahan
rumasa kasambutan sih


marma Sang Nagapratala
sinêdya yun mangsul kadarman yêkti
ri saksana mêsat mêtu
jawining prabayasa
sarwi nguwuh-uwuh dhuh dhuh yayi prabu
sira mijila sadhela
ana karyane wigati


Maha Prabu Anglingdarma
dupi myarsa kagyat tuwin tan pangling
yèn puniku swaranipun
Risang Nagapratala
ing sakala nyipta yèn èstu minungsuh
samangkana tar sarônta
wungu yun manglawan jurit


acipta lêbu tumangan
binondhetan dening sang pramèswari
sarwi mular kawlasayun
anging datan kadriya
sang aprabu tumêdhak saking jinêmrum
ingkang rayi sang dayita
kinipatkên sampun kongkih


gya mijil jawi pungkuran
samangkana sang sri sinaud dening
Risang Nagapratala nung
binêkta maring wana
apan sarwi pinuja-puja mantrastu
wit kadang kinudang-kudang
pantês kinancuh salami


Kinanthi
gadhangan antuk wêwangsul
sinung sênêng sasanèng sih
wit ta Sang Nagapratala 


nadyan dede sipat janmi
anging têrahing jawata
sartambêg darma budyasih


kunêng pêngkêrnya sang prabu
wau Dèwi Sêtyawati
pan kapati kapidhara
dadya pra parêkan cèthi
myang sambita babu inya
gugup gègèr kontrang-kantring


sami anambut sang ayu
binêkta mring têpaswangi
sinasanti pudya mantra
myang rinapih ngarih-arih
pinurih pêpêr lipura
pinasrahna ing dewa di


dimèn rinaksa rahayu
pinayu yuwana jati
samangkana sori wrêda
sang maha dèwi pramèsthi
agita matah utusan
nimbali rêkyana patih


samantara prapta sampun
kerit dening darsanèstri
tandya sinungan uninga
saliring rèh narapati
titi tan na kalintangan
puwara sang nindyamantri


rêke tinuduh mangruruh
tekang anganti pinanggih
patih tur sêmbah sandika
mundur sampun praptèng jawi
dyan ngumpulkên pra punggawa
sadaya wus sinung uning


ing sagatining rèh wau
nuli sami andum kardi
bidhal sumêbar parênca
angupadi sri bupati
kya patih agolong lawan
Sri Mataun myang Kadhiri


wau ta malih winuwus
lampahnya taksaka pati
sang naga raja pratala
dènnya bêkta sang siniwi
Maha Prabu Anglingdarma
prapta madyaning wanadri


kèndêl sang naga gya matur
lus mêmalat milutèng sih
dhuh yayi Prabu Malawa
byaktambêg martotama sih
sih satya ing kadang 

 wrêda
dahad panarima mami


dèn ta yayi prabu uwus
yatnèng tyas amurinani
misesa kang sarpa tampar
duk kirda lan Nagagini
ngong rumasa kapotangan
sih kotamanta sayêkti


marma kadarpaning kayun
kayungyun pun kakang apti
maluyèng sih kadarmanta
mung sakadaring sampali
yèku ta wangsit wasita
aji dipa wedha adi


lah ta mara yayi prabu
tampanana dèn patitis
sang prabu datan langgana
jôngga manglung wus winangsit
samantara wus widagda
sang naga nulya manjarwi


wosing paribawanipun
kang aji sawastu bakit
nuksma saliring tumitah
tuwin ta wignya mumpuni
sabasanipun sadaya
wasana sang sri winêling


laksitaning aji wau
pinacuhan ayya kongsi
kajambar marang ing liyan
jêr lamun kongsi kêsrêmpil
yêkti têmahan pralaya
samangkana sri bupati


ing tyas dahat suka sokur
sumungku nyanggêmi wêling
wau ta sang naga raja
laju muksa tan kaèksi
ya ta kang kari anggana
Mah Prabu Malawapati


atindak sinêdya kondur
mring praja amung pribadi
samantara dyan kapapag
Patih Arya Bathik Madrim
myang ri Sri Jayakusuma
sakalihan Sri Kadhiri


sapunggawa wadyanipun
sang katri duk myat sang aji
dahad gugup gurawalan
ngraup pada gênti-gênti
sarya kawahya ing sabda
kang nelakkên 

 sukèng galih


Risang Anglingdarma Prabu
tumimbang tusthaning kapti
tan pae sang tri wibawa
sarwi awacana manis
dhuh yayi mas sakalihan
miwah kakang Bathik Madrim


sumawana ibu ratu
bok ratu lan wong sanagri
satuhu tan andupara
marmaras mirising ati
ngrêrasa gon sun ginawa
ing Nagapratala yêkti


sanadyan ta jênêng ingsun
pribadi sakala giris
nanging sun èngêt yèn titah
tan bisa suminggah saking
pêpasthèning Hyang Wisesa
mung sadarma anglakoni


lan ana bêbasanipun
ala tan têdhas ing bêcik
jêr ta wus jangjining dewa
yèn bêcik winalês bêcik
lamun akarya piala
winalês piala pasthi


dadya kandêling tyas ingsun
katêmahannya nêtêpi
si kakang Nagapratala
rumasa kapotangan sih
têmah maluyèng kadarman
sung timbang-timbanganing sih


wangsit wasita linuhung
anggon-anggoning jalma di
ingaranan aji dipa
bisa nuksma ing sakalir
nging pinacuhan tan kêna
kajambar mring lèn sujanmi


sang katri duk tampi dhawuh
pawarti kang wus winuni
saya sakalangkung suka
sukur sakarsèng dewa di
samantara sang sri dhal
kondur mring Malawapati


Durma
rêrindhikan mung sasêloting laksita
nahên gantya rinuwi
sang naga raksasa
ing Malayakusuma
Sang Prabu Kala Wrêdati
nuju ri Soma
mijil 

 ing pôncaniti


siniwi ing Kya Patih Kala Gorandha
kalawan senapati
Ditya Kalasrêngga
miwah jajar punggawa
Kala Wiwaktrasi tuwin
Kala Wiwaksa
Kala Wiwagra sakti


sumawana Sang Ditya Kalagoraya
pêpak para wadya wil
ambèr ambalabar
lir robing waudaya
kocapa sang yaksapati
sru ngarsa-arsa
praptaning brêtyapati


kang dinuta marang ing taman bagendha
lawan labda ing kardi
marma masewaka
ayun karsèmbal sabda
kalawan rêkyana patih
ing rèh wêkasan
panduking andon jurit


samangkana wau sang narpa raksasa
manabda mring kya patih
hèh Kala Gorandha
paran puwaranira
gyanta matah amarsandi
malês misesa
mring Sri Malawapati


têka suwe durung ana katon prapta
paran ta mampar-mampir
ana kang sêmbrana
dadak asalah karya
baya nyalèwèng nguliwing
bapa tan eca
sotanirèng tyas mami


nindyamantri Sang Ditya Kala Gorandha
dèrèng ngantos mangsuli
andikaning nata
kaparêng praptanira
punggawa diyu kêkalih
kang kapalajar
dyan matur mring yaksa ji


ngaturakên tiwase ingkang dinuta
miwiti amêkasi
mangkana yaksendra
duk myarsa turing wadya
lir kawlagar ing panggalih
sami sakala
kalangkung kruraya ngrik


gumaludhug jumêglug ing antariksa
lir Hyang Kala duk apti 




ngrabasèng bawana
dyan dhawuh ngrigkên wadya
tata samêtèng ajurit
srana têngara
gêntha kêkêlèng atri


samantara pra ditya diyu raksasa
anglêmpak tata baris
sasikêping yuda
sangkêp tanpa kuciwa
wusing samapta miranti
Sang Endrayaksa
Prabu Kala Wrêdati


apan budhal kêbut sawadya balanya
marang Malawapati
ayun amukul prang
nut pangancaming driya
gumrêgêt sru ngigit-igit
mring Sri Malawa
suka barê ngêmasi


ting galidrah solahe prati wadya
gêrgut anggêgirisi
kang buta brêduwak
ana jêmpalik nungsang
kadhungsangan lir têmpaling
wênèh nyênyakar
nyawur-nyawurkên siti


wênèh ana rêksasa pangantèn anyar
sêdhênge amangun sih
èstrine tut wuntat
angatêr jaban kutha
tansah katangi kang tangis
rôntag karônta
bok kapêgatan ing sih


dupi prapta kori sakèthènging kitha
kang rasêksa-rasêksi
gapyuk rêrangkulan
suka kuswa-kinuswa
sarwi mingsêg-mingsêg maksih
mêksa udrasa
rasêksi abêbisik


adhuh lae kang ngantèn kawruhanira
mau bêngi sun ngipi
nèng kanane wikan
gustimu sang yaksendra
muksa wit kasor ing jurit
sawadyabala
bilai tumpês tapis


dhuh bok iya sira yya milu nglurug prang
matang putung hwe ya wis
kaya lamun jaga
ngêdhunake

entresan
sanadyan satusa anggris
aku sing bayar
anggêre kowe kari


lah rak rèwi yèn sira kaparèng tiwas
sapa kang sun ngèngèri
yèn anu wak ingwang
luhung milu nglurug prang
rasêksa nauri aris
kêlêbu bonggan
mituhu ipèn sing-sing


yèn tyas ingsun tan watos watêsing tiwas
wit utamèng wiradi
linamadyèng rana
lan sira sumurupa
atasing prakara pati
tan kêna mingkar
nandyan ingsun nèng panti


yèn wus môngsa sayêkti tan wun antaka
balik yèn durung wanci
nadyan andon yuda
tan tartamtu palastra
sira dèn pitayèng ati
kang rêrangkulan
pisah sampun kasapih


kèh warnane solahing para raksasa
dènnya andum basuki
lawan rabinira
miwah siwi-siwia
tambuh solahe kang kari
lara karuna
mêtêg putêg kapati


mawurahan swaraning wadya raksasa
wor swaraning thongthonggrit
gumrah kalasôngka
barung bèri gêgubar
lir gurnang nêngkêr wiyati
samarga surak
gumuruh gêgêtêri


wuryaning kang warastra daludag dwaja
asri amôncawarni
sinrang ing maruta
tinon saking mandrawa
pating karêlap lir thathit
alêliwêran
munggwing agraning tasik


kacarita lampahe sang yaksa dipa
sawadya balanya wil
sinêngkut sinêngka
daya-daya ge prapta
nagara 

 Malawapati
umagut yuda
rok bôndawala pati


dupi prapta talatah praja Malawa
saya gambirèng ati
samarga jêjarah
baksanarta busana
ambahak kêbo lan sapi
pinangan mêntah
wantahan tanpa ragi


wus watêknya buta sêpta iwak mêntah
kuthuh kêthoh bêg nisthip
dadya padhusunan
kang kambah dening buta
rusak wonge ngungsi urip
bubar kabrasat
tikbraning tyas kawijil


Mijil
sumaruna katangi kang tangis
kengis sanggon-ênggon
sumawana pamularing lare
karya maras ngêrês-rêsi ati
lir paksi kadhasih
ngajap tumrahing truh


kunêng wau lampahing yaksa ji
gênti cinariyos
jroning pura Malawa kocape
padniswara Dèwi Sêtyawati
samana marêngi
munggwing dalêm agung


lênggah madyang suyasa siniwi
dening para sinom
kang wus pinangkat garwa pangrêmbe
lawan para parêkan piniji
ambadhaya srimpi
myang manggung tumanggung


ingkang parêk lawan pramèswari
sambitaning katong
Ni Mban Mandhala kinasih dhewe
dhatêng risang narendra garini
wit wignya malatsih
myang nênuju kayun


kawursita miyosnya sang sori
manggêng tyas wirangrong
sapêngkêring raka sri pamase
sanityasa ngasta patrêm lungit
liniga kang kèsthi
sadalêming kalbu


ing samasa miyarsa pawarti-
nira raka katong
seda dening Nagapratala 

 ge
èstu arsa amilalu lalis
srana suduk dhiri
ambelani kakung


marmanira rasing panggalih
gung ketang katongton
tingkahira kang raka sang rajèng
datan lipur kasalimur dening
bêbolèh kang dêling
gambaran basa lus


miwah mulat langên tayèng srimpi
kang nèng pandhapandon
datan dadya sudaning wirage
mangkana ta sang nata mahisi
angandika ririh
srêt wijiling têmbung


dhuh biyung ban paran gonmu nlisik
ngingsêp-ingsêp wartos
kang tus tètès kalawan nyatane
lampahannya kaka sri bupati
apa sida jurit
lawan sang naga gung


kayaparan kalamun kaka ji
kalakon binadhog
ring ki naga apa ta ing têmbe
winêtokkên ing mèdine misih
abisa basuki
kang sarira wutuh


dêstun yèn mung inguntal maligi
lêgêndêr tan watos
lah yèn dadak kinêmah gèk priye
yêkti ajur tanpa kukupanting
kênèng wisa mandi
kang sok dinggo nyêmbur


priye biyung êmban polah mami
sayêktine ingong
nora bisa kari anèng kene
suka lila lulus milu lalis
urip tanpa kardi
kadari ngês gandrung


Ban Mandhala nêmbah turira ris
dhuh gusti sang sinom
bilih gumyahing pawartos anggèr
ingkang saking pêpêkênan tuwin
umijil ujaring
kang karna binandhung


sumawana clêmiking kalêsik
asêpên 

 kemawon
nanging gusti wontên sêsungute
cipta sasmitaning bathara di
tyang sadalêm puri
samya yêm tyasipun


bok manawi punika ta gusti
anartani dados
pratandhaning raka jêng pamase
pinayu ing yuwana basuki
saking tyas marma sih
sinung nugraha yu


sang rêtna yu sumambung ngling manis
biyung ya mangkono
pangajapku lir aturmu kuwe
nanging biyung rasaning tyas mami
mamang sêmu miris
mar maras dumurus


ya ta wau duk nabda mangsuli
sang dewaning sinom
marang Ni Mban Mandhala ature
nitya ajèr lir lêjar ing galih
nging sapangu nuli
angon gung agandrung


netra suntrut nênggak waspa kèksi
kengis tyas sru kasok
kawistara mawêlu jwalane
lir basônta katawêng rarabi
prabane kalindhih
ngarêmêng lir gandrung


gung kacakra paribawèng aji
duk mangun lêlangon
linglingan nèng jro tilamsarine
rinoban ing basa rum amanis
mangkana sang sori
nglocita anggandrung


dhuh dewa gung dhuh bathara luwih
wahyakna sang katong
saking sakèhing bilai gêdhe
rinêksaa sakèhing basuki
suka lulus asih
mring dasih agandrung


ayya ana kang ngalang-alangi
ngalangut praptèng don
kalanggêngan wèta rèntèng-rèntèng
nêtêpana pratignyane nguni
nguninong anuning
anong mari gandrung


de ta lamun pangajapan mami
risang prabu anom


bagus alus anjênthara dhewe
wus pinulang marang ing swarga di
sisakna wak mami
tan dêdawa gandrung


puluh ingsun urip dadya sori
mêngku jro kadhaton
bêbasan mung kari aran bae
jêr mung ijèn tan na kang mêngkoni
misesa mamrês sih
mrih sah tan mong gandrung


samantara kasarêng swara tri
ing jawi gumuroh
tambur rumpul tanapi salomprèt
pratandhaning pahargyan narpati
myang pradôngga muni
gêndhing ladrang kuwung


samangkana risang pramèswari
kagyat tyas sumêdhot
wus anyipta pahargyan rawuhe
ingkang raka jêng sri narapati
kayêktèn anuli
tan antara dangu


sang sri katon atindak dumugi
nataring kadhaton
sang duhita ambucal patrême
mêthuk marang sajabaning kori
prabasuyasa di
samantara tundhuk


tar sarônta ing tyas sri bupati
kang garwa pinondhong
trus binêkta tumamèng tilame
lumêkas mrih ruwating wiyadi
wantuning sang kalih
kalalun sih lulut


dyan kêpêksa pisah pasanging sih
tur ta mutawatos
sakalihan dadya sru saarse
de wus ruwat ruwêting panggalih
mangke minangkani
kaninditaning hyun


tan rinonce cara carêming sih
samana sang katong
lan sang sori lulus lulut kêlèt
nêdhêng condhong mangun langêning sih
kunêng rêke gênti
ginupitèng kidung


nindyamantri Arya Bathik Madrim
lan 

 para wiranom
Sri Kadhiri miwah Mataune
sami lêrêm munggwing pôncaniti
nutukkên sukanting
lir kang wus kapungkur


Pangkur
rarase duk mangun suka
kyana patih lan Sri Natèng Kadhiri
tuwin pramudyèng Mataun
samyèsmu pancakdriya
sumawana pra partiwadya nung-anung
dadya sami pirêmbagan
babagan prayitnèng wèsthi


wit sami nyiptèng wardaya
tan wun narpa danawa anêkani
mring Malawa ngamuk punggung
panggêng sêdya misesa
watak buta pêngung gambirang-gambirung
gambira gambuh ing laga
lagawa prapta ing pati


lagyeca imbal wacana
sakecane pananggulanging wèri
kasaru ing praptanipun
mantri tamping tur wikan
kikis praja wontên baris gêng kang rawuh
danawa diyu raksasa
saking Mlayasuma nagri


dene namaning narendra
kasumbaga Prabu Kala Wrêdati
sakalangkung gêng aluhur
pindha prabata suta
balanira tan petungan kathahipun
ambêbahak myang ngrêrayah
uruting dhusun paminggir


kathah ingkang katriwandhan
kèhning jalma jalwèstri ngili ngalih
praptaning wil kang bêg rusuh
sêdya ngrabasèng praja
ing Malawa kawarti yun malês ukum
lêburing êmbahe buta
saking Dyan Arjuna nguni


bêncèt satru bêbuyutan
atas dènnya miyarsa kyana patih
Sri Kadhiri myang Mataun
kalih alon dêlingnya
kyai raka punapa ta botên katur 


kauningan sri pamasa
yèn wontên mêngsah gêng prapti


kya patih mèsêm têmbungnya
botên susah tur wikan ing sang aji
mindhak ngrêregoni kayun
dènira sih-sinihan
jêr ta sampun lami dènnya ngayun-ayun
lunturing sih mrih kasaman
ing mangke sawêg pinanggih


ing karsa mangun mong suka
nata kalih Mataun lan Kadhiri
ngacêmut mèsêm tumanduk
ing rasa nuju prana
yèn makatên suwawi lajêng pinagut
hèh bocah juru tampingan
pira dohe mungsuh iki


kang dinangu atur sêmbah
ing watawis mung lampahan saari
digunge kalangkung-langkung
kang mêngsah angrêrisak
kawula lit lêbur dalah darbèkipun
sinrênggara siya-siya
ngrayah sarwi ambêsmèni


wismèng desa kang kaambah
sadayanya tinumpês bosah-basih
wau ta sakala ngrungu
kya patih sru bramatya
tyas gumrêgêt mring buta ingkang karyewuh
mangkana wijiling sabda
sumôngga sri nata kalih


lajêng bidhal sapunika
mumpung-mumpung papannya radi têbih
tan kamirêng sing kadhatun
suraking andon yuda
nata kadwi mangayubagya ing kayun
sawusnya pinangkat-pangkat
ing lampah tataning baris


Natèng Kadhiri pininta
dadi cucuking marga ngundhagèni
dene Sri Natèng Mataun
dhadhani anèng têngah
sawadyane tinata sajuru-juru
de ta sang nayaka waktra
dadi pêpathoking wuri 




lan sagunging pra punggawa
kang saparo tinilar têngga nagri
srining lampah tan winuwus
cinêndhak kang carita
sêsunguting pabarisan wus atêpung
lan mêngsah wadya danawa
tata ngêntèni ing wuri


sawuse tata samêkta
kèhning baris kang saking Mlawapati
pinatrap byuha pinatut
gêlar garudha nglayang
Sri Kadhiri kang pinatah munggwing patuk
panjawat para punggawa
ing dhadha Mataun Sang Sri


ing buntut sang mantrimuka
mangke môngka pêpati senapati
ri kang mêngsah gêlaripun
kadi samudra bêna
wutah atah ngêlèbi lêlêbak cêrung
Arya Sucitra umangsah
nitih kuda dèn songsongi


kawuryan barèk aberag
maju ngrana sêsumbar amantêsi
Kala Wiwagra kang magut
wus panggih yun-ayunan
Sang Sucitra asru dènnya mêdhar wuwus
buta wuta bubrah cara
sapa aranira yêkti


dene ngrampit gêpuk praja
danpa duta ingkang gunêm prakawis
pratingkahmu clula-clulu
banjur ngrusak jajahan
patut têmên tingkah kalawan dhapurmu
sanggrê sênggrang pandirangan
kaya kuwuk melik pitik


Kala Wiwagra angucap
ilah babo kaparat si wong iki
wuwuse angamun-amun
yèn sira tambuh mring wang
sabupati lungguhku ana ing ngayun
Kala Wiwagra ran ingwang
ratuku Kala Wrêdati


prajane Mlayakusuma
têkaningsun ing kene ngajak jurit
rajaku yun malês ukum 


marang Sri Anglingdarma
ingkang dadi raja nèng Mlawa wit iku
kawarti trahing Arjuna
marma arsa dèn patèni


jêr ta satru bêbuyutan
apa sira raja ing Mlawapati
rupamu nom sulistya lus
Sucitra nambung sabda
wruhanira sun Sucitra pratiwa nung
ing Kadhiri prajaningwang
sumiwi mring Mlawapati


Kala Wiwagra sru mojar
glis balia aja prang lawan mami
muhung Anglirdarma Prabu
iku kon mêtu ing prang
sun pêdhange gulune sapisan rampung
Sucitra sru wuwusira
si kaparat buta baring


kang ora-ora ingucap
angrasani gusti pêpundhèn mami
lamun ingsun durung lampus
tumpêkên tri bawana
ingkang padha rupa buta lir sirèku
môngsa gagala saking wang
mati dening tangan mami


Sang Kala Wiwagra ngrangsang
ambadhama Dyan Sucitra ngindhani
kudane ginêtap nubruk
nujah ngêrah ing yaksa
kabadhama binênthak tiba sinambut
ing têmbung mukaning buta
jrêbabah dhêpani siti


dèn ungêl-ungêl mring kuda
panyepake asru tur miyatani
wil Kala Wiwagra glundhung
galedhag bisa bênggang
tangi gregah maoni busananipun
sarosa mêtokkên dibya
capêng cancut tali dhiri


Dyan Arya Sucitra nglela
turanggannya sêsirig angidêri
sarwi sêsumbar lah iku
buta kang kaya sira
kinêrêk ing kuda êndhasmu jalêbut
irung kuping bisa dubang
pating

dlèwèr amantêsi


Kala Wiwagra angucap
ge mêdhuna aja prang mangkrik-mangkrik
nora wurung sun bêkungkung
sun gaglag lir bêkakak 
Dyan Sucitra nauri sarwi gumuyu
pangucape si kaparat
apa sire dèn wêdèni


hèh ta buta lamun sira
bisa nyêkêl maringsun sasat kadi
bisa nyathok layangamu
dhewe kang atut wuntat
radyan arya sigra dènira tumurun
saking turangganira rarsa
maoni kang busana di


tinubruk Kala Wiwagra
sarwi anggro gumlêgêr gêtêri
anyrênggara tingkahipun
wasa-wasa masesa
panubruke sinepak suku tinapuk
poking wang kalawan jêngkang
tiba kongsêp kajêmpalik


kumrengkang solahe gagap
mara wungkuk dinugang sru kuwalik
tangi napas ngangsur-angsur
pêtêng pandulunira
ditya Kala Wiwagra tan sêdya mundur
gut-gutên narik kalewang
wangwang sinabêtkên aglis


trangginas Arya Sucitra
ugêl-ugêl cinêkêl sru kapidih
amblês têkèng kulit balung
grèwèl klewange tiba
drêg-udrêgan Kala Wiwagra andudut
baune mrih nuli luwar
dyan arya waskithèng wèsthi


panyêndhale sinarêngan
ing panjêngkang kontal tiba kuwalik
Dyan Sucitra tandangipun
asarèh tar rêkasa
mêmungsuhe niba tangi saya riwut
sinurak ambal-ambalan
suka sagung kang ningali


dangu-dangu pinungkasan


dening kadga gumêcos wus babarji
Sang Kala Wiwagra lampus
surake kadi gêrah
wong Malawa sami ebat dènnya dulu
tandange Arya Sucitra
wrêsni Sri Nata Kadhiri


Sinom
kartarta kridhaning laga
mring mungsuh bisa nguwisi
winursita para wadya
Kadhiri myang Mlawapati
dupi sami ningali
mring Arya Sucitra wau
tangkêpe marang mêngsah
sadaya tuwuh winani
rumangsane mungsuhe tan gôndra pira


nyipta age nuli aprang
nging gusti durung ngidini
wau ta manggala ditya
senapatining ajurit
Kalasrêngga duk myarsi
cucuking prang buta jadhug
Kala Wiwagra lina
kalangkung dènira runtik
tilar bala anggêro mangsah nirbaya


Arya Sucitra umiyat
gustine Natèng Kadhiri
wus angasta langkapira
dadya mire saking ngarsi
angampingi kapering
Kalasrêngga mangsah kiwul
wus panggih yun-ayunan
lawan Sri Natèng Kadhiri
Kalasrêngga sora dènira pitanya


hèh apa sira kang aran
Anglingdarma Mlawapati
dene ta rinêngga-rêngga
ing upacara narpati
yèn iya dipun aglis
masrahna pati uripmu
tan wun sira palastra
kagêm dening pêdhang mami
Sri Kadhiri miyarsa nauri sabda


sun Prabu Jayamisena
narendrane wong Kadhiri
balik sira iku sapa
buta gêgêdhêging bumi
Kalasrêngga nauri
senapatining pra diyu
kang mêngku pabarisan 


iki kabèh iya mami
ranku ring rat senapati Kalasrêngga


kang kalok kalokèng jana
sa-Mlayasuma nagari
sarosa sura digdaya
tan ana kang kaya mami
tau bêdhah praja di
ngirup mikut para ratu
bêcik sira mundura
yèn dudu Anglingdarma Ji
mundhak-mundhak sira tombok milu pêjah


wau rikala miyarsa
Sri Naranata Kadhiri
angandika hèh ta buta
tuhu tan wruh bênêr bêcik
swaramu sru baribin
datan wruh dibyaning satru
ya bênêr tau mênang
lan titah kang ukur urip
wus katitik tatamu tanpa rêrawat


senapati nunjang-nunjang
nora wruh bênêring jurit
nyawamu wus kalêpêran
kaya agea ngêmasi
Kalasrêngga nauri
hèh babo apa abamu
sida ko tombok nyawa
mati dening dibya mami
nganggo mundhi gandhewa ge tibakêna


ingsun tadhahane dhadha
sun kantari bau kalih
Natèng Kadhiri dyan ngayat
gandhewa kang wus pinusthi
jêmparing Pasopati
lumêpas manatas tuwuh
Kalasrêngga wus pêjah
dening Sang Prabu Kadhiri
surakira wong Kadhiri bata rêbah


ulêng para buta rucah
ing patine senapati
sanalika kapiyarsa
mring Kala Gorandha Patih
dukanira tan sipi
mangamah-amah manaut
ing wulu jenggotira
gêrêng ngilêr apêpulih
lampahira jumujug baris Pandhawa


Sri Mataun kang tinrajang
jog 

 mandhap saking turanggi
cukat cêk angasta tlêmpak
sompok wus kapara ngarsi
tan ana tanya kalih
sumrikut Gorandha mupuh
gadastra ingindhanan
sumiyut tinlêmpak kêni
têpakira kang kanan bruk kapisanan


surake ambata rêbah
ambal lir manêngkêr langit
pêjahing pêpatih buta
sakala wus kapiyarsi
ring Sri Kala Wrêdati
dukarda kamoran mèpu
puwara karsanira
suka lêbur barêng mati
sakèrine ingagnyan barubuhing prang


buta wujil ônja-ônja
arêngês rèngès gumriwis
kêthêk-kêthêk kala nadhah
dhudhak wadhuk nginum gêtih
mara arêbut dhingin
mangrangsang mungsuh manggraut
wau ta para wira
Mlawa Mataun Kadhiri
ngawaki prang mangsah cancut taliwônda


sêrsêg sumrêg asrang-srangan
mungsuh rowang wus nangkêpi
panduk-pinanduk tanpa was
datan ana milih tandhing
ewasamana olih
manggala kathuk gul-agul
gulêt prang ripu rêmpak
pog-pogan tan angindhani
kang akalah galangsar kinêpruk pêjah


jroning prang ribut kawangwang
nging bala Malawapati
ayêm tatag tan kasêsa
pakolih mapankên dhiri
bala rêksasa sami
ebyoh ribêt tandangipun
nyêngka dhapur rêkasa
maju mati tan ngundhili
punggawane kari têlu sami pêjah


Kala Gorandha wus lina
pinanah Natèng Kadhiri
sami lawan Kalasrêngga
senapatining bala wil
Kala Wiwaktra 

 mati
dening Sang Natèng Mataun
tinumbak lumba-lumba
rinampok bangkene rujit
ana manèh punggawa Kala Wiwaksa


ngamuk nglawat mring panjawat
kinrubut pra punggawa ji
mati lawan tinanganan
rêmuking balung wor gêtih
gênjur-gênjur nangkêpi
ing napas datan lumaku
mati rêmuk dinugang
wau Sri Kala Wrêdati
sirnanira punggawa kari anggana


umangsah katon malela
lan pangayap sawatawis
nindyamantri ing Malawa
Risang Arya Bathik Madrim
wutuh ayam kang liring
sasêrênge wuwuh sirung
kêlabing kang bandera
lêlayu rontèk kumitir
pasêmone kadi panigasan nyawa


awas denira amulat
Adipati Bathik Madrim
mring Kala Wrêdati Raja
arsa ngawaki ing jurit
wau sang nindyamantri
majêng ing rana umagut
wus panggih yun-ayunan
lan Prabu Kala Wrêdati
asru nabda sira sang raksasa raja


hèh hèh babo iki baya
raja ing Malawapati
kang aran Sri Anglingdarma
satru bêbuyutan mami
ingkang madahad kèsthi
gon ingsun amalês ukum
katêkan sêdyaningwang
panagihku potang pati
marang sira bayarên saiki uga


apa sapanjalukira
pasthi bae sun turuti
apa pati sinasuwak
apa ta mati ginitik
apa pinalu piling
apa pilih sun jur-êjur
kalawan gadaningwang
kabèh wis padha cumawis
saur sabda sang mantrimuka 

 Malawa


hèh buta binto wruhanta
sun dudu Sri Mlawapati
ratu musthikaning jagad
sun iki amung pêpatih
ingkang kinadang kadi
tunggal yayah lawan ibu
sarta lawan winênang
mangrèh kang para narpati
kang katêmpuh mis bacining tanah Jawa


sarta bambang lum-alumnya
sadhêdhak mêrange sami
kasrah lan wisesaningwang
mau sira angrasani
gustiku sri bupati
aja sira age muwus
yèn ingsun misih ana
rampung ingsun kang mungkasi
sabudinta yakti ingsun ora wêgah


sru mojar sang raja yaksa
babo sira talang pati
Madrim Madrim ingsun eman
rupanira anom pêkik
lamun tumêkèng pati
pasthi rabinira gêtun
kelangan laki canthas
martuwanta katut sêdhih
ge balia aja mapak yudaningwang


sang nindyamantri manabda
angomyang si buta baring
micara kang durung ana
têkakna sêdyanirèki
pilihana kang tipis
sang yaksa raja dyan nyaut
ing lambung blêng kacakan
sarosa dènira gigit
gya kinêmah-kêmah kulite tan pasah


krasa linu siyungira
linêpèh lawan ambabibit
kontal risang mantrimuka
kumleyang sarèh aririh
gagat grêguting galih
cangkelak wus mapan wangsul
saya jêjêg dêdêgira
tinubruk risang yaksa ji
tinadhahan sinôngga sêsingkabira


anggêro gêrêng kalaran
ya ta risang Bathik Madrim
nadyan ali
- -sang rêtna yu mangsuli sarwi tumungkul
sumanggèng karsanira ji
adadosa siti lêbu
kèsède Natèng Kadhiri
amba srah ing lir batos

dasat ulun rumaos sadarmi gadhuh
sri nata ingkang darbèni
wau ta nalikanipun
Sri Jayamisena myarsi
ture sang murtining sinom

panggalihe lir alit wukir Sêmèru
kêbêg yayah sundhul langit
ngraos kasaman ing kayun
sang mancala angling malih
wong tuwamu apa adoh

sang rêtna yu aris aturira arum
winatawis botên têbih
yèn sagêd ingkang lumaku
mêruhi sêratingbumi
sasat namung sapênggayoh

lah ta age paranana wong tuwamu
ingsun arsa amêruhi
wau ta sang rêtnaning rum
sigra mêsat ngawiyati
sakêdhap wus datan katon

dyan ing wuri sang mancala warni laju
maluya jati adadi
Sang Arya Sucitra bagus
gya gapyuk rinangkul aris
kang lungaya mring sang katong

sarwi angandika groyok tuntung guyu
labêt bingahing panggalih
dhuh yayi tan nyana tuhu
dèn ta karya gêlar sandi
gawe gawoking tyas ingong

wusing tata lênggah Sang Sucitra matur
pukulun sang misudhèng sih
mênggah gèn ulun tumuju
rèh makatên wau gusti
mung murih sagêdnya ngaton

ingkang karya paribawa têmahipun
sadhèrèk kawula èstri
amba sumôngga pukulun
pami puspita pun patik
sadarmi ngrêksa kemawon

sang aprabu angayang arsayèng kayun
dadya angandika aris
dhuh dhuh paran yayi mau
sira tuduh marang ngêndi
Sucitra matur wotsinom

kawula kèn mrih pun bapa dhatêngipun
ing ngarsa paduka ngriki
de ta gusti gatosipun
supados sampun udani
pan lamun kawula yêktos

sang sri dupi myarsa tyasa katrênyuh
anyuh aturida gati
byatita wau sang prabu
kocapa Sang Maha Rêsi
Citradana kang kinaot

sapêngkêring putranta dyah lan sang bagus
tilar dhahar lawan guling
ri ratritansah manungku
ing puja arjaning siwi
pinêrês rosirèng batos

duk samana sang wiku nuju nyênyuwun
ing dewa ingkang linuwih
ruwata ruwêting kalbu
bêbuka amandêng dhiri
nèng sanggar ingkang mirantos

madu pala garu candhana rum-arum
murub gandane ngêbêki
ing pamujan tan kadulu
kalimput pêdhut wêwangi
kang muja mantrane dados

sanalika wela-wela wus kadulu
kang putra kêkalih sami
ngadêg busana di luhung
pinanyungan mega putih
langite têrang katongton

ciptaning tyas Rêsi Citradana wiku
sokur ing dewa linuwih
de kang putra kalihipun
wus katon ilapat bêcik
samyantuk mulyèng dumados

duk samana pinarêng kang putra rawuh
jumujug sanggar panêpi
alon dènira umatur
rama rama ingsun prapti
arsa matur bab wigatos

sang awiku jroning puja trang mangrungu
pangucape kang putrèstri
sanalika mudhar kayun
luwar dènira sêmadi
samadya kagyat gya miyos

saking jroning pidikan dupi andulu
kang putra rinangkul ririh
adhuh nyawa putraningsun
ana apa sira bali
wêwaraha kang sayêktos

sang dyah matur rama nguni saundurku
saka ngarsanta anuli
sun tinêmon kangjêng ibu
sinung wangsit wasita di
aji kamayan kang mandos

lawan ingsun sinidi dumadi manuk
kitiran amônca warni
wuse ingsun dadi manuk
kinèn nyêgat pinggir margi
kang mring Mlawapati anjog

ing wasana ingsun wus kalakon wêruh
lan narendra ing Kadhiri
nging mêngko nêmu pakewuh
binegal dening bôngsa jin
gagah prakosa gêng bênthot

pangucape si jin yèn ana kang nanggung
wong ika ya diuripi
jine cêkêlane pênthung
rama tulungana nuli
wong ika yèn têmah layon

lêlakone sang rêtna sadaya katur
ing purwa madya mêkasi
wau ta sang maha wiku
duk myarsa aturing siwi
tyasira lir tinêbak mong

risang rêsi lan siwi dyan budhal sampun
wantuning pandhita luwih
wus dadi saciptanipun
adoh pinarêkkên kêni
saking sihira Suksmanon

lampahipun apindha thathit sumêbut
sarêng sanalika prapti
wana ngarsane sang prabu
jlêg wau ta sri bupati
kagyat ing tyas duk tumonton

sigra mêthukakên sarwi yun mangèstu
cinandhak astanya dening
Risang Citradana Wiku
sarwi matur mêmalad sih
dhuh dhuh anggèr sang akatong

mugi sampun kirang aksama pukulun
botên pisan yèn pun patik
katênta wangkot tinanduk
ing parikramèng narpati
inggih saking jrih trus batos

dhatêng wadya batha ingkang linuhung
tekang nitahkên luhuring
paduka jêng sang aulun
jêr sanadyan amba rêsi
ananging tinitah asor

pami ulun anampènana saèstu
ntuk saru sikuning Widhi
sang prabu nambung sabda rum
inggih lêrês paman rêsi
nanging dunungnya kang manggon

pangastawa kula punika tumanduk
nugrahaning Suksmaya di
kang dhumatêng paman wiku
tinitah dibya di murti
putus rèh rosing dumados

sang pandhita umatur kalangkung nuhun
nanging kulunun prayogi
panêmbah solah bawèstu
muhung kawêngkua munggwing
sadalêm batos kemawon

dadya kêtrimahnya ing paminta ulun
ingkang dhatêng raharjaning
karaton paduka nulus
puwara wau sang kalih
mung anjum asta kemawon

wusing tata lênggah sang wiku umatur
pukulun sang misudhèng sih
anggèn ulun kusung-kusung
sumungsung ing byantara ji
punika sinungan wartos

ring pun Rara Citraswara sutèng ulun
kalamun jêng paduka ji
binegal dening janma dur
ing samangke wontên pundi
tiyangipun kang miawon

sang aprabu anuli nolih ing pungkur
sang arya dinuk ing liring
Sucitra tanggap ing sêmu
ing atur nora sajarwi
salugu liring lêlakon

wit bokbilih karya lingsêmnya sang prabu
amung mangkana dera ngling
dhuh rama sang maha wiku
botên wontên kêdhah-kêdhih
muhung putranta pun dhenok

ulun tuduh angaturi jêng pukulun
punika tuking wigati
ing sêdyamba tarlèn muhung
dimèn jêng paduka uning
dhumatêng sri nara katong

sang bagawan tanggap ing sêmu sinamun
maluyèng sabda rum manis
adhuh kulup sutaningsun
dahat panarima mami
akanthi sukur ing manon

wau ta sang maha wiku
wèstu wus waskithèng wèsthi
kêdhapira sri narendra
kênèng sambang lara brangti
marma matur anoraga
pukulun sang misudhèng sih

bilih paduka pukulun
kapanudyan ing panggalih
karsa angagêm puspita
wijilan ing Candraagni
pun paman sumanggèng karsa
ing pangrêksamba mung darmi

ananging saèstunipun
kiwa kuciwa ing warni
kadyangganing sêkar klurak
datanpa gônda sayêkti
kang pinurih mung satunggal
wêtah mabêning kang sari

wasana panuwun ulun
mugi paduka marêngi
mariksani kang cêmung mas
ingkang tiningalan dening
rayi jandika Sucitra
punika wasiyat yêkti

pangèsthining manah ulun
tinêbihna tulah sarik
de ta ulun cumanthaka
purun nêmbungakên rayi
dhumatêng Arya Sucitra
saking èngêtnya pun patik

kados-kados botên klèntu
wit bêbasan nadyan têbih
ing prênah taksih kantênan
upami urubing agni
lamat-lamat katingalan
kêluning kukus sayêkti

yèn gônda kentaring ranu
wontên ambêtipun taksih
sumar-sumar sawatara
de ta wêwijanging luri
tuwin cêmung caritanya
badhe ulun turkên wingking

bilih jêng paduka sampun
rawuh ing pakuwon gusti
wit sagunging wadyabala
sami rudah arudatin
mangajap rawuh paduka
panggih kalihan basuki

sang sri kapanudyèng kalbu
tandya abudhalan sami
ri kanang cêmung binêkta
dening kang parêpat kalih
Ki Lurah Lenggot lan Bawa
ing pakuwon sampun prapti

sarawuhipun sang prabu
sakèh wadyakuswa sami
sumungku sukur sru suka
dyan tata lênggah atartip
samangkana sang bagawan
matur ing sri narapati

dhuh anggèr ing mangke ulun
yun murwa ngurayèng ruwi
lêluryamba kang kacêtha
ing maha dewa kintaki
lêluhur amba Hyang Srita
ran Hyang Panyarikan ugi

punika atampi dhawuh
saking Sang Hyang Wisnupati
kinèn anglampahi nrima
têmah katarimah yêkti
dyan sinabdan hèh samangkya
saturunira ing wuri

yya pisah lan turun ingsun
makatên wau nêtêpi
bêbasan sabdèng pandhita
pangandikaning narti
anggèr makatên lirira
awit Sang Hyang Srita dupi

pinetang têtêrahipun
kaping sawêlas dumugi
Bagawan Sidhiwacana
dhepok Manikmaya wukir
punika pêputra tiga
kang wrêdha Dèwi Suyati

dumugi diwasanipun
kagarwèng Dwara Apatih
patutan kalih kang juga
Patih Supadma wêwangi
kalihe mijil wanita
awasta Dèwi Supadmi

dene ta panênggakipun
kang rayi Dèwi Suyati
awasta Dèwi Satapa
dadya garwaning narpati
Sang Prabu Darmasarana
patutanipun kêkalih

kang sêpuh punika kakung
Sri Yudayana wêwangi
ingkang taruna wanita
awasta Dèwi Pramasti
de kang waruju putranya
Sidhiwacana Maharsi

punika ta mijil jalu
wasta Sidhikara Rêsi
parampara ing Ngastina
lajêngipun asêsiwi
kêkalih èstri lan priya
Dèwi Sadu sinambat sih

kagarwa dening Sang Prabu
Yudayana Ngastina di
patutan satunggil priya
Sang Sudarsana Narpati
rining Dyah Sadu kang priya
Rêsi Sadhana kêkasih

Dyan Rêsi Sadhana wau
pêputra jalu kêkalih
kang sêpuh Bambang Sumedha
dhepok Candramuka wukir
dumugining wrêdha nama
Risang Sudhatnyana Rêsi

kang taruna wastanipun
Bambang Susena martapi
ing Candraagni prabata
dupi wrêdha salin nami
Risang Rêsi Dhanudhana
trus ngasramèng Candraagni

Rêsi Dhanudhana wau
putra kalih priya sami
sajuga Rêsi Rasika
Brahmana Yawastinadi
kalih Rêsi Acitraka
Brahmana Malawapati

Rêsi Acitraka wau
sêsuta amung satunggil
nama Rêsi Citradana
inggih pun ulun puniki
sinung anuwila gônda
dening jawatalinuwih

absari sinambat ing rum
Rêtna Dèwi Nawangsasi
salajêngipun patutan
kêkalih jalu lan èstri
pun Arya Sucitra lawan
rayi paduka puniki

agêntos cariyosipun
inggih ingkang cêmung rukmi
ing nalika semah amba
badhe muksa amarêngi
rayi paduka umurnya
lagya pitung lèk winilis

punika tilar wartyèstu
makatên ingkang wêwêling
dhuh dhuh bapakne Sucitra
rèhning pasthèning dewadi
mung tutug samene gyanta
amêngku maring wak mami

sira yya sandeyèng kalbu
wit ngêmong sutanta bayi
misih ing wanci sêsêpan
sabên mular miwah budi
iku iyèngsun kang bakal
nulung tumurun nêsêpi

ya saka ing alam samun
samar lèn jamaning janmi
nganti praptaning diwasa
sarta wruhanira benjing
sutanta Kèn Citraswara
iku ing têmbe pinasthi

kuwat nurunkên pra ratu
ratuning rat nuswa Jawi
marma bapakne Sucitra
pamomongira dèn bêcik
de ing têmbe yèn wus cêpak
jatukramanya ni dèwi

wasiyate rupa cupu
manik asthagina yêkti
ingsun turunkên arupa
cêmung kancana mahisi
rikana tirta wimasa
dene pigunane kyai

iya mubarang maujud
kang tinawangakên tuwin
dèn ungkuli dening kaca
tutuping kang cêmung rukmi
yèku kang ana ing sira
padha sanalikayêkti

sawastu dadi mas tatur
yèku kang minôngka bêkti-
ning sutanta mring lakinya
pun swami lajêng murca nis
bokbilih babaring wêca
inggih lampahan puniki

dene tutupipun wau
anggèr kulunun samangkin
inggih sampun ulun bêkta
lah ta punika kang warni
kulunun amba sumôngga
tutup wus tinampèn sang sri

sang rêsi nungka umatur
dhuh anggèr kados prayogi
kang cupu wau cinoba
kamayannya mrih patitis
ing bêbasan awon kôndha
wontên ing tôndha lan yêkti

karyaa lêlangên luhung
sakarsèng sang misudhèng sih
binadhenana punapa
kang dados parênging galih
Prabu Jayaamisena
dahat kapanudyèng kapti

samangkana lajêng dhawuh
mring pra punggawa akardi
kang lêlangên binadhenan
inggih saking kajêng jati
yun sinaoskên ing raka
Sri Natèng Malawapati

pra punggawa mantri laju
sami tumandang ing kardi
akarya jantran gilingan
likasan jolèn pituwin
pêksèn-pêksèn sato wanan
kang pantês amilangêni

dupi dadya lajêng katur
tinawangkên cêmung rukmi
dyan kaungkulan tutupnya
sami sanalika dadi
warna kancana sadaya
sang sri sru marwata siwi

ya ta ing nalika wau
sang rêsi anuju kapti
mrih wimbuhing tyas êntyarsa
amit gya mijil ing jawi
lajêng mindêng hninging cipta
minta gôngsa surendra tig

kaèsthi osiking kalbu
sami sanalika ugi
katrimah jlêg tinurunan
dwi rancak surendra adi
katur sang sri sukèng driya
yayah kalaban mêmanis

mantihanta kacaryaning ati
pra manguri miyat kamayannya
ponang cêmung satutupe
miwah kadibyanipun
Risang Citradana Maharsi
samantara sang nata
saksana adhawuh
atata nrus ing laksita
dupi sampun sampat samapta miranti
sang prabu adan budhal

lan kang garwa nitih jêmpana di
Risang Rêsi Sucitra tut wuntat
tata rakiting lampahe
kadya duk angkatipun
mandarmêne wimbuh tulya sri
wit amawi pradôngga
samarga tinabuh
ngrêrangin ngênganyut driya
marma para wadyendra wulingèng ati
gumêr samarga-marga

samangkana wau ta sang yogi
nèng jêmpana sung marta ing putra
mangkana ing pituture
dhuh babo sutaningsun
dipun bisa suwitèng gusti
dhasar nata sudibya
trah titising Wisnu
kasub kaonang ing jagad
susatyambêk wasis waskitha wus pasthi
nini sira èngêta

iya lamun bèbèting wong cilik
dèn agêdhe suka sukurira
nêrus narimèng titahe
de sira sinung wahyu
wahyaning kang nugraha jati
sumarambah wibawa
sor kinarya luhur
kinèn amisesanana
sèsining jro dhatulaya ing Kadhiri
yêktyakèh marunira

para putri utama di-adi
dèn tumanên ing manah bisaa
mong ngêmuli salawase
mring pra marunirèku
aja karya saksriking ati
dèn arakêt rukuna
kadi kadang tuhu
ywa ciptantuk sih priyôngga
sokur bisa nêtêpi têpa palupi
lêpihan dyah utama

kaya ingkang cinaritèng nguni
dening sira Sang Bagawan Drawa
mring Kèn Sarwasri putrane
yèku taturutipun
kang wus ingsun tutur ing ngapti
nging mêngko wus ngong jugag
gatining pitutur
mrih cêkak cakêping gita
nguni ana putri mêngkumbêk utami
têmah têtêp mulyarja

tur ta misih luhur ta pribadi
yèku sorining Sri Sudarsana
ing Ngastina kadhatone
dene jêjulukipun
Kusuma Yu Dyah Padmasari
putrèng Patih Supadma
prênahe puniku
wayahe warèng manira
Sang Bagawan Sidhiwacana palinggih
ing wukir Manikmaya

de ta wau Dèwi Padmasari
sru kasusrambêk santa santosa
tansah noraga patrape
mong rumakêt sih lulut
kinêmeron marunirèki
tinahên ing tyas marta
saka jrih ing kakung
lan rumasa yèn ngawula
môngka kèhe garwa paminggiring aji
Sang Prabu Sudarsana

pan salawe bêboyongan nguni
saking praja ing Manimantaka
garwane rêksasa rajèng
nalika nêmbenipun
apan kasorkasêsêr ing sih
kèsi-èsi sasolah
bawane sinaru
marang maru-marunira
mring raka ji kalakon kinèn sumingkir
kinêkêr ing udyana

parandene sang rêtna lumirig
tan lênggana tuduhing rakendra
wiwit samana mèh bae
kasingkur sihing prabu
labêt saking karoban sihing
para garwa taruna
amêmalad kalbu
nanging Risang Padmiswara
nora pisan-pisan gumingsir ing galih
mutung sukur narima

ing têmahan wuryantuk pêpulih
têtêp dadya pramudèng garwendra
ngrèhkên para garwa kabèh
sinung wawênang mêngku
misesani sèsining puri
myang para marunira
jrih sungkêm sumungku
asih ngèstokkên sakarsa
rumasa yèn ngayum sinung yêming ati
ngêtog tanpa pêpinda

suprandene Sang Dyah Padmasari
panggalihe samêndhang tan ngrasa
yèn kinarya tunggul dhewe
tuhu môngka têtunggul
sagung ingkang garwa paminggir
mandar mandya miluta
lir kadang satuhu
ciptanya sami ngawula
marma datan ana kang winalangati
wus tanpa subasita

malah para maruyèntuk runtik
maring raka saking kaluputan
ing sadhengah dhadhakane
kadi ta saking tanduk
solah bawa kang tan mrakati
iku sawastu enggal
sinuwunkên maklum
murih sida widadarja
dènnya sami dêdasih suwitèng laki
sayuk saabipraya

tuhu lamun mêmaniking bumi
pramèswarining Sri Sudarsana
pantês dadya ondhe-ondhe
sumawita ing kakung
anêtêpi ambêking èstri
atêmên katêmahan
utama tinêmu
kataman ing parimarma
ya marmane dèn abisa ngirib-irib
labuhan kang utama

tur tinimbang lawan sira nini
mungguh lêlurining para bôngsa
sayêkti dudu simake
samono ambêkipun
panganggone suwitèng gusti
eling yèn kawisesa
sira dèn tuwajuh
sinung wimbuh gêng nugraha
pan sapira nini bêgjanira mangkin
ing tyas aja pêpeka

dipun wêdi bêkti anglakoni
ing sabarang parentah sang nata
lair batin aja mèngèng
lawan aywa nak ingsun
rumasa yèn ginarwèng aji
ngrasaa yèn kawula
suwita ing ratu
wênang kapurba wisesa
dadi datan arda ing driyanta nini
widada salaminya

wêkas ingsun yogya dipun eling
aja kandhêg ing ucap-ucapan
kang abisa matrapake
arahên nyatanipun
sabarang rèh ingirih-irih
aywa sadaya-daya
dèn matarèng kayun
dêduga lawan prayoga
aywa tilar rêringaning nitya lungit
laksitaning nityarja

dadya têmên wêlasira nini
mring wong tuwa kang nglakoni lapa
sira kang nampani anggèr
ugêring nugraha gung
pan mangkono nini ing nguni
ringkêsaning wulangnya
Rêsi Drawa Wiku
mring putra sang rêtnaning dyah
Kèn Sarwasri duk pinundhut garwa dening
Sri Aji Jayabaya

yèku ingkang eyang sri bupati
Sang Aprabu Jayamisena
iya ta gustimu kuwe
mangkana ta sang prabu
ing Kadhiri dupi miyarsi
sabdèng dwija mêmarta
mring garwa sang ayu
mèsêm sêmu ngayubagya
gya sang sori Citraswara mangênjali
maluya ruming sabda

dhuh jêng rama anuwun kapundhi
ing mastaka dadia jêjimat
tambang jiwa salawase
sawabing rama wiku
aku muga bisa nglakoni
wosing wasitanira
kadi kang winuwus
patrap busanèng akrama
sêtya tuhu ingsun bisa angiribi
pramèswari Ngastina

pirabara bisa angêplêki
kêlabêtan labuhan utama
linantèh ing salintire
kasidaning tumuwuh
sinungana saarsaning sih
dunya praptèng dêlahan
sinarduèng sadu
sinidikarèng ciptarja
pajampua sinambadan ing pangèsthi
pinasthi tuwanggana

sang bagawan astamèng panggalih
myat ing putra Dèwi Citraswara
tanggap pasang pasêmone
ing wulang wus kacakup
cinanthêt ing budi pinêtri
marma sang rêsi dahad
kasok trêsnanipun
de Sang Sri Jayamisena
sanityasa tyase êntyarsa miyarsi
surasaning warsita

byatatita kang lagya lumaris
rêke gêntya ingkang winursita
Sang Anglingdarma pamase
sajuga ari nuju
miyos lênggah ing pôncaniti
tan pae kadi saban
kang parêk ing ngayun
Sang Prabu Jayakusuma
ing Mataun kalih Patih Bathik Madrim
pêpak para pramudya

tuwin sagung pra punggawa mantri
Sang Iswara wusing imbal sabda
ing praja karaharjane
samantara nabda rum
kakang patih seje panggusthi
wus ana pirang dina
gon ingsun anuduh
bocah punggawa Malawa
animbali yayi prabu ing Kadhiri
de durung ana prapta

pangiranta apa ingkang mawi
kyana patih matur apranata
pukulun jêng sang pamase
saking pangintên ulun
punggawendra ingkang tinuding
dumuginipun Daha
botên parêng mantuk
badhe ingajak sarêngan
sowanipun rayi paduka Kadhiri
ing ngabyantara nata

dados angêntosi sawatawis
wastunipun mawi tata-tata
samaptaning ubarampe
tarlèn pamurihipun
karya lêga arsayèng galih
sri nata dupi myarsa
kapanudyèng kayun
lagyeca imbal wacana
tan antara rawuhnya Natèng Kadhiri
duk praptèng pangurakan

cingak sagung kang sami sumiwi
miyat sumrêg myang gumyahing swara
gumuruh barêng êloke
kinira lamun mungsuh
dupi uwus waspadèng ngaksi
yèn Sri Kadhiri praja
puniku kang rawuh
prawira tata mangargya
ya ta Prabu Jayamisena sarimbit
sawadyabalanira

ingkang sami wahana turanggi
sampun mandhap mandhêg ing bacira
de sang narpa lan sorine
miwah Sang Maha Wiku
Citradana laju sumiwi
ngarsèng Sri Anglingdarma
dyan sami mangèstu-
pada dupi wus atata
tandya Prabu Anglingdarma ngandika ris
dhuh yayi padha arja

praptanira ing Malawapati
kang dinuk ing sabda atur sêmbah
tatas patitis ature
pukulun kaka prabu
sakalangkung nuwun kapundhi
ing sabda jêng paduka
wau kang dhumawuh
kacancang pucaking kiswa
mimbuhana yuwana bagya salami
lumèbèr saprajamba

ri saksana sang wara mahisi
Citraswara trus tumamèng pura
ingiringkên sudarmane
Sang Citradana Wiku
dyan ing wuri sri narapati
Mah Prabu Anglingdarma
angandika arum
dhuh yayi dahad astama
ing tyas ingsun miyat ing sira sarimbit
nanging ta ing bêbasan

ingsun ayun tan atanya yayi
dene wikan yèn ingsun tanyaa
dene tan tômpa dutane
yayi angsung pangrungu
ya ta sang sri prajèng Kadhiri
atanggap ing wardaya
anuli umatur
saking pangèstu paduka
lêlampahan amba punika nêtêpi
sêkaripun bêbasan

jodho ngêngago krama mrandangi
kalingana ardi myang samodra
lamun pinasthi jodhone
ing sayêkti acundhuk
dhuh makatên kangjêng kaka ji
liripun botên nyana
kapanudyèng ênu
kêpanggih rayi paduka
yayi dèwi dene ta kapasang yogi
sutanipun pun paman

Rêsi Citradana ngasramardi
Candragêni kagolong santana
lan jêng paduka witdene
nguni lêluhuripun
inggih Sang Hyang Srita kawarti
nahan ta Sri Mamênang
ngaturakên sagung
lêlangên sarwa kancana
myang sajarwa saliring rèh duk nèng margi
wus katur Sri Malawa

Sang Aprabu Nglingdarma duk myarsi
sakalangkung tusthaning wardaya
nging dupi myat kaanane
kang lêlangên mas tatur
muhung dhawuh dhatêng kya patih
kinèn amasrahêna
kewala mring ibu
kang dinuk ing sabda tanggap
matah marang punggawa nulya lumaris
ngirid tumamèng pura

wau Natèng Malawa duk mèksi
kang lêlangên kancana dumadak
rumaos merang galihe
locitanirèng kalbu
ya jagad dewa bathara di
kuciwa têmên dènnya
nitahkên maring sun
paran ta têka kasoran
lan ri Prabu Jayamisena Kadhiri
hêm bêgjane wak ingwang

antuk garwa kewala tan apik
titikane datanpa pagunan
tur ta nganggo misih rèwèl
brawala datan patut
yayi Prabu Kadhiri kuwi
sing tan bagus kadyèng wang
sor wibawanyantuk
bojo yu endah ing warna
miwah bapa wiku wibi widadari
lan wignya ing sarana

sumawana sugih rajatadi
tur ta nganggo bêkti marang priya
mangkana unandikane
Sang Anglingdarma Prabu
sami sanalika dumugi
kaswargan suralaya
karya rêngunipun
Hyang Jagad Wisesa tunggal
dyan tumêdhak maring taman bagendha di
lawan para jawata

amancala warna dadya paksi
karsa matitiskên kaanannya
ing solah bawa sang rajèng
ya ta mangkana wau
Sri Kadhiri tanggap ing galih
kêdhapnya ingkang raka
lir kanggêg ing kalbu
sigra matur umastawa
dhuh kaka ji punapa ta ingkang mawi
dene ta jêng paduka

kèndêl èsmu èmêng ing panggalih
ulun mugi tuwan jarwanana
bok manawi ulun badhe
sagêd atur pirêmbug
murih ruwat ruwêting galih
Sang Prabu Anglingdarma
datan sajarwèstu
mangkana pangandikanya
dhuh yayi mas pun kakang rada rudatin
dera durung kapadhan

pandhuking hyun lan bakyunta yayi
ya ta Sang Sri Jayaamisena
sumambung umatur dene
punika têka namung
kewala ing prakawis gampil
liripun ing usada
dyah wangkot puniku
tinanduk ana ing basa
manuhara bilih mêksa botên kenging
inggih dipun srênggara

bilih botên môngga nyrênggarani
yogi dipun pêgata kewala
yèn tan sagêd mêgatake
dèn tilara ngalangut
alêlangên ing udyana di
utawi amisaya
paksi lan lènipun
bôngsa bêbujungan wana
wit dyah lamun tinilar saèstu thikil
èngêtnya dhatêng priya

Sri Nglingdarma dupi amiyarsi
sami sanalika tyasnya lêjar
sumèh sumringah sêmune
kang rayidyan rinangkul
kinakudang dhuh babo iki
suwargane adarwa
kadang taruna nung
bisa akarya pisuka
marang kadang wrêda kang turida gati
ya ta wusnya ngandika

laju wangsul lênggah dhampar gadhing
samantara alon ing wacana
hèh kakang apatih rêke
kaparênging tyas ingsun
yun tumêdhak lêlangên maring
ngudyanarja bagendha
iku sira banjur
sawegèng laku dhèrèka
lan ri Prabu Mataun dimèn umiring
mangimur driyasmara

tri yayi Prabu Kadhiri
Dyan Patih Matah pratiwa
sapalih ingkang andhèrèk
sami sapanêkarira
dupi sampun samapta
samangkana sang aprabu
kridhasta angsung sasmita

kalilan murwa lumaris
tinampèn juru têngara
tandya ngunèkkên slomprète
imbal tampèn-tinampenan
binarung kalasôngka
gubar gong bèri gumuruh
obah wadya kang nèng ngarsa

dadya pucuk anjajari
sajuru-juru atata
tinon tulya sri rarase
saksana sri nata budhal
dhinèrèkkên dyi narpa
ing Kadhiri myang Mataun
kêbut sawadyabalanya

gumêr gumrêdêg samargi
ing ênu datan winarna
ya ta wau ing lampahe
anglarug ing wanawasa
atri alangên jiwa
dènira sami mêmanggut
anandukakên warastra

marjayèng sato wanadri
akathah kidang myang sangsam
kancil atanapi bandhèng
ingkang sami kaprawasa
lan kang kapikut gêsang
mangkana sang mantri anung
parentah matah punggawa

kinèn samya mangruktèni
saangsale bêbujêngan
wus linakon sagatine
Dyan Sang Prabu Anglingdarma
sapara wadyakuswa
nglajêngakên lampahipun
duk praptèng taman bagendha

sagung wrahatbala sami
kagyat ing driya umulat
têtaru-taru oyage
sinêngguh yèn singgunkara
dangu-dangu katingal
acêtha kalamun iku
Sang Nagagini lagyeca

pulêtan apulang rêsmi
kalawan taksaka tampar
dupi matur sang pamase
sanalika sru kabangan
murina mring kang raka
Risang Nagapratala nung
wit kadang tunggil pruwitan

sang prabu sigra amusthi
warastra ingayat-ayat
supadi dimèn asande
Nagagini dènnya kirda
anging tan kèngguh ing tyas
mandar nêmaha dinulu
wiraga dènnya pulêtan

marma laju dèn lêpasi
panah ponang sarpa tampar
kataman pêjah angênggèn
anyarèmpèt pêthitira
Sang Nagagini nulya
mlajêng sarwi nguwus-uwus
hèh hèh Prabu Anglingdarma

têka gêndhak sikara mring
titah kang lagi pasihan
tur ta asèjèn bangsane
dhèwèke klepetan apa
yèn mangkana kang padha
nêbut ratu pandhita nung
iku kabèh datan nyata

sajatine ratu êdir
durta bae ing pangulah
lah yarasakna bakale
yêkti sun wadulkên marang
kakang Nagapratala
dhandhang sun unèkkên kontul
mêsthi bilai takanta

ya ta jêng sri narapati
dupi myarsa sumbarira
Sang Nagagini nulya ge
malajêngi sumêdyarsa
aminta pangaksama
sang naga wus doh katrucut
dadya datan kêtututan

nuli wangsul sri bupati
dhawuh mring sang mantri mukya
sagung wadya sami kinèn
angasoa sowang-sowang
de ta sang narèswara
karsa yun si dadal banyu
bèji karang pakitrenan

patih sandika wotsari
sang prabu lajêng tumêdhak
mung parpat loro kang dhèrèk
Lurah Capi lawan Capa
dupi prapta ing ngarsa
korining bèji sang prabu
mulat miwah amiyarsa

ungêling paksa mawarni
gêntosan angsung sasmita
winursita pamunane
dhuh sang prabu pajampua
nêtêpana kang asma
nata binathara anung
ing têgêsipun punika

botên ngêmungkên nêniti
nata jagad ngarcapada
kewala dalah jagade
priyôngga yogya tinata
wênèh sumambung munya
o o inggih sang aprabu
wontênipun kang manuswa

kinasihan ing dewa di
puniku purwanya tar lyan
saking asih sasamine
samana Sri Anglingdarma
tar mantra anggaliha
mila dupi sang aprabu
prapta madyaning gapura

munggwing nataring botrawi
sagunging para kukila
byur barêng ambyar abure
yayahakagyat ginêtak
mawoswara gumêrah
nganti roning taru-taru
sami gogrog ambêlasah

drodhug ing wit nagasari
kacaritèng kono ana
kaga kuthilang sajodho
ri sêdhêng apêpasihan
sajatine punika
iya Hyang Pramèsthi Guru
lawan Sang Rêsi Narada

dupi myat aburing paksi
paksi wanita pitanya
ingkang dadi karanane
kaga samya bur barêngan
ya ta kuthilang priya
maluya manis ing têmbung
hèh wong wadon wruhanira

pra kukila padha wêdi
êmbok katut kalepetan
ing sang prabu angkarane
ênggone anglirwakêna
cêgah pakoning dewa
yèn têtêp mingkarèng tuduh
ing dewa antuk pidana

tandya kasarêng rawuhing
Maha Prabu Anglingdarma
kagyat umiyat tumrahe
tambêlèking kang kukila
ri saksana tumênga
myat kuthilang karon lulut
lagi aloloh-lolohan

dadya dinalih mêmengin
mangun langêning asmara
linêpasan warastra ge
kang kagèstri kenging pêjah
dene ta ingkang priya
muluk ngupatani muwus
hèh hèh Prabu Anglingdarma

sira têtêp tan marta sih
ing dumadi anyikara
mêgatkên katrêsnaning lèn
amatèni rabiningwang
ingkang datanpa dosa
sawastu sira ing besuk
anêmahi kang mangkana

sang aprabu duk miyarsi
mêsa ugi tan kadriya
muhung laju siram bae
sapragatira sêsotya
dyan kondur maring taman
wirandhungan lampahipun
anggung ancung angrancana

ngarang ing yun nyut èngêt garwa sang ayu
dyan kayatnan dènnya
dèrèng katêrasan ing sih
sih-sinihan sacara carêming karsa

gantya emut ing panguwus-uwusipun
Nagagini sarpa
nuntên kaèngêtan maring
ingkang raka Sang Naga Raja Pratala

ing sawastu yun nganggêp sawadulipun
ing swami tur dora
manawi inggih manawi
tan wun dadya mêngsah akarya rêkasa

têmahipun mirong muring ring sang prabu
marma dupi prapta
taman bagendha anuli
tarantara dhawuh risang mantri mukya

sanggyanipun wadyabala kinèn tugur
baris angêpanga
saidêring udyana di
lamun wontên warni punapa-punapa

kinèn laju marwasa tumêkèng lampus
sang mantri wisesa
sandika atur astuti
sang aprabu gya tumamèng pasanggrahan

mêmpên tan yun miyos ing jawi mrih lipur
ya ta samangkana
Patih Arya Bathik Madrim
dyan dhawuhkên mring sagunging wadyatôntra

sami gugup ing tyas sami mapan tugur
sasikêping yuda
ngêpang pacangkraman adi
sarwi pating kalêsik pangucapira

nêdha sagung pra kônca ing mangke sampun
pêpeka ing karya
awit jêng sri narapati
lagya mirong mirangrong ing rèh mangarang

kunêng wau kang ajaga yitnèng kewuh
gênti ginupita
Sang Prabu Kalawrêdati
wus abudhal rêke ngêbrêgi nagara

ing Malawakusuma saputranipun
miwah balakuswa
nihan ta ing sajuga ri
sang yaksendra nuju miyos sinewaka

pêpak sagung sumantri sandhahanipun
kang cakêt nèng ngarsa
yeka sang rêkyana patih
kang kinasih Sang Ditya Kala Gorandha

kalihipun manggala môngka gul-agul
Ditya Kalasrêngga
mangkana sang yêksapati
ngandika lon hèh bapa Kala Gorandha

jênêng ingsun dahad amangayun-ayun
maluyèng cundaka
kang angisêp-isêp warti
mring Malawa têka suwe nora prapta

panêmumu apa kang dadi pakewuh
Sang Kala Gorandha
tanggap matur mangênjali
dhuh pukulun pamanggihipun pun bapa

duta prabu tan trimah tampi pitutur
saking sok tiyanga
manawi asêlang titih
dados dadak upados tèsing pawarta

ingkang êtus atas saking pra priyantun
pantês pinarcaya
pakantuk têtêp patitis
ing pangangkah sampun ngaping kalih karya

nadyan dangu ntuk tuwas sagatosipun
sang raksasa raja
dadya kapanudyèng kapti
samantara kasaru dhatênging duta

kang kaplayu wil Wrêkosa Wrêkongsaku
ngaturkên sasolah
tiwasira kang tinuding
saking purwa titi prapta ing puwara

èstunipun Natèng Malawa puniku
inggihtrah Pandhawa
saking Radèn Partasiwi
mêne sawêg tindak mring taman bagendha

yaksa prabu dupi miyarsa turipun
wil wrêda Wrêkosa
sru duka yayah sinipi
ing wasana cipta antuk kaladesa

marma laju ayun tumêdhak anglurug
mring taman bagendha
karsa anyidra pribadi
nging pinambêng mring Patih Kala Gorandha

aturipun dhuh pukulun maha prabu
pamanggih kawula
anjawi saking karsa ji
sampun-sampun paduka têdhak priyôngga

yogyanipun utusan kemawon rampung
jêr ta jêng paduka
sugih wadya dibya sakti
môngsa gôndra sapintên mêngsah tyang Jawa

nata diyu ing driya condhong umanthuk
dyan miji pramea
têtiga sudirèng wèri
juga nama Sang Ditya Kalasrênggara

kalihipun Sang Kala Duskara anung
tri Kala Dusmaya
kinondhangan pra jajar wil
kawandasa sami gambuh ing ayuda

jêng sri yaksa nabda rum
hèh hèh bocah punggawa têtêlu
sira padha dèn bisa tumamèng wêrit
nindakkên upaya samun
nyidra Sri Anglingdarma nom

diprayitna ing kewuh
aja kurang wiweka ing kalbu
Ditya Kalasrênggara amangastuti
matur sandika dyan mundur
sakancanya wil gya bodhol

samantara Sang Prabu
Kala Wrêdati kondur ngêdhatun
ditya patih saandhahannya kang kari
bubar sowang-sowang mantuk
yata mangsuli cariyos

lampahnya para diyu
tan winarna kaananing ênu
praptèng taman bagendha wus sirêp janmi
Sang Kalasrênggara laju
mangsit mring kancanya kinon

sami ningit anamun
priyangganya kang nyadhang sang prabu
de ta lamun ana sabawa angêrik
pratandhane iku uwus
bôndawasaning sang katong

dienggal sami ambyuk
marwasa Sang Anglingdarma Prabu
sagung ditya manggala anayogyani
sigra singidan sadarum
ing wuri sang sitya gembong

gêgambèn pramudya nung
matak mantra sêsirêpi ripu
sami sanalika lir babadan pacing
gulasah lèsèh pra tugur
turu ngorok sênggor-sênggor

Kalasrênggara Diyu
dyan mancala warna dadya wadu
ayu endah apindha endhang ing ardi
jujug sangajênging pintu
butulan sanggrahan manggon

kocapa sang linuhung
Patih Bathik Madrim sakalangkung
sandeyèng tyas ênar-ênar sênig-sênig
dènira tidhêm ing dalu
tan ana sabawaning wong

dalah sabawanipun
walang talisik tan na karungu
samangkana saksana wisata maring
sanggrahan pakuwonipun
Sang Jayamisena Katong

ya ta praptaning ngriku
Sri Kadhiri panggih taksih wungu
lagya eca pinarak lawan kang rayi
Sang Jayakusuma Prabu
ingadhêp Sang Sucitra nom

tandya sang mantri anung
sojar dènnyasandeya ing kalbu
de ta padhang wulan apurnamasidi
pra wrahatbala sadarum
prasami tilêm angorok

kadi kataman jênu
sumawana kaelokanipun
dalah para tiyang sêsadean sami
tilêm ing sadhawahipun
tanpa kukudan amandon

ingkang makatên wau
ing pangintên punika saèstu
saking tanduk karti sampekaning wèri
amila prayoginipun
suwawi nganglang pakewoh

wau ta sang aprabu
ing Kadhiri kalawan Mataun
myang Sucitra prasami anayogyani
trus nganglang prayagung catur
praptèng pêngkêraning gêdhong

ngajêng butulan kidul
pasanggrahan samya non dyah ayu
kyana patih bêbisik mring risang katri
pinrih kèndêl wus mituhu
sang patih trus lampahnya lon

murugi dyan pinagut
mring kang namur pindha endhang gunung
sarwi tanya wahyaning wacana manis
dhuh dhuh lae sang abagus
brêgas sumèh ing pasêmon

anilakrami ulun
jêng paduka paran kang jêjuluk
Prabu Anglingdarma ing Malawapati
kya patih prayitnèng kalbu
sumlènggrêngakên sang katong

mangkana têmbungipun
dhuh bok adhi iya jênêng ingsun
kang ngarjani praja ing Malawapati
sami sakala sang namur
glêgêr dadya buta klekoh

anggro sarwi manaut
kyana patih milar sarya napuk
mukèng yaksa kakênan jungkêl ing siti
tinepang singsal gya wangsul
punggung lir bandhèng kêtaton

ariwut iwat-iwut
gulung gulangsaran gumarêgut
solahira dinulu anggêgilani
kya patih tatag tan keguh
umagut gêlut agogot

saksana para diyu
kang singidan parêng sami ambyuk
tanpa taha iyêg ibut mobat-mabit
tinadhahan mring Sang Prabu
Jayaamisena anom

lan sang sri ing Mataun
tuwin Arya Sucitra tumangguh
langkung rame caruk rok asilih-ungkih
pet-petan papan pur pupug
adêdrêg tan ana kasor

tandhing prakosanipun
pra rêksasa ngêtog dibyanipun
samya ngêrik ngêrêg gêbêg gobag-gabig
sang catur panggah tan keguh
kinêrah akekot-kekot

datan bucik sarambut
sang awirya catur narik dhuwung
sami linarihkên mring para wira wil
sadhengah ingkang kapanduk
kapisanan bangke bosok

kang kari tyasnya mirut
kerut larut sinêngka sru riwut
andhadhagi mêksa dhadhal tan ngundhili
ingamuk kadga sang catur
sadaya diyu wus kaog

tumpês tapis atumpuk
tumpang tindhih wangke ngundhung-undhung
wor kang taru rêbah kabarubuh dening
kambah nalika prang pupuh
pating jalêmpah kadya sol

sasesanya kang lampus
pothar-pathir ngêthèthèr lir kuthuk
kuthetheran nginthar ngênthu ngèsthi urip
ngarêp-arêp praptèng dunung
lapur mring sang yaksa katong

wontên juga kêpikut
tinakonan dening Sri Mataun
asajarwa yèn duta sang yaksapati
ing Baka kinèn anamun
nyidra Sang Malawa Katong

wau wil minta ampun
asru tobat srah jiwangganipun
Sang Sri Jayakusuma ing tyas marma sih
wil cinulkên gêblas mumbul
kanthi tusthèng tyas tan anggop

ya ta nalika iku
wancinira uwus bangun esuk
samantara byar padhang hyang arka mijil
saking udayaning gunung
kawarna Sri Nglingdarma nom

ing tyas wus sawatarenggar
miyos saking langên adi
lênggah pandhapèng cangkraman
siniwi ing parpat kalih
Ki Capa lawan Capi
tan antara Sri Mataun
lan Sri Jayamisena
tri Apatih Bathik Madrim
myang Sucitra marêk ing ngabyantarendra

riwusing lênggah satata
Dyan Ariya Bathik Madrim
matur sarwi tur pranata
dhuh pukulun jêng dewaji
ing kala wau ratri
wontên panuksmaning diyu
nanjak karti sampeka
awarni endhang yu luwih
asêngadi ngupadi jêng padukendra

rahayunya ri paduka
Sri Mataun lan Kadhiri
kawula lan pun Sucitra
sampun sami yitnèng wèsthi
nganglang dupi dumugi
ngajênging butulan kidul
sumêrêp wanodyendah
dupèpèl pipining kori
kaundhukan wêwayanganing laleyan

angganya botên kacêtha
namung wadana dumêling
mêlok-mêlok ngandrawila
saking panyiptamba gusti
arum dalu pun Slinthis
nusul rinta Sri Mataun
wit kala badhe bidhal
dhèrèk pêpara mariki
kinarsakkên ngladosi ombêr borongan

wau Sri Jayakusuma
sumambung wacana manis
e lah kakang Madrim dhugal
sêmbrana matur kaka ji
jêntolan ombêr mligi
lugu kanggo cagak lungguh
kinirombêr brêng-brêngan
tinêpa badan pribadi
dhuh kaka ji pun kakang patih adora

nun yêktosipun jêntolan
ombêr kalihan pun Slinthis
saking tuking sêdya amba
muhung badhe anêpangi
wit suwantênipun tig
kapirêng anganyut-anyut
yun amba patah ngajar
tyang ulun Mataun mardi
wilêtaning gêndhengan lagu Malawa

lowung bilih sampun labda
tartamtu badhe ngèmpêri
para matraping kang swara
miwah wiramaning gêndhing
ya ta Sri Mlawapati
dupi myarsa aturipun
Natèng Mataun praja
gumujêng sarwi ngling manis
kakang Madrim marahi mêdhar kêkêran

bokmanawa yèn klênengan
kakang Patih Bathik Madrim
karênan yèn sinindhenan
dening si cèthi Cilinthis
winong wêninging wêngi
winungu lêlangên gagkug
wau ta kadwi nata
Sucitra lan Bathik Madrim
sami suka gumujêng ngêntrog pranaja

Ki Capa calak nêlojar
sokur lah sira mas Capi
olèh têlih wadhuk ayam
ayêm winahyu sajati
jêr ta ngeja ngijèni
jinêm jumrênih lir nujum
Ki Capi cêpêt ngucap
damar mancung nèh bok uwis
awis-awis awas wosing wasitarja

sigêg dènnya gêgujêngan
Sang Ariya Bathik Madrim
trus matur Jêng Sri Malawa
saliring rèh duk ing ratri
purwa puwara titi
mangkana sang maha prabu
kamantyan tyas astama
wasana ngandika aris
hèh apatih ingsun yun kondur ngadhatyan

ing samêngko iki uga
kyana patih angastuti
saksana undhang parentah
mring sagunging brêtyapati
sawega ing sagati
sarana têngara ngungkung
samantara wadyendra
sampun samapta miranti
samangkana Maha Prabu Anglingdarma

myang ri nata sakalihan
bidhal kondur mring nagari
yèku purayèng Malawa
tata tatraping lumaris
sumrêg samarga kadi
duk nalika têdhakipun
wimbuh pra wrahatbala
rênaning manah mênuhi
ciptèng driya yatna sinuba sakarsa

kunêng kang lumaksèng marga
rêke gantya kang winarni
jroning kadhaton Malawa
Sang Dayita Sêtyawati
saking karsèng dewa di
samêne panggalihipun
lilih luntur wilasa
mring priya tumiyung ing sih
dening bolèhing ibu marsêpuh tiga

lamun tan pinituhua
yun tinilar mring Kadhiri
milalah momong kang putra
mantu Citraswara sori
samana pramèswari
Sêtyawati murtiningrum
miyos pônca panirat
ingayap pra garwa sêlir
myang biyada manggung tumanggung sadaya

kang parêk sumiwèng ngarsa
Ni Êmban Mandhala kèwi
samangkana sang duhita
Maha Dèwi Sêtyawati
ngandika rum aririh
dhuh biyung pan wruhanamu
sapêngkêre sang nata
cangkrama mring taman adi
ing tyas ingsun têka rontag kararônta

ketang katongton nèng mata
paripolahe sang aji
ngeja ngêjoni mrah srêda
sidaning rèh mangun krami
rumasèng sun kang sisip
têka wangkot tan mituhu
biyung pan priye baya
sang prabu gèk banjur runtik
de cangkrama tan nuli angênyapura

yèn mangkono biyung êmban
ingsun yun nusul sang aji
dhèrèk mring taman bagendha
wit tyas ingsun sênag-sênig
êmbok sri narapati
nèng taman kataman kewuh
dhuh priye priyoganya
ruwate ruwêting ati
payo biyung saiki aku susulna

Ni Mban Mandhala tur sêmbah
dhuh gusti sang maha dèwi
anjawi karsa paduka
amba botên nayogyani
lamun paduka gusti
kêdah kadêrêng anusul
luhung sinarantosna
wit jêng raka paduka ji
ing watawis nuntên kondur saking taman

katôndha sing angsal-angsal
bêbujunganing wanadri
sampun dhatêng dhatulaya
katur ing dèwi pramèsthi
mila samangke gusti
paduka prayogi mêthuk
ing dalêm prabayasa
kewala sampun nyêkapi
ya ta risang pramèswari tan lênggana

dyan tumamèng prabayasa
sawadya parêkan cèthi
tata tarap lênggahira
urut tan asêlang titih
samantara anuli
Prabu Anglingdarma rawuh
sigra sang padniswara
mêthuk tumanggap mijiki
padèng raka we munggwing sangku kancana

sumawana ingusapan
kiswa kongsi wola-wali
ya ta Prabu Anglingdarma
duk tinaman bêktyèng sori
tyasira cilik wukir
tanpa pindha sukanipun
dadya datan sarônta
kang garwa risang garini
dyan sinawung binêkta malbèng paprêman

lon sinarèkkên sang rêtna
têngah sasêlaning guling
sinèlèh lèh dyan kinuswa
wusing tumangkêp kang samir
sang prabu angrarêpih
ruming sabda nganyut kalbu
dhuh atma jiwaningwang
musthikèng ayu sabumi
tuhu ratu-ratuning wanitotama

sapa kang duwe pêpujan
sarira lir mas ingukir
sêdhêng sèdhêt amêjana
manise mêmanas ati
pasaja mêrak ati
gandês sabda kaduk arum
luwês nora lêlewa
wiragane amikat sih
liringira lir Pasopati lumarap

wadana nuksmèng sasôngka
maraba balengah kuning
cahya wênês sumaringah
amancêning mining-mining
pranaja wêwêg isi
asêsêg samandaka duk
otote wilis ngrêncang
tumênggèng kang cêngkir gadhing
mênthêk-mênthêk mubyar lir puthon kancana

pilih wong kawawa miyat
pingitan lir puthon rugmi
nadyan pra wiku ing arga
kang kontap dibya di murti
yêkti ing tyas kagimir
gumrêmêng sêdhih angadhuh
bêgyane raganingwang
winisudha ing dewa di
duwe garwa panuksmèng apsari swarga

dhuh kusuma yangyang tilam
mirah intênku pribadi
baya sira rêrêmukan
lan lawêdaning sotya di
musthikèng sari-sari
angumpul nuksmèng mas ingsun
bok aja sajak mewa
mitambuh ngêlongi liring
praptèng tilam miring anyingkur pun kakang

wong ayu aywa mangkana
pun kakang mundhak asêdhih
gidhuh kodhênge kadhudhah
dhuh pratignyaningsun yayi
tan duwe tingal kalih
lèn sira woding tyas ingsun
mulya sadyan papa
lêbur luluh wong kêkalih
benjang praptèng petak kapatèn twa pisah

rêruntunga padha suksma
nèng kayanganing dewa di
dhuh mirah kusuma rara
jiwa raganingsun yayi
kasraha sira gusti
nging aja pijêr wulangun
babo kapriye baya
yèn dasihe tantuk kapti
suka lila lulus linuluh nèng tilam

cancangên kasmêkanira
jiniwitana ing liring
cêthotên lêlewanira
cakotên èsêmu yayi
grautên pasmon manis
gêbugên bangun turutmu
tundhungên ing ni wêlas
balêdigên kyai asih
kêkuyanên sru trêsnanta trus tyas sêtya

dhuh lamun mangkono lêjar
gon sun ngarah ngarih-arih
ngrêrapih mamrih pungkasan
kasamaning tyas srêdasih
ya ta sang pramèswari
ru-ara tyasnya matrênyuh
ginunturan srênggara
lir brêmara ngingsêp sari
sru brangêngêng mamrih maduning kumuda

suh rêmpu angga marlupa
gumêtêr gung prindang-prinding
tambuh sotaning wardaya
ênar-ênar sênig-sênig
gêgondhangira salit
sanalika yayah limut
kataman manuhara
tan yatna nyamping kawingkis
kawisesa ngalokro kasmêkanira

watês têpining musthika
kababar ngalela kèksi
sang prabu kumênyut ing tyas
miyat pêpingitan kengis
dhasar sampun alami
dènira kandhuhan wuyung
saya datan kawawa
nanggulang ardaning kapki
marma mangke ngêtog punagining driya

dyan umangsah tanpa taha
ngungkih rangkahe wus kongkih
sêngkêran rujak barliyan
byar sumêblak wus kalingling
wela-wela dumêling
gumêbyar-gêbyar narawung
angênguwung kawangwang
sang prabu sêngkut marsudi
sidyèng sêdya lêbda andon yudasmara

sang sori yun miwal karsa
ananging datanpa dadi
wit ta wus kasor prabawa
bawane tinêmbe ing sih
pinanduk astra lungit
sru kongah-kangih angadhuh
sêsambat ibu rama
kapiyarsa mêlasasih
kawatgata ing gati nutug wus purna

ya ta sang sori kawuryan
yayah pradapa ngalêntrih
swanita drês marawayan
ing busana angêbêsi
lêsah sayah kêpati
bayu mirut kerut larut
nglumpruk lir kapuk kapas
mangkana sri narapati
kasok suka saking wus kasamèn karsa

wasana wêlas tumingal
mring risang sajak kaswasih
nityasa kinuswa-kuswa
myang dèn lus-lus kang sukèsi
sarwi ingarih-arih
ing tyas pinrih têntrêm tuntum
kang pinjung myang kasmêkan
wus winaonan atrêtip
sakalihan dyan tumêdhak ing patirtan

apan sami asêsotya
ya ta sang wara mahisi
wusing kataman we marta
tis-tising cahya wus pulih
kadi ing wingi uni
rênggang gingganging bêbalung
wus tuntum paripurna
nir labêt anandhang kanin
malah wimbuh ayu muyêg maya-maya

sri nata êntyarsèng driya
miyat ing garwa yu luwih
byan kondur akanthèn asta
wangsul mring pathika malih
rêrêm ing jinêmwangi
sang kalih kêlèt lir pulut
sang prabu gung mêmalat
miluta mrih lulusing sih
lukitanya linut kidung pralampita

ya ta sang narpa duhita
rikalanta dèn rêpèni
ring raka ayêm ing driya
lilih pulih tan gêndhulik
sumèlèh lês aguling
gilang-gilang anglir pulung
mangkana sri narendra
lon tumêdhak sing jinêmrik
miyos maring pônca panirat pungkuran

nahan nèng kono sang nata
lênggah munggwing dhampar pinandara sri
samantara dyan adhawuh
mringwanita darsana
animbali patih ngandikan malêbu
wus kerit ngabyantarendra
samangkana dèn dhawuhi

hèh kakang Madrim wruhanta
ing samêngko ingsun wus jayèng jurit
ambêdhah kutha winangun
kang lawas wèh wiyoga
boyongane akarya arsayèng kayun
yu ngayomi yêming driya
drawaya mring wong sanagri

marma ing karsa manira
sira lawan saandhahanta sami
manguna samuan agung
atugur makajangan
patang puluh ari anèng alun-alun
manjêr warastra daludag
miwah lêlayu dwija di

patih tur sêmbah sandika
sigra mundur sapraptanirèng jawi
undhang mring pra punggawa nung
andhawuhkên parentah
saliring rèh dhawuh timbalan sang prabu
ingkang sami dhinawuhan
sru suka sukur ing ati

nulya sami tata-tata
samantara wus samapta miranti
bacira rinêngga luhung
sapetaking paseban
sinung pagêr rajut wêsi tinalajug
kayu cinèt wilis mônda
korine pratisthèng ngapti

wangun gapura jiglagan
sêsakane kanan keringnya rakit
myang rêrênggan nginggil sinung
buntal binuntêl patra
têtêngahing kori nginggil katon munggul
pinanjêran ing bandera
kumêlap katiyub ngangin

sabên têbênging gapura
sinung ciri cêcitran sastra ngrawit
pindha pradapa nglêlumung
tekang sastra kacêtha
apratela wastèng kabupatènipun
kang ngrênggani pawatangan
sulang silahing palinggih

pungkas dhêmpêling gapura
ingkang nginggil pinatut kanan kering
myang jênênging pagêr rajut
pucak nginggil sinungan
pandam kurung agêng wangun nistha wolu
kaca kurunging panjuta
wêwêngkune cinèt wilis

panataraning pamedan
turut pinggir pagêr jro dèn panjêri
bandhera rontèk lêlayu
sêlingan lan warastra
tharik-tharik panatane tinon patut
karya kayungyuning driya
yayah myat anjrahing sari

kanan keringing gapura
pinanjêran umbul-umbulnya rakit
saking mandrawa kadulu
ngrêlap lir widyatmala
de wismaning pawatangan ingkang ngayun
tinambah tarub taratag
watês turuting taritis

jawining tarub wangunan
satêngêning pandhapa dèn êtrêpi
wisma pagongan amungguh
nuli wuri tan têbah
wontên malih tarub panjang dhapur kampung
yèku palêbanira
pra jajar punggawa mantri

sisih sasananing wadya
ingadêgan wisma kinarya ngrukti
bojana sapranti saput
ya ta praptaning môngsa
tumplêg salir têtingalan kang wèh yungyun
ri ratri atri mong suka
aboga drawina ngênting

janma jalwèstri sapraja
myang ing desa-desa parêdèn têbih
sami sumêngka sumungsung
manonton makajangan
siyang dalu dulur lun-alun supênuh
myat tontonane kawarna
rêna tan bosên ningali

kunêng kang lagyandon suka
rêke gantya kang ginupitèng tulis
maha wiku sarpa agung
naga raja pratala
kang ngarjani Guwa Dhadhong kang winuwus
sajuga ri winadulan
ing garwa Sang Nagagini

ngucap sarwi maudrasa
têmbungira pêgat-pêgat mlasasih
dhuh dhuh kakang lakiningsun
wruhanta ingsun mêntas
wisata mring taman bagendha yun nginum
katrênjuh sumitranira
Sri Nglingdarma Mlawapati

wruh maring ngong karya tiga
gêtak-gêtak wadyane anyawati
ingsun anuli lumayu
malumpat ing laleyan
Sri Nglingdarma manungka manah cumundhuk
iya marang buntut ingwang
mêngko dadya nandhang kanin

iku kakang sun tan nrima
tanpa dosa sinikara mrih pati
walêsên pidana lampus
ujêr ratu dursila
lamun sira tan môngga kawal kêkiwul
sun pribadi mring Malawa
yun soroh amuk sayêkti

tan etung praptèng palastra
mung saclèrèt kilat ingsun lakoni
jêr wus jangjining dewa gung
lamun ambêg sikara
winalês ing wasesa saurupipun
wau ta sang wiku sarpa
dupi ginubêl ing èstri

sakala bangun kabangan
dyan mancala warna wong kaki-kaki
mangkat mring Malawa gupuh
yun nètèskên têtika
wit sambawa dahad yèn panuksmèng Wisnu
adarbe tingkah mangkana
tarantara sampun prapti

bacira prajèng Malawa
duk samana wus surup bagaspati
sang mancala warna pikun
kalangkung gawok mulat
kathah ingkang warastra myang umbul-umbul
rontèk lêlayu daludag
dinalih anyadhiyani

ya marang priyangganira
anging rangu-rangu andêling ati
dene dèrèng tuk pituduh
ingkang titis têtela
dadya laju alon-lonan lampahipun
sarwi tansah wirandhungan
gya tumamèng srimanganti

pinêthukkên mring Sucitra
sumawana ngakên rencanging mantri
awit wus waspadèng kalbu
lamun Nagapratala
marasandi mindha-mindha janma pikun
Dyan Sucitra lon têtanya
têmbunge mêmês adhamis

dhuh dhuh lurah kyai wrêda
nuwun kula nyuwun pitakèn kêdhik
ing pundi panggenanipun
tiyang asade sata
samangkana ki pikun maluyèng wuwus
anak jawi kori ngrika
kathah kang sade sata tig

wangsul kula apitanya
punapa kang dadi gatining kardi
ing alun-alun supênuh
pinanjêran warastra
lan lêlayu atanapi umbul-umbul
sang mindha rencang sajarwa
jatining karsa narpati

sumawana apratela
ingkang dadya rudatinnya sang aji
nalika nèng udyana nung
marwasèng sarpa tampar
jinalèntrèh ing purwa puwaranipun
ki pikun nulya tinilar
wuri sang mancala warni

nyipta sidi pamêcanya
tuhu dora pamêcane kang swami
ananging adrêng kumudu
yun miyarsa priyôngga
kadiparan pangandikanya sang prabu
sigra sang mancala janma
dumadi taksaka kisi

gya tumamèng dhatulaya
laju manjing pasuptaning narpati
sumlêsêp ing karangulu
samangkana dumadak
têka sang sri nuju yatna tingkahipun
Sang Nagagini sakala
lênggah tumungkul kaswasih

sarwi amanênggak waspa
risang pramèswari kagyat umèksi
solahing raka sang prabu
dadya matur tur sêmbah
anoraga dhuh pukulun jêng sinuhun
paran ta karantênira
paduka lir nawung wingit

Sang Aprabu Anglingdarma
lon maluya sêrêt wijiling kang ling
dhuh yayi kawruhanamu
duk nèng taman bagendha
sun wruh marang Nagagini andon lulut
pulêtan lan sarpa tampar
sarèhne Sang Nagagini

iku swamine mitrèngwang
kakang Nagapratala wit ing nguni
tunggal pruwitan lan ingsun
dadya ingsun sih marma
murinani sarpa tampar ingsun tuju
ing warastra kapisanan
dene ta Sang Nagagini

kêna kêsprèmpèt pêthitnya
trus lumajar sarya ngujar-ujari
maring sun myang yun wêwadul
marang ing lakinira
doracara dhandhang ingunèkkên kontul
sun nututi mintaksama
nanging datan winigati

iku kang karya sandeya
bok si kakang naga raja kagimir
amung miyandêl wêwadul
sêpên titi pariksa
kabêranang runtik prapta soroh amuk
marene ngrabasèng praja
misesa mring jênêng mami

sang dèwi dupi miyarsa
ing tyas wingwrin awrin kewran ngawêri
têmah muwun sarwi matur
dhuh susuhunan amba
môngka guru nadi kawula satuhu
yèn praptèng wêkasing tiwas
amba abela bilai

wau ta sang naga raja
kang sumlêsêp ing karangulu nyandi
myarsa wela-wela wutuh
datan anyilih karna
osiking tyas têtela sang maha prabu
kadang sajati têmahan
rumasa kasambutan sih

marma Sang Nagapratala
sinêdya yun mangsul kadarman yêkti
ri saksana mêsat mêtu
jawining prabayasa
sarwi nguwuh-uwuh dhuh dhuh yayi prabu
sira mijila sadhela
ana karyane wigati

Maha Prabu Anglingdarma
dupi myarsa kagyat tuwin tan pangling
yèn puniku swaranipun
Risang Nagapratala
ing sakala nyipta yèn èstu minungsuh
samangkana tar sarônta
wungu yun manglawan jurit

acipta lêbu tumangan
binondhetan dening sang pramèswari
sarwi mular kawlasayun
anging datan kadriya
sang aprabu tumêdhak saking jinêmrum
ingkang rayi sang dayita
kinipatkên sampun kongkih

gya mijil jawi pungkuran
samangkana sang sri sinaud dening
Risang Nagapratala nung
binêkta maring wana
apan sarwi pinuja-puja mantrastu
wit kadang kinudang-kudang
pantês kinancuh salami

gadhangan antuk wêwangsul
sinung sênêng sasanèng sih
wit ta Sang Nagapratala
nadyan dede sipat janmi
anging têrahing jawata
sartambêg darma budyasih

kunêng pêngkêrnya sang prabu
wau Dèwi Sêtyawati
pan kapati kapidhara
dadya pra parêkan cèthi
myang sambita babu inya
gugup gègèr kontrang-kantring

sami anambut sang ayu
binêkta mring têpaswangi
sinasanti pudya mantra
myang rinapih ngarih-arih
pinurih pêpêr lipura
pinasrahna ing dewa di

dimèn rinaksa rahayu
pinayu yuwana jati
samangkana sori wrêda
sang maha dèwi pramèsthi
agita matah utusan
nimbali rêkyana patih

samantara prapta sampun
kerit dening darsanèstri
tandya sinungan uninga
saliring rèh narapati
titi tan na kalintangan
puwara sang nindyamantri

rêke tinuduh mangruruh
tekang anganti pinanggih
patih tur sêmbah sandika
mundur sampun praptèng jawi
dyan ngumpulkên pra punggawa
sadaya wus sinung uning

ing sagatining rèh wau
nuli sami andum kardi
bidhal sumêbar parênca
angupadi sri bupati
kya patih agolong lawan
Sri Mataun myang Kadhiri

wau ta malih winuwus
lampahnya taksaka pati
sang naga raja pratala
dènnya bêkta sang siniwi
Maha Prabu Anglingdarma
prapta madyaning wanadri

kèndêl sang naga gya matur
lus mêmalat milutèng sih
dhuh yayi Prabu Malawa
byaktambêg martotama sih
sih satya ing kadang wrêda
dahad panarima mami

dèn ta yayi prabu uwus
yatnèng tyas amurinani
misesa kang sarpa tampar
duk kirda lan Nagagini
ngong rumasa kapotangan
sih kotamanta sayêkti

marma kadarpaning kayun
kayungyun pun kakang apti
maluyèng sih kadarmanta
mung sakadaring sampali
yèku ta wangsit wasita
aji dipa wedha adi

lah ta mara yayi prabu
tampanana dèn patitis
sang prabu datan langgana
jôngga manglung wus winangsit
samantara wus widagda
sang naga nulya manjarwi

wosing paribawanipun
kang aji sawastu bakit
nuksma saliring tumitah
tuwin ta wignya mumpuni
sabasanipun sadaya
wasana sang sri winêling

laksitaning aji wau
pinacuhan ayya kongsi
kajambar marang ing liyan
jêr lamun kongsi kêsrêmpil
yêkti têmahan pralaya
samangkana sri bupati

ing tyas dahat suka sokur
sumungku nyanggêmi wêling
wau ta sang naga raja
laju muksa tan kaèksi
ya ta kang kari anggana
Mah Prabu Malawapati

atindak sinêdya kondur
mring praja amung pribadi
samantara dyan kapapag
Patih Arya Bathik Madrim
myang ri Sri Jayakusuma
sakalihan Sri Kadhiri

sapunggawa wadyanipun
sang katri duk myat sang aji
dahad gugup gurawalan
ngraup pada gênti-gênti
sarya kawahya ing sabda
kang nelakkên sukèng galih

Risang Anglingdarma Prabu
tumimbang tusthaning kapti
tan pae sang tri wibawa
sarwi awacana manis
dhuh yayi mas sakalihan
miwah kakang Bathik Madrim

sumawana ibu ratu
bok ratu lan wong sanagri
satuhu tan andupara
marmaras mirising ati
ngrêrasa gon sun ginawa
ing Nagapratala yêkti

sanadyan ta jênêng ingsun
pribadi sakala giris
nanging sun èngêt yèn titah
tan bisa suminggah saking
pêpasthèning Hyang Wisesa
mung sadarma anglakoni

lan ana bêbasanipun
ala tan têdhas ing bêcik
jêr ta wus jangjining dewa
yèn bêcik winalês bêcik
lamun akarya piala
winalês piala pasthi

dadya kandêling tyas ingsun
katêmahannya nêtêpi
si kakang Nagapratala
rumasa kapotangan sih
têmah maluyèng kadarman
sung timbang-timbanganing sih

wangsit wasita linuhung
anggon-anggoning jalma di
ingaranan aji dipa
bisa nuksma ing sakalir
nging pinacuhan tan kêna
kajambar mring lèn sujanmi

sang katri duk tampi dhawuh
pawarti kang wus winuni
saya sakalangkung suka
sukur sakarsèng dewa di
samantara sang sri dhal
kondur mring Malawapati

rêrindhikan mung sasêloting laksita
nahên gantya rinuwi
sang naga raksasa
ing Malayakusuma
Sang Prabu Kala Wrêdati
nuju ri Soma
mijil ing pôncaniti

siniwi ing Kya Patih Kala Gorandha
kalawan senapati
Ditya Kalasrêngga
miwah jajar punggawa
Kala Wiwaktrasi tuwin
Kala Wiwaksa
Kala Wiwagra sakti

sumawana Sang Ditya Kalagoraya
pêpak para wadya wil
ambèr ambalabar
lir robing waudaya
kocapa sang yaksapati
sru ngarsa-arsa
praptaning brêtyapati

kang dinuta marang ing taman bagendha
lawan labda ing kardi
marma masewaka
ayun karsèmbal sabda
kalawan rêkyana patih
ing rèh wêkasan
panduking andon jurit

samangkana wau sang narpa raksasa
manabda mring kya patih
hèh Kala Gorandha
paran puwaranira
gyanta matah amarsandi
malês misesa
mring Sri Malawapati

têka suwe durung ana katon prapta
paran ta mampar-mampir
ana kang sêmbrana
dadak asalah karya
baya nyalèwèng nguliwing
bapa tan eca
sotanirèng tyas mami

nindyamantri Sang Ditya Kala Gorandha
dèrèng ngantos mangsuli
andikaning nata
kaparêng praptanira
punggawa diyu kêkalih
kang kapalajar
dyan matur mring yaksa ji

ngaturakên tiwase ingkang dinuta
miwiti amêkasi
mangkana yaksendra
duk myarsa turing wadya
lir kawlagar ing panggalih
sami sakala
kalangkung kruraya ngrik

gumaludhug jumêglug ing antariksa
lir Hyang Kala duk apti 

| ngrabasèng bawana
dyan dhawuh ngrigkên wadya
tata samêtèng ajurit
srana têngara
gêntha kêkêlèng atri

samantara pra ditya diyu raksasa
anglêmpak tata baris
sasikêping yuda
sangkêp tanpa kuciwa
wusing samapta miranti
Sang Endrayaksa
Prabu Kala Wrêdati

apan budhal kêbut sawadya balanya
marang Malawapati
ayun amukul prang
nut pangancaming driya
gumrêgêt sru ngigit-igit
mring Sri Malawa
suka barê ngêmasi

ting galidrah solahe prati wadya
gêrgut anggêgirisi
kang buta brêduwak
ana jêmpalik nungsang
kadhungsangan lir têmpaling
wênèh nyênyakar
nyawur-nyawurkên siti

wênèh ana rêksasa pangantèn anyar
sêdhênge amangun sih
èstrine tut wuntat
angatêr jaban kutha
tansah katangi kang tangis
rôntag karônta
bok kapêgatan ing sih

dupi prapta kori sakèthènging kitha
kang rasêksa-rasêksi
gapyuk rêrangkulan
suka kuswa-kinuswa
sarwi mingsêg-mingsêg maksih
mêksa udrasa
rasêksi abêbisik

adhuh lae kang ngantèn kawruhanira
mau bêngi sun ngipi
nèng kanane wikan
gustimu sang yaksendra
muksa wit kasor ing jurit
sawadyabala
bilai tumpês tapis

dhuh bok iya sira yya milu nglurug prang
matang putung hwe ya wis
kaya lamun jaga
ngêdhunakeentresan
sanadyan satusa anggris
aku sing bayar
anggêre kowe kari

lah rak rèwi yèn sira kaparèng tiwas
sapa kang sun ngèngèri
yèn anu wak ingwang
luhung milu nglurug prang
rasêksa nauri aris
kêlêbu bonggan
mituhu ipèn sing-sing

yèn tyas ingsun tan watos watêsing tiwas
wit utamèng wiradi
linamadyèng rana
lan sira sumurupa
atasing prakara pati
tan kêna mingkar
nandyan ingsun nèng panti

yèn wus môngsa sayêkti tan wun antaka
balik yèn durung wanci
nadyan andon yuda
tan tartamtu palastra
sira dèn pitayèng ati
kang rêrangkulan
pisah sampun kasapih

kèh warnane solahing para raksasa
dènnya andum basuki
lawan rabinira
miwah siwi-siwia
tambuh solahe kang kari
lara karuna
mêtêg putêg kapati

mawurahan swaraning wadya raksasa
wor swaraning thongthonggrit
gumrah kalasôngka
barung bèri gêgubar
lir gurnang nêngkêr wiyati
samarga surak
gumuruh gêgêtêri

wuryaning kang warastra daludag dwaja
asri amôncawarni
sinrang ing maruta
tinon saking mandrawa
pating karêlap lir thathit
alêliwêran
munggwing agraning tasik

kacarita lampahe sang yaksa dipa
sawadya balanya wil
sinêngkut sinêngka
daya-daya ge prapta
nagara Malawapati
umagut yuda
rok bôndawala pati

dupi prapta talatah praja Malawa
saya gambirèng ati
samarga jêjarah
baksanarta busana
ambahak kêbo lan sapi
pinangan mêntah
wantahan tanpa ragi

wus watêknya buta sêpta iwak mêntah
kuthuh kêthoh bêg nisthip
dadya padhusunan
kang kambah dening buta
rusak wonge ngungsi urip
bubar kabrasat
tikbraning tyas kawijil

sumaruna katangi kang tangis
kengis sanggon-ênggon
sumawana pamularing lare
karya maras ngêrês-rêsi ati
lir paksi kadhasih
ngajap tumrahing truh

kunêng wau lampahing yaksa ji
gênti cinariyos
jroning pura Malawa kocape
padniswara Dèwi Sêtyawati
samana marêngi
munggwing dalêm agung

lênggah madyang suyasa siniwi
dening para sinom
kang wus pinangkat garwa pangrêmbe
lawan para parêkan piniji
ambadhaya srimpi
myang manggung tumanggung

ingkang parêk lawan pramèswari
sambitaning katong
Ni Mban Mandhala kinasih dhewe
dhatêng risang narendra garini
wit wignya malatsih
myang nênuju kayun

kawursita miyosnya sang sori
manggêng tyas wirangrong
sapêngkêring raka sri pamase
sanityasa ngasta patrêm lungit
liniga kang kèsthi
sadalêming kalbu

ing samasa miyarsa pawarti-
nira raka katong
seda dening Nagapratala ge
èstu arsa amilalu lalis
srana suduk dhiri
ambelani kakung

marmanira rasing panggalih
gung ketang katongton
tingkahira kang raka sang rajèng
datan lipur kasalimur dening
bêbolèh kang dêling
gambaran basa lus

miwah mulat langên tayèng srimpi
kang nèng pandhapandon
datan dadya sudaning wirage
mangkana ta sang nata mahisi
angandika ririh
srêt wijiling têmbung

dhuh biyung ban paran gonmu nlisik
ngingsêp-ingsêp wartos
kang tus tètès kalawan nyatane
lampahannya kaka sri bupati
apa sida jurit
lawan sang naga gung

kayaparan kalamun kaka ji
kalakon binadhog
ring ki naga apa ta ing têmbe
winêtokkên ing mèdine misih
abisa basuki
kang sarira wutuh

dêstun yèn mung inguntal maligi
lêgêndêr tan watos
lah yèn dadak kinêmah gèk priye
yêkti ajur tanpa kukupanting
kênèng wisa mandi
kang sok dinggo nyêmbur

priye biyung êmban polah mami
sayêktine ingong
nora bisa kari anèng kene
suka lila lulus milu lalis
urip tanpa kardi
kadari ngês gandrung

Ban Mandhala nêmbah turira ris
dhuh gusti sang sinom
bilih gumyahing pawartos anggèr
ingkang saking pêpêkênan tuwin
umijil ujaring
kang karna binandhung

sumawana clêmiking kalêsik
asêpên kemawon
nanging gusti wontên sêsungute
cipta sasmitaning bathara di
tyang sadalêm puri
samya yêm tyasipun

bok manawi punika ta gusti
anartani dados
pratandhaning raka jêng pamase
pinayu ing yuwana basuki
saking tyas marma sih
sinung nugraha yu

sang rêtna yu sumambung ngling manis
biyung ya mangkono
pangajapku lir aturmu kuwe
nanging biyung rasaning tyas mami
mamang sêmu miris
mar maras dumurus

ya ta wau duk nabda mangsuli
sang dewaning sinom
marang Ni Mban Mandhala ature
nitya ajèr lir lêjar ing galih
nging sapangu nuli
angon gung agandrung

netra suntrut nênggak waspa kèksi
kengis tyas sru kasok
kawistara mawêlu jwalane
lir basônta katawêng rarabi
prabane kalindhih
ngarêmêng lir gandrung

gung kacakra paribawèng aji
duk mangun lêlangon
linglingan nèng jro tilamsarine
rinoban ing basa rum amanis
mangkana sang sori
nglocita anggandrung

dhuh dewa gung dhuh bathara luwih
wahyakna sang katong
saking sakèhing bilai gêdhe
rinêksaa sakèhing basuki
suka lulus asih
mring dasih agandrung

ayya ana kang ngalang-alangi
ngalangut praptèng don
kalanggêngan wèta rèntèng-rèntèng
nêtêpana pratignyane nguni
nguninong anuning
anong mari gandrung

de ta lamun pangajapan mami
risang prabu anom
bagus alus anjênthara dhewe
wus pinulang marang ing swarga di
sisakna wak mami
tan dêdawa gandrung

puluh ingsun urip dadya sori
mêngku jro kadhaton
bêbasan mung kari aran bae
jêr mung ijèn tan na kang mêngkoni
misesa mamrês sih
mrih sah tan mong gandrung

samantara kasarêng swara tri
ing jawi gumuroh
tambur rumpul tanapi salomprèt
pratandhaning pahargyan narpati
myang pradôngga muni
gêndhing ladrang kuwung

samangkana risang pramèswari
kagyat tyas sumêdhot
wus anyipta pahargyan rawuhe
ingkang raka jêng sri narapati
kayêktèn anuli
tan antara dangu

sang sri katon atindak dumugi
nataring kadhaton
sang duhita ambucal patrême
mêthuk marang sajabaning kori
prabasuyasa di
samantara tundhuk

tar sarônta ing tyas sri bupati
kang garwa pinondhong
trus binêkta tumamèng tilame
lumêkas mrih ruwating wiyadi
wantuning sang kalih
kalalun sih lulut

dyan kêpêksa pisah pasanging sih
tur ta mutawatos
sakalihan dadya sru saarse
de wus ruwat ruwêting panggalih
mangke minangkani
kaninditaning hyun

tan rinonce cara carêming sih
samana sang katong
lan sang sori lulus lulut kêlèt
nêdhêng condhong mangun langêning sih
kunêng rêke gênti
ginupitèng kidung

nindyamantri Arya Bathik Madrim
lan para wiranom
Sri Kadhiri miwah Mataune
sami lêrêm munggwing pôncaniti
nutukkên sukanting
lir kang wus kapungkur

rarase duk mangun suka
kyana patih lan Sri Natèng Kadhiri
tuwin pramudyèng Mataun
samyèsmu pancakdriya
sumawana pra partiwadya nung-anung
dadya sami pirêmbagan
babagan prayitnèng wèsthi

wit sami nyiptèng wardaya
tan wun narpa danawa anêkani
mring Malawa ngamuk punggung
panggêng sêdya misesa
watak buta pêngung gambirang-gambirung
gambira gambuh ing laga
lagawa prapta ing pati

lagyeca imbal wacana
sakecane pananggulanging wèri
kasaru ing praptanipun
mantri tamping tur wikan
kikis praja wontên baris gêng kang rawuh
danawa diyu raksasa
saking Mlayasuma nagri

dene namaning narendra
kasumbaga Prabu Kala Wrêdati
sakalangkung gêng aluhur
pindha prabata suta
balanira tan petungan kathahipun
ambêbahak myang ngrêrayah
uruting dhusun paminggir

kathah ingkang katriwandhan
kèhning jalma jalwèstri ngili ngalih
praptaning wil kang bêg rusuh
sêdya ngrabasèng praja
ing Malawa kawarti yun malês ukum
lêburing êmbahe buta
saking Dyan Arjuna nguni

bêncèt satru bêbuyutan
atas dènnya miyarsa kyana patih
Sri Kadhiri myang Mataun
kalih alon dêlingnya
kyai raka punapa ta botên katur
kauningan sri pamasa
yèn wontên mêngsah gêng prapti

kya patih mèsêm têmbungnya
botên susah tur wikan ing sang aji
mindhak ngrêregoni kayun
dènira sih-sinihan
jêr ta sampun lami dènnya ngayun-ayun
lunturing sih mrih kasaman
ing mangke sawêg pinanggih

ing karsa mangun mong suka
nata kalih Mataun lan Kadhiri
ngacêmut mèsêm tumanduk
ing rasa nuju prana
yèn makatên suwawi lajêng pinagut
hèh bocah juru tampingan
pira dohe mungsuh iki

kang dinangu atur sêmbah
ing watawis mung lampahan saari
digunge kalangkung-langkung
kang mêngsah angrêrisak
kawula lit lêbur dalah darbèkipun
sinrênggara siya-siya
ngrayah sarwi ambêsmèni

wismèng desa kang kaambah
sadayanya tinumpês bosah-basih
wau ta sakala ngrungu
kya patih sru bramatya
tyas gumrêgêt mring buta ingkang karyewuh
mangkana wijiling sabda
sumôngga sri nata kalih

lajêng bidhal sapunika
mumpung-mumpung papannya radi têbih
tan kamirêng sing kadhatun
suraking andon yuda
nata kadwi mangayubagya ing kayun
sawusnya pinangkat-pangkat
ing lampah tataning baris

Natèng Kadhiri pininta
dadi cucuking marga ngundhagèni
dene Sri Natèng Mataun
dhadhani anèng têngah
sawadyane tinata sajuru-juru
de ta sang nayaka waktra
dadi pêpathoking wuri

lan sagunging pra punggawa
kang saparo tinilar têngga nagri
srining lampah tan winuwus
cinêndhak kang carita
sêsunguting pabarisan wus atêpung
lan mêngsah wadya danawa
tata ngêntèni ing wuri

sawuse tata samêkta
kèhning baris kang saking Mlawapati
pinatrap byuha pinatut
gêlar garudha nglayang
Sri Kadhiri kang pinatah munggwing patuk
panjawat para punggawa
ing dhadha Mataun Sang Sri

ing buntut sang mantrimuka
mangke môngka pêpati senapati
ri kang mêngsah gêlaripun
kadi samudra bêna
wutah atah ngêlèbi lêlêbak cêrung
Arya Sucitra umangsah
nitih kuda dèn songsongi

kawuryan barèk aberag
maju ngrana sêsumbar amantêsi
Kala Wiwagra kang magut
wus panggih yun-ayunan
Sang Sucitra asru dènnya mêdhar wuwus
buta wuta bubrah cara
sapa aranira yêkti

dene ngrampit gêpuk praja
danpa duta ingkang gunêm prakawis
pratingkahmu clula-clulu
banjur ngrusak jajahan
patut têmên tingkah kalawan dhapurmu
sanggrê sênggrang pandirangan
kaya kuwuk melik pitik

Kala Wiwagra angucap
ilah babo kaparat si wong iki
wuwuse angamun-amun
yèn sira tambuh mring wang
sabupati lungguhku ana ing ngayun
Kala Wiwagra ran ingwang
ratuku Kala Wrêdati

prajane Mlayakusuma
têkaningsun ing kene ngajak jurit
rajaku yun malês ukum
marang Sri Anglingdarma
ingkang dadi raja nèng Mlawa wit iku
kawarti trahing Arjuna
marma arsa dèn patèni

jêr ta satru bêbuyutan
apa sira raja ing Mlawapati
rupamu nom sulistya lus
Sucitra nambung sabda
wruhanira sun Sucitra pratiwa nung
ing Kadhiri prajaningwang
sumiwi mring Mlawapati

Kala Wiwagra sru mojar
glis balia aja prang lawan mami
muhung Anglirdarma Prabu
iku kon mêtu ing prang
sun pêdhange gulune sapisan rampung
Sucitra sru wuwusira
si kaparat buta baring

kang ora-ora ingucap
angrasani gusti pêpundhèn mami
lamun ingsun durung lampus
tumpêkên tri bawana
ingkang padha rupa buta lir sirèku
môngsa gagala saking wang
mati dening tangan mami

Sang Kala Wiwagra ngrangsang
ambadhama Dyan Sucitra ngindhani
kudane ginêtap nubruk
nujah ngêrah ing yaksa
kabadhama binênthak tiba sinambut
ing têmbung mukaning buta
jrêbabah dhêpani siti

dèn ungêl-ungêl mring kuda
panyepake asru tur miyatani
wil Kala Wiwagra glundhung
galedhag bisa bênggang
tangi gregah maoni busananipun
sarosa mêtokkên dibya
capêng cancut tali dhiri

Dyan Arya Sucitra nglela
turanggannya sêsirig angidêri
sarwi sêsumbar lah iku
buta kang kaya sira
kinêrêk ing kuda êndhasmu jalêbut
irung kuping bisa dubang
patingdlèwèr amantêsi

Kala Wiwagra angucap
ge mêdhuna aja prang mangkrik-mangkrik
nora wurung sun bêkungkung
sun gaglag lir bêkakak 
Dyan Sucitra nauri sarwi gumuyu
pangucape si kaparat
apa sire dèn wêdèni

hèh ta buta lamun sira
bisa nyêkêl maringsun sasat kadi
bisa nyathok layangamu
dhewe kang atut wuntat
radyan arya sigra dènira tumurun
saking turangganira rarsa
maoni kang busana di

tinubruk Kala Wiwagra
sarwi anggro gumlêgêr gêtêri
anyrênggara tingkahipun
wasa-wasa masesa
panubruke sinepak suku tinapuk
poking wang kalawan jêngkang
tiba kongsêp kajêmpalik

kumrengkang solahe gagap
mara wungkuk dinugang sru kuwalik
tangi napas ngangsur-angsur
pêtêng pandulunira
ditya Kala Wiwagra tan sêdya mundur
gut-gutên narik kalewang
wangwang sinabêtkên aglis

trangginas Arya Sucitra
ugêl-ugêl cinêkêl sru kapidih
amblês têkèng kulit balung
grèwèl klewange tiba
drêg-udrêgan Kala Wiwagra andudut
baune mrih nuli luwar
dyan arya waskithèng wèsthi

panyêndhale sinarêngan
ing panjêngkang kontal tiba kuwalik
Dyan Sucitra tandangipun
asarèh tar rêkasa
mêmungsuhe niba tangi saya riwut
sinurak ambal-ambalan
suka sagung kang ningali

dangu-dangu pinungkasan
dening kadga gumêcos wus babarji
Sang Kala Wiwagra lampus
surake kadi gêrah
wong Malawa sami ebat dènnya dulu
tandange Arya Sucitra
wrêsni Sri Nata Kadhiri

kartarta kridhaning laga
mring mungsuh bisa nguwisi
winursita para wadya
Kadhiri myang Mlawapati
dupi sami ningali
mring Arya Sucitra wau
tangkêpe marang mêngsah
sadaya tuwuh winani
rumangsane mungsuhe tan gôndra pira

nyipta age nuli aprang
nging gusti durung ngidini
wau ta manggala ditya
senapatining ajurit
Kalasrêngga duk myarsi
cucuking prang buta jadhug
Kala Wiwagra lina
kalangkung dènira runtik
tilar bala anggêro mangsah nirbaya

Arya Sucitra umiyat
gustine Natèng Kadhiri
wus angasta langkapira
dadya mire saking ngarsi
angampingi kapering
Kalasrêngga mangsah kiwul
wus panggih yun-ayunan
lawan Sri Natèng Kadhiri
Kalasrêngga sora dènira pitanya

hèh apa sira kang aran
Anglingdarma Mlawapati
dene ta rinêngga-rêngga
ing upacara narpati
yèn iya dipun aglis
masrahna pati uripmu
tan wun sira palastra
kagêm dening pêdhang mami
Sri Kadhiri miyarsa nauri sabda

sun Prabu Jayamisena
narendrane wong Kadhiri
balik sira iku sapa
buta gêgêdhêging bumi
Kalasrêngga nauri
senapatining pra diyu
kang mêngku pabarisan
iki kabèh iya mami
ranku ring rat senapati Kalasrêngga

kang kalok kalokèng jana
sa-Mlayasuma nagari
sarosa sura digdaya
tan ana kang kaya mami
tau bêdhah praja di
ngirup mikut para ratu
bêcik sira mundura
yèn dudu Anglingdarma Ji
mundhak-mundhak sira tombok milu pêjah

wau rikala miyarsa
Sri Naranata Kadhiri
angandika hèh ta buta
tuhu tan wruh bênêr bêcik
swaramu sru baribin
datan wruh dibyaning satru
ya bênêr tau mênang
lan titah kang ukur urip
wus katitik tatamu tanpa rêrawat

senapati nunjang-nunjang
nora wruh bênêring jurit
nyawamu wus kalêpêran
kaya agea ngêmasi
Kalasrêngga nauri
hèh babo apa abamu
sida ko tombok nyawa
mati dening dibya mami
nganggo mundhi gandhewa ge tibakêna

ingsun tadhahane dhadha
sun kantari bau kalih
Natèng Kadhiri dyan ngayat
gandhewa kang wus pinusthi
jêmparing Pasopati
lumêpas manatas tuwuh
Kalasrêngga wus pêjah
dening Sang Prabu Kadhiri
surakira wong Kadhiri bata rêbah

ulêng para buta rucah
ing patine senapati
sanalika kapiyarsa
mring Kala Gorandha Patih
dukanira tan sipi
mangamah-amah manaut
ing wulu jenggotira
gêrêng ngilêr apêpulih
lampahira jumujug baris Pandhawa

Sri Mataun kang tinrajang
jog mandhap saking turanggi
cukat cêk angasta tlêmpak
sompok wus kapara ngarsi
tan ana tanya kalih
sumrikut Gorandha mupuh
gadastra ingindhanan
sumiyut tinlêmpak kêni
têpakira kang kanan bruk kapisanan

surake ambata rêbah
ambal lir manêngkêr langit
pêjahing pêpatih buta
sakala wus kapiyarsi
ring Sri Kala Wrêdati
dukarda kamoran mèpu
puwara karsanira
suka lêbur barêng mati
sakèrine ingagnyan barubuhing prang

buta wujil ônja-ônja
arêngês rèngès gumriwis
kêthêk-kêthêk kala nadhah
dhudhak wadhuk nginum gêtih
mara arêbut dhingin
mangrangsang mungsuh manggraut
wau ta para wira
Mlawa Mataun Kadhiri
ngawaki prang mangsah cancut taliwônda

sêrsêg sumrêg asrang-srangan
mungsuh rowang wus nangkêpi
panduk-pinanduk tanpa was
datan ana milih tandhing
ewasamana olih
manggala kathuk gul-agul
gulêt prang ripu rêmpak
pog-pogan tan angindhani
kang akalah galangsar kinêpruk pêjah

jroning prang ribut kawangwang
nging bala Malawapati
ayêm tatag tan kasêsa
pakolih mapankên dhiri
bala rêksasa sami
ebyoh ribêt tandangipun
nyêngka dhapur rêkasa
maju mati tan ngundhili
punggawane kari têlu sami pêjah

Kala Gorandha wus lina
pinanah Natèng Kadhiri
sami lawan Kalasrêngga
senapatining bala wil
Kala Wiwaktra mati
dening Sang Natèng Mataun
tinumbak lumba-lumba
rinampok bangkene rujit
ana manèh punggawa Kala Wiwaksa

ngamuk nglawat mring panjawat
kinrubut pra punggawa ji
mati lawan tinanganan
rêmuking balung wor gêtih
gênjur-gênjur nangkêpi
ing napas datan lumaku
mati rêmuk dinugang
wau Sri Kala Wrêdati
sirnanira punggawa kari anggana

umangsah katon malela
lan pangayap sawatawis
nindyamantri ing Malawa
Risang Arya Bathik Madrim
wutuh ayam kang liring
sasêrênge wuwuh sirung
kêlabing kang bandera
lêlayu rontèk kumitir
pasêmone kadi panigasan nyawa

awas denira amulat
Adipati Bathik Madrim
mring Kala Wrêdati Raja
arsa ngawaki ing jurit
wau sang nindyamantri
majêng ing rana umagut
wus panggih yun-ayunan
lan Prabu Kala Wrêdati
asru nabda sira sang raksasa raja

hèh hèh babo iki baya
raja ing Malawapati
kang aran Sri Anglingdarma
satru bêbuyutan mami
ingkang madahad kèsthi
gon ingsun amalês ukum
katêkan sêdyaningwang
panagihku potang pati
marang sira bayarên saiki uga

apa sapanjalukira
pasthi bae sun turuti
apa pati sinasuwak
apa ta mati ginitik
apa pinalu piling
apa pilih sun jur-êjur
kalawan gadaningwang
kabèh wis padha cumawis
saur sabda sang mantrimuka Malawa

hèh buta binto wruhanta
sun dudu Sri Mlawapati
ratu musthikaning jagad
sun iki amung pêpatih
ingkang kinadang kadi
tunggal yayah lawan ibu
sarta lawan winênang
mangrèh kang para narpati
kang katêmpuh mis bacining tanah Jawa

sarta bambang lum-alumnya
sadhêdhak mêrange sami
kasrah lan wisesaningwang
mau sira angrasani
gustiku sri bupati
aja sira age muwus
yèn ingsun misih ana
rampung ingsun kang mungkasi
sabudinta yakti ingsun ora wêgah

sru mojar sang raja yaksa
babo sira talang pati
Madrim Madrim ingsun eman
rupanira anom pêkik
lamun tumêkèng pati
pasthi rabinira gêtun
kelangan laki canthas
martuwanta katut sêdhih
ge balia aja mapak yudaningwang

sang nindyamantri manabda
angomyang si buta baring
micara kang durung ana
têkakna sêdyanirèki
pilihana kang tipis
sang yaksa raja dyan nyaut
ing lambung blêng kacakan
sarosa dènira gigit
gya kinêmah-kêmah kulite tan pasah

krasa linu siyungira
linêpèh lawan ambabibit
kontal risang mantrimuka
kumleyang sarèh aririh
gagat grêguting galih
cangkelak wus mapan wangsul
saya jêjêg dêdêgira
tinubruk risang yaksa ji
tinadhahan sinôngga sêsingkabira

anggêro gêrêng kalaran
ya ta risang Bathik Madrim
nadyan ali] -