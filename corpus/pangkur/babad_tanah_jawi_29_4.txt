wau ing Suryanagara
sigra ngêpak dêdamêling ajurit
kêkapalan kathahipun
gangsal atus wus pêpak
sawarnining dêdamêl myang dharatipun
tigang èwu mapan ana
sigra umangkat tumuli

Tumênggung Suradigdaya
lawan Ki Tumênggung Sôntarêjèki
ngaturi uninga sampun
dhatêng sira Pangeran
Mangkubumi nulya angandika asru
lah kayapa karêpira
umatur tumênggung kalih

yèn antuk lila paduka
inggih kawula yèn mêthuk ing jurit
nanging paduka pukulun
kulaturi wontêna
pasanggrahan kemawon sampun amêthuk
Pangran Mangkubumi mojar
iya sun turut sirèki

nanging ta wêwêkas ingwang
sira karo wadha dèn ngati-ati
ki tumênggung kalih wau
sigra parêng umangkat
sadêdamêlira wong kambêngan kantun
tan sêdya wontên lumaywa
sigra anulya apanggih

kalawan dêdamêlira
wong Kasuryanagaran samya wani
aramya campuh prangipun
bêdhil-binêdhil samya
apan datan wontên ingkang sêdya mundur
dadya arukêt prangira
tumbak-tinumbak tan gingsir

tiyang Kasuryanagaran
kathah pêjah sakantune kang mati
anulya sami lumayu
datan môngga puliha
pan binujêng linud dhatêng pondhokipun
anulya sami rinayah
pondhok lajêngdèn obongi

wau sakèhing wong kalang
ingkang sami sakit manahirèki
wus sami sewotênipun
sami ngajak lajênga
mring Sumbêran anggitik mring pondhokipun
Martapura ingunggahan
dening ki tumênggung kalih

sarêng ingajak lajênga
dhasar purun wontên ingingirihi
nuntên sira ki tumênggung
kalih damêl tarekah
gandera bandhangan pan binabar sampun
lumampah munggwing ing ngarsa
myang bandhangan songsongnèki

songsongnya Suryanagara
kang kabandhang nulya ingangge aglis
marang sira Ki Tumênggung
Suradigdaya enggal
prapta ing Sumbêran têpis iringipun
ya ta wong Kamartapuran
sarêng wruh nyananirèki

dèn nyana dêdamêlira
wong Kasuryanagaran ingkang prapti
tan wontên kagyat tyasipun
eca-eca kewala
dupi cêlak sarêng ambêdhili gupuh
lajêng angamuk sadaya
tandangnya apulih gêtih

gugup wong Kamartapuran
datan kongsi nyandhak dêdamêl sami
kasêlak ajrih ingamuk
dadya mawut kewala
rêbat para gènira sami lumayu
wontêndening Martapura
lumajêng angungsi wukir

dening pamondhokanira
pan rinayah lajêng dipun obongi
sasampuning sirna wau
pondhok Kamartapuran
ki tumênggung kalih apan sami mantuk
miwah wong kambêng sadaya
sarêng mantukira sami

sapraptaning pamondhokan
wus kapanggih lan Pangran Mangkubumi
ngaturkên bandhanganipun
pangeran suka ing tyas
lan asangêt pangeran pangalêmipun
mring tumênggung kalihira
wontên tiyang kambêng malih

ing Kasèrèn wismanira
katur yèn apênêd damêlirèki
anulya jinunjung lungguh-
ira saking ing ngandhap
mring aluhur ya ta dinamêl tumênggung
Brajamusthi namanira
punika purwaning nguni

padha tanah Sokawatya
mila karèh mring Pangran Mangkubumi
tan wontên ingkang mandhukul
saurut Sokawatya
dhatêng Pangran Mangkubumi wus sumuyud
sakèhe wong Sokawatya
tan wontên malang ing kapti

ri sampunira mangkana
ya ta sira Pangeran Mangkubumi
nulya aputusan sampun
mring nagri Kartasura
saha mawi surat wau dutanipun
kinèn jujuga Rahadyan
Dipati Pringalayèki

dening sêrat kang binêkta
badhe sêrat konjuk dhatêng narpati
wau ing sapraptanipun
duta ing ngarsanira
Radèn Adipati Pringgalaya sampun
sêrat pan nulya tinampan
mring Radèn Pringgalayèki

binakta lajêng saksana
manjing pura Radyan Pringgalayèki
sapraptaning ngarsa prabu
sêrat konjuk sang nata
sigra kinèn maos ingkang sêrat sampun
dening ungêling kang sêrat
sêsampuning sêmbah bêkti

ngunjukakên pêjah gêsang
kaping kalihipun ngaturi uning
prakawis kagungan prabu
dhusun ing Sokawatya
ing mangke sampun sirna sêsukêripun
Martapura sampun ical
saking tanah Sokawati

purugipun tan kantênan
wontêndening mangke kula sang aji
nuhun andika sang prabu
ya ta sri naranata
nulya akèn akarya sêrat wêwangsul
ungêle kang ponang sêrat
dhawuh Pangran Mangkubumi

dhingin salam donganingwang
sauwise salam donga sun adhi
wiyose dene sisirêku
ngaturi layang mringwang
iya uwis layangira katur mringsun
apa saunining layang-
ngira wus sun uningani

iya bangêt tarimèngwang
maring sira dening sira ing mangkin
adhi dening sira uwus
olèh ing pagawean
anadene ing mêngko adhi sirèku
sun timbali mulih sira
marang ing Kartasurèki

anuli sira mangkata
iya ing satêkane layang mami
sasampuning dados wau
kang sêrat sri narendra
nuntên sinungakên dhatêng dutanipun
Pangeran Amangkubumya
duta umêsat siraglis

saking nagri Kartasura
tan kawarna ing marga sampun prapti
dhusun Sokawati wau
cundhuk lawan Pangeran
Mangkubumi sêrat ngaturakên sampun
mring pangran wus tinampanan
kang sêrat pinundhi-pundhi

apan ta lajêng winaca
sêrat nata mring Pangran Mangkubumi
wus kadriya raosipun
saungêle kang sêrat
nulya angandika pangran mring Tumênggung
Suradigdaya kalawan
Tumênggung Sôntarêjèki

tumênggung katiganira
kang anama Tumênggung Brajamusthi
katiga padha tinantun
iya wêruhanira
iki unine layange sang aprabu
rèhira rada kangelan
sagawe-gawenirèki

gonira agawe têrang
ing kagungan dalêm ing Sokawati
bangêt tarima sang prabu
nanging ing mêngko ingwang
lawan sira padha ngandikan malêbu
iya maring Kartasura
kayapa karêpirèki

kang tinantun aturira
inggih sumôngga sakarsane gusti
katiga dhatêng tumurut
ing sakarsa paduka
ri sampuning ingkang wau dados rêmbug
tan antara nulya dandan
sigra umangkat tumuli

sowan dhatêng Kartasura
Jêng Pangeran Mangkubumi wus prapti
ing Kartasura wus têmu
lan Radèn Pringgalaya
myang Kumêndhan Ondrop wus samya atêmu
sarta konjuk ing sang nata
wus kinèn akarya panti

wau ingkang kawarnaa
amangsuli tutur ingkang rumiyin
duk kala ing lolosipun
saking ing Randhulawang
Sunan Cina kandhêg anèng ing Madiun
taksih dhinèrèk samana
mring Pangran Buminatèki

miwah Pangran Prangwadana
duk samana kalih samya ngaturi
wangsul dhatêng sunanipun
dhatêng ing tanah Pajang
ingaturan bêng-ubêngan kewalèku
inggih wontên bumi Pajang
miwah tanah ing Samawis

dening kalamun wontêna
kasêsêripun ing lampah puniki
angungsi ing Ardikidul
wontêndening rêmbagnya
Kapitan Panjang wau ing rêmbugipun
sunanira ingaturan
angadêga ing Kadhiri

sarta anênêlukêna
sakathahe tiyang môncanagari
de yèn kasêsêr ing laku
inggih kangjêng susunan
laku kula bêktaa puniku besuk
dhatêng nagri Balambangan
tan nêdya kula aturi

têluka dhatêng Walônda
sasampuning dènnya arêmbag sami
ingkang kangge rêmbagipun
sakèhe wadyanira
inggih ingkang samya angaturi têluk
dhatêng nagri Surabaya
têluka dhatêng Kumpêni

samana anuntên bubar
saking Madiun sunan ing Garêndi
mring Kadhiri sampun rawuh
Kadhiri manjing kitha
kawarnaa Pangran Buminata wangsul
ing Madiun wangsulira
Ngardikidul kang dèn jogi

dene Pangran Prangwadana
wangsulira Matesih kang dèn jogi
lajêng nêlukakên wau
Matesih saurutnya
miwah wong Nglaroh tinêlukakên sampun
mring Pangran Aprangwadana
wau Susunan Garêndi

ing Kadhiri sapraptanya
wau bupatinipun Kadhiri
apan têtanêmanipun
saking ing Pasêdhahan
ngraos tan kawawi anadhahi wau
pan sampun sumingkir sira
mring padhusunanirèki

wontêndene Sunan Cina
sampuning malêbêt kitha Kadhiri
anulya utusan gupuh
dhatêng ing Surabaya
saha sêrat dutane sampun lumaku
sawingkingipun kang duta
kajênge kang wadya sami

kang anamapun Sapanjang
apan sami ajêng dipun akali
dipun cêpêng kajêngipun
apan arsa kinarya
rêrampe dhatêng Kumpêni benjingipun
yèn prapta ing Surabaya
pun Sapanjang kang udani

anulya ing dalu kesah
pun Sapanjang sarencangnya Cinèki
sêjane ingkang jinujug
nagari Balambangan
kawarnaa Sunan Kuning dutanipun
sapraptaning Surapringga
sêrate katur tumuli

dhatêng mayor Surabaya
wus kinèn maos sêrat juru basèki
ponang tulis ungêlipun
dahat nêdha ampunnya
lawan têluk mring Kumpêni sêdyanipun
apan nêdya nêdha papag
saking repoting lumaris

Tuwan Mayor Surapringga
sakalangkung sukanipun ing galih
mirsa sêrat ungêlipun
nulya apêparentah
dhatêng bupatinipun ing Surèngkewuh
kang wasta Sasranagara
lawan Sêcanagarèki

amundhut baita gangsal
saha tiyang kang nglampahakên sami
wontêndene kang tinuduh
dados têtindhihira
wontên têtiyang Kadhiri asalipun
awasta pun Katawêngan
sumawita Surawèsthi

ngawula ing mayorira
kang punika ingkang dados têtindhih
apan pinitungkas sampun
sarya binêktan sêrat
angsul-angsul sigra mangkat lampahipun
apan mêdal ing baita
wus prapta kitha Kadhiri

panggih lawan Sunan Cina
Katawêngan aris dènira angling
nêmbungakên tabenipun
tuwan mayor mring sunan
sarta sinungakên wau sêratipun
kang sêrat lajêng winaca
dening ungêling kang tulis

lamun tuwan mayor sira
ananggoni ing wirang lawan sakit
miwah ta ing pêjahipun
Sunan Kuning punika
yèn mêngsaha dhatêng Kumpêni puniku
mayor ingkang tumangguha
ya ta Susunan Garêndi

sasampuning maos sêrat
nuntên angandikèng wadyanirèki
amratelakakên wau
ungêling ponang surat
aturipun punggawa ingkang tinantun
yèn sampun kadya punika
sudara paduka gusti

punika malih ngantosa
suwawi paduka kula aturi
nuntên paduka pukulun
sigra anulya bubar
Jêng Susunan Garêndi dhatêng parau
saha wadyanya anumpak
baita lajêng umilir

kang umiring wataranya
wontên tiyang satus kang agêng alit
mila watara mung satus
sawab tan amot sira
baitanya kang mêthuk ing lampahipun
dening wadya kang tan kawrat
ing baita sami nangis

awêkasan samya bubar
rêbat para ngungsèkkên umurnèki
piyambak-piyambak wau
dening ingkang lumampah
Sunan Kuning lampahira sarêng rawuh
Surapringga wus pinapag
mring mayor malêbèng loji

sapêkên antawisira
nuntên klajêngakên dhatêng Samawis
ya ta Katawêngan wau
ingantukakên sira
mring Kadhiri kinarya bupatinipun
ran Tumênggung Katawêngan
kunêng kang winarna malih

kang anèng ing Sokawatya
Martapura angirup-irup malih
sawab Sokawati suwung
dene Kangjêng Pangeran
Mangkubumi taksih nèng Kartasurèku
Ki Martapura samana
apan ta sampun akait

lan Pangeran Prangwadana
kang umadêg anèng Laroh anênggih
anênêlukakên sampun
Matesih saurutnya
nanging Martapura dèrèng atêtêmu
lan Pangran Aprangwadana
sawab sami prayitnèki

botê purun cêcêlakan
duk samana têtiyang Sokawati
ngaturi uninga sampun
mring Pangran Mangkubumya
yèn pun Martapura akanthèn puniku
lan Pangran Pêrangwadana
sigra Pangran Mangkubumi

ngaturi uningèng nata
sarta nuhun lilah sri narapati
dènira arsa têtulung
têtiyang Sokawatya
nanging tan kalilan ing panuwunipun
dènnyarsa kesah piyambak
sang nata tan anglilani

kinèn utusan kewala
ya ta wau Pangeran Mangkubumi
nulya amêmatah sampun
dhatêng ing wadyanira
kang anama Tumênggung Sôntarêjèku
Tumênggung Suradigdaya
myang Tumênggung Brajamusthi

katiga sami ingatag
mantuk atêtulung wong Sokawati
katiga umangkat sampun
saha gêgamanira
wontêndening wadyanira ingkang kantun
nênggih ingkang sami têngga
Pangeran Amangkubumi

golonganipun winastan
wadya ingkang kantun rumêksèng gusti
wong Kombang Ambrok puniku
dening tiyang punika
kang winastan Kombang Ambrok angsalipun
pan sami tiyang durjana
kang lampah andhustha latri

punika pan pinilihan
angsal têtiyang kalih atus sami
rinayat satêdhanipun
sinarirakkên samya
ya warnanên Tumênggung Suradigdyèku
wau sapraptaning wisma
sarta kancanira kalih

apan wong ing Sokawatya
kathah kerut marang Martapurèki
de kang têpis iring kidul
wus tinêlukkên ika
mring wong Kaprangwêdanan wus sami nungkul
nanging tumênggung katiga
merang mundura basuki

kawarnaa Martapura enjing prapta
sêdya gitik ing jurit
mring Suradigdaya
kalih Ki Sôntarêja
katiga Ki Brajamusthi
ingkang akarsa
ginitik ing ajurit

Martapura praptanya akanthi lawan
Pangran Prangwadanèki
milanya Pangeran
Prangwadana lumampah
piyambak nyananirèki
sira Pangeran
Mangkubumi kang prapti

dyan tumênggung katiga sami prayitna
wus siyagèng ajurit
sigra sami mêdal
saking pemahanira
sarêng mungsuh agêng prapti
katiganira
sarêng nêmpuh ing jurit

pêrang rukêt arame tumbak-tinumbak
sampun akathah kanin
mungsuh lawan rowang
miwah akathah pêjah
watêking kathah lan kêdhik
Suradigdaya
kantun tumênggung kalih

sapêjahe Tumênggung Suradigdaya
wus anêmahi pati
miris manahira
ngraos karoban lawan
tumulya lumayu sami
arêbat para
palajêngnya wadyalit

sapalajêngnya Tumênggung Sôntarêja
anulya dèn obongi
dhusun Jatitêngah
mring wong Kamartapuran
nulya ngaturi upêksi
pun Sôntarêja
mring Pangran Mangkubumi

sarêng mirsa pangeran aturing wadya
sangêt kagyat ing galih
sigratur uninga
Pangeran Mangkubumya
dhumatêng sri narapati
sarya anêdha
lilah dhatêng sang aji

èsmu mêksa gènira anuhun lilah
sang nata tan apênging
samana pangeran
sasampuning samêkta
anulya budhal tumuli
ing Kartasura
prapta ing Sokawati

wus apanggih lan barise Martapura
sigra tinêmpuh wani
mring sira pangeran
rame dènira aprang
pangran lan Martapurèki
Ki Martapura
samana angunduri

nulya Pangran Mangkubumi sampun nabrang
mring sawetan banawi
saha wadyanira
samana lampahira
pangran kasaput ing wêngi
anulya sira
mondhok sawadyanèki

lajêng anarubakên kang wadya desa
têtiyang Sokawati
ri sasampunira
tarub wong Sokawatya
anulya enjinge malih
sira pangeran
Prangwadana dhatêngi

dupi Pangeran Mangkubumi uninga
yèn mêngsahira prapti
nulya asiyaga
pangran sawadyanira
mung wongKombang Ambrok nênggih
kang ingabên prang
mring Pangran Mangkubumi

tan antara anulya têmpuh ing yuda
apanggih sami wani
samana wong Kombang
Ambrok dahat purunnya
wuta pangamukirèki
mundur saksana
wong Nglaroh wong Matesih

mila mundur dening rowangnyakèh pêjah
nulya Martapurèki
anêmpuh ing wuntat
wong Kombang Ambrok enggal
anolèh pangamuknèki
rame prangira
lawan Martapurèki

wong Matesih wong Nglaroh saundurira
gya pinajêngkên malih
marang gustinira
Pangran Pêrangwadana
nulya sami nêmpuh malih
wong Nglaroh sira
wong Matesih tan kari

wong Kombang Ambrok arepot ing ayuda
saking karoban tandhing
mila karepotan
tan kawawi akathah
dening Pangran Mangkubumi
kala samana
dahat akontrang-kantring

saking dènnya angalingi wadyanira
Kombang Ambrok ngajurit
mêksa tan kayoman
dadya akathah pêjah
wong Kombang Ambrok ing jurit
ya ta Pangeran
Mangkubumi kalindhih

kudanira ginêbyurakên bangawan
Pangeran Mangkubumi
ngilèn panabrangnya
amung tiyang sakawan
wadyanya ingkang umiring
sira pangeran
nulya kasaput wêngi

wong Kamartapuran myang Kaprangwadanan
apan kecalan lari
nuntên enjingira
sira Ki Martapura
angalèr purugirèki
sêdya mantuka
dhatêng Sumbêran malih

wontêndene Pangeran Pêrangwadana
ngidul purugirèki
dhatêng Nglaroh sira
wau kang kawarnaa
Pangeran Amangkubumi
gènnya umpêtan
anèng Butuh alami

milanipun datan ngaturi uninga
dhatêng sri narapati
de sangêt merangnya
sawab kala angkatnya
èsmu pêksa lampahnèki
dadya pangeran
sangêt ambanting ragi

pan alama gènira manting sarira
Pangeran Mangkubumi
anèng desa Bêtah
anulya sami prapta
têtiyang ing Sokawati
kang sami trêsna
myang tumênggungnya kalih

kang anama Brajamusthi Sôntarêja
punika ingkang prapti
wus sami ngalêmpak
anèng ing Butuh sira
kathah kang wadya kang prapti
kadya wontêna
tigang atus watawis

wontêndene wadya ingkang kêkapalan
satus kathahirèki
wau duk miyarsa
Radèn Suryanagara
yèn Pangeran Mangkubumi
wartaning kathah
mangkya umadêg malih

Suryanagara agya atur uninga
mring Dyan Martapurèki
gya mêpak gêgaman
sira Dyan Martapura
apan sêdyanira nuli
arsa gêcaka
mring Pangran Mangkubumi

ri sampuning samêkta dêdamêlira
nulya mangkat tumuli
sira Martapura
lawan sawadyanira
Suryanagara tan kari
wau Ki Sônta-
rêja ngaturi uning

maring Gusti Pangeran Amangkubumya
yèn arsa dèn dhatêngi
mring Ki Martapura
malah sampun umangkat
ya ta Pangran Mangkubumi
sigra ngandika
mring Ki Sôntarêjèki

iya sira Sôntarêja kang mapaga
karo Si Brajamusthi
kabèh baturira
padha sira gawaa
payung lan kulambi mami
sira anggoa
anadene sun iki

amung tinggalana bae ingsun bocah
wolung puluh kang bêcik
iya bocah ingwang
Kombang Ambrok kewala
iku tinggalên dimèning
tunggu maringwang
dening wêwêkas mami

maring sira iya samôngsa punika
bêdhilira ping kalih
nuli lumayua
nanging palayunira
aywa marene sirèki
Ki Sôntarêja
miwah Ki Brajamusthi

wus kaduga sapamêlingnya pangeran
nulya umangkat aglis
sadêdamêlira
sêdhêngira lumampah
nulya kapêthuk ing margi
lawan gêgaman-
nira Martapurèki

dupi cêlak sarêng nêmpuh ing ayuda
rame bêdhil-binêdhil
ya ta Sôntarêja
emut ing wangsitira
nulya sarencangirèki
nulya binêkta
kêbat lumaywa sami

Suryanagara nulya ambêrêg sira
saha wadyanirèki
mring Ki Sôntarêja
dupi sampun atêbah
Sôntarêja wangsul aglis
anêmpuh yuda
bêdhil-binêdhil malih

wong Kamartapuran atêtulung agya
tumut ambêrêg sami
ya ta Sôntarêja
lumajêng malih sira
dadya sangsaya anêbih
pambujêngira
kongsi mèh surup rawi

Martapura wus mondhok nèng Majarata
gya Pangran Mangkubumi
prapta sawadyanya
mêdal saking ing wuntat
wong Kamartapuran aglis
nusuli samya
kuda sawênèh angling

lah ing buri ika jêjaranan apa
rowangnya anauri
lah môngsa mungsuha
ana ing kono iya
aparêp pêcah dhasnèki
ngong kalantaka
sun kira bosên urip

sarêng cêlak wong Kamangkubumèn sigra
sami sarêng bêdhili
wong Kamartapuran
dhatêng gugup kewala
pamalêsnya tan pakolih
ing kalantaka
wênèh datan kêkambil

wong Kamangkubumèn nêkakkên suranya
sarêng angamuk wani
murugakên tumbak
rame tumbak-tinumbak
wong Kamartapuran sami
sawab gugupnya
tan wontên angudhili

dadya kathah pêjah wong Kamartapuran
sakantune kang mati
pan sami lumaywa
wau Ki Martapura
kasêsa palajêngnèki
anunggang kuda
tan kongsi dèn rarabi

dipun bêrêg nanging tan kongsi atêbah
nuntên kasaput latri
ya ta wangsul samya
ingkang bêrêg samana
apan sami ngati-ati
sawadyanira
Pangeran Mangkubumi

ya ta pangeran anulya pêparentah
mring sawarnanirèki
wong ingkang anama
Kombang Ambrok sadaya
mêngko yèn bature prapti
Si Martapura
atakon mring sirèki

takon pondhoke mangkene sêsaurnya
inggih pondhoke ngriki
dening yèn wis padha
malêbu kang saparwa
tuwin sapratêlon kari
amukên agya
aywana ngungkak wani

kang malêbu kewala sira amuka
sadaya saur pêksi
kang pinarentahan
sami matur sandika
samana sarêng ing wanci
bakdaning ngisa
tan adangu gya prapti

rencangira Ki Martapura kalawan
Ki Suryanagarèki
ingkang sami mêntas
ambujêng Sôntarêja
praptanya pitakèn sami
mangkana lingnya
pitakène kang prapti

ing êndi pasanggrahane panêmbahan
kang nèng lêbêt nauri
gih ngriki pasanggra-
haning Kamartapuran
kang atanya srêngên angling
lah iku iya
cocote wong ing êndi

mangkono iku sun watara wong mêntas
milu ing Mangkubumi
mêngkono uninya
kang nèng lêbêt lingira
apuntên dika kiyai
watêk têtiyang
alit kathah supèki

nuntên sami lajêng malêbêt kewala
tan sônggarunggi galih
wong Kamartapuran
ana anêdha toya
asugal têmbungirèki
watêk wong mêntas
antuk buru ing jurit

apan lagi malêbêt kang sapratigan
kasêlak dèn dhawuhi
pan wontên wong Kombang
Ambrok ingkang caluthak
trêngginas anyêbrot kêris
gumêdêr loknya
ana wong nyêbrot kêris

wong Kombang Ambrok lajêng ngamuk sadaya
pan sami dèn tumbaki
wong Kamartapuran
kang wus malêbêt samya
dening kang taksih nèng jawi
nulak sadaya
lumajêng niba tangi

kang saking lêbêt sangêt pangajêngira
tiba kawalik-walik
watêk dalu sira
samya tan wruh ing marga
nuntên enjingipun prapti
Ki Sôntarêja
lajêng sowan siraglis

dhatêng Pangran Mangkubumi wus apanggya
lan kancanira sami
wau kang anama
Kombang Ambrok punika
gumêdêr pan samya angling
samya amojar
sasolahe pribadi

samya pinton-pinintonan kang bandhangan
Pangeran Mangkubumi
aris angandika
maring Ki Sôntarêja
iya Sôntarêja mami
ing mêngko ingwang
sae ngaturi uning

iya marang nagara ing Kartasura
tur uninga sang aji
duk samana ingwang
tumêkaa ing pêjah
ingsun isin awêwarti
Ki Sôntarêja
amangsuli turnyaris

inggih lêrês ing pangandika kawula
nanging mênggahing abdi
paduka sadaya
pan botên sapunika
amung dhatêngakên cinging-
ngipun kewala
kang asring dèn lampahi

ri sampuning mangkana Kangjêng Pangeran
Mangkubumi anuli
nglampahakên duta
dhatêng ing Kartasura
atur uninga narpati
yèn tanah Soka-
wati sampun aradin

sri narendra miyarsa atur uninga
yèn tanah Sokawati
mangkya wus arata
lan Pangran Mangkubumya
sumungkêm pangabdinèki
lêga tyas nata
datan asmara kingkin

datatita linging nguni
samana ing Kartasura
wong cilik têntrêm manahe
miwah kang para punggawa
wênèh eca tyasira
mung kang taksih dados riwut
Pangeran Pêrangwadana

gènira apacak baris
kidul wetan Kartasura
aran dhusun ing Sêgawe
urut Laroh kang dèn bahak
Matesih kang kungkulan
kadhang ngilèn lampahipun
ngrêriwuk dhusun Mataram

myang Pangran Buminatèki
Ngardikidul ingancikan
pan dados riwuk galihe
dadya abdining narendra
kang wong môncanagara
pan angsal pawadanipun
tan seba ing Kartasura

myang wadya kang kilèn nênggih
têtiyang Kêdhu sadaya
pan alami pangrêgune
tan seba mring Kartasura
wiwit Parandhulawang
kongsi dhatêng bêdhahipun
lami ingantos tan seba

ingkang umadêg bupati
nênggih Ki Mangkudirana
madêg lan karêpe dhewe
anama Ki Mangkuyuda
sarta Dyan Mangkupraja
kang samya tumut angrêgu
tinut wong Kêdhu sadaya

dening ingkang dèn anciki
ing Watês namaning desa
kang kinarya pakuwone
dhumatêng Ki Mangkuyuda
nanging tansah ngandikan
sinung sêrat angsul-angsul
sinônggakrama kewala

dadya kewran jroning galih
kumêndhan anulya rêmbag
lan Radèn Pringgalayane
arsa pamit mring sang nata
kesah dhatêng Samarang
arsa minggah ing kumêndur
de wong Kêdhu nônggakrama

ri sampunira apamit
kumêndhan dhatêng sang nata
sampun linilan pamite
lawan Radyan Pringgalaya
sarêng sami umangkat
datan kawarna ing ênu
prapta nagari Samarang

nuntên enjingira sami
kumêndhan arêrêmbagan
lawan tuwan kumêndure
katiga Dyan Pringgalaya
ing Kêdhu kang rinêmbag
pinrih enggal sowanipun
dhatêng nagri Kartasura

sasampuning rêmbag sami
kumêndur ing rêmbagira
kinèn ngutusana age
ing Kêdhu saking Samarang
kumêndhan tan antara
pan akarya surat sampun
sigra mêsat dutanira

kêbat lampahing dutaglis
prapta ing Kêdhu samana
sampun tinampan surate
dhumatêng Ki Mangkuyuda
myang Radèn Mangkupraja
sêrat tinupiksa sampun
ungêle apan mangkana

sira Ki Mangkuyudèki
lawan Radèn Mangkupraja
kinèn asowana age
dhatêng nagri Kartasura
nulya sami mangkata
ingirida wong sa-Kêdhu
kapanggiha Salatiga

sampuning amaca tulis
Mangkuyuda Mangkupraja
nuntên kang duta enjinge
wus pamit sigra umêsat
saking Kêdhu samana
ing Samarang sampun rawuh
wus umatur mring kumêndhan

kalamun priyayi kalih
Mangkuyuda Mangkupraja
sami sandika ature
samana tuwan kumêndhan
datan antara lama
nulya pamit mring kumêndur
mantuk dhatêng Kartasura

ri sampuning sami pamit
kumêndhan anulya pangkat
lan Radèn Pringgalayane
saking nagari Samarang
ginêlak lampahira
ing Salatiga wus rawuh
tuwan kumêndhan lampahnya

nanging ingkang dèn timbali
Mangkuyuda Mangkupraja
kang angrêgu nèng Kêdhune
samana datan lumampah
amung Dyan Mangkupraja
anênggih ingkang lumaku
kapanggih nèng Salatiga

Mangkupraja duk apanggih
kalawan sira kumêndhan
wau ta tinakèkake
dhumatêng tuwan kumêndhan
dening Ki Mangkuyuda
radèn têka boya tumut
puniku wontên punapa

Mangkupraja anauri
tuwan wêlinge pun kakang
mila botên tumut dhewe
pracaya dhatêng kawula
kumêndhan runtik ing tyas
puniku wong boya patut
angajarakên cilaka

mung wêling kula pribadi
nênggih rahadèn andika
sampun tumut kang mangkono
mungguh panjênêngan dika
nênggih nadyan dedea
dika punggawaning ratu
pan sinantanakkên tuwa

prayoga andika ugi
momonga sri naranata
nèng nagri Kartasurane
saurnya Dyan Mangkupraja
inggih kalêrês tuwan
datan wontên dedenipun
sapawêling jêngandika

kados kalampahan ugi
sapangandika andika
kawula angraos supe
ingkang sampun kalampahan
kumêndhan aris mojar
inggih radèn luwih sukur
yèn sampun sangêt andika

nanging samangke puniki
andika kawula tulak
mantuka mring Kêdhu malèh
andika kawula têdah
inggih angrantamêna
angêrig sakèh wong Kêdhu
Mangkuyuda kabêktakna

sampuning arêmbag sami
Mangkupraja wus pamitan
mantuk dhatêng Kêdhu malèh
kumêndhan lajêng lampahnya
mantuk mring Kartasura
sapraptanira ing Kêdhu
wau Radèn Mangkupraja

mapan datan antuk pikir
kalawan Ki Mangkuyuda
gènira angêrig uwong
kajênge Ki Mangkuyuda
tulus pangrêgunira
de saladosane Kêdhu
sampuna dening utusan

dadya Dyan Mangkuprajèki
anut ing sarêmbagira
Ki Mangkuyuda dhinèrèk
upami yèn atilara
rêmbage Mangkuyuda
Mangkupraja tarkanipun
angraos yèn katêsisan

samana priyayi kalih
Mangkupraja Mangkuyuda
anulus ing pangrêgune
tan sowan mring Kartasura
malah angalih nama
Mangkuyuda ajêjuluk
Tumênggung Amangkurêja

warnanên Kartasurèki
kumêndhan sampun alama
saking Samarang praptane
duk taunira samana
kesahira kumêndhan
malah kongsi ganti taun
tiyang Kêdhu datan prapta

nuntên jêng pangran dipati
samana duk supitira
anuju dintên Sêtune
ing tanggal ping kawan wêlas
sasinipun Muharam
Jimawal ing taunipun
pêpêkan para punggawa

wadana nênêm ngrasani
prajanya duk asêngkala
tan alami antarane
anuntên tuwan kumêndhan
tinimbalan samana
mring sira tuwan gurnadur
jendral nagri Batawiyah

malah kang dados sêsilih
samana kang sampun prapta
ing nagri Kartasurane
Kurnèt namaning Walônda
kang saking ing Jakarta
kumêndhan pamitan sampun
mring sang nata wus linilan

lajêng angkatira enjing
kumêndhan dhatêng Jakarta
wontêndene sawingkinge
nagari ing Kartasura
kèndêl tan wontên aprang
dene Kumpêni kang kantun
sami prayitna kewala

tan winarna laminèki
kumêndhan dènira kesah
dhatêng nagri Batawine
pan sampun antara wulan
samana nuntên prapta
wau ing sadhatêngipun
antuk nama sing Jakarta

inggahe namanirèki
Mayor Ogêndrop namanya
winênang mawi salomprèt
samana datan alama
mayor ing praptanira
nulya angaturi rêmbug
mayor dhatêng sri narendra

malêbêt ing dalêm puri
mayor sapraptaning ngarsa
nata mangkana rêmbuge
ya ta kangjêng sri narendra
ngaturi nimbalana
putra kapenakan wau
kang kesah saking nagara

kang nama Radèn Mas Said
nèng paran wus ngalih nama
ran Pangran Prangwadanane
samana sri naranata
dhatêng dhèrèk kewala
mring mayor sarêmbugipun
mayor wus mêdal ing pura

sang nata wus amrayogi
ingkang lumampah dinuta
lêlurah èstri karaton
bok Sêcapati kang nama
pan sampun kinanthenan
wadyanya èstri sang prabu
ingkang ingandêl ing krama

wadya jalêr kang tinuding
awasta Ki Wirajaya
Ki Naladirja kanthine
katiga Ki Saradipa
sakawan Ki Mêrtangga
samana duk lampahipun
saha mawi sêrat nata

ungêle sêrat narpati
angarih-arih kewala
wau kang dhinatêngake
sarta pangêbang narendra
mring Pangran Prangwadana
yèn karsa pinêndhêt mantu
pinanggihkên lan kang putra

putra kang mungêl ing tulis
ratwalit ingkang atuwa
anèm Dyan Ayu Kadhaton
iku singa dèn piliha
angandikaning sêrat
pan dudua mantuningsun
sira nyata sutaningwang

pun tinampèn ponang tulis
sigra mangkat duta nata
prapta dhusun ing Sêgawe
pamondhokannya Pangeran
Prangwadana kapêdhak
sêrat pinaringkên sampun
mring Pangran Pêrangwadana

tinampan tininggil-tinggil
tiniyup ngêmbun-êmbunan
pangran asmu suka kyase
kang surat nulya binuka
winaos sinuksmèng tyas
wêwah lêga sukèng kalbu
pangran dènnya maos surat

dening sêrating narpati
ungêle anganyut ing tyas
tansah pangarih-arihe
dadya Pangran Prangwadana
aturira mangkana
inggih bok andika matur
dhumatêng sri naranata

myang kaki Wirajayèki
miwah Kyai Naladirja
Saradipa katigane
inggih dika umatura
dhatêng sri naranata
kula ngandikan sang prabu
inggih dhumatêng sandika

sampuning sandika mami
wontên panuwun kawula
yèn sang nata saèstune
angabdèkakên kawula
ing panuwun kawula
rèh kula adarbe mantu
kathahipun kawan tasa

sami kula damêl mantri
inggih kula sungi nama
Mantri Têtèsèk namane
punika tinulusêna
kamantrène sadaya
inggih kalamun kaèstu
kadhahar atur kawula

nuntên kawula umiring
sowan dhatêng Kartasura
ri sampun têlas ature
Pangeran Pêrangwadana
duta sampun pamitan
mantuk mring Kartasurèku
kawarnaa kang tinilar

Pangeran Prangwadanèki
atantun ing wadyanira
rèh ingandikan sang katong
mangkana ing aturira
dhumatêng sri narendra
nanging kang wadya tan rêmbug
asangêt pamambêngira

miwah êmbanira nênggih
kang nama Wiradiwôngsa
dahat sangêt pamambênge
sanadyan si dhinahara
atur kang sapunika
wadya lawan êmbanipun
asangêt kawatirira

kabèh rêmbuging wadyèki
upami yèn kalakona
pangran sowan mring sang katong
yèn tan kêna ing aturan
êmban lan wadyanira
sadaya sêdya tan tumut
ajrih kang wus kalampahan

wus ical sêrêngirèki
Pangeran Pêrangwadana
dènnyarsa sowan sang katong
miyarsa aturing wadya
dadya ingkang wus rêmbag
pangeran pamogokipun
tan ketang mêdyayèng ujar

kawarnaa duta prapti
nagara ing Kartasura
wus umatur ing sang katong
ngaturakên saaturnya
Pangran Pêrangwadana
eca tyasira sang prabu
wus kinèn amangsulana

yèn dhinahar aturnèki
ponang duta sigra mêsat
praptèng dhusun ing Sêgawe
wus panggih lawan pangeran
saandikaning nata
pan dhinawuhakên sampun
pangeran mêdyayèng ujar

ature anêmayani
benjing manira aseba
yèn wus pêpak rêncang kabèh
ing mangke kathah kang lunga
duta nata uninga
yèn pangeran cidrèng wuwus
ponang duta sigra mêsat

praptaning Kartasurèki
saaturira pangeran
wus katur dhatêng sang katong
sri naranata anduga
yèn ingkang kapenakan
saèstu cidra ing wuwus
kunêng ingkang kawarnaa

kala Pangeran Ngabèi
Loring Pasar sedanira
samana nunggil warsane
kalawan duk supitira
gusti pangran dipatya
gapura nênêm arêtu
ning praja sangkalanira

