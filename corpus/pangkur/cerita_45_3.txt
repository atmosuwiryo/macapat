ya ta Risang Urubêsma
langkung duka amisuh mring pra rabi
mendah ta yèn wus arawuh
Ratu Mas Majalêngka
saya wuwuh dènnya edan maring ingsun
saiki wus padha ewa
tan ngèstokkên maring mami

sapêrti wong kurang ajar
anjing gila prampuan cukimai
gêpah nimbali pun Dayun
kawula kawêraga
rinakêt sih wênang panggih lan para rum
praptèng ngarsa ngutus sigra
animbali para rabi

pun Dayun mêsat anêmbah
praptèng kuwon pun Dayun kagèt ngèksi
satriya anom abagus
kinubêng para ing dyah
gêpah wangsul tandya tinututan gupuh
mring pun Sêbdapalon lawan
Nayagenggong ablojodi

sira Dayun winudanan
wudanira dangu dipun slêntiki
bênggang kokih wus lumayu
anangis sarya wuda
praptèng ngarsanira Sri Bêsma anjumbul
pun Dayun ngaturkên tiwas
jro pura kalêbon maling

Sri Bêsma langkung bramatya
sabdanya kras nora sêdya nandangi
dene sae tutur-tutur
pun Dayun matur nêmbah
liwat saking ing wau kawula pikut
nanging ulun katiwasan
kinalihan pêrpat kalih

pinala sarya winudan
Sang Sri Bêsma saya duka tan sipi
mangsah pêdhangnya ingunus
praptèng ing pêpungkuran
Dyan Sêsôngka tandya mêthukakên gupuh
para putri samya bubar
mring sang nata langkung ajrih

wulan padhang lir raina
pangguh sigra sang nata lan dyan mantri
gêpah pênyapanira sru
sapa ranmu ta baya
wani-wani manjing pakuwon para rum
si mancuri kurang ajar
ngêmping lara genjah pati

sumaur Dyan Damarwulan
iya ingsun prajurit Maospait
ingutus sang natèng ing rum
amocok murdanira
payo aprang atandhing akantar bau
Sri Bêsma bêngis angucap
sirèku wong pa mêncuri

ngling sun abdi sinran karya
magang anyar mantune kyana patih
Damarwulan aran ingsun
Risang Sri Bêsma ngucap
durung mukti eman sira têkèng lampus
angur baya anututa
sira sun karya bupati

bagus anom warnanira
mung cacade tanpa kusur ing kardi
dudu lawanira pupuh
ingsun wong wudhu ing prang
radyan mantri manrajang Sri Bêsma pangguh
nitir manabêt ing pêdhang
pêdhang tinangkis crah titis

pyuk maputêr cangklèt cêngkah
ngukih kipat kinipatakên gênti
kentas-kinentas majungjung
jinunjung gantya buwang
rikat pasang tangginas suduk-sinuduk
sambêr-sinambêr kumentar
wantya manuduk kumitir

turampil samya prawira
èsthanira kadya prênjak tinaji
singa ginoco sumawur
dahana sirèng jaja
pindha sara ginurenda têmah murub
kyating sura môndra limpat
lir dhêdhali nampar warih

katrang hyang candra tumawang
gêbyaring kang ujwala kadya thathit
lir hyang mintragama pupuh
lan dityanira wabyat
sirèng aprang kêkalih sudirèng têguh
curiga sinarung mangsah
gênti mabuncang matitis

para putri èbêg mulat
lyan waspandrês marasira kêpati
kala Sang Parta sumiyut
kinentas ing Sri Bêsma
matêk kaping byantala pra sang dyah umung
sambat marma mangrês mulat
rika Sang Bêsma tinangsil

umung panglêmbana ing dyan
mèstuting tyas kang tustha tibyèng siti
ing purwa duksina limut
nir pamyatirèng lawan
sukaning tyas dèn nyana tumêkèng lampus
sawênèh lyaning kang prapta
byantarèng sang jayèng jurit

marswèng nom pamburat puspa
gantyan mulur sing asta kang trêsna sih
manis pamuwusira rum
ing sang tumamèng laga
tanpa rêngyan wantya pinojar pra santun
risang pra taturing mandya
madêg paripurna wêngis

mangsah makrura sru galak
mingêr nyandhak talêmpak krot mangukih
radyan linantar sru pangguh
tumibèng jaja gumyar
kinokih crah gigal Sri Bêsma mangrasuk
kosik kontal tibèng lêmah
madêg manrajang tinangkis

kaasta tininggil mêsat
mamrêm mangrik makya sura katitih
mundur gya musthi sira wus
pusaka bindi kilat
pamojar sru hèh ta sira têkèng lampus
wira wudhu suh sirna das
minonah pusaka bindi

risang minantya lumêkas
mangsah prana kapisan dirèng bindi
layon manglosod sirambruk
ing kisma sru dumilah
maya gilang manglela sumyak kadulu
bêntèr kang cahya sumilak
tuhu piturun sing swargi

ya ta sagung para sang dyah
myarsèng lamun dyan mantri têkèng lalis
waspanyandrês sru kaswayun
kathah sambatirèng dyah
tandya samya mêrpêki layon sang bagus
umung para dyah karuna
para sang dyah anungkêmi

sêsambatnya mêlasarsa
dhuh pangeran tan nyana têkèng lalis
tan wêlas ing cèthinipun
ulun tinilarseda
awusana kang layon samya jinunung
binêkta ing pakuwonnya
ing manah prasamya kingkin

sang dyah pêngangkatnya ririh
pan awrat kapuk salômba
sarya layon ngrangkul dhewe
samarga awirandhungan
binêkta mring paprêman
dinilahan sang abagus
tanpa kanin tilas sonya

tan ana kang babak busik
nanging ta èstu pralaya
tandya ginungsur widane
sinurywanan ing hèr mawar
pan sarwi kinutugan
cinêcêpan sêpah arum
winanti winantya ngusap

kang jaja pêrmana sêpi
saèstu yèn têkèng pêjah
sang dyah asrêpnya ing tyase
yèn mulat ujwalanira
tan môntra yèn kunarpa
rêmyange netra asantun
wadana sawang purnama

kang layon ginuling-guling
têka angatut kewala
sang dyah kêlangkung rêsêpe
layon linênggahkên tandya
apan ngatut kewala
sangsaya kabyatan wuyung
brôngta mangrês ing wardaya

gantya nyundhang gantya muji
pujinira ing jawata
hèh jawata sabênêre
ulun mêminta ing tuwan
ki maling gêsangêna
dimèn tulung ing kaswayun
mugi tuwan narimaa

radyan gya winungu wanti
sinangenan ing panêdha
ki layon aminggu bae
Sasmitaningrum saksana
nênêdha ing jawata
gusti lilir-lilir antu
sabuk cindhe ing pinantya

gilang-gilang layon asri
asrine patra anglayang
mangundang-undang dewane
alah dewa dening Suksma
widadari tumruna
gumrubyug sêsanga rawuh
amungu kang lagya nendra

gya winungu radyan mantri
kunarpa tanpa subawa
Suselawati pujine
lilir-lilir tandurira
ing wong sumilir mulya
ijo roro ingsun sêngguh
pangantèn anyar paduka

bocah angon angon sami
pènèkên balimbing ika
sun karya masuh kampuhe
kumitir ing manah radyan
bêdhah pêpinggirira
mumpung gêdhe wulanipun
mumpung jêmbar kalangannya

yèn suraka surak urip
sang dyah kalih sarêng nabda
surak mulya mulya radèn
ya ta radyan kang kunarpa
prapta ingkang pêrmana
napasira wus lumaku
alihan tumibèng jaja

jajane Suselawati
wêntis alihan tumiba
Sasmitaningrum wêntise
sang dyah kalih suka ing tyas
sinarèkakên radyan
siningêban jingga mujung
wêntis kalih pinêtêkan

Sasmitaningrum lingnya ris
mring Sang Dyah Suselawatya
ingsun têdha ing Suksmanon
mugi ki layon mulyaa
sun sanggup ngaturana
pusaka sikêping pupuh
gone  gêsangira

Sri Bêsma ingsun wruh uni
duk Pamênggêr ingkang jarwa
iya marang sang arajèng
Suselawati manabda
kula kauli radyan
ngong ngambil priyôngga pupuh
wêsi kuning nèng gêndhaga

tumêka ing lara pati
sayêkti manira têmah
namung sok gêsanga radèn
Sasmitaningrum anabda
yayi dèwi paran ta
anganti kang lagya lampus
pêgêl rasane tyasmara

arsa ingsun tilar yayi
kuwatir manawa ilang
bok ingambil maling dhèndhèng
sapa baya nêmpuhana
kunarpa sang lir Parta
gogroga anèng jinêmrum
yayi sun tunggu kewala

Dyah Suselawati angling
lah suwawi dipun tilar
dyan kunarpa dêdimèkne
pinangan ing gogo kathah
adate pujiningwang
ampuh panguriping lampus
jinurung nini bongkokan

dhasar kunarpa nyênyêngit
nora nitèni ing sabda
sabdaning wong sèjèn-sèjèn
jêr ingsun sinêngguh mana
garwane Menakjingga
tan ampuh pamisikipun
sisa kinêrah ing sona

wutah-wutah kula gusti
suwawi tuwan wungua
widadari prapta kabèh
jin pêri miwah prayangan
marak dhatêng ing tuwan
angirid mêmitranipun
labête kinèn mawongan

Sasmitaningrum wotsari
pamungune nganyut manah
sipat jaja pilênggahe
lêlayon ginoyang-goyang
gusti kula pangeran
wus wungua sang binagus
kang layon gumilang-gilang

mangke uga ulun lalis
lumuh tangi kang kuwônda
sun marak aluse bae
patut-patute rahadyan
ngantosi nyawaningwang
nèng bale pêngangên mangu
anolih kang kapang-kapang

lamun tan arsa ngêntèni
mêsthi sun susul kêpanggya
nèng pêngarib-arib radèn
pantês awlas mring pawongan
lamun tan panggih ingwang
sun susul ing wot sang bagus
aluse mêsthi kêpanggya

duk mulat mring sun gya nolih
mendah ta ecaning manah
lamun tan kêsusul radèn
sun adhang nèng marcukundha
amêsthi yèn kêpanggya
anèng pêngayun dewa gung
dewa samya andum swarga

kalamun nora kêpanggih
sun susul Jonggringsalaka
nyawa mulya pakuwone
kala nampèni kaswargan
paringe Hyang Pratingkah
yèn mêksa nora katêmu
sun susul ing swarga pisan

radyan wus kêpanggya mukti
ngrênggani ing kaluhuran
jumênêng lan nugrahane
pan awor sih nikmating Hyang
manira amawongan
yèn mêksa nora katêmu
sun susul mring kalanggêngan

ingran bale parewani
pinrakane Hyang Suksmana
kaliwat luwih endahe
iku rahadyan kêpanggya
pinarak kursi cahya
ing sawahyamôntra cumbuh
tanbuh gusti lan kawula

lamun mêksa tan kêpanggih
sun ulari mring Pacinan
yèn nuksma mring Tapikonge
pasthi ing kono kêpanggya
ambuka kauntungan
yèn èstu nora katêmu
sun wangsul mring wismaningwang

radyan yuswane wus bali
manjing ing kuwandanira
ngêndi panggonane manèh
sun upaya ngariloka
titah nora kêpanggya
mila sun wêtara wangsul
manjing raga adi mulya

rahadyan duk miyarsèng ngling
mèsêm sajroning wardaya
saksana alihan alon
miring nêngên sang kunarpa
kang asta ngrangkul madya-
nira Sang Sasmitaningrum
sang dyah tan pêgat ngandika

kaniaya wong amukti
nora animbangi trêsna
kapan baya mulya radèn
jati têmah paripurna
kaku rasaning driya
Suselawati amuwus
kakangbok dene punika

wus sagêd miring pribadi
ngrangkul dhatêng ing paduka
punika obahe dhewe
Sasmitaningrum anabda
ujar iku nglêngkara
miring pisan sang binagus
jêr sira jongkèng sing kiwa

Suselawati ngling malih
kados wus aparipurna
katawis pêra grayange
Sasmitaningrum anabda
lah pêra pêra apa
apan masih sarya nylêkut
satuhu yèn maksih seda

nabda Dyah Suselawati
tumiling pucuking grana
radyan du-d napase
sang dyah mèsêm sarya ngucap
kakangbok èstu gêsang
midid napas wus lumaku
Sasmitaningrum anabda

nora urap nora urip
uripa apan kêtara
sarwi bisa obah dhewe
matur malih Dyah Susela
suwawi yêktosêna
jajanya torèng sang bagus
suksmanên ingkang pêrmana

Sasmitaningrum gya nuli
jajanya dyan tinindhihan
pan sarya tinilingake
saksana dyan kang kunarpa
kakêtêg tandya mukswa
nabda Dyah Sasmitaningrum
dene iki èstu pêjah

rahadyan kang asta kering
rinangkulakên kang madya
pinidihkên ing pêpangkon
Suselawati saksana
amanglung pilênggahnya
jaja ngrungkêbi lêlambung
èsthanya winayangkara

asta ngrangkul mring dyan mantri
trêsôndha subawèng jaja
pêrmana gya pêpak kabèh
kangbok punika wus gêsang
Sasmitaningrum nabda
êmbuh êmbuh sira tutur
mati mati ingran gêsang

Suselawati mêmuji
nglilir nglilir guling radyan
gulinge Suksma katonton
raga raga wus mulyaa
sapanên dhayohira
aja suwe nèng dalanggung
mêsakake kang abrôngta

yèn suraka surak urip
uripe tanpa kêrana
sihing Suksma mring titahe
tinitah pinurbèng karsa
kang karsa wus dhumawah
dhatêng sir kasmayanipun
ing Radyan Damarsêsôngka

yèn suraka surak urip
yèn suraka surak mulya
yèn suraka wungu dhewe
ya ta Rahadyan Sêsôngka
amingkis singêbira
ririh dhèhèm gêtir juruh
sang dyah sarêng pêngrangkulnya

alon alênggah dyan mantri
sang kalih angèstupada
rahadèn alon wuwuse
pagene awak manira
ana ing pêsareyan
kêcakup wanodya ayu
kêkalih samya utama

nora nyana nora ngimpi
ingsun dadi lêlampahan
têmah nèng kuwon kaputrèn
sang dyah sadangunya mawang
ing sang mulya têmahan
kamitênggêngên andulu
luntur mijil ingkang sabda

sang dyah matur ing Dyan Damarsari
sanèskarèng lakon
purwa madya jinarwa solahe
radyan mèsêm anglês ingkang liring
sang dyah matur malih
ing Dyan Damarsantun

minta-minta aksama ingkang sih
sarya mangrêpa nor
animbangi dyan mantri wuwuse
malih sang dyah matur awotsari
sarira winarni
pujyaning rum-arum

yayah rena jinarwa matitis
titisning niskaron
raosing tyas wus winêdhar kabèh
radyan manggut angecani liring
sang dyah matur malih
anjarwa sang prabu

sêkti sura prakoswèng ajurit
têguh wu-tos
malih marna ing kaapêsane
radyan wuwusnya mangsuli angling
sêdhêp nyênyêd manis
manise wèh wuyung

Sang Dyah Sasmitaningrum Sang Dèwi
Suselawatya lon
tinêlaskên jangji mring rahadèn
sok si uga wignya têtulung sih
ngambil punang bindi
pusaka sang prabu

Dyan Sêsôngka winantya mèstuti
ing sang ruming sinom
sang dyah kalih akathah ature
wênèh wanti-wanti angrêsêpi
rêsêp-rêsêp manis
manise wèh wuyung

lendhot-lendhot lêkêde minta sih
nyawang sang wiranom
radyan mantri ngecani wuwuse
naya di trus solah lêngês manis
cacade tan apti
andhatêngkên lulut

yèn ta durung sampurna tyas kingkin
jayaning palugon
kathah-kathah radyan panglipure
têguh tuhu raharjwèng budya di
tan lyan pinintèng sih
ing sihe Suksma Gung

ing kasmayan winakyat ing puji
pitulung Suksmanon
ya ta Sabda Genggong sadangune
ginumatèn mring pawongan kalih
winêlêg ing bukti
wêlêge tinêmu

sawusira mulat purna jati
ing manah pitados
linindhungkên radyan ing dewane
borong apa kang misiswèng bumi
saenaking muji
enak nyambêl cabuk

saayême wong susah prihatin
ayêm nyêga wadhong
padhang bulan asêdhêng mangsane
napuk pindhang anyandhing kuwali
lali susah kingkin
kaenakên muluk

sang dyah kalih lan rahadyan mantri
gya lumêksana lon
amêrpêki Menakjingga Rèjèng
tiga tansah runtung lêngês manis
samarga mamor sih
Dyah Sasmitaningrum

Dyah Suselawati migênani
ing sasolah cocog
praptèng lawang wus awas tingale
Urubêsma ambathang jinêmrik
anendra kêpati
ngorok sênggur-sênggur

radyan kèndêl nèng pipining kori
Suselawatya lon
dimik-dimik lumipir lampahe
mring gêndhaga nèng uloning Bêsmi
dèrèng ngantos têbih
sang dyah lampahipun

katrang dilah wêwayangan kèksi
pangraos sang katong
sang dyah wangsul cêngkelak lampahe
mlayu jingjing sarya tutup lathi
mêrpêki sang pêkik
dyan rinangkul gapyuk

guwyanya wor kumêsar ing galih
dyan mantri cinêthot
lambungnya dyan jiniwit baune
dyan mangrêpa ing sabda rum manis
paran baya gusti
srira têkèng wangsul

Dyah Suselawati tanpa angling
èsêmira winor
nyêndhal tingal akarya wirage
Dyah Sasmitaningrum sabdanya ris
payo karo mami
ngambil wêsi pupuh

cabar sanggup angisin-isini
ginuywa sang anom
tansah mèsêm kang sinung sabdane
sang dyah kalih kêkanthèn lumaris
datansah lumipir
mring uloning prabu

sampun cêlak lan gêndhaga rukmi
sang kalih mêngkorog
rêngèng Risang Sri Bêsma maglure
kaya-kaya tyasira sang kalih
asta duk ngayati
jôngga sarêng manglung

Sang Sri Bêsma maglurnya manangrik
kumêrkèt waja krot
sang dyah kalih sarêng pêlayune
kepyan cingcing mêrpêki dyan mantri
wêntisnya duk kengis
tumlorong wèh wuyung

prapta sarêng kang lathi ginigit
gya ngrangkul sang anom
têrataban sumawur kêtêge
mèsêm radyan ginubêl tan aris
mangrêpa minta sih
ngasih-asih muwus

ngêsês-êsês angrawati liring
mring sang jayèng sinom
ing wusana Dyah Sasmita linge
gêthing têmên ingsun wong abênthing
bunggan tanya kardi
mêmintêri wuwus

Dyah Susela kêjêp anungkêmi
pungkurnya sang anom
astanira angrangkul jajane
yèn pinojar sang dyah anjiwiti
èsêmnya dyan mantri
winor ing pamuwus

paran sang dyah tinanya tan angling
lêbur jajaningong
Dyah Suselawati lon wuwuse
môngsa borong kakang bok kang pikir
lan paduka gusti
prayogyaning laku

Dyah Sasmitaningrum anauri
yayi rêmbug ingong
iya ingsun lawan sira dhewe
mêngko ingsun ngambil punang bindi
nging dèn têrna mami
mring tuwan kumêndur

toging pranataningsun selaki
mung srêpe tyas ingong
ana rowang kang tinolèh-tolèh
mayar-mayar suda gila mami
mring Si Urubêsmi
mèsêm sang binagus

sabdanira payo mirah gusti
sun atêr mas ingong
sang dyah nolèh mèsêm lêga tyase
iya itu sa mentak kumisi
enak sa punya ti
byar jangan bêrtakut

datan ajrih tumêka ing pati
ran wus ngèsthi layon
nadyan urip mring pati wêkase
pêjah gêsang sapa kang akardi
tan lyan Sukmanadi
kang aluwih agung

mung gilane yèn ulun ningali
dhatêng sang akatong
tur sêmbada saswara tingkahe
datan kenging tinaha ing ati
gêgithok mangkirig
kêkêtêg sumawur

radyan mantri sabdanya amanis
gusti sang lir sinom
anyingkiri Menakjingga Rèjèng
Damarwulan atêmah tut wingking
tan sanès ingèksi
gêgilani tumut

sang dyah mèsêm dyan mantri jiniwit
ginèndèng tan alon
gya lumampah aruntung tindake
ngarsa pisan Dyah Suselawati
ing têngah sang dèwi
Dyah Sasmitaningrum

wuri pisan Radyan Damarsasi
sang rêtna sakaron
namung radèn kang tinolèh-tolèh
sarwi mèsêm lampahnya ajingjing
lamun radyan têbih
ingantenan mangu

ri saksana sang tiga wus prapti
anèng ulon-ulon
Sang Sri Bêsma tan pêgat pangroke
sang dyah kalih mèncêp nora gigrig
kêndhaga gya ngambil
mring sang liring santun

wus binêkta umentar aririh
gêndhaga rukmya lon
sang dyah mèsêm angliring Rahadèn
Damarwulan manah cilik wukir
sapraptaning jawi
nèng natar alungguh

Dyan Sêsôngka tansah dèn cêblèki
mring sang ruming sinom
sang dyah kalih gya sinambut age
munggèng pangkyanira kanan kering
ingras wanti-wanti
tansah rinarungrum

nimban enya sumusul wus prapti
lan Ki Sêbda Genggong
samya suka mulat ing gustine
prapta ingkang sinêdya ing kapti
pan wus binuka sri
jro gêndhaga murub

tandya ngambil bindi kilat aglis
mring Suselaningron
gantya mawang lan Dyah Sasmitane
nanging radyan èsmu mitambuhi
tan lyan kinêlêng sih
mung sang ruming santun

lêngês-lêngês nyênyêd manis-manis
manise katongton
lir bêrmara manguswèng sarine
sang dyah dirèng pangkyan kalênglêng sih
suh sirna tyas kingkin
angglêng asmarèngkung

gya pinondhong anèng kanan kering
sang rêsmining sinom
wus binêkta kundur pakuwone
nimban ingkang ngampil gêndhaga di
ni enya angampil
mojokan gantyan rum

ki parêpat ngampiri kang guling
sendheyan angorok
sira Dayun kêpati turune
mêndêm sangêt pangribawa kenging
èstu darpa kang sih
mring Dyan Damarsantun

gya jinêjêk mring Genggong gumlinting
eca maksih ngorok
sênggar-sênggur akèh panglindure
tinabokan mring parêpat kalih
tan obah kumlisik
maksih enak tidhur

sabdanya lon Radyan Damarsasi
lan sang dyah sêkaron
nèng jro tilam sakalangkung dene
awèh brôngta mring kang nuksmèng tulis
nanging ta piningit
pamêrnaning lulut

linalara pangrasaning rêsmi
rarase karongron
pan kinuswa padha sêmu bae
mring kang ahlul ibadah pra khaji
kojahnya ingapti-
apti asmarèng rum

sanèsira Radyan Damarsasi
lawan nisthaning wong
nora têkèng lulut satuhune
sang dyah samya ciniptèng ing rêsmi
sumyar rasa jati
sawahyanira nrus

trus asmara tôntra minurah sih
sihing Hyang Suksmanon
mayangkara susipta arjasèng
lan brôngta sru mangrêsèng ing lungid
pangruhun budya mrik
wêning mamrês ing kung

sang dyah kalih tinras marang puji
pinujya lir layon
murcitèngtyas driya kadriyan nrèh
mantya wartikèng kêsaput ing sih
sumukswèng pamèksi
kapêrdyèng dibya rum

Damarwulan eca amêmuji
sajawining kobong
tan lyan ingkang winakyat pintane
namung satru sura môndra sêkti
malata sira wis
dyah kapênuhan kung

bindi ngambil mangsah dirèng jurit
pangguh Sêbda Genggong
dulur makyat prapta byantarèjèng
tuduh pamyat parêpat mawa glis
sri wantya tinangi
sahasah magêlur

hyang katgrita sumayanawa glis
magutuk suh pawor
têka kengis Genggong myat sira ge
wragang kênit mangêdus suh aji
maglur tanpa osik
Bêsma binusmi wus

murub mutap kang deya wamagni
sirah ji wus kobong
bêkah-bêkuh magra sura rèjèng
bahnin mawur kumutug Bêsma ngrik
musthi sirèng bindi
sonyandurmanya wus

mangrik rika parêpat kagyat tinêbah
lalu lumakswèng Sang Sri
Bêsma sru mangkrura
mingêr mangèsthi kunta
ringas ta panggah sira glis
sang wirutama
mangwuh hèh si mancuri

sura sandi prang tan môntra jaja mangkyat
dêstun wong mêskin sakti
nglingnya sang minantya
èstu ingsun darbyarsa
cidra ing prang sura silip
tanbuh ta sira
garwanta kang mrih silip

digung raja manrot mamonahkên kunta
lumêkswèng jaja kadi
sara ginurenda
sumawur sri winulat
musthi sara mawa piling
kinutus sumyar
ring jaja murub asri

musthi bargakan lumêpas crah ing jaja
mingêr limpung matinggil
nubruk sura mangkrak
sru pangguh sang jayèng prang
jaja tumanjak lir agni
mawut têmahan
ing jaja murub asri

watêk detya lir mamonah sirèng janma
wangwang arda mangukih
kontap sirèng laga
pamupug kyating sura
wagra suwasuh katitis
tan têkèng lawan
tumamèng kilat bindi

ulun mukswa kang jaja pranjah murcita
rika kiwul mapulih
pinupuh lumêkas
kentas manrang kabuncang
mangwuh rika Bêsma mangrik
hèh ta sira sang
sandi debya mrih pati

payo payo ywa tanbuh mêrjaya mringwang
yèku pamonah jurit
wiru môndra gêmpang
mangkya mangkya matêkap
tan ana sangsayèng ing kardi
ingkang panulak
surambêk dibyèng jurit

sumung muntap dahana jaja mawulat
sadêkung pada sami
cêcêp ing byantala
Sêsôngka lan Sri Bêsma
sring trus môndra sura sêkti
saksana radyan
mawanti dènnya bindi

gèbèg-gèbèg Sang Sri Bêsma nora pasah
kokih bênggang katangsil
Sri Bêsma lumêsat
radyan èmêng jroning tyas
purwa duksina mangèsthi
kang pujwa môntra
pinrês wor ing pamèksi

sanalika Sri Bêsma kamyak kumilat
ponang lêlatha kering
murub katar-katar
risang sigra manrajang
tadhah Sri Bêsma kapilis
ing bindi kilat
lêlathanira kering

crah umanjing maring ing bindi pusaka
rah muncar tibèng siti
pêjah kapisanan
punang driwa tinigas
tatas kang layon gumuling
saksana radyan
mangwuh mring parpat kalih

Genggong Sêbda prapta ebat ing pamulat
kuwandanya mangambil
sinamun nèng tilam
mangèsthi lir duk gêsang
riwusnya dyan mantri mijil
punang parêpat
ngampil kapala aji

winursita sang dyah kang anèng paprêman
sarêng nglilirnya guling
awayang-wuyungan
tinilap sang jayèng prang
dyah gêtêr saryèsmu tangis
sang liring sêkar
kuwur paraning èksi

kepyaning rèh radyan dènira mrih laga
manigas ing Bêsma Ji
dyah kawêlasarsa
ngupados sang lir Parta
kanan kering ing jinêmrik
winantya-wantya
lênglêng karungrungan sih

labêting dyah kêsaput asmara tôntra
ngrimong kasmêkan wingit
Dyah Susetya lawan
datan kêna tinambak
waspanya drês sru kaswasih
datan lyan ingkang
sinambat myang dyan mantri

Dyah Sasmitaningrum aminggu kewala
gêmpung rasaning ati
waspa mijil tansah
sinamun ingusapan
anggantyan mandhêg tumolih
binuwang tansah
tandya amucang malih

nimban enya wanti tinanya tan wikan
ing sang anjayèng rêsmi
kêkalih parêpat
dangu datan katingal
ana siji Dayun taksih
ngorok gêluran
tangan kalih ginodhi

Sang Susela matur mring Sang Dyah Sasmita
ing wau kadospundi
sang lir Partasmara
ulun datan uninga
murcitèng tyas pinrês malih
dahat kantaka
paduka kang ngantuni

Dyah Sasmitaningrum amangsuli sabda
kondur mring Maospait
marang ingsun datan
ngandika karya ing lyan
sanèsing srônggara rêsmi
ingkang wêkasan
satêmah layon mami

sira ngaku tan wrin ing sang jayèng tilam
luwih nglêngkara yayi
tunggal sapaprêman
mendah tan wruha pisan
singêb siji wong kêkalih
katiga radyan
tur sira kang ngarèni

ri saksana rahadyan minantri prapta
myang ingkang parpat kalih
nèng pintu kêtawang
dhèhèm agêtir kilang
sang dyah kumêpyur ing galih
amingkis gubah
manahnya cilik wukir

radyan gêpah minggah dhatêng ing paprêman
sang dyah kalih jiwiti
anyêthot anyêngkah
anyiwêl lêlendhotan
lir manggih rêtna saardi
Sang Partasmara
baud mangenggar brangti

sang dyah kalihira wus minggah ing pangkyan
ingaras mrih rêsmya sri
srining kalênglêngan
lêngêsira winoran
ajarwa pratingkah jurit
Bêsma matiwas
kapocok murda titis

kêmanisên sang kalih suka ing manah
riwus tumrun tri ririh
saking pagulingan
mring bèji sri kawuryan
tan têbih lan dalêm puri
kalih pawongan
anômpa busana di

tiga sarêng siram gantya kêkosokan
sirat-sinirat gênti
awangwang-winangwang
lêngês sih kapênuhan
kêtlorong kênyaring sasi
wênês sumilak
anglela sawang rukmi

kasênênan bèji sêkala têrbamas
wimbuh kang puspita mrik
mamrik panjrah ingkang
lêlayon kadya sarah
lunture wida kasturi
salaka pindhan
tirta mawar nrus minging

dugi radyan dènnya manginggar asmara
anggangat punang wanci
mega bang sumirat
ya ta wus samya mêntas
busana raras winasri
pratistha sang dyah
sinjang limar kêtangi

kasêmêkan gadhung cawêni rinenda
sang dyah datanpa rumbing
tanapi kalpika
cundhuk sêkar kewala
abra citrane rêtna di
Radyan Sêsôngka
ginantya busana di

datan arsa tansah angecani sabda
sang dyah sinambut kalih
munggèng kering kanan
samarga angsung rimang
tirtaning rema matitis
asri winulat
lir rêtna tibèng siti

sapiraa ing galih kusuma rara
wus samya kapadhan sih
ing Sang Partasmara
tur baud ing sênggara
wicêkswèng mudhar budya mrik
winèstu brôngta
kasudyarsaning èsthi

rika pêrpat Ki Dayun sampun ginugah
tansah ngorok kêpati
saksana ngantêban
punang rambut badhiyang
tangi kagum kramas gêni
apuringisan
tanganira ginodhi

wus binêkta Ki Dayun mring wismanira
Ki Sêbda nuntun ngarsi
Genggong anèng wuntat
samarga tinabokan
meliknya sajroning panti
kalamun datan
ngaku dipun têndhangi

sabdanira Ki Dayun reyang aliman
têtêp bênêr tyas eling
reyang nora watak
dora samining gêsang
mila ingandêl sang aji
kinulawarga
awisma jroning puri

kanggêp marga reyang wong rare nurutan
sirarsa donya mami
ambilên sadaya
ngong dhasar sugih brana
jarit lêmês lan mas picis
tanapi reyal
bêrkate sang narpati

ya ambilên reyang wong rare wewehan
Ki Nayagenggong angling
tanya sêkul jangan
lêlawuh myang wowohan
yèn ana mêngko sun ambil
Ki Dayun ngucap
muwah reyang babukti

Sêbdapalon kang tinanya somahira
nom tuwa  kang wanci
Ki Dayun angucap
iya mêksih mêjana
nora sor warnanya yêkti
sêdhêng kewala
bêrkate sang narpati

labêtipun reyang wong rare gumunan
barang paringe gusti
Ki Sêbda angucap
minta lila ginarap
Ki Dayun mangsuli angling
lah iku aja
reyang wong mêskin rabi

akèh dunya rajabrana aja somah
Genggong nêndhang sing wuri
Ki Dayun anabda
iya somah manira
sakarêpmu angarêpi
reyang wong watak
lêgawa ing sasami

nanging aja sadaya-daya kewala
rusak kang kari-kari
Ki Genggong anjêjak
ambithi sarya jambak
Ki Dayun anulya angling
reyang wong liyan
sasukamu nyukani

Sêbda Genggong gumuyu alatah-latah
prapta wismanya aglis
tur sawênang-wênang
untung dènira ngampak
tan lyan sira kang ingambil
namung juwadah
lan êndhog pindhang siji

sira Dayun laju ingugêr lan cagak
lawang rinrut ginodhi
somahnya binêkta
samarga wêwêdhusan
gantya kawuwusa malih
kang para sang dyah
garwanya Urubêsmi

mèh raina sang dyah mêrpêki kunarpa
tandya na pawongan cèthi
matur yèn Dyan Sôngka
apan wus paripurna
nèng kuwonira Sang Dèwi
Suselawatya
Sasmitaningsih nênggih

para sang dyah gêpah umarak ing radyan
kubêng tarap ingngarsi
Dyan Sôngka saksana
gêpah nêmbramèng sabda
sahasa netya arja mrik
saya wèh rimang
rêsêp dyan roning sari

para putri pinojaran
yèn sang nata sampun lalis
tinuduh punang kêpala
nèng jroning gêndhaga rukmi
mèsêm sagung pra rabi
umatur suka ing kalbu
sukur sakêthi pangran
sèwu jumurung sakêthi
pêjahira sang nata saking paduka

Sasmitaningrum lan Sang Dyah
Suselawati samya ngling
saèstune wong akrama
ing gêsang tumêkèng lalis
datan sêdya gumingsir
angèstupada ing kakung
sanès lawan manira
tan ginarwa ing sang aji
para putri yogi sami tumut bela

kucêm kang sinungan sabda
para sang dyah tiga sami
Juwitawati kalawan
Juwitaningrum Sang Dèwi
miwah Juwitaningsih
tumungkul sarwi èsmu luh
datan sêdya abela
mring Bêsma kang wus ngêmasi
nadyan laki jêr samya siyal ing karsa

parikudu kula sang dyah
bela mring paduka sami
anêdya nyèthi mawongan
ing sang kadya dewa luwih
mèsêm Dyan Damarsasi
sun tarima sang lir santun
padha paraning karsa
sira lawan yayi kalih
kari bêja kinuntungkên ing jawata

mila aja salah karya
mas mirah ing sang dyah kalih
tangèh winalês ing pêjah
ing rèh tulung ing kaswasih
sapiraing tyas mami
duk ingsun tumêkèng lampus
sang dyah margining gêsang
sun margane jayèng jurit
gèn manira campuh prang lan Menakjingga

pra sang dyah saur kukila
botên-botên kula gusti
mèri dhatêng sang lir sêkar
rumaos tiwasing cèthi
ulun tan wignya kadi
sang kalih anuju kayun
ing wahya môngsakala
kinuntungkên ing dewadi
aturing dyah sumèh sumrah jait ing tyas

mèsêm sang lir Partasmara
myarsèng ture para putri
sang dyah kang munggèng ing pangkyan
solah netya migêning sih
angasih-asih sami
mèsêm saking pangkyan tumrun
radyan tan suka ginggang
sang dyah kêkalih jiwiti
palorodan mèsêm sarwi awotsêkar

pangeran dhirèktur jendral
têlungane ingkang cèthi
punika kang para sang dyah
sampun tuwan pitambuhi
gawe laraning ati
aja dumèh wong binagus
dene ta wusa angsal
supêkêt sihe Kumpêni
datan karya pangeran pangraosing tyas

mèsêm Radyan Damarwulan
sang dyah kalih ingras gênti
Sasmitaningrum mawantya
putri tiga dèn kêjèpi
tinuduh ing pangliring
sêmu-sêmune sang ing rum
kinèn manuksmèng pada
minta aksamèng dyan mantri
ing rèh samya kurang labuh ing tyas brôngta

tumungkul katiga sang dyah
kapirênan kêpalang jrih
ing SangJayèng Partasmara
gêpah Dyah Suselawati
lambungnya dyan pinuntir
ujarnya amikat wuyung
gutuk lor kidul pasah
adu sêmu padha lungid
Dyan Sêsôngka arum wijiling wacana

mring sagung kang para sang dyah
sabda wor manising liring
mirah ywa sumêlang driya
ingsun karyanên gêgênti
kakungnya sri bupati
kang wus tumêka ing lampus
pirabara manira
wignya mangenggar sukya sih
amung budya mêgati rèh kang sungkawa

matur para dyah têtiga
tan sagêd mangsuli kang sih
dhumatêng ing lara pêjah
sakarsèng dasih mèstuti
tan lyan pintaning cèthi
kawulakna pawongipun
dadosa pyoh pêrdapa
angawu-awu ing gusti
radyan manggut kang sabda nganyut wardaya

angawe Juwitawatya
majêng sarwi awotsari
tingkah manis pasrangkara
mèstutèng pada dyan mantri
lambungnya dyah pinidih
migênani sang binagus
kang sabda nyênyêt sumrah
aja owah sang lir Ratih
samêntara tinêngèng sajroning pura

among maru selakrama
gusti aja salah galih
ing kakung Damarsêsôngka
satriya ing Maospait
matur nuwun sang dèwi
wotsêkar lèngsèr sing ngayun
cinandhak astanira
sang dyah ing rahadyan mantri
aja adoh mas mirah kang sawang rêtna

Juwitaningsih saksana
ingawemajêng wotsari
praptèng ngarsa ngèstupada
sri nata winangun wanti
tansah sinambat liring
liringira sang lir santun
sarêng rêngguting tingal
lir kilat barung lan thathit
sarêng mundur sang dyah cinandhak kang asta

mèsêm nabda sang minantya
ywa kongsi doh lawan mami
dèn eca suselakrama
among maru kadya uni
matur nuwun sang dèwi
enggare kênyina sêmu
sêmune manda mentar
rahadyan ngrakêti kang sih
Dyah Juwitaningrum ingawe wotsêkar

majêng solahnya wiraga
ngèstupada angrakêti
rakête padha kêrasa
sang dyah sami dhangan kalih
ingasta mring dyan mantri
wanti winangwang ing pasmun
sêmune mambu manah
klebate amiyatani
sang dyah mundur rahadyan dangu tan suka

liringe winayang brôngta
pamidhanganira têksih
ingasta dêlingnya radyan
na anggèr kang sawang Ratih
dipun cakêt alinggih
gusti lan pun Damarsantun
aja sumêlang driya
ing rèh selane akrami
lulusêna ing dasih sêkaring pura

sang dyah kayungyun ing driya
ginunturan sabda manis
para putri kawan dasa
ingawe rahadyan mantri
majêng saha wotsari
ngèstupada kang para rum
ginantya winêratan
linêngêsan ing mêmanis
sapatute angenggar pangestha brôngta

riwusnya tata alênggah
ya ta rahadyan minantri
parentah ing para sang dyah
ing sajroning dalêm puri
kinèn anamur wingit
aywa kênyanan ing sêmu
sang nata têkèng pêjah
para sang dyah amèstuti
wus pininta sakarsanya juga-juga

kinunci wijiling pura
kang punang gêndhing angrangin
bêdhaya barung angraras
sinêla lawan sarimpi
nutug sadina ratri
rêsmining pura wèh rungrum
tangèh rinênggèng papan
sagunge kang para putri
gêntya-gêntya wêrata pinriyêmbada

wênèh-wênèh winursita
rarase asalin-salin
nyênyêt de alêlêmbaran
wijang-wijang amêmanis
lêngêsnya tan momori
rêsmine sêdhêng kang patut
asmara warna-warna
tumraping kidung panglupi
awèh brôngta prajurite Majalêngka

ya ta Rahadyan Sêsôngka
saklangkung dènnya mênuhi
ing sang bagus surènglaga
baud ing srênggara rêsmi
tur môndra sura sêkti
raharja kabudyannya lus
sagunge para sang dyah
saklangkung ing tyas lulut sih
ing panyipta kadya wong munggèng ing swarga

namung inggar myang wibawa
winurah rinêksèng budi
amarêm datan wiraga
tan ana sangsayèng kapti
wimôndra martèng rêsmi
cumbuh Hyang Asmaraning kung
ing rat jagad triloka
kalokèng tan môntra mirib
angratoni wahyupuji panglêmbana

sadina akalangênan
kawuryan sajroning puri
malah wuwuh nora kurang
lan adatira ing nguni
pawongan para cèthi
tan owah ing tatanipun
mila sagunge wadya
tan wruh gupitaning wèsthi
tan graita yèn sang nata wus katigas

punang pracekaning wayah
puspa teja titiyoning
bôndayana ingaranan
puspa teja punang wanci
surupe sang hyang rawi
ing akasa sri anglayung
titiyoning ngaranan
têngah dalu punang wanci
bôndayana sêdhênge bangun raina

ing mangke kang kawuwusa
wancinira têngah wêngi
kang gêndhing maksih angraras
ya ta rahadyan minantri
nungkul kalane ratri
kundur dhatêng Majalangu
mung Dyan Suselawatya
Sasmitaningrum Sang Dèwi
kang binêkta kundur dhatêng Majalêngka

myang pawongan kalih lawan
sêbdene parêpat kalih
kang nunggi gandhaga rukma
ya isi kapala aji
tan ana janma mèksi
wêdalnya tan saking pintu
datan kêcakra ing tyas
nêpi wêtaraning janmi
mung jawata kang angsung marganing lampah

ya ta ing pura kawarna
pra garwa têtiga sami
rikala pinriyêmbada
wus winangsit kang suwadi
dènnya kundur dyan mantri
mring nagari Majalangu
pan namung kalih sang dyah
Sasmita Suselawati
mung punika kang binêktakundur radyan

pamojarnya sang lir Parta
limud sêmara tôntra mrik
mèstutèng tyas lênglêng brôngta
mila sagunge pra sari
dahat tan ana kang wrin
sang môndra Partasmarèng rum
kondur mring Majalêngka
gantya kawuwusa malih
sira Radyan Kumitir lan Layangseta

dhêdhêp sadhiya nèng wana
nèng marga amêndhêm baris
prajuritnya wolung dasa
tur samya andêling wèsthi
ngrêrapu Damarsasi
mring Prabalingga sang bagus
tansah apagunêman
Rahadyan Seta Kumitir
paran ri mas pêrkara Si Damarwulan

Kumitir mangsuli sabda
punapa rinêmbug malih
yèn Damarwulan wus pêjah
sokur kang sèwu sakêthi
kalamun gêsang mêsthi
anglangkungi marga agung
yogi samya binegal
dêdimèn tumêkèng lalis
raka nabda yayi mas luwih prayoga

yèn Si Damarwulan prapta
sun wêtara angsal kardi
merang sasamining gêsang
ngambah nagri Maospait
lamun tan angsal kardi
baya abali dêlanggung
malah sun duga minggat
pêthèke nora nêdhasi
Damarwulan otote namung saprapat

Menakjingga dibya ing rat
têguh sinêkti ing jurit
prawira utamèng weka
bala pirang-pirang kêthi
ewasêmono yayi
tanbuh karsane dewa gung
karya buwana sungsang
kalahcinocor ing mêri
nadyan pasthi tan adoh lawan wêtara

arinta mangsuli nabda
lêrês paduka sayêkti
yèn balaa balanira
yèn sêktia kang kasêktin
têdhak mring Urubêsmi
wong mrênyènyèng tur akuru
mojar Dyan Layangseta
nanging ta Si Damarsasi
mung sêmune mulad amêngku nugraha

yèn ana wijayanira
pan namung puniku yayi
ing mangko karsa manira
sêpiraa ingsun apti
windona warsa yayi
sun tuguri nèng marga gung
ingsun merang mantuka
marang nagri Maospait
luwih ewuh yayi lêlakon manira

yèn ta sinusula pisan
Damarwulan pinrih pati
tur môngsa wurunga pêjah
mundhak-mundhak lêlèngsêmi
ing marga langkung wêrit
kapêpêtan dening mungsuh
dadi kurang wêweka
tan nimbang wawrating kardi
karsaningsun yayi yogya ingantenan

sêbarang pangkating karya
mawa-mawa kang pangarsi
manut saliriging papan
duga prayoga kang dadi
sanès purwa sayêkti
yayi beda wêkasipun
sadaya nora padha
gênti tindak gênti pikir
pikir iku manut pratikêling lampah

lampah lumaku andina
sadinane gênti-gênti
nadyan ta lakuning surya
sorote tan wangsul enjing
dalu tan wênang bali
yayi maring siyangipun
nadyan anaa môngsa
wancine kang surya sasi
dene dina beda sasi lawan warsa

mila ing barang prakara
tumindak barang pamèksi
kahana sinawung tingkah
gampang mungguh Damarsasi
asêdhêng olèh pikir
pikir kang môngsa tumanduk
sawahya môngsakala
sanalika mêtarani
duga-duga ginawa solanging karya

wus gilig ingkang pirêmbag
tandya baris anèng margi
marga amêjahi lampah
sêsupite kang dèn goni
nyiluman langkung sandi
aja kanyanan ing mungsuh
gênti ingkang kawarna
lampahe rahadyan mantri
lawan sang dyah kalih tansah wirandhungan

tan ana baya kaetang
tan lyan kang kèsthi ing galih
mung panglingga murdaning kang
karsane Sang Prabu Dèwi
ingiring cèthi kalih
parêpat lumampah ngayun
bêkta gêndhaga rukma
kang isi kêpala aji
dyan warnanên pêcalangnya Radyan Seta

awas ing pamulatira
Dyan Sôngka ambêkta èstri
ngiringkên gêndhaga rukma
kênyanan yèn angsal kardi
gêpah atur upêksi
mring Rahadyan Seta sampun
sêdhiya anèng papan
wadyanya sami rinakit
ingkang dados supit kanan lawan kiwa

miwah wadya kang sinamar
tanapi ingkang lumiring
radyan wus ngaglah nèng marga
kang ngadhêp wong sawêtawis
ya ta rahadyan mantri
tan kandhêg ing lampahipun
Sang Dyah Suselawatya
Sasmitaningrum duk mèksi
sinatriya angadêg têngahing marga

sang dyah amônca udrasa
anggubêl mring radyan mantri
maras-marasnya kalintang
dinalih wong ngadhang margi
ambegal amrih pati
srayane wong wetan manglud
radyan awas ing tingal
yèn sudaranya kang kèksi
Layang Seta Kumitir ngadêk nèng marga

radyan sabdanya mring sang dyah
ajarwa sarwi lumaris
yayi wong ing Majalêngka
kang samya anèng ing margi
tur padha kadang mami
wong agung sinihan ngratu
putrane sang apatya
aran Dyan Layang Kumitir
Layang Seta pantês ingutus sang nata

kèndêl pamuwunnya sang dyah
bondhèt lumampah nèng wuri
Sêbda Genggong anèng wuntat
gêndhaga tansah pinundhi
gêpah rahadyan kalih
muwus ngrakêti pamuwus
sumèh manising tingal
rahadyan ngancaran linggih
sawusira lênggah sapinggiring marga

mujar Radyan Layang Seta
andhawahkên sabda aji
ki raka ulun dinuta
ing Sang Maha Prabu Dèwi
nupiksa kang pakardi
lan paduka kang anglurug
mawang solanging tindak
paduka kalaning jurit
angrêrêpa Rahadyan Damarsêsôngka

matur kang lampah raharja
angsal pangèstuning gusti
wus katigas Menakjingga
sirah nèng gêndhaga rukmi
Radyan Seta Kumitir
gênti dènira amuwus
singa kang ngèstu kurang
samanisnya dèn susuli
lawan marna karsane Sang Prabu Rara

sang dyah kêkalih tinanya
wus jinarwa mring dyan mantri
Dyan Seta atiti prana
purwa wusananing kardi
Kumitir anglangkungi
pitêgês esthaning mungsuh
jinarwa titi wantya
dyan kalih kêdah wrin sami
warnanira kang murda Sri Menakjingga

binuka ing parêpatnya
mawantya Seta Kumitir
sabdanya wor guywa latah
sêmbada murkaning budi
adigung sura sêkti
têguh watak kumalungkung
Ki Sêbdapalon tansah
tan enak rasaning ati
kêjap-kêjèp mring Sang Dyah Suselawatya

lan Sasmitaningrum tansah
ping-ampingan ulat liring
sang dyah bêbisik saksana
mring kakung nora nyanani
radyan tansah liniring
eca anêmbungi wuwus
ri sampunnya mangkana
warnanên kang mayang dasih
samêntara wakyating yuda kanaka

