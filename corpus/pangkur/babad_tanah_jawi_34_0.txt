manira darma lumampah
pêkênira kakang ingkang botohi
amrih prayoganing laku
Ki Juru angandika
lah ta uwis matura marang sang prabu
prakara ing lakunira
adhi ingsun kang botohi

prakarane ing ayuda
luwih-luwih yayi ingkang botohi
carita jaman karuwun
prange Sata Kurawa
aprang lawan Pêndhawa mungsuh ji sèwu
kêdhik botohe utama
Pêndhawa mênang kang jurit

adoh-adoh kang dèn ucap
Dêmak bae kêlawan Majapait
gêdhe nagri Majalangu
suprandene kasoran
nagri Dêmak Sunan Bonang botohipun
prakara ing lakunira
sapakolèh padha cilik

Ki Pênjawi Pêmanahan
sigra marak dhatêng rêkyana patih
prapta ing pakuwon sampun
panggih lawan ki patya
sampun katur ing sakarsa-karsanipun
ki patih sarêng miyarsa
kêlangkung suka ing galih

bênêr kakang karo pisan
wong ngawula darbe pangrasa yêkti
eling dèn andêl ing ratu
dene kalah mênangnya
kang kagungan jaya pan inggih sang prabu
aja ina wong ngawula
kakang eling wong têliti

dene kang para dipatya
tanpa ngrasa kakang ingsun arani
padha ki saêndhasipun
atine ati nôngka
isi bêton yèn pinangan dadi êntut
eman leyangan kêndhaga
lah kakang sun bêkta aglis

marêk dhatêng sri narendra
wus umarêk katiga sampun prapti
nèng ngarsane sang aprabu
katiga ingandikan
praptèng ngarsa kyana patih nêmbah matur
pun kakang kalih punika
purun tinandhing ajurit

kêlawan pun Arya Jipang
kawon mênang kagungan sri bupati
langkung suka sang aprabu
sokur lamun mangkana
dadi nora kêparan doh wèwèh ingsun
ing Pathi lawan Mêtaram
tibaa ki raka kalih

nanging dèn padha prayitna
lah ki raka ja kaya bocah cilik
amrih prayoganing laku
Arya Jipang digdaya
apan ingsun nyangoni lampah rahayu
katiga mêdal sêksana
dhatêng pakuwone patih

Ki Pênjawi Pêmanahan
sampun prapta ing jawi gunêm kawis
kang mungguh utamèng kewuh
dhuh kakang kayaparan
dèn nastiti prakara campuhing pupuh
môngsa bodho sira kakang
padha pasrah ing Suksmadi

Tumênggung Môncanêgara
samya nyumbang kêpraboning ajurit
tumbak pêdhang lawan tulup
bêdhil bêstrong myang kanjar
wong Sêsela ingkang sami ngusung-usung
prabotira ing ayuda
saking pakuwone patih

Ki Pênjawi Pêmanahan
sampun prapta pakuwon wus apanggih
kêlawan Kiyai Juru
tinutur solahira
dene suka timbalane sang aprabu
lan patih paring dandanan
Ki Juru lingira aris

kang samya paring dandanan
wong Sêsela kathah dipun pilihi
iya kang samya pinunjul
cinoba wong Sêsela
ya ta amung kêpanggih wong patang puluh
ana karya pinituwa
ingkang badhe ngirid baris

Ki Juru aris ngandika
besuk esuk sira nataa baris
lamun ana wong kapêthuk
yèn sira binakonan
angakua wong ing Pajang pan ingutus
boyongi mring Kalinyamat
nimas ratu dèn boyongi

ginawa mring nagri Pajang
pan mangkana padha saurirèki
batur kêthikên sêdarum
kêlamun sira prapta
sakulone bêngawan Sore puniku
anuli padha lèrèna
dèn kadi uwong ngêntèni

sêdhêng ing kana lèrèna
nora adoh saking Kudus nêgari
kêlawan pakuwonipun
iya Si Arya Jipang
lamun lèrèn padha turona sêdarum
anaa kang ura-ura
anèng sor putat kusambi

lawan akèh pandhan rangkah
kayu jarak sakiwa têngênnèki
kabèh batur ingkang mikul
sèlèhna ingkang rata
ing rakite katona padha mitambuh
sêdaya matur sandika
ya ta kawarnaa enjing

gumêrah ing pêbarisan
amisuwur dèn utus Ki Pênjawi
amondhongi nimas ratu
dhatêng ing Kalinyamat
Dyan Ngabèi Loring Pasar datan kantun
miwah wadyanya tamtama
kang tisna sami tut wuri

budhal saking pamondhokan
ingkang mikul tandhu kothong nèng ngarsi
kathah kang wadya pêpikul
sami glendhang sêdaya
laku samar tan môntra arsa prang pupuh
apan ora kagraitan
kêlamun arsa ajurit

dènnya lumampah sakeca
sampun lêpas lampahira nèng margi
sakilène lèpèn agung
bêngawan Sore prapta
kali Lanang arane kala rumuhun
tanpa sirah duk ing kina
cunthêl pangandhapirèki

wus sami lênggah atata
kilèn kali gènira pacakbaris
kanan kering têgal agung
pangarite ing Jipang
lamun enjing prasami ngarit ing ngriku
Ki Juru sampun anyêrat
pênantang sangêt nyampahi

mudhun lan Ki Wirataka
Wirasêca Ki Juru angulati
ing Jipang pangaritipun
tan adangu kêpanggya
amarêngi ing Jipang pangaritipun
gamêlipun gagakrimang
Ki Juru lingira aris

kisanak manira tanya
sira iku sapa duwe pêngarit
ingkang tinanya sumatur
kula pêngarit Jipang
pêngarit jro gagakrimang gamêlipun
agême Arya Pênangsang
Ki Juru alon dènnya ngling

nêdha lila pêkênira
kupingira sasisih sun ilèni
sun wèhi reyal sapuluh
pêkathik nyêntak sugal
pangucape asugal sarwi ambêkus
kuping gawane si bapa
nora watak adol kuping

dadi pêkathik sun têmah
labêt saking angrêksa kuping mami
lan akèh wêragatipun
rinewang utang-utang
anggêlathak kuping pan arsa tinuku
manira môngsa awèha
nora niyat adol kuping

sun lakoni nora mangan
angawula mikul dadi pêkathik
sênadyan tinuku satus
môngsa sun wènèhêna
bok ta aja mêjanani pangucapmu
dumèh iki awak ingwang
pan iya dadi pêkathik

sirèku salah pangucap
Wirataka sigra dipun kêjèpi
pêkathik lajêng tinubruk
gêmbor tan bisa obah
kupingira sawiji lajêng pinêrung
ya ta kinalungan layang
Ki Juru alon mêmêling

dèn katur mring gustinira
wadya Pajang kang mêrung kuping siji
pêkathik sigra lumayu
sêdya matur gustinya
kawarnaa nênggih Tumênggung Mêtaun
pêpatihe Arya Jipang
pan arsa sowan ing gusti

kandhêg ing paseban jaba
Pangran Arya Pênangsang lagya bukti
pêkathik lampahe rawuh
sarwi kuthah ludira
kalung layang cinêgatan lampahipun
lajêng maring jro karsanya
kya patih ingkang ngadhangi

wus cinandhak suratira
Ki Mêtaun sigra malêbèng puri
katingalan gustinipun
lagya satêngah dhahar
ya ta kèndêl lampahira Ki Mêtaun
ajrih lamun umatura
ing gusti pan lagya bukti

Arya Jipang duk tumingal
Ki Mêtaun seba ngandikan aglis
hèh patih dèn parèng ngayun
apa wartane jaba
Kyana Patih Mêtaun nêmbah umatur
dhuh gusti paduka dhahar
rumiyin dipun aririh

Ki Arya Jipang ngandika
sun apura sira matura aglis
aja anganggo sêsiku
ingsun alimi bapa
Ki Mêtaun wotsêmbah gusti pukulun
dèn sabar paduka dhahar
Pangran Jipang asru angling

lèh ta bapa aja taha
lah ta mara bapa matura aglis
pinêksa jangkêp ping têlu
kya patih awotsêkar
abdi dalêm pêkathik mantuk pinêrung
sasisih akalung layang
punika sêrate gusti

Arya Pênangsang ing Jipang
asta kiwa nampani ingkang tulis
asta ingkang kanan wau
maksih angêpêl sêga
wus binuka sinuksma sajroning kalbu
pèngêta layang manira
Pêmanahan kang nglurahi

wadya tamtama ing Pajang
hèh Pênangsang sira arêp ngayoni
maring Pajang Sang Aprabu
kaya nora katêkan
lamun iya maksih urip jênêng ingsun
ingsun tandhingira yuda
sagêndhingmu aku wani

apragola wêntis jôngga
liru kanthèt ngadu pêrêding kulit
kêncêng otot tosing balung
kantar bau lan sira
padha siji yèn nyata-nyata sirèku
taliti Sultan Bintara
Pênangsang praptaa nuli

sun anti nèng kali Lanang
hèh ta Jipang yèn sira datan prapti
pêsthine sira puniku
anak olèhe ramban
mring biyangmu iya lawan wong pêrau
utawane wong kang nyantrang
payo aja na ngunduri

hèh Pênangsang ingsun tadhingmu ayuda
tan susah lan sang aji
yèn nyata prawira
payo nuli praptaa
sun têmoni padha siji
nèng kali Lanang
bramatya tan sinipi

kêpêl sêga binanting tiba ing panjang
panjang sumyur wor siti
sêksana ki arya
lajêng ngrasuk busana
sakêpraboning ajurit
dhuwung nyuriga
jimat sampun rinakit

kambilana jaranku si gagakrimang
sigra dipun kambili
wau Arya Jipang
nyêndhal waos plawungan
gagakrimang dèn titihi
dupi ki arya
sampun anitih wajik

Ki Mêtaun wanti-wanti aturira
dhuh gusti gusti gusti
sakêdhap kèndêla
angantosana bala
paduka dipun gêlari
Ki Arya Jipang
sêmana dèn aturi

mring kang rayi nanging sanès ibunira
Arya Mêtaram mami
kakang twan kèndêla
inggih ngantia bala
sampun nistha ing ajurit
jamak tyang yuda
rêbat rok jayèng jurit

jêng paduka kakang pinasangan gêlar
Ki Arya Jipang angling
wis sira mênênga
ingsun môngsa wêdia
wus jamake wong ajurit
rinêbut kathah
môngsa mirisa mami

wanti-wanti ingkang rayi aturira
kang raka saya runtik
wus aja angucap
sadulur seje biyang
manira boya praduli
rowang lan sira
kang rayi langkung runtik

inggih sampun lamun tan kêni ingeman
pêsthi wong rêbut urip
Ki Mêtaun nyongklang
nututi kapang-kapang
nanging tan bisa nututi
pun gagakrimang
pênyandhêre lir mimis

Ki Mêtaun dhasare priyayi tuwa
adarbe lara mêngi
playune tan nyandhak
nututi Arya Jipang
kocapa ingkang miranti
Ki Pêmanahan
wadyane wus rinakit

pan Ki Juru Ngabèi Saloring Pasar
kapat Kyai Pênjawi
sagung kulawôngsa
apan sampun tinata
wus miranti pinggir kali
gêgaman Pajang
anèng wuri anêbih

Arya Jipang wus prapta ing sabrang wetan
kandhêg sapinggir kali
wetaning bêngawan
Sore adhêp-adhêpan
cinarita kala dhingin
singa kang nyabrang
pêsthi apês kang jurit

Arya Jipang asru ing pangucapira
êndi kang awèh tulis
anantang maringwang
ing kene kêmbulana
wong Pajang rupane êndi
papagna ingwang
payo rêbutan jurit

wong ing Sela Wirataka asru ngucap
lah iya gusti mami
sung layang mring sira
payo sira nyabranga
sun kêmbari padha siji
dudu prawira
yèn kandhêg pinggir kali

duk miyarsa Ki Arya Jipang bramatya
talingan lir sinêbit
kudane kinêtab
cinamêthi malumpat
kuda sigra jêgur kali
pun gagakrimang
kêbat dènira nglangi

kadya palwa katiyup dening maruta
tan kancap kang palisir
sagunging wong Sela
sêdaya sami surak
Pêmanahan lan Pênjawi
miwah kang putra
Ki Juru nora têbih

sampun prapta ing pinggir kali ki arya
binendrong dening bêdhil
sinosog ing watang
linêmbing binangkolang
suligi kadi gumiris
Sang Arya Jipang
kudane dèn camêthi

gagakrimang wus mêntas anèng dharatan
têngah barisan prapti
sira Arya Jipang
lir Abimanyu yuda
rinêbut Kurawa nênggih
turangganira
tandange lir rasêksi

nujah ngêrah amengkal marang ing mêngsah
singa kêtrajang ngisis
wau Arya Jipang
mobat-mabit lawungnya
lir kitiran nèng astèki
wadya ing Sela
akathah kang ngêmasi

sinosog ing watang ki arya tan pasah
wulunira tan busik
amung kang wèh layang
ingkang pinêlêng driya
ki arya sêsumbarnèki
êndi rupanya
iya kang awèh tulis

ingkang sanggup angêmbari marang ingwang
amapag padha siji
ing mêngko umpêtan
angandêlakên bala
majua ing ngarêp mami
wadya ing Sela
numbaki nganan ngering

kang kêtrajang wadya Sêsela kèh bubar
wadya Pajang nyuraki
lir karêngèng wiyat
surake wadya Pajang
Arya Jipang sukèng galih
pangrasanira
apan binayangkari

tandangira ki arya lir singa lodra
lir buta môngsa daging
kang tinrajang bubar
waspada Pêmanahan
wadya ing Sêsela ngisis
arsa maguta
kêlawan Ki Pênjawi

pan Ki Juru ngadhangi alon lingira
dèn eling sira yayi
môngsa ngêntasana
dudu bubuhanira
ki bayi ingkang duwèni
tandhinge yuda
Si Jipang kang matèni

sutanira iku kang ngêntasi karya
lawan Si Jipang iki
sênadyan taruna
wus pinêsthi ing Suksma
lokhil makphul wus tinulis
karone sira
ngampinga kanan kering

sigra mangsah Ngabèi Saloring Pasar
kang rama kalih ngamping
ingkang tinitihan
bêlo maksih bathilan
Ki Palèrèd kang pinandhi
sampun apanggya
ayun-ayunan jurit

Arya Jipang asru ing pangucapira
sapa aranirèki
dene maksih bocah
pantèn amapag ingwang
sira ambêk kumawani
thole sun eman
mundura eman mati

lah ta êndi Pêmanahan kang wèh layang
anantang marang mami
dene nora ana
Dyan Ngabèi lon mujar
ingsun ingkang angêmbari
marang ing sira
sigra tinumbak kêni

kaprajaya lambunge kiwa anjola
jaringanira mijil
sigra malês numbak
ananging tuna dungkap
pathak kuda ingkang kêni
kuda anjola
angadêg ngolang-ngaling

kudanira radèn ngabèi punika
bêlo maksih binathil
ngadêg ngulêr kilan
nora kêna jinambak
ambandhang kêpati-pati
sigra rahadyan
angrangkul gulu wajik

duk puniku lajêng dhawuhkên sêngara
saturunipun benjing
aja nitih kuda
ingkang maksih bathilan
kêlamun amangun jurit
Sang Arya Jipang
asru dènira angling

hèh wong Pajang aja ngucira ing aprang
payo padha prajurit
dèn age balia
rahadèn duk miyarsa
kudane dèn ulih-ulih
arsa balia
Ki Juru angadhangi

Kyai Juru apan èstri kudanira
inguculakên aglis
anulya nêrajang
ngarsane Arya Jipang
gagakrimang asru budi
Arya Pênangsang
kontrag ususe mijil

gya dinudut ingubêdakên wêrôngka
tinon mundhak rêspati
muncrating ludira
jaja kadi rinêngga
jaringanira sumampir
munggèng wêrôngka
lir oncèn puspita sri

sinurakan kinubêng kinalang-kalang
kadya binayangkari
sangsaya kêrasa
kanine Arya Jipang
pêtêng paningalirèki
lajêng aniba
gladrahan anèng siti

kêlangsaran Radèn Ngabèi tumingal
pucuke waosnèki
pinirsa pan gowang
namung satugêl bêras
gêgêtunira tan sipi
dhasar sanyata
Si Pênangsang sinêkti


tan antara Ki Arya Jipang palastra
Ki Mêtaun gya prapti
wruh gustine pêjah
arsa ambelanana
anyabrang dipun tadhahi
kêlangkung sayah
mati dipun gêbugi


dhas kinêthok pinanjêr pinggir bêngawan
wadya kang nusul sami
gêgaman ing Jipang
muntab ngêbêki papan
sang arya sedanirèki
pan sinêngkalan
wiku sapta hèr nabi


wadyanira ing Jipang tanpa wilangan
nanging sêdaya sami
kandhêg lampahira
anèng wetan bêngawan
duk myarsa gustine lalis
wadya ing Jipang
tyasira sami kingkin


Asmaradana
sira Radèn Angabèi
Loring Pasar asêsumbar
astane angawe-awe
hèh wong Jipang kawruhana
gustimu wus palastra
utawa pêpatihipun
iya wus padha palastra


sun panjêr sirahirèki
anèng pinggiring bêngawan
apa karêpira mangko
yèn sira pêksa anglawan
abela gustinira
payo nabranga sêdarum
marang kuloning bêngawan


sagêndhingmu sun tadhahi
sêmana wadya ing Jipang
sêdaya kêkês manahe
rinasa datan kawawa

- yèn lawana ing yuda
de gustine wus kêsambut
wus rêmbag sêdayanira


gya nabrang bêngawan sami
anggulung banderanira
nungkul ambongkok waose
wus tinampan wadya Pajang
wong Jipang panungkulnya
Kyai Juru nulya kundur
sawadyane mêsanggrahan


wus prapta pakuwon sami
Kyai Juru angandika
mring Manahan Pênjawine
paran mêngko rêmbugira
de wus rampung ing karya
ingkang liningan umatur
sumôngga karsa paduka


kawula darmi nglampahi
punapa ing rèh paduka
Ki Juru ngandika alon
patine Si Arya Jipang
sutanta kang mêrjaya
yèn sira matura tuhu
iya marang kangjêng sultan


kêlamun putranirèki
Si Ngabèi Loring Pasar
iya ingkang olèh gawe
amatèni Arya Jipang
sêtun ganjaranira
arta busana kang luhung
iku watara manira


ya nora antuk nêgari
dene kêlamun ta sira
ingkang ngakoni wong roro
kang matèni Arya Jipang
pasthi tômpa ganjaran
kang dadi ubayanipun
ing Pathi lawan Mêtaram


pan inggih lêrês sayêkti
lah benjang aja sulaya
padha ingaku wong roro
patine Si Arya Jipang
saking sira lan ingwang
kang rayi pan sampun rêmbug
Ki Juru pratikêlira


tuwin Rahadèn Ngabèi
Loring Pasar tan suwala
ingkang rama pratikêle
ginalih sampun prayoga
kang dadya rêmbagira
ingkang
- rama katrinipun
badhe katurnya mring sultan


ya enjangira anuli
budhal saking pêsanggrahan
gumarêdêg sabalane
wong Jipang lawan ing Pajang
asarêng lampahira
wus dadya sawiji kumpul
utawa wadya ing Sela


sri tinon lampahing baris
neka busananing wadya
tanpa wilangan kathahe
ing marga datan winarna
siyang dalu lumampah
sêmana pan sampun rawuh
têlatah nêgari Pajang


lajêng lampahira manjing
nêgara ya ta jêng sultan
nuju siniwèng wadyane
Ki Juru Pênjawi lawan
Kiyai Pêmanahan
prapta umarêk sang prabu
wus katur sasolahira


Ki Pênjawi matur aris
gusti punika katura
Arya Pênangsang lawunge
kang kinarya magut ing prang
lan dhuwung sakêmbaran
nguni kang kinarya ngamuk
kunjuka ing padukendra


sang nata ngandika aris
inggih ki raka andika
ingkang angêntasi gawe
nagri Pathi tampanana
dadya ganjaranira
dene ki raka kang sêpuh
gênti ing benjang kewala


wunya ngandika sang aji
nulya kundur angêdhatyan
ginarêbêg pawongane
Ki Pênjawi sukèng driya
de wus tampi ganjaran
kêlawan jinunjung lungguh
Ki Agêng Pathi namanya


apan nêgara ing Pathi
cacahe karya salêksa
Ki Pênjawi suka tyase
kêlangkung mukti wibawa
mung Kyai Pêmanahan
kêlangkung susahing kalbu
dèrèng nampèni ganjaran 
-


apan nagri ing Mêtawis
kang badhe ganjaranira
nging dèrèng pinaringake
marang Kyai Pêmanahan
pan maksih sinêmayan
langkung dènnya ngayun-ayun
sira Kyai Pêmanahan


Ki Juru amituturi
sabarêna karsanira
mênawa durung wêktune
ing saiki bêgjanira
dèn narima kewala
pandugaku nora wurung
mokal lamun ratu cidra


pan sampun antara lami
durung ana wartanira
mulung ing galih sang katong
tyasira Ki Pêmanahan
sangsaya drênging karsa
têtela cidra sang prabu
sêmana Ki Pêmanahan


gya kesah saking nêgari
sakêlangkung wirangira
dadya anglalu manahe
apan arsa adhêdhêkah
tapa amati raga
ing Sêkarlampir jinujug
pribadi tan mawi rowang


sapraptaning Kêmbanglampir
nèng ngriku lajêng dhêdhêkah
sangêt amati ragane
wirang kêlamun sebaa
marang Jêng Sultan Pajang
èngêt cidrane sang prabu
pinalaur adhêdhêkah


kunêng gantya kang winarni
Kangjêng Sunan Kalijaga
datan samar paningale
pandhita angraga suksma
wikan dèrèng winarah
anulya tumêdhak gupuh
têtinjo mring Pêmanahan


sakêdhap prapta Banglampir
kagyat Kyai Pêmanahan
myat Sunan Kali praptane
kêlangkung asrêping driya
mabukuh anèng ngarsa
amba tan susah umatur
tuwan môngsa kilapana


Sunan Kali ngandika ris
ya pagene kaki 
- sira
têka dhêdhukuh nèng kene
apa kang dadi tyasira
dene ta ratunira
lawan sira tunggal guru
têka sumingkir nèng wana


Pêmanahan matur aris
kawula anuwun duka
mangkya putranta sang katong
amaleca ing ubaya
inggih dhumatêng kula
yêkti tan rêna tyas ulun
angawula ratu cidra


mèsêm Jêng Susunan Kali
wusana aris ngandika
lah wus aja winiraos
iya manira wus wikan
marang ing karêpira
piturutên karsaningsun
payo sun têmokkên sira


lawan arimu sang aji
aja sumêlang tyasira
mêngko sun kang nyulangake
karsanipun Sultan Pajang
kêlamun tan prayoga
iya manira kang matut
aja sira walangdriya


lah ta payo nuli mulih
marang nêgara ing Pajang
sira katêmua dhewe
wus kerid Ki Pêmanahan
mring Sunan Kalijaga
ing marga datan winuwus
wus prapta nêgari Pajang


anjujug ing dalêm puri
dumrojog tanpa larapan
sapraptanirèng kêdhaton
jêng sultan kagyat tumingal
praptane Jêng Susunan
Kalijaga Sang Aprabu
tur sêmbah atur pêmbagya


wusnya tata lênggah sami
Sunan Kali angandika
iya praptaningsun kene
manira miyarsa warta
ing sayêmbaranira
Si Pênangsang patinipun
sira gantungi ganjaran


ing Mêtaram lan ing Pathi
kang sawiji wus kalakyan
mring Pênjawi ganjarane
mung rakanta Pêmanahan 
-
kang durung nampanana
apan iku ubayamu
lah nuli lêksananana


aywa maleca ing jangji
anggêmpalakên dêrajat
yèn ratu cidra ujare
Sultan Pajang matur nêmbah
alêrês sabda tuwan
ulun tan nyat cidrèng wuwus
saking pangangkah kawula


de dhusun Mêtaram mangkin
maksih risak kadya wana
nadyan ulun paringake
ing benjang yèn sampun rêja
yèn kakang Pêmanahan
kasêsa ing manahipun
mintaa ing sanèsira


inggih kawula paringi
Sunan Kali malih nabda
lah iya aywa mangkono
kêrana sira wus sagah
nadyan gêmah rusaka
anuli paringna gupuh
ywa pakewuh roning kamal


Sinom
dangu tan sagêd ngandika
sultan kèmêngan ing galih
arsa datan ingaturna
kang dadya raosing galih
dadya cidra ing batin
sayêkti ajrih ing guru
dadya matur anêmbah
dhuh inggih sang maha yêkti
pramilane mêkatên atur kawula


kawula mirsa wirayat
saking Jêng Susunan Giri
ing nagri Mêtaram benjang
wontên jumênêng nêrpati
amêngku tanah Jawi
Sunan Kali ngandika rum
têka mêrangi tatal
mundur Suksma dèn waoni
yèn mangkono kakangira Pêmanahan


mumpung anèng ngarsaningwang
prasêtyaa sun èstrèni
kang liningan matur nêmbah
inggih sandika sang yogi
amba tuwan saidi
kêlamun darbea kayun
badhe 
- jumênêng nata
wontên nêgari Mêtawis
pan kawula sampun amanggih raharja


kêlamun darbea cipta
kadya mangkana wak mami
utawi nêdya ngêndhiha
kêraton ing Pajang mangkin
sumôngga awak mami
pêjah gêsang ulun katur
sintên ingkang wikana
lêlampahanipun wuri
langkung gaib karsane Kang Murbèng Jagad


Susunan ing Kalijaga
mèsêm angandika aris
iya bênêr ujarira
datan ana ingkang sisip
Sultan Pajang miyarsi
kêlangkung lêga ing kalbu
tan wrin yèn ujar keras
Sunan Kali ngandika ris
lah ta uwis jêbèng Pajang pasrahêna


ya tanah desa Mêtaram
marang ing kakangirèki
Sultan Pajang aturira
sumôngga ing asta kalih
kakang dika tampani
padesan tanah Mêtarum
ananging maksih bêra
Pêmanahan matur inggih
anampani padesan nagri Mêtaram


Sunan Kali angandika
jêbèng Pêmanahan nuli
muliha marang Mêtaram
boyonga saanak rabi
manira angidèni
tuluse gonmu sadulur
lah wus padha karia
manira pan laju mulih
kalihira manêmbah angaras pada


sakundure sang pandhita
Sultan Pajang ngandika ris
inggih kakang Pêmanahan
prayogi atur udani
maring kakang bok nênggih
Kalinyamat Nimas Ratu
kang raka aturira
inggih sumôngga sang aji
kakang benjang enjang kewala budhalan


sultan gya kundur ngêdhatyan 
-
ginarêbêg para cèthi
Pêmanahan nulya mêdal
mantuk mring wismanirèki
wus panggih lan kang rayi
utawi Kiyai Juru
Pêmanahan ris nabda
jêng sultan karsanirèki
benjang enjang têdhak dhatêng Danaraja


ing dalu datan winarna
ya ta kawuwusa enjing
jêng sultan miyos ing pura
ginarbêg wadya gêng alit
Pêmanahan Pênjawi
tan kari lan Kyai Juru
rikat lampahing wadya
ing marga datan winarni
sampun prapta padhepokan Danaraja


Nimas Ratu Kalinyamat
gupuh amêthuk kang rayi
wus binêkta manjing wisma
satata lênggahirèki
sultan umatur aris
dhuh kakang bok prapta ulun
angaturi uninga
Arya Jipang wus ngêmasi
ing samangkya luwarên subrôngta tuwan


Nimas Ratu Kalinyamat
mèsêm angandika aris
mring kang rayi Sultan Pajang
yayi sapa kang matèni
kang rayi matur aris
ki raka Manahan bakyu
lan Pênjawi arinya
apan inggih dèn kalihi
Kyai Juru kang dados bêbotohira


nimas ratu angandika
lah ing mêngko ana ngêndi
wong têlu kang olèh karya
padha timbalana yayi
inggih wontên ing jawi
nulya tinimbalan gupuh
tan dangu praptèng ngarsa
katri samya atur bêkti
sawusira atata lênggah ing ngarsa


jêng sultan aris ngandika
mênawi parêng ing galih
kawula nyuwun wasiyat
wasiyatipun suwargi
dhuwung lan waos nênggih
punika kawula 
- suwun
kang raka aris nabda
iya sakarsanirèki
lah ta iki wasiyate kakangira


dhuwung pinaringkên nulya
tinampan lajêng winangking
myang waose wus katampan
jêng sultan suka ing galih
ing solah tan winarni
sultan wus pamitan kundur
kalilan lajêng budhal
Pêmanahan lan Pênjawi
datan sarêng kundurira lan jêng sultan


katiga lajêng ginanjar
Pêmanahan dèn kathahi
kang dados ganjaranira
dènnyarsa babad wanadri
roncene tan winarni
pamitan kalilan mundur
tan cinatur nèng marga
wus prapta dalêmirèki
wusnya rêmbug arsa budhal mring Mêtaram


putranira Pêmanahan
pêpitu kathahirèki
apan wus sami akrama
ingkang jalu tuwin èstri
ingkang èstri kêkalih
gangsal ingkang sami kakung
akrama wus pêputra
jalu atanapi èstri
kang pêmbajêng Dyan Ngabèi Loring Pasar


ingkang pawèstri satunggal
krama angsal Dhadhaptulis
mantrinipun Sultan Pajang
angêtutakên ing laki
putra èstri kêkalih
karsanira badhe tumut
dhumatêng ingkang rama
ya ta kawarnaa enjing
sampun rampung anggènira pirêmbagan


tan wrin kang anom kang tuwa
kêkasihira duk alit
Radèn Jambu kang satunggal
Radèn Santri kang satunggil
Radèn Topèng kang siji
gangsale Radèn Gêdhadhung
kêkalih kang wanodya
pan sampun sami akrami
kang sawiji kagarwa Tumênggung Mayang


mangkana 
- Ki Pêmanahan
karsanira nyuwun pamit
dhatêng Kangjêng Sultan Pajang
pra putra sami angiring
miwah Radèn Ngabèi
Loring Pasar datan kantun
wus prapta pênangkilan
umarêk sampun kêpanggih
Sultan Pajang pinarak anèng dhêdhampar


putrane Ki Pêmanahan
gênti-gênti angabêkti
dhumatêng sri naradipa
miwah radèn angabèi
sami rangkulan nênggih
lan rayi samya rawat luh
lawan Pangran Bênawa
dyan ngabèi lingnya aris
apan ingsun arsa lunga mring Mêtaram


sira karia riningwang
ingsun arsa mring Mêtawis
matur Pangeran Bênawa
ature amêlasasih
kakang sampun alami
anuntên sampeyan wangsul
atinjo ing kawula
tan sagêd kawula kari
lan andika paran ta polah kawula


Pêmanahan matur sultan
kawula anuwun pamit
Sultan Pajang angandika
inggih kakang sami-sami
basukia kang kari
rahayua kang lumaku
anulya uluk salam
Ki Juru anyuwun pamit
kangjêng sultan pan sampun anjawab asta


wus lèngsèr Ki Pêmanahan
kang putra sami angiring
angêdhaton Sultan Pajang
kocapa kang sampun mijil
wus prapta wismanèki
apan lajêng tata lungguh
ya ta Ki Pêmanahan
putrane èstri kêkalih
anungkêmi ing padane ingkang rama


kêkalih sami karuna
ingkang wuragil pawèstri
kang angsal Tumênggung Mayang
ingkang satunggil 
- pinanggih
lan Arya Dhadhaptulis
mantu kêkalih puniku
samya mantri ing Pajang
Pêmanahan lingnya aris
anak ingsun babo aja na karuna


lah nini sira dèn bisa
angawula marang laki
witne tan bêtah manira
apisah lan sira nini
nanging ta paran nini
botira suwitèng kakung
pisah lan yayah rena
wus jamake wong alaki
pandongaku rinêksaa ing Hyang Suksma


lah uwis sira karia
karo putraningsun nini
sun budhal marang Mêtaram
putra kalih lara nangis
mring rama angabêkti
tuwin dhumatêng kang ibu
dadya amêgat trisna
kakung kalawan kang rayi
ingkang mantu samya ngabêkti kalihnya


Tumênggung Mayang ta sira
lan Ki Arya Dhadhaptulis
prasami mantri ing Pajang
Ki Pêmanahan lingnya ris
lah karo sira uwis
ingsun mangkat mumpung esuk
sêntana para putra
wus mangkat saanak rabi
pan asêlur pikulan miwah gotongan


saprabote wong gagriya
binêkta tan ana kari
gumuruh samarga-marga
kulawôngsa sami ngiring
budhal marang Mêtawis
tanapi Kiyai Juru
kêrig sarayatira
binêkta marang Mêtawis
langkung rêmbên lampahe Ki Pêmanahan


wantune lampah wong kathah
amrih ayêmirèng margi
ing karsa datan kasêsa
milane lami ing margi
garwa kêlawan sêlir
sami ingêmot ing tandhu
bayi sami ingêmban
andulur samargi-margi 
-
rêreyongan lampahe samarga-marga


sagunge ingkang gotongan
dêlidir anèng ing margi
tanapi ponang gotongan
kang dhingin lawan kang kari
bantal kasur lan guling
warna-warna kang pinikul
apan samya binêkta
sêdaya dhatêng Mêtawis
samya sayah alèrèn Ki Pêmanahan


sarta nak putune pisan
andhèr sor waringin taji
ya ta ingkang kawarnaa
Ki Agêng Karanglo singgih
pan sampun acêcawis
dènira arsa sêsuguh
dhatêng Ki Pêmanahan
pêcêl pitik jangan mênir
sêga golong ya pirang-pirang gotongan


Ki Gêdhe Karanglo gêpah
dènnya sêsuguh sarimbit
prapta sarêng uluk salam
wus samya tata alinggih
langkung dènnya minta sih
Ki Gêdhe Karanglo matur
kula ngaturi sêgah
sêkul sênajung puniki
tanpa ulam sampun kirang pangaksama


Pêmanahan saurira
inggih anêdha ki bayi
sêksana sami dhaharan
ulamipun pêcêl pitik
kêlawan jangan mênir
dènira dhahar pikantuk
saanak putunira
tuwuk sêdaya wêradin
ri sampune bubaran dènnya dhaharan


mangkana Ki Pêmanahan
dènira ngandika aris
ingsun iki kapotangan
ki bayi marang sirèki
gonira potang bêcik
ing besuk ngong bisa nyaur
mring kabêcikanira
Ki Gêdhe Karanglo angling
botên sagêd kawula inggih matura


- Pêmanahan sigra budhal
Ki Gêdhe Karanglo ngiring
dhatêng nagari Mêtaram
kêlangkung dènira asih
sangêt nganorkên ragi
Ki Gêdhe Karanglo wau
dhatêng Ki Pêmanahan
ana kêrasa ing galih
besuk têmbe yèn kêna dèn arsa-arsa


kocapa ingkang asiram
anèng kali Ompak nênggih
Panêmbahan Kalijaga
Pêmanahan aningali
ing guru sang ayogi
sigra mêlayoni gupuh
praptèng ngarsa gya nêmbah
ing guru sang maha yêkti
suku kanan nênggih ingkang winisuhan


Ki Gêdhe Karanglo gêpah
amasuhi suku kering
sukunira sang pandhita
ri sampune dèn wisuhi
ya ta sang maha yêkti
pangandikanira arum
dhatêng Ki Pêmanahan
miwah Ki Karanglo singgih
dipun atut dènira padha kêkadang


nanging sira nora kêna
Ki Bayi Karanglo benjing
ing saturun-turunira
nunggang jêmpana lan joli
lawan sinêbut jalmi
radèn lan mas saturunmu
sawusnya angandika
sang wiku parentah aglis
lah ta uwis banjura ing lakunira


Pêmanahan mring Mêtaram
sêksana lajêng lumaris
putra tuwin kulawarga
datan kawarna ing margi
wus prapta ing Mêtawis
anênggih ingkang jinujug
sakilène Widara
ing ngriku kang dèn dhukuhi
ri sêksana akarya pondhokanira


sampun arakit sêdaya
dènira babad wanadri
duk Ki Agêng Pêmanahan
atêtruka 
- ing Mêtawis
murah bêras lan pari
tanapi pala gumantung
tan ana tinanduran
sagung kang tumiba siti
têtuwuhan pan sami dadi sêdaya


dhusun Mêtaram sêmana
sakêlangkung loh jinawi
pasitèn rata awiyar
tur tandhês amurah warih
siti pasir awukir
miwah pacangkraman agung
ing toya myang ing wana
arêsik wêdhi numpangi
toya wêning murah sumbêr sêndhang-sêndhang


wadya putra myang sêntana
wus sami tata miranti
bêbanjêngan wismanira
tuwin Ki Juru Mêrtani
karya dhepok pribadi
tan têbih panggenanipun
lan Ki Agêng Mêtaram
sêmana ngalami-lami
ing Mêtaram arjane saingga praja


wong desa kang têbah-têbah
kathah ngungsi mring Mêtawis
prasami milwa gagriya
tulus kang tinandur tuwin
murah sandhang lan bukti
saya tambah arjanipun
têntrêm kang wadya-wadya
ing solah datan winarni
ya ta wau sira Ki Agêng Mêtaram


wus lami antaranira
dènnya nèng nagri Mêtawis
sêmana pan arsa seba
marang ing Pajang nêgari
enjang siyaga sami
budhal saking ing Mêtarum
rikatan lampahira
dènira miyarsa warti
Sultan Pajang arsa sowan marang Arga


mring Sunan Parapèn ika
ki agêng lampahnya prapti
ing Pajang wau jêng sultan
wus arsa budhalan nuli
ki agêng ing Mêtawis
lajêng andhèrèk sang prabu
wadyabala ing Pajang
kathah kang samya angiring
tan winarna ing marga pan sampun prapta


- anèng ing Giri kêdhatyan
susunan lagya siniwi
pêpak kang seba ing ngarsa
sagunge para bupati
Japan Wirasabèki
ingkang cakêt munggèng ngayun
Dipati Surabaya
Pasuruan lan Kadhiri
pra dipati brang wetan pêpak sêdaya


tuwin Dipati Madura
sêdaya sami anangkil
ing Pathi lawan ing Tuban
sêmana sri narapati
ing Pajang praptanèki
ingancaran lênggah sampun
anèng babut rinêngga
tuwin Ki Agêng Mêtawis
lawan para bupati wus samya lênggah


pan sêmana sinêngkalan
pêksi astha warna aji
Sultan Pajang ingestrenan
jumênêngira nêrpati
sawusira anuli
sugata sumaos ngayun
wus sami kinon dhahar
tuwin kang para dipati
pan sêdaya wus sami akêkêmbulan


Sunan Parapèn ngandika
hèh sagung para dipati
kabèh anak putuningwang
padha aruntuta sami
lawan kadangirèki
aywa na salayèng kalbu
dèn atut akêkadang
ingsun tatêdha ing Widi
salamêta ing dunya praptèng dêlahan


tur sêmbah ingkang liningan
pangèstu paduka mugi
ingkang mugi istijaba
dhatêng putra sadayèki
ya ta dènira bukti
wus dugi linorod sampun
marang pamburèn nisa
wêtara sêdaya sami
Kyai Agêng Mêtaram agung sinawang


dhatêng Kangjêng Sunan Arga
hèh Ki Jêbèng Pajang iki
dasih ta kang anèng wuntat
ya sapa wastane iki
Sultan Pajang turnya ris
inggih punika pukulun 
-
kadang amba kang nama
Kyai Agêng ing Mêtawis
ing samangke wus gagriya ing Mêtaram


yèn mangkono kadangira
iya konên lungguh nginggil
ing kono nunggala lawan
sagunge para bupati
sultan ngandika maring
Ki Agêng Mêtaram gupuh
kakang andika minggah
ki agêng gya lênggah nginggil
sang pandhita aris dènira ngandika


dhuh sêdaya putraningwang
padha piyarsakna sami
iku Si Gêdhe Mêtaram
karsaning Hyang Maha Luwih
anak putune benjing
kang mêngku tanah Jawèku
kongsi têrah-tumêrah
samya ngidhêp mring Mêtawis
Kyai Agêng Mêtaram myarsa wirayat


Kangjêng Susunan ing Arga
sêmana Kyai Mêtawis
gya nêmbah mangaras pada
dhatêng Jêng Sinuwun Giri
sangêt sokur ing Widi
sira Ki Agêng Mêtarum
mring sang raja pandhita
malih angandika aris
dipun padha narima wahyuning Suksma


ya ta Ki Gêdhe Mêtaram
ngaturkên dhuwungirèki
dhatêng sang raja pandhita
nging sang yogi tan nampèni
sêmana pra bupati
miyarsa wirayatipun
Kyai Gêdhe Mêtaram
cinêtha amutêr bumi
duk sêmana sira sang raja pandhita


pan arsa karya têlaga
sêdaya para bupati
prasamya milwa tumandang
tan winarna sampun dadi
toyanya langkung wêning
ingaran têlaga patut
sagunge pra dipatya
sêdaya sami ningali
nagri mônca pinatut anèng têlaga


ri sampunira
- mangkana
sagunge para bupati
wus kinèn kundur sêdaya
dènira sang maha yêkti
gya mundur sêdayèki
sowang-sowangan umantuk
tuwin Jêng Sultan Pajang
pan sampun tinundhung mulih
tuwin sira Kiyai Gêdhe Mêtaram


sarêng mundur saking ngarsa
ing marga datan winarni
wus prapta ing nagri Pajang
jêng sultan lajêng mring puri
gung ginagas ing galih
wirayatira sang wiku
tuwin wadya punggawa
sêdaya ngungun ing galih
marang wêcanira Ki Agêng Mêtaram


rêntênging driya jêng sultan
rinasa karasèng galih
wusana pinupus ing tyas
yèn wus takdiring Hyang Widi
roncene tan winarni
sêmana Kyagêng Mêtarum
wus mantuk sawadyanya
marang nêgari Mêtawis
praptèng wisma wêwarta mring rabinira


wirayate sang pandhita
kang garwa suka kang galih
tuwin pra putra sêntana
miyarsa sokur ing Widi
sêmana ing Mêtawis
sangsaya sru arjanipun
gêmahe lir nêgara
ayêm tyase kang wadya lit
murah sandhang tulus kang tinandur samya


ya ta Ki Agêng Mêtaram
anuju dina sawiji
kesah datan mawi rewang
yun panggih Ki Agêng Giring
ya ta wau winarni
Ki Agêng Giring winuwus
lagya babad nèng alas
nulya rawuh Sunan Kali
Kyagêng Giring sêksana angraup pada


Jêng Sunan Kali ngandika
wruhanta wit krambil iki
uwohira duk dumêgan
pan iya amung sawiji
sapa ngumbe kang warih
dèn têlasa dêgan iku
lah
- iya wruhanira
saturun-turune benjing
kang duwèni nêgara ing tanah Jawa


Jêng Sunan Kali gya musna
Ki Agêng Giring ningali
uwit kêlapa satunggal
sajroning babad anênggih
uwohe mung sawiji
sêksana dèn pènèk gupuh
dêgan nulya ingalap
sapraptanira ing siti
lajêng kundur sapraptaning wismanira


dêgan lajêng pinacakan
sinèlèh ing bale jawi
ki agêng anulya kesah
siram dhumatêng ing kali
yèn prapta saking kali
kang toya sêdya inginum
Ki Agêng Giring kesah
Ki Agêng Mêtaram prapti
lênggah bale kang dêgan sigra cinandhak


inginum toyane têlas
sêksana têtanya aris
dhatêng ing pundi ki raka
rabine Ki Giring angling
sawêg dhumatêng kali
wêtawisipun duk adus
bakyu lilah paduka
kawula pan arsa mulih
sigra mêdal wau Ki Agêng Mêtaram


Kyai Agêng Giring prapta
manjing wisma jujug panti
miyat dêgan toya têlas
tabêt inginum puniki
tanya maring kang rabi
sapa ngumbe dêgan iku
rabinira angucap
wau Ki Agêng Mêtawis
wêtawise anèng ngriku ingkang lênggah


Ki Agêng Giring gya mêdal
akêbat dènnya nututi
kêcandhak anèng ing marga
Ki Agêng Giring nulya ngling
adhi panêdha mami
inggih benjing turun têlu
Kyai Agêng Mêtaram
eca dènira lumaris
Kyagêng Giring angling benjang turun gangsal


Kyai
- Agêng ing Mêtaram
pan maksih eca lumaris
kyai agêng malih nabda
inggih turun pitu adhi
Kyai Agêng Mêtawis
alon dènira sumaur
kakang wallahu aklam
gaib karsaning Hyang Widi
sigra wangsul Ki Agêng Giring punika


sira Ki Agêng Mêtaram
kêlangkung wibawa mukti
myang sakulawarganira
sêdaya milu amukti
langkung pinundhi-pundhi
ki agêng mring anak putu
gêng alit wong Mêtaram
anggêpira sami gusti
tuwin marang Kyai Juru ya mangkana


tan towang ing sabên môngsa
seba mring Pajang nêgari
tur-atur pamêtunira
ing Mêtaram sawarnaning
marang sri narapati
ya ta Ki Agêng Mêtarum
nandhang gêrah kang srira
sampun tumêka ing takdir
Kyai Agêng Mêtaram atilar dunya


kundur dhatêng rahmattullah
gumuruh swaraning tangis
garwa putra myang sêntana
prasami lara anangis
ing solah tan winarni
layon pinalipurna wus
pinêtak ing Mêtaram
kang kari sami prihatin
Kyai Juru Martani milwa sungkawa


sawusira pitung dina
Kyai Juru Amartani
nimbali sagung pra putra
agêng alit jalu èstri
wus pêpak anèng ngarsi
Kyai Juru ngandika rum
sêdaya putraningwang
payo maring Pajang nagri
tur uninga maring Kangjêng Sultan Pajang


yèn ramanira palastra
paran karsanya sang aji
sapa ingkang ginêntèkna
ya marang ramanirèki
dadi Gêdhe Mêtawis
bêcik sebaa sêdarum 
-
marang nêgari Pajang
manira ingkang angirid
para putra sêdaya matur sandika


enjang wus sami busana
sawadyanya amiranti
kang umiring sawêtara
gya budhal saking Mêtawis
gumrêdêg lampahnèki
pangarsa Kiyai Juru
lancaran lampahira
ing marga datan winarni
Kyai Juru wus prapta nêgari Pajang


lan sakulawarganira
sêmana sri narapati
nuju miyos siniwaka
supênuh wadya ing ngarsi
Ki Juru Amartani
pepe nèng waringin kurung
lan para putranira
tumungkul konjêm ing siti
katingalan dening Kangjêng Sultan Pajang


ngandika lah iku sapa
kang pepe soring waringin
lah bocah gandhèk dèn agya
priksanên ika wong ngêndi
sandika kang tinuding
nêmbah mundur saking ngayun
prapta waringin kêmbar
kang pepe dinangu sami
dene abdi gandhèk ingkang amariksa


kisanak kang pepe samya
andika tiyang ing pundi
dene ta saanak rayat
Kyai Juru anauri
kula tiyang Mêtawis
pan inggih andika matur
dhumatêng kangjêng sultan
kula pun Juru Martani
inggih badhe atur wuninga sang nata


lamun Ki Gêdhe Mêtaram
inggih sampun angêmasi
putrane jalu sêkawan
samyarsa sowan sang aji
dika atur upêksi
dhatêng gusti sang aprabu
wong gandhèk wangsul nulya
marang ngarsane sang aji
matur nêmbah kawula sampun dinuta


mariksa kang pepe samya
pan inggih 
- aturirèki
Kyai Juru ing Mêtaram
inggih badhe tur udani
dhumatêng paduka ji
lamun kadange wus lampus
anênggih ingkang nama
Kiyai Agêng Mêtawis
duk miyarsa sira jêng sultan ing Pajang


kêlangkung ngungun ing driya
sigra kinèn animbali
Kyai Juru saputranya
tan dangu prapta ing ngarsi
wusnya sami tur bêkti
Kyai Juru sigra matur
purwa madya wusana
wus katur sêdaya sami
kangjêng sultan aris pangandikanira


lah iya satilarira
ki raka Gêdhe Mêtawis
kang pantês anggêntènana
ya sutèngsun Si Ngabèi
Loring Pasar kang wajib
têtêpa anèng Mêtarum
gêntèni ramanira
ingsun paringi wêwangi
Senapati Ngalaga dene ta sira


sun pitaya angêmonga
ya marang sutanirèki
pan sira katêmpuh tuwa
anèng Mêtaram samangkin
aywa seba rumiyin
yèn durung jangkêp sêtaun
muriha arjanira
dhukuhira ing Mêtawis
dimèn têntrêm putranta lipur ing brôngta


Asmaradana
jêng sultan kasmaran ngèksi
mring wanodya randhanira
Kyai Agêng Mêtarame
garwa kang anom pribadya
apan dèrèng pêputra
karsanya mangke pinundhut
Ki Juru èmêng ing driya


wusana sumanggèng kapti
ajrih kêlamun matura
datan winarna solahe
Ki Juru lan para putra
pamit arsa mantuka
marang nêgari Mêtarum
kalilan mundur sing ngarsa


Tumênggung Mayang ing mangkin 
-
kêdah tumut nèng Mêtaram
lawan sagarwa putrane
nging kang raka Senaptya
sangêt pamênggakira
piturutên ujar ingsun
aywa milu mring Mêtaram


ya ta enjangira nuli
Ki Juru saputranira
sêdaya budhalan age
ing marga datan winarna
wus prapta ing Mêtaram
Senapati lan Ki Juru
kêlangkung mukti wibawa


sangsaya arjanirèki
Mêtaram gêmah aripah
wus kadi nêgara gêdhe
kunêng malih kang winarna
sira Tumênggung Mayang
putranya jalu abagus
pêparab Radèn Pabelan


nanging balunthah tyasnèki
tinari krama tan arsa
langkung bêlasar tindake
dènnya karêm ing wanodya
tan pilih kang utama
sadhengah wadon kinayun
kang rama langkung sungkawa


baguse datanpa tandhing
ing Pajang tan ana memba
Radèn Pabelan warnane
nanging tyasira tan lana
kang rama langkung susah
myat tingkahe sutanipun
suka tumêkèng palastra


dahat pakèwêd ing galih
sira Ki Tumênggung Mayang
sampun kapanggih ciptane
ingkang putra tinimbalan
tan dangu praptèng ngarsa
kang rama ngandika arum
marmane sira sun undang


wus diwasa sira kaki
sêdhênge amangun krama
aja manggung lamban bae
iya kulup amiliha
sutaning pra dipatya
ing Pajang sêdayanipun
êndi sênênge tyasira


ingsun ingkang minangkani
kang putra umatur nêmbah
anuwun duka samangke
dèrèng darbe cipta krama

- wikaning têmbenira
kang rama ngandika asru
aywa mangkono nak ingwang


yèn kabanjur sira kaki
gonmu karêm ambêlasar
dadi tan bêcik ucape
ywa ambodhokkên wong tuwa
manira pan wus wikan
marang pratingkahirèku
dene yèn sira amêksa


tan miturut karsa mami
lah ta aja tanggung pisan
bêgja urip bêgja layon
iya kêlamun manira
angur baya ngaraha
marang putrane sang prabu
Kusuma Sêkaring Pura


iya yèn kêlakon kaki
sang putri asih mring sira
nadyan kawênangan dene
iya marang sri narendra
yèn ana bêgjanira
ingapura mring sang prabu
awit pamothahing putra


sênadyan tumêkèng pati
tan kuciwa loking jana
pantês dèn êtohi layon
Kusuma Sêkaring Pura
wêwangi karêmira
lah sira mênyanga kulup
iki sun gawani sêkar


argulo gambir mêlathi
saconthong sira ngadhanga
ing marga parapatane
yèn ana parêkan liwat
dutane sang kusuma
nuli aturêna iku
dèn rêmpit pratingkahira


kang putra sandika nuli
puspita wus tinampanan
nêmbah mundur sing ngarsane
rêrikatan lampahira
wus prapta galedhegan
radèn kèndêl nganguk-anguk
nulya na wadon lumampah


pribadi saking jro puri
ni êmban arsa mring pasar
pinêrpêkan mring rahadèn
wus parêk radèn têtanya
dika kèndêl sakêdhap
sampun dadya 
- tyasirèku
manira ayun têtanya


andika punika nyai
punapa abdi jro pura
ni êmban aris ature
pan inggih anggèr kawula
won-awon êmbanira
Sang Dyah Sêkaring Kêdhatun
lampah kawula dinuta


mring pasar atumbas sari
gambir mêlathi cêpaka
rahadèn garjita tyase
dadya aris angandika
ni êmban yèn sêmbada
kawula nyaosi santun
sampun susah dika tumbas


punika aturna gusti
saconthong awarna-warna
ni êmban suka driyane
kang sêkar nulya tinampan
sarwi aris têtanya
mangke yèn ulun dinangu
paduka sintên sinambat


rahadèn ngandika aris
yèn dika tanya maringwang
Radèn Pabelan ran ingong
putrane Tumênggung Mayang
ngong sutane kang tuwa
ni êmban suka tyasipun
tumon baguse rahadyan


ni êmban micarèng ati
baya iki raganira
kang dadya kondhanging ngakèh
para dyah jroning kêdhatyan
samya kasmaran warta
satuhu kêlamun bagus
pantês lamun kinedanan


andika kundur wong sigit
kawula wangsul mring pura
angaturakên sêkare
Radèn Pabelan gya mentar
lan ni mban kur-ungkuran
tan winarna lampahipun
radèn wus prapta ing wisma


lajêng marêk mring sudarmi
Tumênggung Mayang pinarak
kang putra nulya ingawe
rahadèn majêng wotsêkar
ki tumênggung ngandika
paran lakunira kulup 
-
kang putra matur anêmbah


inggih sampun dèn tampèni
dhatêng êmbane sang rêtna
binêkta malbèng kêdhaton
kang rama malih ngandika
lamun tulus katampan
mring sang rêtna adatipun
banjur kasmaran mring sira


yèn anggêpok sêrat mami
adat tumuli utusan
arsa katêmua dhewe
mangkono lamun katrima
iya sarat manira
yèn sira ngandikan kulup
iya banjur têkanana


kêlamun sira wus panggih
ya banjur ajakên mêdal
anggêr wus tiba trisnane
mring sira nora sumêlang
nadyan ana kang malang
pra kadang santananipun
iya nora dadi apa


ingkang putra anyagahi
gantya warnanên jro pura
Kusuma Sêkar Kêdhaton
lagya siniwèng pawongan
manganti dutanira
ni êmban tan dangu rawuh
ambêkta conthongan sêkar


gupuh umatur ing gusti
kawula sampun dinuta
mring pêkên numbas sêkare
inggih wus prapta ing pasar
sêpên tan wontên jalma
ingkang wade puspita rum
dadyamba wangsul kewala


sarêng ulun praptèng kori
galedhegan pan kapapag
satriya di bagus anom
ambêkta conthongan sêkar
tanya lampah kawula
sarêng kawula umatur
sêkar pinaringkên kula


supados katur ing gusti
pan punika sêkarira
sang rêtna kumêpyur tyase
paran karsanira biyang
dene sira atômpa
tan karuwan ingkang asung
wisma tuwin aranira


- ni êmban umatur aris
pan inggih pêngakênira
satriya kang bagus anom
wasta Rahadèn Pabelan
putra Tumênggung Mayang
kang dadya kondhanging kidung
yêktos yèn bagus taruna


sang rêtna mèsêm nampani
conthong puspita binuka
kongas ruming puspitane
anrus tumanêm ing driya
wontên siji cêpaka
binuntêl ing sêratipun
gya cinandhak kang nuwala


binuka sinuksmèng galih
kadhadha surasanira
langkung mlasasih têmbunge
ya ta kusumaning pura
wusnya maos nuwala
kadadak kasmaran têmbung
lir kênèng guna wisaya


lênglênging tyas poyang-paying
wusana aris ngandika
biyung êmban kaya priye
ingkang dadya karêpira
iku Radèn Pabelan
surasane layangipun
arsa panggih lan manira


têmbunge amêlasasih
iya mêngko karsaningwang
nuli aturana age
mring jro pura sirêp jalma
yèn tuhu karsanira
sun cêcadhang burat arum
umanjinga jroning pura


ni êmban umatur aris
lamun mêkatên ing karsa
kawula mêdal samangke
manggihi Radèn Pabelan
iya dèn rêmpit biyang
kang samar aja na wong wruh
marang punggawa ing Pajang


ni êmban nêmbah gya mijil
anjujug ing galedhegan
gya panggih lawan rahadèn
wus dhinawuhkên sêdaya
karsane sang lir rêtna
Rahadèn Pabelan saguh
ni êmban wangsul mring pura


rikat lampahnya
- bok nyai
sêmana Radèn Pabelan
nulya kundur age-age
prapta wisma panggih lawan
rama Tumênggung Mayang
wus katur saaturipun
kang rama suka ing driya


iya sokur yèn kadyèki
mêngko bêngi malêbua
nging aja mêtu korine
samar mênawa kawruhan
wadya jro ingkang jaga
kang putra nulya winuruk
ngèlmu ngusap pagêr bata


ingkang putra wus nampani
sawulange ingkang rama
sarêng wanci sirêp rare
ki tumênggung angandika
lah payo putraningwang
sun atêrkên jawi pintu
aja sira walangdriya


kang putra nulya umiring
sapraptaning jawi bata
kang rama ngandika alon
lah ta payo putraningwang
bata usapên inggal
kang putra sandika gupuh
laleyan nulya ingusap


wusnya mêndhak radèn nuli
jumangkah manjing jro pura
radèn sawusnya manjing jro
bata ingusap kang rama
mumbul wangsul lir adat
Ki Tumênggung Mayang kundur
warnanên Radèn Pabelan


anjajah sajroning puri
dangu ngupaya ni êmban
ya ta wau sang lir sinom
lênggah lan para parêkan
nèng jroning yasakambang
tan sare kewala mujung
tan lyan kaciptèng wardaya


mung kang atur puspita di
putrane Tumênggung Mayang
saguh manjing jro kêdhaton
baya cidra ing ubaya
dene tan ana prapta
ni êmban dinuta mêtu
mara biyung tilikana


iya marang taman sari
edhangana
- bokmênawa
tuhu nêkani marene
ni êmban nêmbah gya mêdal
praptèng sor nagapuspa
Radèn Pabelan wus dangu
andhêdhêp soring puspita


rahadèn kagyat duk ngèksi
yèn ana parêkan prapta
rahadèn ampingan mire
ni êmban sigra anapa
radèn ririh saurnya
inggih pun Pabelan ulun
sêdya nêkani ubaya


ni êmban gya marêpêki
tan samar pandulunira
ni êmban suka wuwuse
sokur paduka wus prapta
anuhoni ubaya
rayinta Kusumaning Rum
wus dangu angarsa-arsa


andika kantun ing ngriki
kawula matur sang rêtna
ni êmban gya wangsul age
sapraptaning madeyasa
ni êmban aris turnya
adhuh anggèr gustiningsun
pun Pabelan sampun prapta


sampun dangu wontên jawi
paran ing karsa paduka
sang rêtna kumêpyur tyase
ngunadika jroning driya
si jênat kinêramat
wong bagus têka kumênthus
wani ngambah jroning pura


ambêke anglêlanangi
iya paran baya kêna
sun labuhi praptèng layon
dangu ginagas ing driya
ni êmban matur nêmbah
adhuh anggèr gustiningsun
amba cumadhong ing karsa


duratmaka ingkang prapti
punapa kawula balak
kinèn mijil sing kêdhaton
utawi kinèn lajênga
dhatêng ngarsa paduka
sang rêtna ngandika arum
eman lakune si jênat


wus kabanjur praptèng puri
bêcik nuli aturana
mênawa putung atine 
-
ni êmban nêmbah gya mentar
praptèng sor nagapuspa
wus panggih rahadèn bagus
ni êmban matur sumôngga


paduka dipun aturi
laju dhatêng yasakambang
sampun kadangon nèng kene
watos lamun kawênangan
dening punggawa langlang
tan wande manggih baya gung
radèn aris aturira


lah inggih sumôngga nyai
kalangkung ajrih kawula
yèn lênggana ing karsane
Jêng Gusti Sêkaring Pura
wus kerid lampahira
sang rêtna nganti nèng pintu
dupi katingal rahadyan


sang dyah kumêpyur ing galih
wantune kênya diwasa
lir turasan karingête
minggu tan bisa ngandika
gumêtêr sariranya
rahadèn mêrpêki gupuh
tan dêrana nyandhak asta


pan sarwi angarih-arih
dhuh gusti pêpujaningwang
wêlasa maring dasihe
sang rêtna atangkis asta
radèn putra mangrêpa
sanadyan tumêkèng lampus
dasihe datan lênggana


lamun gusti tulus asih
lêbura awor lan kisma
tan gêrantês kawulane
sang dyah kakênan tyasira
kagunturan srênggara
dadya tan sawalèng kayun
sang rêtna nulya ingêmban


binêkta mring tilamsari
pawongan tangkêp samirnya
datan winarna solahe
wantune putri lan putra
dhasar padha karsanya
nutug dènnya karon lulut
sawusira sacumbana


rahadèn lawan sang putri
pinarak madyaning tilam
sang rêtna yu matur alon
miyos ing pundi paduka
lêbêtira 
- mring pura
rahadèn aris umatur
dhuh gusti pêpujan ingwang


ulun tan mijil ing kori
malumpat ing pagêr bata
rèhning wus ubaya ingong
ajrih lamun malecaa
tan etang pringgabaya
sang rêtna mèsêm umatur
dhuh ing mangke paran karsa


rèhning wus anggagat enjing
lamun kawruhan ing jalma
tan wande tiwas wong roro
prayoga andika mêdal
mangke dalu wangsula
rahadèn ngandika arum
inggih sumôngga ing karsa


datan lênggana kang abdi
ing karsa Sang Ruming Pura
sênadyan tumêkèng layon
pan sarwi angaras-aras
kalihe gya tumêdhak
mijil saking tilamarum
sami anjingga nonoman


Durma
sang rêtna yu angatêr jawining lawang
radèn sigra lumaris
prapta pinggir bata
margine duk lêbêtnya
rahadèn gya matêk aji
paringing rama
sawusira anuli


pagêr bata ingusap kongsi ping tiga
wanti-wanti tan gigrig
langkung ngungun ing tyas
sira Radèn Pabelan
dènnya ngèlmune tan mandi
kaku tyasira
cipta tumêkèng pati


iya lamun kauningan kangjêng sultan
mangkana siking galih
Rahadèn Pabelan
nadyan ingsun matia
kalamun barêng sang putri
Sêkaring Pura
radyan gya wangsul maring


yasakambang kagyat sang rêtna tumingal
umatur mring sang pêkik
paran marmanira
tan laju wêdalira
rahadèn aris nauri
dhuh gustiningwang
ratu-ratuning 
- manis


sayêktine kawula tan bêtah pisah
lawan sira mas gusti
dèrèng marêm kula
miyat mêmanisira
sang rêtna mèsêm nauri
suwawi inggal
manjinga tilamsari


sampun siyang mênawa mangke kawruhan
dening wadya kang jagi
radèn manjing sigra
wus tangkêp samirira
sêmana pawongan sami
lajêng rêmbagan
lawan rowangirèki


kayaparan pratingkahe gustinira
wus têtela kadyèki
lamun tan matura
ya marang kangjêng sultan
saiba dukanirèki
mring kang rumêksa
katon tiwasirèki


para cèthi wus rêmbag samya umangkat
marang ngarsaning gusti
sêmana jêng sultan
duk lênggah ing pêndhapa
kagyat praptanirèng cèthi
sarwi karuna
sang nata ngandika ris


ana paran de prapta padha karuna
padha matura nuli
pawongan tur sêmba
kawula atur tiwas
gèn amba rumêksèng gusti
putra paduka
Risang Sêkaring Puri


mangkya wanuh lawan Rahadèn Pabelan
putrèng Mayang Dipati
wus anunggal karsa
mangkya maksih nèng pura
langkung tiwase kang abdi
gènnya rumêksa
dhatêng gusti sang putri


sri narendra duk myarsa turing pawongan
jaja lir wora-wari
kumêjot lathinya
pratôndha sangêt duka
angawêt soca magêni
anggigit waja
pangandikanya wêngis


hèh pawongan timbalana wong tamtama
ingkang jaga nêgari
lurah sajajarnya
kon miranti gêgaman
kang
- dinuta mentar aglis
praptèng paseban
panggih lurah kang jagi


sakancane sampun ingirid mangarsa
Ngabèi Surakêrti
lawan Suranata
kalihira wus prapta
ing ngabyantara nêrpati
gya dhinawuhan
hèh sira Surakêrti


sakancamu cêkêlên maling aguna
sing saba jroning puri
poma dèn kacandhak
yèn bôngga rampungana
tigasên murdanirèki
aturna mringwang
sandika kang tinuding


lurah kalih ambêkta wong kalih dasa
sikêp kêprabon jurit
samya wong prawira
sapraptanirèng pura
anjujug gèning sang putri
Ngabèi Sura-
kêrti ngintip ing jawi


datan samar kêlamun Radèn Pabelan
ingkang nunggil sang putri
nèng jroning paprêman
Surakêrti gya ngucap
dhuh anak ingsun wong sigit
paran karsanta
têka anggenjah pati


wani ngrusak sêsêngkêrane sang nata
nging radèn tan nauri
eca rêrangkulan
ciptanirèng wardaya
mati barênga sang putri
èmêng tyasira
Ngabèi Surakêrti


dene Radèn Pabelan tansah bondhetan
kêlawan sang rêtna di
pakèwêd dènnyarsa
anyêpêng duratmaka
sêmana Ki Surakêrti
osiking driya
akarya wuwus lamis


dhuh sutèngsun Pabelan kêlamun sira
tuhu sih mring sang putri
aywa walangdriya
turutên ujar ingwang
manira ingkang ngalingi
mring dosanira
yèn ana dukèng aji


iya aku ingkang nuwunkên ngapura 
-
sayêkti lamun lilih
dukane jêng sultan
ya ta Radèn Pabelan
myarsa linge Surakêrti
asrêp tyasira
nyana lamun sayêkti


dadya wudhar dènira arêrangkulan
Dyan Pabelan gya mijil
karsanya rahadyan
pan arsa ngabêktia
mring Ngabèi Surakêrti
minta aksama
sapraptanirèng jawi


Surakêrti ngêjèpi mring kancanira
wadya tamtama nuli
barêng anêrajang
mêrjaya mring rahadyan
saking ngarsa saking wuri
pêdhang kalewang
talêmpak tumbak kêris


datan bisa malês Rahadèn Pabelan
jur amoh rontang-ranting
Sang Rêtnaningpura
sangêt dènnya karuna
wus katur maring sang aji
yèn duratmaka
kacandhak angêmasi


kuwandanya binuwang kali Nglaweyan
têtela malingnèki
Rahadèn Pabelan
putra Tumênggung Mayang
èsmu kaduwung ing galih
ing sanalika
kasusu sruning runtik


ya ta wau sira Ki Tumênggung Mayang
myarsa yèn putra lalis
anèng jro kadhatyan
jur amoh kuwandanya
sirna labêting priyayi
osiking driya
arsa atur udani


mring kang raka Senapati ing Ngalaga
patine putranèki
sampun karya surat
gya miji abdinira
dinuta maring Mêtawis
arêrikatan
ing marga tan winarni


dutanira sampun prapta ing Mataram
panggih lan Senapati
surat wus tinampan
binuka sinuksmèng tyas
kadriya raosing tulis

- Sang Senapatya
langkung ngungun ing galih


katon lamun siya-siya Sultan Pajang
mring pulunanirèki
dhasar Senapatya
wus lami datan seba
maring ing Pajang nagari
tyas wus anjarag
amrih duka sang aji


niyatira pan arsa ngrêbat nêgara
nging Ki Juru Martani
sangêt pamalangnya
pinrih ngantia môngsa
wêktu karsaning Hyang Widi
Sang Senapatya
ginunturan mêmanis


Dhandhanggula
datatita lingira ing nguni
kang kocapa Ki Tumênggung Mayang
kang èstri ika arine
Senapati Mêtarum
Ki Tumênggung Mayang pan mantri-
nira Jêng Sultan Pajang
pan angsal babêndu
tinundhung marang Sêmarang
mantri satus ingkang kinèn ngiring sami
maring Tumênggung Mayang


kunêng gantya winuwusa malih
Kangjêng Sultan Pajang kang winarna
lagya siniwèng wadyane
ambêlabar supênuh
warna-warna busanèng dasih
lir panjrahing puspita
sri sênên dinulu
jêng sultan aris ngandika
mring Tumênggung Wilamarta lan Wuragil
sutèngsun Senapatya


kaya wus lawas antaranèki
gone nora seba marang Pajang
andungkap rong warsa kiye
arsa mandayèng wuwus
iya marang jangjine nguni
Wuragil Wilamarta
manêmbah umatur
inggih lêrês sabda tuwan
pan kawula gusti amidhangêt warti
putranta Senapatya


wus ambangun kitha ing Mêtawis
kadya niyat balela ing nata
sampun kathah prajurite
duk myarsa sang aprabu
langkung ngungun ngandika aris 
-
lamun kaya mangkana
pariksanên gupuh
iya marang ing Mêtaram
apa nyata kaya ujarira iki
gampang yèn wus pratela


sira dhewe lumakua nuli
aywa akèh anggawa punggawa
lakua lancaran bae
sandika kang tinuduh
nêmbah mundur saking ngarsa ji
sigra budhal kalihnya
wahana kuda gung
ing marga datan winarna
lampahira ing Mêtaram sampun prapti
panggih lan Senapatya


Wilamarta andhawuhkên aglis
sutèng ulun kaki Senapatya
kawula ingutus mangke
ing ramanta sang prabu
jêngandika dipun timbali
mring Pajang de wus lama
tan sumiwèng prabu
angewahi prajangjian
paran ingkang dadya ardayaning kapti
karya sêmanging driya


Senapati mèsêm anauri
umatura marang kangjêng sultan
ulun tinimbalan mangke
inggih sandika ulun
kangjêng sultan karsa marèni
angalap sutanira
lawan garwanipun
mangan nginum kinèn bucal
amarèni apa kêna ulun maksih
doyan nginum mêmangan


ingsun kinon akurisa nênggih
dene sultan kaya apa rema
tuwuh sadawane dhewe
pagene ya cinukur
datan ana salahirèki
Wilamarta matura
marang sang aprabu
yèn mangkono atur ingwang
Wilamarta Wuragil ngungun ing galih
inggih lamun mangkana


ulun mantuk umatur ing aji
Ki Wuragil lawan Wilamarta
gêgancangan ing lampahe
prapta ing Pajang sampun

- laju marêk ngarsaning aji
sampun katur sêdaya
kang putra turipun
jêng sultan ngungun ing driya
myarsa ture ingkang putra Senapati
têtela yun balela


kunêng gantya winuwusa malih
Mêtaram Senapati Ngalaga
pinarak anèng purane
angadhêp Kyai Juru
Amartani gung mituturi
dhuh anggèr putraningwang
paran karsanipun
sira kulup tinimbalan
mring jêng sultan sira tan seba tumuli
tan wurung nêmu dosa


wong marêngkang karsaning nêrpati
upamane kulup sira arsa
angrêbut ing Pajang mangke
apa margane unggul
arsa mungsuh sri narapati
Sultan Pajang kuwasa
prawira dibya nung
ing nguni apan cinidra
ing dutane Arya Jipang tur sang aji
kapanggih lagya nendra


kajinêman prapta anuduki
datan môntra tumamèng sarira
eca dènira asare
kampuhira tan butul
sagung para garwa samyanjrit
jêng sultan pinêrbutan
kapita gya wungu
tumingal pra garwanira
sru karuna anyipta sang nata kanin
tan wruh yèn eca nendra


lawan iku wadyanira kaki
wong Mêtaram gêng alit kèhira
dêstun mung sèwu cacahe
arsa nglawan prangipun
marang wadya Pajang nêgari
sapa dèn andêlêna
tan wun rêmak rêmpu
apan dudu timbangira
wong Mêtaram uyah sawuku upami
ing Pajang pan samodra


lagya wadyane putranirèki
prajurite Pangeran Bênawa
layak têlung èwu
- luwèh
pan durung para mantu
Adipati ing Dêmak nênggih
punggawane salêksa
lawan malihipun
sira Sang Dipati Tuban
sangang èwu punggawane sura sêkti
seje arahanira


adipati ing Bantên ki bayi
pitung èwu wadyane sêdaya
tatal prawira yudane
wadya Mêtaram iku
pama sarêm malbèng jêladri
apa dèn andêlêna
têmah ajur mumur
pama timun mungsuh durywan
kaya priye upama api sapêlik
kaguntur drêsing udan


ilang kulup rasane tyas mami
yèn sira prang lawan ratu liya
sapuluh Pajang gêdhene
kèha prajuritipun
myang dibyane mungsuhirèki
kaya nora sumêlang
pan wus jamakipun
rêbut unggul ing ayuda
mênang ngukup kalah kaboyong ajurit
wus jamake satriya


dene sira wus pinêca nguni
iya marang Kangjêng Sunan Ngarga
sira mêngku praja kabèh
tumurun mring nak putu
kabèh mêngku ing nungsa Jawi
iku wirayatira
babo putraningsun
sarèhêna nalanira
ywa kasusu lamun kasiku ing Widi
arsa mungsuh jêng sultan


iya kulup rasane tyas mami
lamun sira mungsuh Sultan Pajang
tri prakara kainane
kang dhingin mungsuh guru
kapindhone amungsuh gusti
kaping tri mungsuh bapa
iya nadyan iku
dudu kang yoga ing sira
nanging sira kinêmpit sangkaning alit
kongsi praptèng diwasa


lawan dadi gurunira kaki
apan sira
- winuruk agama
timur kongsi akil balèg
tata sarengat rampung
angungkuli putra pribadi
paran wêwalêsira
mring ramanirèku
wit sira duwe nêgara
ing Mêtaram tan liya saking sang aji
lah mara rasakêna


Senapati karasa ing galih
amiyarsa ngandikaning rama
Kyai Juru Martanine
Senapati tumungkul
dangu datan sagêd mangsuli
wuruke ingkang rama
rinasa tan luput
kungkulan ing kaluhuran
tan suwala nanging adrêng ing panggalih
dadya aris turira


ulun matur ing paduka mangkin
kadospundi ing karsa samangkya
Ki Juru aris saure
têdhanên mring Hyang Agung
êningêna ciptanirèki
aja nganggo kaworan
pênggawene nêpsu
ulihna marang kang karya
kang amuji kêlawan ingkang pinuji
iku sira dèn pana


nyatakêna paningalmu kaki
lah têdhanên nêgara ing Pajang
rat Jawa ngidhêpa kabèh
sakutu kang tumuwuh
titahing Hyang kang sinung urip
muga sira gumantya
amêngku kêprabun
gumanti nata ing Pajang
lamun têmên tinêmênan ing sakapti
marang Kang Murbèng Gêsang


Kyai Juru angandika malih
sun têtêdha sira mring Hyang Suksma
dadia ratu ing têmbe
anggêntènana besuk
kaprabone ramanta kaki
dadi pangidhêpira
sagung para ratu
kabèh ngidhêpa ing sira
nanging mêngko sabarêna tyasirèki
ngantia karsaning Hyang


dèn arêsik ciptanira kaki
panêdhamu 
- mring nêgara Pajang
ya maring Kang Murbèng Ing Rèh
dene doh parêkipun
iku mungguh kawula gusti
adoh tanpa wangênan
yèn parêk puniku
iya datanpa gêpokan
kang sanyata lir gula kêlawan manis
tan kêni yèn pisaha


iya kulup ing panduga mami
lamun sira tulus sungkêmira
mring ramanira sang katong
kaya-kaya tan wurung
lamun sultan wis têkèng lalis
tan ana sayogyanya
kang mêngku kêprabun
sira sutane kang tuwa
nadyan dudu gone ayoga pribadi
nanging wajib gumantya


Kyai Juru kèh wulangirèki
lair batin wus wutah sêdaya
kang putra padhang driyane
nanging tan sudèng kayun
gung bojana ing siyang ratri
sagunge pamajêgan
kang arsa malêbu
marang nêgara ing Pajang
tur upêkti sêdaya dipun andhêgi
kumpul anèng Mêtaram


sabên ari akathah kang prapti
nèng Mêtaram binoja drawina
sinarudhah sakarsane
kasukan siyang dalu
pan sêdaya pinèt tyasnèki
marang Ki Senapatya
jrih asih sumungku
saguh labuh jiwa raga
tan kumêdhèp tinêmpuhna ing ajurit
amungsuh mantri Pajang


kang wus turu ngatingalkên sami
guna tuwin kaprawiranira
tuwin jaya digdayane
sêdaya aturipun
ngong tan èstu tur bulubêkti
dhatêng nagari Pajang
langkung sae katur
dhatêng paduka kewala
Senapati ngandika arum amanis
kabèh ingsun tarima 
-


ing prasêtyanira marang mami
benjang lamun seba marang Pajang
barêng lan manira bae
yèn ana dukanipun
kangjêng sultan ing Pajang benjing
manira ingkang nôngga
paukumanipun
para mantri pamajêgan
pan sêdaya dahat sukanirèng galih
wuwuh sumungkêmira


tan winarna rêroncènirèki
ingkang seba wus kinèn bubaran
Senapati kundur age
gantya malih winuwus
Kyai Bocor karsanirèki
pan arsa ngayonana
ing kadibyanipun
Senapati ing Mêtaram
datan kêna ingampah driyanirèki
Kyai Bocor sêmana


micarèng tyas nora talah mangkin
para mantri tuwin pamajêgan
têka bangêt sumungkême
mring Senapati iku
kapiluyu dibyanirèki
karoban bojakrama
saguh wani mungsuh
aprang lawan Sultan Pajang
paran baya kang dèn andêlakên sami
dêstun wong tanpa ngrasa


durung lêga rasane tyas mami
lamun ingsun durung ngayonana
Senapati kadibyane
dene ta pêksa luhung
datan wêruh sariranèki
apa kulit têmbaga
abêbalung prunggu
otot rante miwah kawat
lamun ora pasah iki kêris mami
ingsun gêlêm ngawula


anêmbaha marang Senapati
yèn tan mêngkono ngong durung wêgah
anadhahi sagêndhinge
saya drêng karsanipun
Kyai Bocor dhuwungirèki
Kêbo Dhêngên wastanya
landhêp tatal ampuh

- ya ta sawusnya mangkana
Kyai Bocor mangkat sing wismanirèki
lajêng manjing jro pura


wadya ingkang sami jaga kori
datan ana ingkang munasika
marang Ki Bocor lampahe
Senapati pinuju
lênggah dhahar ngungkurkên kori
Ki Bocor awas mulat
gya nêrajang gupuh
Senapati pinarjaya
wanti-wanti eca dhahar datan olih
Ki Bocor kongsi sayah


kênèng wulu sigar kang pucuk kris
Kyai Bocor ambruk tibèng lêmah
karungkêb asru tibane
sariranya marlêsu
sarwi muwus angasih-asih
mêgap-mêgap sêsambat
minta apurèku
Panêmbahan Senapatya
langkung kagyat nolih wuri sarwi angling
kakang wontên punapa


dene têka sumungkêm ing siti
awêcaa paran karsanira
Kyai Bocor lon ature
kawula nuwun bêndu
dene arsa gih kumawani
angayoni paduka
mangkya nuwun maklum
sumôngga sakarsa tuwan
pêjah gêsang kawula katura mangkin
inggih dhatêng paduka


Senapati angandika aris
inggih kakang sampun walangdriya
anuli mantuka age
Ki Bocor sigra mundur
Senapati kesah tumuli
nglêlana mêsu cipta
Nglipura jinujug
ana watu kumalasa
gêng sagajah Senapati gya alinggih
pitêkur têngah sela


isthanira lir anunggang èsthi
irênge sela wus kadya gajah
roning pandhan ing têpine
kadya pêlananipun
suluring kang pandhan kang
- putih
saingga gadhingira
tumêlung ing banyu
Senapati nglês tyasira
laju nendra nèng luhuring sela langking
tan etung pringgabaya


ya ta wau Ki Juru Martani
anèng wisma tyasira karasa
têngah dalu ing wayahe
sira Kiyai Juru
karsanira mring dalêm puri
prapta jawining lawang
Ki Juru amuwus
hèh kônca kang tunggu lawang
Senapati mangkya pinarak ing pundi
matur ingkang tinanya


inggih gusti wau sontên mijil
sampun dangu mêdale putranta
ulun tan wikan puruge
Kyai Juru gya wangsul
laju arsa ngulati siwi
anjujug ing Nglipura
tan adangu rawuh
wus kapanggih ingkang putra
Senapati lagya sakeca aguling
anèng sela gêgilang


Kyai Juru Martani ngling aris
sutèng ulun kaki Senapatya
têka pijêr eca sare
sêmana Kyai Juru
aningali luhurirèki
ana lintang gumêbyar
lir baskara murub
agêngira sakêlapa
nèng luhure Senapati dènnya guling
Ki Juru ngungun ing tyas


eram mulat lintang gêngirèki
ingkang putra anulya ginugah
dhuh kulup tangia age
têka eca aturu
lah dulunên luhurirèki
Senapati Ngalaga
kagyat nulya wungu
tumingal ing luhurira
Senapati mojar apa katon iki
mêncorong luhur ingwang


ponang lintang anauri aris
wruhanira ingsun iki lintang
awêwarah sira mangke
gonira amanêkung
amaladi sêmèdi 
- êning
anêgês karsaning Hyang
Kang Murwèng Pandulu
wus sêdhênge luwarana
mangkya sira uwus tinarimèng Widi
prapta sasêdyanira


besuk sira jumênêng nêrpati
nèng Mêtaram amêngku rat Jawa
sineba pra ratu kabèh
praptèng turun-tumurun
tulus samya mêngku rat Jawi
dadya pandaming jagad
ing saturun-turun
wus têlas pituturira
ponang lintang musna maring awiyati
Senapati sukèng tyas


Kyai Juru Amartani angling
dhuh sutèngsun Kyai Senapatya
aja sira mêsthèkake
ujaring lintang iku
ilat lintang sira gondhèli
tan kêna tinagiha
yèn malècèng wuwus
tan liya ingsun lan sira
kang katêmpuh besuk campuhing ajurit
anèng satêngah yuda


Senapati sandeya ing galih
amiyarsa ngandikaning paman
sangsaya rêntêng galihe
wusana aris matur
kadospundi karsanta mangkin
kawula tan lênggana
paman karsanipun
ulun sadrêmi lumampah
Kyai Juru Martani mèsêm nauri
lah iya sutaningwang


sira kaki amêsua maning
ya maring sêgara kidul sira
sun mring gunung Mrapi anggèr
nanêdha ing Hyang Agung
ingsun bangêt ing wirang mami
mulat mring mantri Pajang
têmpuhing prang pupuh
kang putra matur sandika
Senapati manêmbah umangkat nuli
ngèli nèng kali Umpak


lajêng ngèli ramon gèthèk êpring
wontên olor gêng kagila-gila
pun tunggulwulung arane
yèn jalmaa amuwus 
-
ing samêngko ingong kêpanggih
ya maring gustiningwang
yèn jalmaa matur
gusti nitiha gigir wang
ulun malês ing kadarman tuwan nguni
sumôngga karsa tuwan


ponang olor purwanira nguni
Senapati karsa acangkrama
nèng sungapan samodrane
ing kali mas linêbur
siyang dalu awira-wiri
turut kali mangandhap
gya wangsul mandhuwur
karsa amisaya mina
manggih olor nèng sajro warih kaèksi
kagiri-giri gêngnya


pan kasatan mêntas datan bangkit
pinarbutan marang ing wong kathah
olor gya cinêkêl age
binêkta mêntas sampun
ingaturkên mring Senapati
eram ngungun tumingal
mring olor gêngipun
nulya sinungan busana
ajamang mas kalung mas sinotya adi
mantêsi warnanira


ponang olor sinungan wêwangi
tunggulwulung wusnya binusanan
nulya inguculkên manèh
lumarap maring ranu
lir andaru lampahirèki
ujwalaning busana
sumorot ngênguwung
saparanira katingal
gêbyar-gêbyar lir kilat barung lan thathit
Senapati sukèng tyas


Senapati gya angèli malih
nitih olor kandhêg ing sawangan
nèng têpining samodrane
alun sêgara kidul
datan kêndhat swaranirèki
gumaludhug lir gêlap
agolong lir gunung
samodra kadya kinocak
Senapati pitêkur nèng Parangtritis
maladi sêmèdinya


Senapati datan obah
- osik
sampun jumbuh ing paningalira
nora ana sulayane
sampun wêngku-winêngku
ingkang muji lan kang pinuji
sasat sarira suksma
angganya kalimput
nulya prahara gêng prapta
sindhung riwut bayu bajra awor angin
wrêksa gêng-agêng rampal


lir kinocak toyaning jêladri
molak-malik panas kadi wedang
gègèr mina sakabèhe
molah pating kalubuk
wênèh milar katanggor curi
mina lit kathah pêjah
nèng parang markungkung
gêgisik kadya rinêngga
sruning swara kapyarsa saking jro puri
purane Prabu Kênya


Ratu Kidul angandika aris
salawase ingsun durung mulat
samodra kaya mangkene
kaya baskara runtuh
dene toya panas lir gêni
sagara lir kinêla
akèh mina lampus
kiyamat sajro samodra
Nyi Ra Kidul sigra umêsat tumuli
saking ing puranira


lampahira apan kadya thathit
sumaripit lir thathit lumarap
datan kawruhan ing ngakèh
wus prapta ngarsanipun
Senapati nèng têpi tasik
manêkung nungku cipta
wau Nyai Kidul
ngunadika ing wardaya
baya iki kang karya orêging tasik
wusana aris mujar


amabukuh lênggah anèng ngarsi
dhuh gustiku sotyaning buwana
wêlasa ing samoane
isining samodra gung
lir kiyamat sining jêladri
dhuh sampun sumlang ing tyas
ing karsa pukulun
sêdaya kagungan tuwan
ing sakarsa-karsa paduka pan dadi 
-
nadyan jin pêrayangan


tanpa damêl tuwan jalma luwih
karya risak ing kagungan tuwan
pan dadya sakarsa angrèh
lamun adarbe kayun
pêrayangan kalawan êjin
têmpuhêna ing karya
adunên prang pupuh
pan dadya sakarsa tuwan
nadyan karsa sineba para ratu jin
pêri myang pêrayangan


ing sakarsa paduka pan dadi
jêr pinêsthi yèn paduka dadya
pakuning rat Jawa kabèh
bapa babuning ratu
ingkang mêngku ing tanah Jawi
Senapati Ngalaga
rêsêp manahipun
amiyarsa aturira
Nyai Kidul aturira ngasih-asih
kêlangkung wlas ing driya


gya winudhar ciptanira nênggih
wus waluya isining samodra
sêdaya sukèng driyane
Nyai Kidul gya mantuk
Senapati lajêng tut wuri
umanjing jro samodra
tan têlês ing ranu
wus prapta kêdhatonira
Senapati angungun sajroning galih
wus samya lênggah tata


Senapati Ngalaga ningali
patamanan balene kêncana
duk nguni iku purwane
bale iku rinêbut
marang Gathutkaca ing jurit
aprang lawan Anoman
ingkang bale runtuh
tiba têlênging samodra
tinampanan marang Nyai Kidul nguni
pinarnah munggèng taman


latarira sinêbaran sami
intên mirah mutyara pêkaja
pating galêbyar sunare
tan pae lan swarga gung
anêlahi rêngganing puri
kathil mas sinasotya
alêlèmèk babut
prangwêdani rinênggèng mas
pasarean 
- tuwin palênggahan sami
pinunjul rêngganira


kori-kori rinêngga mas adi
pucak gapura sinung mutyara
ing kêmbang samaja gênge
lir sunaring sitèngsu
anêlahi sajroning puri
nadyan wêngi lir rina
gunging sotya murub
anyunari patamanan
kêmbang-kêmbang samya jinêmbangan rukmi
sinêling lan sêsotya


witing sêkar kêncana rinukmi
godhong-godhong sutra pinarada
sêkar karuk myang pêntile
samya mas sinotya gung
kawan dasa ingkang kadyèki
ngandhap sinungan rêca
kêncana pinatut
pindha pêri pêrayangan
catur samya binusanan sarwa adi
lir apsari citranya


jêruk jirak pijêtan lan manggis
sami andadi nêdhêng wohira
puspita anjrah ngisore
myang wohira kèh runtuh
anggêlasah tumibèng siti
sari kadi jalada
upama lir mêndhung
kinubêngan lir bêngawan
catur kèhe kang dhingin bêngawan warih
pindho bêngawan puwan


ping tri madu mawar caturnèki
ya ta wau Senapati lênggah
lawan Nyai Kidul jèjèr
pantês lamun dinulu
kadya Kumajaya lan Ratih
tan ana kang kuciwa
warnane sang ayu
salin ping pitu sadina
tuhu lamun pinunjul èstri sabumi
tan ana tumimbanga


tuwin kadibyanirèng ajurit
datan ana ingkang tumimbanga
Ratu Kidul kasêktène
ngêndi kang tan sebèku
lêlêmbute ing nungswa Jawi
jin pêri pêrayangan
sêdayanya têluk
mring Ratu Kidul 
- kabawah
sabên warsa angaturkên bulubêkti
mring Sang Prabu Wanodya


ing Lodhaya pan sampun sumiwi
Ratu Gunung Mêrapi aseba
tanapi ratu ing Ngare
Ratu Balêdhug Kuwu
Waringinwok sami anangkil
Roban miwah ing Ayah
ing Waringindhuwur
ing guwa Prau Karêman
Rawa Lobawang tuwin Ratu Dalêpih
sami nungkul sêdaya


Senapati kasmaran ing galih
miyat marang Sang Prabu Wanodya
amicarèng jro driyane
baya ratuning ayu
kumarane wadon sabumi
nadyan apsari swarga
anyèthia patut
tan pantês jajara lênggah
mring kusuma musthikane ing jêladri
angrêncana wong tapa


Nyai Kidul amicarèng galih
sun bekane ratu ing Mêtaram
dimèn lali kêratone
mrih kulina jro ranu
pinulut ing kang ulat manis
sang dyah ambuwang tingal
tinanduk tumungkul
kapapan raosing driya
Senapati mèsêm angandika aris
dhuh ratuning kusuma


ingsun iki nimas apan witning
ayun wikan pasareanira
apa ta baya warnane
Sang Prabu Rara matur
gih sumôngga yèn ayun uning
drêmi têngga kewala
kawula pukulun
sêdaya kagungan tuwan
Senapati astane nulya kinanthi
binêkta mring paprêman


sapraptane jroning tilamsari
nulya lênggah ajajar kalihan
Senapati ngungun tyase
myat rênggan adiluhung
sinasotya sêdaya 
- sami
Senapati ngandika
dhuh gusti wong ayu
sajêg ingsun durung miyat
rêrêngganing kêdhaton pindha swarga di
cacade mung satunggal


jro kêdhaton sêmunira sêpi
tanpa kakung kurang sêmunira
sang rêtna mèsêm ature
sakeca tanpa kakung
mung anggalih badan pribadi
eca momong sarira
lan ngawulèng kakung
Senapati angandika
ingsun mulat tilamira nimas yayi
kasabêt ing asmara


Asmaradana
kusuma asêmu wingit
tumungkul amiwal tingal
lir madu juruh èsême
Senapati ing Ngalaga
ngrêrêpa marang sang dyah
anuwun jampi katèngsun
Sang Dyah Rara gya kinuswa


ngandika Sang Prabu Èstri
wong iki arsa punapa
têka gumampang polahe
arsa gêthini-gêthana
kaya dudu narendra
polahe têka ambêsur
wani-wani maring rara


dene daya-daya iki
gêlêma ngajak mangkana
durung pêpayon janjine
pirabara tukonira
dene gumampangira
sumruwe têka angambung
durung dadi janjinira


Senapati anauri
wong ayu kêpanggih wuntat
dadi panglarisan bae
Sang Prabu Rara angucap
apan sarwi ngujiwat
mèsêm anglir madu juruh
kaya wong kêkulak kênthang


nadyan kênthang awak mami
dede kênthang bêborongan
maksih kênthang sandhungane
binakula wong Mêtaram
pêsthi dadi aturan
dadi dhahare
- wong agung
kêndhange Sang Prabu Rara


wuwuse arum amanis
Senapati ing Ngalaga
lir madu juruh wuwuse
wong ayu atur pralaya
yèn dèrèng kajampenan
yêkti pêjah anggèr ingsun
kusuma atur kawula


dèn gêgêt-gêgêt kang lathi
Senapati ing Ngalaga
tan bisa ngampah nêpsune
maring Dyah Kusuma Rara
ya ta Ki Senapatya
kalimput ngasmara lulut
ya ta kang asta cinandhak


binêkta maring jinêm mrik
sapraptaning pasarean
sampun tumangkêp samire
sang rêtna alon angucap
dènnya anyêkêl asta
yèn putunga astaningsun
kaya dèn alêm-alêma


sang rêtna pinongah-pangih
Senapati ciniwêlan
dhuh lae têka mangkene
manahira tan dêrana
sigra dhatêngkên karsa
Ni Kidul sumanggèng kayun
apan sampun tunggal rasa


Senapati lan sang dèwi
apan sampun karon jiwa
cumbana ing sacampuhe
tan emut purwa duksina
langkung maras tyasira
dene Nyi Kidul tan emut
Senapati angandika


nulya wau anyangèni
wong ayu gusti nglilira
benjang sun gawe kêdhaton
anèng pinggiring samodra
gon ingsun pêpanggihan
kêlawan sira wong ayu
nulya nglilir Sang Dyah Rara


gapyuk pinondhong sang dèwi
nulya wau sinucenan
wus suci alon wuwuse
nora suka awak ingwang
ratune wong Mêtaram
ulihêna raraningsun 
-
yèn tan pulih nora suka


Senapati yèn nyidrani
môngsa tumuruna benjang
jênênge narendra têmbe
ing sapungkur-pungkurira
Senapati Ngalaga
ngandikane amlasayun
dhuh gusti sampun pinanjang


yèn anaa ratu gidhib
pinêsthi yèn akir jaman
wong ayu nênggih dalile
ingsun uga tan mangkana
tan yun gingsir ing sira
kaya nora ujar ingsun
yèn Allah anêtêpêna


sampun dènnya anggêr janji
Senapati lan Dyah Rara
pinêsu ngasmara sare
sinarèkakên sêmana
sang dyah sang liring sêkar
Senapati gya lumungsur
sang dyah kêpati anendra


dèn wangwang-wangwang kang guling
kasmaran Natèng Mêtaram
dene kêlangkung endahe
Senapati ing Ngalaga
osiking ing wardaya
yèn awèta jênêng ingsun
karêm anèng jro samodra


kabeka jênêng sun iki
murungakên lêlampahan
anulya tumêdhak age
ing Parangtaritis prapta
Jêng Sunan Kalijaga
nèng Parangtritis wus dangu
Senapati duk tumingal


mring guru sang maha yêkti
Senapati sigra marak
sumungkêm anèng sukune
ngaturakên kalêpatan
jêng sunan angandika
adhuh anggèr putraningsun
dèn narima takdiring Hyang


yèn sira yun tulus dadi
pêpakuning tanah Jawa
dèn bangêt sukur Hyang Manon
ywa nurut ing manah arda
angkara puwa-puwa
budia paramarta yu
tulusa 
- umadêg nata


lamun ngandêlkên sirèki
têguh braja tan tumama
tan têlês malêbu ing we
tan panas malbèng dahana
dadine ta tyasira
ku jubriya lan têkabur
aja mangkono ta sira


yèn sirarsa madêg aji
para ratu tanah Jawa
pintanên nungkula kabèh
iya kulup marang sira
lah payo mulih agya
apan ingsun arsa wêruh
ing rakite wismanira


kalihe sarêng lumaris
datan dangu lampahira
prapta nagri Matarame
kangjêng sunan duk tumingal
marang rakite wisma
watêsing cêpurinipun
datan mawi pinagêran


bèbèk ayam kêbo sapi
datan mawi sinung kandhang
jêng sunan ngandika alon
hèh Ki Jêbèng Senapatya
kaya pa karsanira
iku mangkono karêpmu
têkabur ngandêlkên sira


sapa kang wani ing mami
marma kêbo sapinira
ingumbar tanpa kandhange
têkabur kêlawan riya
aja mangkono sira
kasiku marang Hyang Agung
dudu budining kadarman


kang putra dhêku tur bêkti
nalôngsa ing luputira
jêng sunan ngandika alon
marènana ywa mangkana
dèn rumôngsa kawula
lumrahe wong omah iku
ya nganggo pagêr lan jagang


kêbo sapi dèn kandhangi
rinêksa tur pinathokan
yèn bêngi kancing lawange
yèn wus miranti sêdaya
pasrahna ing Hyang Suksma
aja nganggo tyas têkabur
andhandhang budi tan arja


- Dhandhanggula
akaryaa pagêr bata kaki
wadyanira Mataram sêdaya
konên anyithak bata ge
pantêsên wiyaripun
aja ujubriya lan kibir
Senapati Ngalaga
sandika turipun
wus pinaring watêsira
jêng susunan anêlas wulangirèki
marang Ki Senapatya


kunêng ingkang amangun nêgari
gantya warnanên Jêng Sultan Pajang
lagya siniwèng wadyane
pinarak sitiluhur
pan ingayap pawongan cèthi
wadya putra sêntana
supênuh ing ngayun
neka busananing wadya
ambêlabar lir panjrahing sari-sari
sêmana kangjêng sultan


angandika mring putranirèki
sutèng ulun Dipati Bênawa
sira lumakua dhewe
kêlawan si tumênggung
iya Môncanêgara tuwin
lawan Dipati Tuban
sandika turipun
anêlika mring Mêtaram
awasêna kakangira Senapati
kaya pa kaanannya


ingkang putra tur sêmbah nulya mit
mêsat saking ngabyantara nata
gêgancangan ing lampahe
pun pangalasan sèwu
wadya Pajang kang ponang têlik
apan iku mitranya
dhasar tunggal guru
lan Senapati Ngalaga
kinèn mangkat rumiyin dhatêng Matawis
sapraptaning Mataram


awêwarah marang Senapati
ing Ngalaga lamun Sultan Pajang
nglampahakên utusane
watawis praptanipun
inggih dintên ing benjing enjing
gih Pangeran Bênawa
lawan Ki Tumênggung
Môncanêgara kêlawan
putra mantu sira 
- Sang Dipati Tubin
sawadyabalanira


Senapati Ngalaga duk myarsi
gya saningga arsa amêthuka
sampun kandhangan wadya ge
nèng Randhulawang kumpul
wus samêkta budhal tumuli
gêng alit wong Mêtaram
umiring sêdarum
kuda dipôngga myang tundhan
myang sugata wus kandhêg lampahirèki
ana ing Randhulawang


duta Pajang lampahira prapti
Ngrandhulawang Senapati mulat
mring Pangran Bênawa age
gupuh dènira mêthuk
kalihira onêng ing galih
tundhuk arêrangkulan
kang rayi umatur
kawula puniki kakang
langkung kangên wus lami datan kêpanggih
inggih lawan paduka


ingsun yayi iya pan kadyèki
luwih bangêt kangênku mring sira
dene lawas tan pêpanggèh
iya lawan sirèku
payo yayi nitiha èsthi
aywa nitih turôngga
ing kene lan ingsun
kang rayi datan lênggana
Senapati ajajar lênggahirèki
lan Pangeran Bênawa


ingkang rayi gya umatur aris
kakang Senapati lampah amba
ingutus ramanta mangke
inggih rama sang prabu
amiyarsa wartaning dasih
lamun paduka arsa
mungsuh rama prabu
nging ramanta tan pitaya
ujaring wong mila kawula tinuding
angyêktakakên warta


Senapati angandika aris
môngsa borong ingkang gawe warta
yêkti ramanta sang rajèng
tan susah ingong matur
iya môngsa kilapa maring
ing solah-bawaningwang
lamun ciptaningsun 
-
saisine wong Mataram
nguni mêngko tan rumôngsa andarbèni
nadyan badan manira


sayêktine kagungan sang aji
kaya priye kalamun manira
nêdya balela ing rajèng
yêkti tan manggih ayu
dèn pracaya ing atur mami
yayi sakarsanira
ana ing Matarum
sêdaya kagunganira
ywa sumêlang yèn ana karsanirèki
rêngkuhên darbèkira


Adipati Bênawa ngling aris
hèh tumênggung ing Môncanêgara
dadya linyok ing wartane
iya kang gawe atur
ngamandaka marang sang aji
dene iki yêktinya
si kakang rahayu
pratandhane sawadyanya
gêdhe cilik miranti suguhirèki
tuwin pangrêksanira


sigra lajêng lampahira sami
sawadyane wus praptèng Mataram
nulya manjing ing dalême
wus samya tata lungguh
lawan para tamunya katri
supênuh wadyanira
umarêk ing ngayun
sugata lumadyèng ngarsa
sêkul ulam inuman dhaharan sarwi
amyarsakkên pradôngga


Adipati Tuban matur aris
kakang Senapati ing Ngalaga
ulun miyarsa wartane
jêngandika puniku
rêmên miyat wong bêksa rangin
tamèng towok myang pêdhang
Senapati muwus
iya yayi pan mangkana
nanging abdinira wong Mataram lagi
sinaon lan rewangnya


sang dipati ing Tuban turnya ris
ulun darebabdi tukang bêksa
pinunjul bêksane tamèng
myang towok pêdhangipun
anèng Tuban samya 
- linuwih
prakoswa widigdaya
wasis bêksanipun
dadya paguroning kathah
wus kawêntar ngalahkên wong pitung nagri
mangkya ulun sumôngga


Senapati Ngalaga nauri
mendah baya wongira Mataram
uninga wong bêksa tamèng
ingkang tuhu pinunjul
ngalahakên wong pitung nagri
saiba rêmênira
yèn bisa aniru
mangkya paran umiringa
wadyanira ingkang wignya bêksa rangin
inggih tumut sadaya


Adipati Tuban ngandika ris
marang abdinira tukang bêksa
lah payo bêksaa tamèng
si kakang arsa dulu
êntèkêna gêlarirèki
sandika kang liningan
gya bêksa mangayun
towok tamènge cinandhak
karya onclang gya binuwang mring wiyati
pan tinadhahan dhadha
kang tumingal samyeram ing galih
miyat pratingkahira kang bêksa
sarosa luwês solahe
sudira dhasar têguh
Senapati suka ing galih
sêmana ingkang putra
Dyan Rôngga umatur
bêbisik marang kang rama
kêdah nuwun anglawani bêksa rangin
nanduki wadya Tuban


Senapati api tan miyarsi
gung jinawil marang ingkang putra
mêksa andrêng panuwune
Dipati Tuban dulu
mring Dyan Rôngga solahirèki
dadya matur ing raka
dhuh kakang puniku
putranta nuwun punapa
Senapati mèsêm angandika aris
pan iku sutanira


iya kudu mèlu baksa rangin
paripêksa tan wruh ing dêduga
datan rumôngsa awake
arsa nglawan 
- wong sêpuh
Adipati Tuban lingnya ris
dhuh anggèr putraningwang
ywa nglawan sirèku
sun duga durung kuwawa
apan iku wong Tuban wus tanpa tandhing
Dyan Rôngga matur nêmbah


inggih botên nêdya anandhingi
lingsèn kinarya sinau bêksa
sang dipati èmêng tyase
myat kang putra ambêrung
kadospundi kakang puniki
bok inggih tinurutan
mrih lêga tyasipun
iya kulup abêksaa
hèh wong Tuban apan iku putra mami
ajarên bêksanira


iya nanging ywa sira têmêni
kang liningan umatur sandika
kang putra ingatag age
Dyan Rôngga sigra maju
tamèng towok agêmirèki
gotong sanga towoknya
tamèng gotong wolu
dhasare waja malela
sang dipati ing Tuban ngungun ningali
mring gamane Dyan Rôngga


salamine pan dèrèng udani
tamèng towok sêmono gêngira
angunandika driyane
tuhu lamun pinunjul
kayaparan tingkahe mangkin
baya luwih sarosa
Dyan Rôngga puniku
sêmana wiwit ambêksa
Radèn Rôngga tamèng towoke pinusthi
ingumbulkên mring tawang


tinadhahan ing dhadha lan ngibing
têmpuh lawan bêksane wong Tuban
arame kalaganjure
ganti onclang mandhuwur
towok muluk katon sabibis
tibane tinadhahan
ing jaja myang pupu
surake ambata rêbah
pan kasoran wong Tuban bêksanirèki 
-
myang dibya sarosanya


gawok ing tyas sêdaya wong Tubin
anon bêksane Rahadèn Rôngga
tan môntra kêlamun rare
sang dipati sru muwus
hèh wong Tuban aja sira jrih
lah payo ladènana
Radèn Rôngga iku
apan sarwi kinêjepan
anggarjita wong Tuban sigra nglarihi
marang Rahadèn Rôngga


kanan kering panyuduke nitir
Radèn Rôngga eca dènnya bêksa
tan rinasa sarirane
kang marjaya saya sru
datan kêndhat sing ngarsa wuri
lir nyuduk wêwayangan
tan gêpok ing wulu
eram kang samya tumingal
sang dipati ing Tuban ngungun ing galih
mring solahe Dyan Rôngga


radèn putra tan arsa malêsi
maksih eca dènira abêksa
tinêtêpkên wangkingane
Dipati Tuban muwus
Radèn Rôngga malêsa nuli
ywa sumêlang tyasira
aran padha têguh
ingsun wus pracayèng sira
wong ing Tuban nuli walêsên dèn aglis
aran padha paguywan


Senapati angandika aris
lah ta kulup nuli amalêsa
aja pijêr bêksa bae
Rahadèn Rôngga gupuh
ngajêngakên mungsuhirèki
tamèng lan towokira
sinèlèhkên gupuh
wong Tuban maksih mêrjaya
gya winalês tinapuk mukanirèki
kang sawiji tinêpak


sirahira sami tibèng siti
ginongsongan marang kancanira
sangêt kantaka kalihe
sêdaya eram dulu
mring sêktine rahadèn siwi 
-
giris wadya ing Pajang
myat kadibyanipun
Dyan Rôngga tuhu prawira
wong ing Tuban tautatal guna sêkti
dumadya tanpa guna


tan winarna rêroncèning kardi
Sang Dipati Bênawa myang Tuban
tuwin Môncanêgarane
sampun pamitan kundur
sawadyane wus budhal sami
ing marga tan winarna
praptèng Pajang sampun
jêng sultan nuju sineba
Sang Dipati Bênawa laju mangarsi
katri konjêm ing kisma


sang dipati nêmbah matur aris
ulun sampun dinuta mariksa
Senapati pratingkahe
dora kang darbe atur
datan wontên labêtirèki
pun kakang Senapatya
mêthuk prapta ulun
wontên dhusun Randhulawang
sabalane miranti sugata sami
myang sagung pakurmatan


datan kêndhat ing samargi-margi
kantos prapta ing nagri Mêtaram
botên ewah rêrênggane
inggih salami ulun
nèng Mêtaram ing siyang ratri
agung binojakrama
kasukan anutug
sinarudhah ing sakarsa
wadyabala ing Pajang praptèng pakathik
tan wontên kakirangan


Ki Tumênggung Amôncanêgari
nêmbah matur yèn pangraos amba
kados yêkti pambalike
pun Senapati nêngguh
nanging alus tingkahirèki
sagêd akarya gêlar
mirapêt ing sêmu
Dipati Tuban tur sêmbah
kados lêrês putranta pun Senapati
ambalik karsanira


nging wêtawis kawula upami
Senapati lamun pinapasa
ing ayuda 
- kados mangke
awrat sêsanggènipun
Senapati sudira sêkti
sabalane prawira
dalah putranipun
pun Rôngga dèrèng diwasa
prawirane angungkuli wong sakêthi
pantês kalokèng jagad


Sultan Pajang angungun ing galih
amiyarsa ature kang putra
Dipati Bênawa dene
gèsèh ing aturipun
lawan Tuban Môncanêgari
nanging dèrèng pitaya
marang aturipun
Tumênggung Môncanêgara
ing solahe dene kasêktènirèki
Senapati wus nyata


sun tuturi Senapati nguni
kala bocah lagya munakawan
anujoni ingsun sare
Senapati atunggu
anèng daganingsun aguling
ana têksaka prapta
gêng ngarsa manaut
maring sun nuli pinancas
ing curiga tugêl gulune ngêmasi
tan ana kang uninga


lawan maning nalikanirèki
ingsun pêpara marang ing wana
mèt kidang mênjangan banthèng
ana banthèng gêng ngamuk
wadyaningsun giris angisis
Senapati apanggah
banthèng ingkang ngamuk
pinokah sungune lena
tan rêkasa samya eram kang ningali
dene durung diwasa


kunêng ingkang winuwusa malih
kawuwusa Ki Tumênggung Mayang
garwane ika arine
lan Senapati iku
Ki Tumênggung Mayang pan mantri
dinukan mring jêng sultan
ing Pajang tinundhung
marang nêgari Sêmarang
mantri Pajang sèwu dêdamêl kang ngiring
angkate mring Samarang


garwanya Tumênggung Mayang mangkin

- pan utusan dasih mring Mêtaram
sarwi binêktan surate
rikatan lampahipun
praptèng nagri Mêtaram enjing
panggih lan Senapatya
ponang duta matur
lan ngaturkên suratira
Senapati gupuh anampani tulis
binuka sinuksmèng tyas


wus kadriya surasaning tulis
yèn kang rayi dinukan jêng sultan
tinundhung mring Samarange
langkung kawêlasayun
Senapati kalangkung runtik
jaja bang winga-winga
lathinya kumêdut
sêdaya wadya Mêtaram
langkung ajrih miyat Senapati runtik
tan ana wruh purwanya
Senapati asru dènnya angling
hèh sakèhe mantri pamajêgan
padha ngong jaluk karyane
rêbutên kadang ingsun
Ni Tumênggung Mayang ing mangkin
sira nuli budhala
mêtua ing Kêdhu
sêdaya matur sandika
para mantri sêdaya sami pinaring
sangu arta busana


sukèng driya gya budhalan sami
para mantri wahana turôngga
amiranti gêgamane
ing marga tan winuwus
wong Mêtaram lampahnya prapti
ing dhusun Jatijajar
wong Pajang andulu
wadya sèwu winatara
gêgamane tumbak bêdhil amiranti
sêmana wong Mêtaram


garjitèng tyas gya anêmpuh wani
wadya Pajang bingung bilulungan
tan wruh praptane mungsuhe
dadya sor yudanipun
wong Mêtaram anunjang wani
wong Pajang kèh kêbranan
catur ingkang lampus
dadya mawur asasaran
kang kêcandhak tinigas murdanirèki
dènira
- wong Mêtaram


Ki Tumênggung Mayang milwa kanin
pinarjaya mring wadya Mêtaram
wong Pajang lumayu kabèh
tan ana kang tumangguh
samya mantuk karine mati
rikatan pêlayunya
ing Pajang wus rawuh
laju umanjing jro pura
katur maring jêng sultan ngungun ing galih
myarsa solahing duta


dene wadyanya sèwu miranti
mungsuh ing rana mung kawan dasa
wong sèwu kasor yudane
tan ana ingkang kiwul
Sultan Pajang kêlangkung runtik
sigra ngundhangi wadya
pan arsa anglurug
marang ing kitha Mêtaram
wadya Pajang gêng alit samya miranti
saningga gêgamannya


anèng alun-alun angêbêki
abra busananya warna-warna
lir panjrahing puspitane
jêng sultan wus angrasuk
busana di miyos ing puri
ginêrbêg wadyanira
praptèng alun-alun
lajêng anitih dipôngga
agêng inggil binusanan sarwa adi
sêmbada solahira


ginarêbêg wadya kanan kèri
tinon kadya Prabu Baladewa
Sultan Pajang wiragane
ginêlak lampahipun
gumarêdêg ngêbêki margi
gunging wadya punggawa
swarane gumuruh
gègèr kang samya kamargan
wong padesan tan ana wruh purwanèki
sêmana lampahira


Sultan Pajang apan sampun prapti
Parambanan lajêng masanggrahan
samya atata barise
Senapati duk ngrungu
nulya mêthuk nèng Randhugunting
lawan prajuritira
dhomas wus akumpul
andungkap suruping surya

- Arya Jômba sasmitèng mantri Mêtawis
nabuh bêndhe Ki Bicak


Gunung Kidul dènira miranti
pan anumpuk kayu duk lan lênga
sapambêdhil antarane
sarêng ingobong murub
bêndhe Kyai Bicak tinitir
angangkang munyèng tawang
swaranya sru ngungkung
giris kang sami miyarsa
Sultan Pajang kapitèng tyas amiyarsi
swarane Kyai Bicak


angandika mring wadyanirèki
dene sora swarane Ki Bicak
lan ing Gunung Kidul kae
katingal ana murub
kaya guntur ing awiyati
gurnitaning awiyat
lir akasa rubuh
Dipati Tuban tur sêmbah
dhuh pukulun sampun sumêlang ing galih
amêngsah tyang Mêtaram


pan kawula inggih dèrèng miris
anadhahi ing sagêndhingira
lan kakang Senapatine
wong tamtama puniku
ulun bêkta magut ing jurit
sadaya widigdaya
sami têguh timbul
sura sudira prakoswa
ing watawis kawula kados kuwawi
nadhahi wong Mêtaram


Sultan Pajang angandika aris
dhuh sutèngong Ki Dipati Tuban
aja sira age-age
amungsuh kakangamu
sun watara praptèng môngsèki
ya wahyuning karajan
mring kakangirèku
amêngku ing tanah Jawa
sarèhêna pikirira kang sayêkti
gampang wong magut ing prang


kunêng gantya winuwusa malih
Senapati lênggah lan kang paman
Kyai Juru Martanine
Ki Juru ngandika rum
hèh Ki Senapati Mêtawis 
-
kayaparan karsanta
iku nora wurung
aprang lawan Sultan Pajang
kaya priye lamun kêlakona kaki
saiba ucaping lyan


rêbut praja kalawan sudarmi
nanging iku ing wataraningwang
ramanira ing samangke
pan wus kabanjur bêndu
sabalane arsambêk pati
kang putra aturira
sumôngga pukulun
amba anut ing sakarsa
rèhning sampun kêlajêng makatên mangkin
paran karsa paduka


Kyai Juru Martani ngling aris
yèn sêmbada lawan karsanira
sira ngaturana age
iya mring Nyai Kidul
rèhning sira anêmu kardi
kalawan kang kayangan
ing Marapi gunung
ing nguni ubayanira
lamun ana karya kinèn angaturi
mangkya sêdhêng turana


Senapati sandika turnèki
nulya ngadêg tumênga ing tawang
angestokkên wawêlinge
ing nguni Nyai Kidul
tan antara maruta midid
bayu bajra prahara
udan awor lesus
pêtêng dhêdhêt alimêngan
ing awiyat gêtêr-patêr magêtêri
pratôndha jin kang prapta


ana swara lir gêlap sakêthi
anggurnita kadya langit bêngkah
umung ing awiyat rame
gêgirisi karungu
tan antara gunung Mêrapi
nauri sru swaranya
ing kawah gumludhug
udan awu wor prahara
ladhu-ladhu gumalêdhêg watu mili
ngêlèbi kali Umpak


gègèr wadya ing Pajang angili
kagunturan ladhu lawan sela
ngêbêki pasanggrahane
gugup samya lumayu

- agêng alit arêbut dhingin
giris miris sasaran
katêmpuh ing watu
watu gêng-agêng lir jalma
lir amburu marang wong Pajang angungsir
kang panggah kasulayah


wadya Pajang sêdaya angisis
bubar larut mantuk marang Pajang
binongkokan gêgamane
Sultan Pajang gya mundur
wus tinilar wadyanirèki
lajêng marang Têmbayat
mring astana ngujung
kunci tan kêna binuka
kangjêng sultan dadya ngujung saking Jawi
sawusira ngandika


kayaparan kaki juru kunci
lawang gêdhong tan kêna binuka
juru kunci lon ature
inggih paduka prabu
tan kêparêng dening Hyang Widi
kadya tinampik marang
kang sumare ngriku
mêkatên ingkang sasmita
wahyu ratu nuring rat pan sampun ngalih
dhatêng nagri Mêtaram


Sultan Pajang èmêng ing panggalih
myarsa juru kunci aturira
Sultan Pajang nulya sare
anèng ing bale kêncur
salamine tan kadya mangkin
sang nata dènnya nendra
nutug nikmatipun
sawungunira anendra
nulya kundur sang nata anitih èsthi
sariranya marlupa


salin tandhu ingkang dèn titihi
karasa gêrah sariranira
aris arèrèh lampahe
Senapati duk ngrungu
lamun sultan gêrah ing mangkin
gya ngundhangi wadyanya
umiring tumuntur
lawan mantri kawan dasa
ciptanira andhèrèkkên rama aji
karasa wlas ing driya


wadya Pajang sêdaya duk uning
Senapati sawadya tut wuntat
sami ngati-ati kabèh
cinipta 
- arsa gêpuk
para mantri matur sang aji
kalamun Senapatya
sawadyane nusul
miranti wong kawan dasa
lamun parêng ing karsa paduka aji
pinagut ing ayuda


Senapati wadyanira kêdhik
lamun wontên dhawuh padukendra
tan ajrih mêthuk yudane
jêng sultan ngandika rum
aywa sira salah pandalih
saking wataraningwang
iku kakangamu
layak tan sêdya mukul prang
wikan lamun manira anandhang sakit
kadya ngatêrkên lampah


iya lawan wêkas ingsun kaki
marang sira tuwin kadangira
dèn atut kêkadang anggèr
benjang sapungkur ingsun
kang sayogya gumantya aji
tan liya kakangira
Senapati iku
marma dèn atut kêkadang
ing samêngko yèn sirarsa nglawan jurit
sun kira tan kuwawa


Adipati Bênawa anangis
amiyarsa ngandikaning rama
kathah kêrasa driyane
para sêntana anglud
gumarumung samya anangis
ing marga tan winarna
ing Pajang wus rawuh
Senapati atut wuntat
kandhêg anèng dhusun Mayang sawadyèki
akarya pasanggrahan


Sultan Pajang pan sampun miyarsi
yèn kang putra kèndêl dhusun Mayang
utusan nimbali age
mêsat ingkang tinuduh
praptèng Mayang sampun apanggih
kêlawan Senapatya
andhawuhkên sampun
timbalane sri narendra
Senapati aris dènira nauri
duta sira matura


ngong tan bisa umarêk samangkin

- benjang datan susah tinimbalan
manira umarêk age
duta gya amit mundur
praptèng Pajang matur sang aji
Senapati turira
sêdaya wus katur
sapungkure dutèng Pajang
Senapati manêkung sêmèdi êning
tan antara gya prapta


Juru Taman mêng-amêngannèki
agêngira sagunung anakan
prapta nêmbah nèng ngarsane
aris ing aturipun
paran karsa tuwan nimbali
kêlamun wontên karya
angsahna prang pupuh
angrabasèng nagri Pajang
myang sanèsa nadyan tandhing lan sang aji
inggih Jêng Sultan Pajang


Senapati angandika aris
Juru Taman sira sun tarima
mring prasêtyanira kabèh
ingsun tan duwe kayun
iya paran karêpirèki
Juru Taman gya mêsat
musna saking ngayun
manjing jro kêdhaton Pajang
sri narendra sêmana pan lagya guling
binithi jajanira


sangêt kantaka sri narapati
garwa putra sêdaya karuna
tan ana wikan purwane
dangu antaranipun
sri narendra nulya anglilir
saya sangêt gêrahnya
otêr jro kêdhatun
gêng alit susah ing driya
Senapati kundur maring ing Mêtawis
sawadyabalanira


dhinawuhan ngupaya têlasih
kinèn numpuk ing kori Nglaweyan
samya sandika ature
wong Pajang samya ngungun
wong Mêtaram solahirèki
Adipati Bênawa
umatur sang prabu
dhuh rama putra paduka
Senapati ngumpulkên sêkar têlasih
sawadyabalanira


- dhinawuhan kinèn tumbas sami
sêkar têlasih prapta pikulan
anèng Nglaweyan jujuge
sang nata ngandika rum
iya iku kakangirèki
saking gumatinira
marang awak ingsun
iku pratôndha sihira
Senapati kaya wus waspadèng gaib
yèn ingsun mèh pralaya


tan winarna rêroncènirèki
Sultan Pajang prapta takdirira
wanci pukul gangsal sore
wafadira sang prabu
para garwa putra nangisi
gumuruh jro kêdhatyan
kang nangis gumuruh
otêr wadyabala Pajang
agêng alit samya karuna mlasasih
dahat sih mring gustinya


