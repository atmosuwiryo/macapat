panêmbahan sru ngandika
hèh Dhahapan sira maguta jurit
ênya iki pêcut ingsun
agêmên ing ayuda
arêpêna ing mungsuh dènira mêcut
pasthi mungsuhira rumab
kêkês dulwèng sira wingwrin

iyèngsun môngsa tegaa
ing ayuda ingsun arsa udani
bok ana rowang kang lampus
ingsun nuli anggêtak
pasthi nulya urip manèh wadyaningsun
kang wadya samyatur sêmbah
kawan atus winitawis

panêmbahan nulya têdhak
wadyanira angumpul dènnya baris
ingidêran hana kutug
mênyan sarwi andonga
sira Rônggadhadhapan wus tampi pêcut
panêmbahan angandika
lor iki têmpuhên dhingin

saksana kang wadya bubar
sira Rônggadhadhapan kang nindhihi
pan sarwi amandhi pêcut
munggwing wurining bala
Ki Tumênggung Jangrana sêdya tinêmpuh
gumrêgut tandanging bala
ya ta wadyèng Surawèsthi

umiyat yèn mungsuh mêdal
saking biting samakta kang prajurit
Ki Tumênggung Jangrana wus
ngrasuk kaprajuritan
atêngara swaraning bala gumuruh
kumrab wadyèng Surabaya
wus ayun-ayunan jurit

wong aldaka nêmpuh rampak
Ki Dhadhapan amêcut saking wuri
wadyèng Surabaya anduk
ramya têmpuhing yuda
wadyèng arga samya alok pêcut larut
kêkês wadyèng Surabaya
sanjata tan wontên muni

wau Panêmbahan Rama
pan amomong munggwing wurining dasih
raywa kêkalih tut pungkur
saha kêkutug mênyan
prapta angin silir-silir awor lesus
ing payudan alimêngan
kêkês wadyèng Surawèsthi

wadyèng Madura miyarsa
wus sayaga saking wetan ngêbyuki
nanging samya kêkêsipun
tuwin wadya arahan
saking kilèn pan sarêng dènira nêmpuh
gumrah swaraning ayuda
prapta udan riwis-riwis

wadyèng gung prasamya rumab
Ki Dhadhapan anêmpuh nganan ngeri
wong Surabaya kèh lampus
miwah wadyèng Madura
wong arahan samana pan wus kaburu
wadyèng arga yudanira
lir andaka tawan kanin

kasapwèng dalu samana
kang ayuda prasamya mundur kalih
amakuwon kalihipun
ing dalu kawarnaa
Panêmbahan Rama siniwèng wadyagung
munggwing kambang panêlêngan
Rôngga Dhadhapan nèng ngarsi

panêmbahan angandika
hèh Dhadhapan besuk yèn sira jurit
kaya nora kongsi nêmpuh
marang sariranira
tuwin marang wadyaningong kabèh iku
kaya uwis dèning gêlar
gêlar ingsun benjing-enjing

alang-alang sun gêtaka
iku dadi manungsa milu jurit
akèh kadulu ing mungsuh
mungsuh giris umiyat
ingkang wadya enggar sadaya wotsantun
kunêng ingkang kawuwusa
Ki Tumênggung Surawèsthi

ing dalu apagunêman
kang santana sadaya munggwing ngarsi
miwah para mantrinipun
tuwin mantryèng Madura
myang arahan Pangeran Ngawôngga rawuh
ing Kêkunang lan Pacalan
Têmbayat kang dèrèng prapti

sira Tumênggung Jangrana
angandika hèh sanak-sanak mami
paran iki wêkasipun
yèn anggung mangkenea
kaya nora sampurna ing sapta tangsu
yèn mêngko karêp manira
ing ayuda sun awaki

aywa angganggu pangawat
sarupane nunggala lawan mami
Pangeran Wôngga puniku
Pacalan lan Kêkunang
ing Têmbayat wontêna ing wuriningsun
sampun kêdah tumut yuda
ingong dhewe angawaki

umatur Pangeran Wôngga
pan pun adhi Têmbayat dèrèng prapti
pun adhi mindêl puniku
kêdah wakil kewala
sawarnine inggih sanak-sanakipun
kang binêktakkên kawula
nging maksih kawula iri

kados ing sadintên benjang
dhatêngipun lan botêne pun adhi
Tumênggung Jangrana muwus
nadyan botên dhatênga
pan sapala ingantosana puniku
parandene wus akathah
santanane kang wus prapti

pan kula ing benjang-enjang
arsa magut yuda angrurah biting
wong gunung êndhasa sèwu
môngsa ingsun mirisa
dika pangran dèn pênêd muji nèng pungkur
dèn kathah sêsuwuk dika
ing kêkêse wadya mami

yên ta maksih katingalan
nadyan silih mati bisaa urip
sok sampun si bisa mabur
datan kêni tinumbak
yèn taksiha nèng dharat wuwuha sèwu
môngsa ingsun ginggangana
maksih uga tarung akris

hèh wongingsun Surabaya
para mantri miwah pra kadang mami
ing ayuda besuk-esuk
aywadoh lawan ingwang
milihana wadya têka panca atus
kang yogya parêng antaka
lan wongingsun talangpati

ing ratri datan kawarna
wusnya enjing samakta ing ajurit
miwah wadyèng arga sampun
sayaga magut yuda
mêdal saking pabitingan wadya umung
têtunggul Rôngga Dhadhapan
senapatining ajurit

wadyèng arga tandangira
tan awingwrin miyat warastra lungid
lir singarodra dinulu
gurune munggwing wuntat
Panêmbahan Rama sarwi akêkutug
pan wus karsaning Hyang Suksma
pangabaran tanpa dadi

bêdhil pan wus samya munya
wadyèng Surabaya byuk ambêdhili
ingudanan pasêr busur
wadyèng gunung kèh pêjah
maksih tangguh wadyèng Madura gumulung
pira kadare wong arga
ingurugan ing pêpati

panêmbahan miyat wadya
anggalasah kadya babadan pacing
ginêtak-gêtak tan wungu
ambêdhol alang-alang
gya sinêbar tan wontên kadadènipun
apan maksih alang-alang
Ki Dhadhapan wus ngêmasi

binyuking ganjur myang watang
Ki Dhadhapan kuwandanyawor siti
panêmbahan awas dulu
lumaywèng pabitingan
amung kantun wadyastha ingkang tut pungkur
wus atangkêb bapranira
panêmbahan gya anêpi

kang kori wus jinaganan
awurahan wadya kang nèng jro biting
prajurit Surabayanglud
biting pan wus kinêpang
binêdhilan wadyèng jro gègèr gumuruh
wadya kang tumpês ing rana
somahnya sadaya nunggil

nèng jro biting tangis umyang
Panêmbahan Rama ingkang winarni
amêgêng napas amêsu
anirkên pôncadriya
tan antara pangraose kang andulu
panêmbahan mulya jaka
anulya kadulu malih

sarare pangon gêngira
tan antara katingal sabêbayi
nulya musna tan kadulu
sagung ingkang angêpang
wadyèng Surabaya Madura samyanduk
mangukih angrurah jagang
biting sampun dèn lêboni

puyêngan jro pabitingan
tinumpêsan wong lanang ingkang kari
myang rare cilik tan kantun
yèn lanang pinatenan
wong wadone sadaya wus kinon ngumpul
binoyong binêkta mêdal
pakuwone gya binasmi

wus brastha pakuwonira
sinangkalan duk bêdhahirèng wukir
têrus sirna bahing ratu
wau ta kawarnaa
Ki Tumênggung Jangrana pan arsa kondur
sagung ingkang bêboyongan
wus kinèn bêkta rumiyin

Tumênggung Jangrana budhal
saking arga kang kinèn angantuni
pangeran ing Awanggèku
Pacalan lan Kêkunang
bokmanawa saundure baris agung
dene panêmbahan musna
manawa umadêg malih

ing ênu datan kawarna
lampahnya Tumênggung Jangrana prapti
nagarèng Kartasurèsuk
wus katur sri narendra
solahira duk ing arga sang aprabu
miyarsa tustha ing driya
boyongan binaktèng puri

sira Tumênggung Jangrana
wus ginanjar arta myang busanadi
ya ta wau sang aprabu
kang rayi ingandikan
sira Pangran Adipati Pugêr rawuh
ing ngarsanira kang raka
sang nata angling amanis

hèh yayi paran karsanirèki
dene lakune Si Sindurêja
nguni wus dadya janjine
iya lan si kumêndur
mungguh ing Pasuruan iki
goningsun mundhut ika
bala Walandèku
anggitik ing Pasuruan
lawan uwis dèn pracayakakên malih
kang sun tuduh ing yuda

punggawèngsun Sampang Surawèsthi
angirid wong pasisir sadaya
kang rayi atur sêmbahe
yèn suwawi pukulun
amarêngi lan karsa aji
lêng nuntên linampahan
ing prayoginipun
pun dipati kalihira
nadyan pêpanggihana lawan Kumpêni
benjing wontên ing paran

mila sadaya mangkata mangkin
pasthinipun Kumpêni punika
yèn saèstu ing lampahe
yêkti miyos ing laut
sri narendra ngandika aris
lah iku karsaningwang
yayi èstunipun
maksih kaya dhingin uga
wong roro pan iku ingsun karya sandi
kaya duk ing Japara

durung kontung ing Japara nguni
saking alane kang ingsun karya
Si Jiwaraga mulane
iku wijiling buruh
bangêt karya lingsêm nagari
dumêling nisthaningwang
akarya tumênggung
iya mring Si Jiwaraga
sayêktine yayi nisthaning narpati
kalamun akaryaa

punggawa ingkang ajrih ing pati
wêwatêke wong wêdi ing pêjah
wani ing palacidrane
ingkang mangkono iku
wêcaning wong ingkang angabdi
durung tumêkèng tekad
ngawula ing ratu
apan jênênging manuswa
sayêktine tan bisa amilih pati
mêngko wataraningwang

wus sugih kondhang Si Surapati
pantês angêntasana ing karya
ingkang pakewuh sakèhe
iku wataraningsun
yèn tan kawanguran ta yayi
Pangran Pugêr tur sêmbah
inggih sintên purun
mingkis wêwados narendra
yèn suwawi tinimbalan pun dipati
ing Sampang Surabaya

kinèn asiyaga ing ajurit
sang nata wau sigra anduta
nimbali Dyan Sindurjane
kalih sira Tumênggung
Surabaya myang Adipati
Sampang katiganira
punggawa tri rawuh
ngayunanira narendra
angandika asru sang sri narapati
hèh yayi ing Madura

lan si tumênggung ing Surawèsthi
padha siyagaa ing ayuda
ngrabasèng Pasuruane
ngirida wadyaningsun
ya sakèhe wadyèng pasisir
lan wong ing Kartasura
sapratêlonipun
ingkang milua ing sira
punggawa kêkalih samya awotsari
pan sampun jinarwanan

ing karsane sang sri narapati
kadyaa kang uwus kalampahan
Surapati pakaryane
nanging ywa age têmpuh
ing ayuda yèn durung prapti
iya wadya Walônda
ing parentah ingsun
têka tugura kewala
barisira nèng Pasuruan dèn titih
ya ta sri naranata

angandika mring Sindurêjèki
hèh Sindurja mêngko ing Japara
ingsun paringakên manèh
mring Sêcanagarèku
Radèn Sindurêja wotsari
iku gya ulihêna
ing ulihe iku
anggawaa surat ingwang
ingkang dhawuh mring si kumêndur ing benjing
têkane ing Japara

munia sun matêdhani uning
mring kumêndur yèn punggawaningwang
ing mêngko wus budhal kabèh
kang magut ing prang pupuh
lan maninge parentah mami
mring Si Sêcanagara
yèn wus prapta iku
iya nagarèng Japara
siyagaa Si Sêcanagara aglic
sumusula ing lampah

ing Pasuruan ywa kongsi lami
gya nututana wau sang nata
wus rampung sapitungkase
Sindurêja wotsantun
myang Pangeran Pugêr Dipati
wus samya apranata
punggawaro sampun
samya mangaras suku sang
apan sarêng sakawan mêdal sing puri
sapraptaning dalêmnya

Dipati Sampang myang Surawèsthi
angundhangi ing prajuritira
samya sayagèng yudane
wau ingkang winuwus
radèn patih wus animbali
mring Ki Sêcanagara
dhinawuhan sampun
timbalanira sang nata
yèn nagarèng Japara sinungkên malih
nuhun Sêcanagara

saha kinèn umantuk tumuli
mring Japara saha bêkta surat
kang dhawuh mring kumêndure
Ki Sêcanagara wus
gya umêsat saking nagari
samana tan winarna
ing solahirèku
ya ta ingkang kawuwusa
Adipati Madura lan Surawèsthi
sawusnya asamakta

budhal saking ing Kartasurènjing
gumuruh swaraning wadyabala
myang wadyèng Kartasurane
sapratêlon kang tumut
lampahira apan pinalih
kang miyos lèr samana
wong pasisir wau
dene kang angirid lampah
wong pasisir atmaja Mandura nênggih
prawira ing ayuda

nama Rahadèn Dêmang Pasisir
dene kang miyos môncanagara
sang adipati kalihe
gantya ingkang winuwus
Ki Tumênggung Sêcanagari
praptèng nagri Japara
apan wus apangguh
lan tuwan kumêndur agya
sêrat dalêm pinatêdhakkên tumuli
kumêndur tampi sêrat

sigra tinupiksa ingkang tulis
mirsa dhawuh andika kang kawrat
ing surat langkung sukane
tyasnya Kumêndur Sêlut
sigra undhang wadyèng Kumpêni
sayaga ing ayuda
wus ngambang nèng laut
munggwing ing pacalangira
myang giyota wêwangkang kalawan kèci
sêlup kala samana

nanging maksih ingkang dèn antosi
dutaniraingkang dèrèng prapta
kang saking ing Batawine
gonira minta bantu
dadya rêmbên lampahirèki
wau kang kawarnaa
sira Ki Tumênggung
Sêcanagara sayaga
sawadyanya nèng Japara tan alami
sigra sumusul ing prang

tan winarna solahirèng margi
Sêcanagara mêdal lautan
angsal angin palayare
warnanên kang rumuhun
sakathahing para dipati
kang saking Kartasura
ing Gênthong dinunung
praptane wus pamondhokan
bêbarisan Sêcanagara duk prapti
wus nunggil barisira

lami nèng Gênthong para dipati
anganti ing Kumpêni tan prapta
samya ngeca-eca tyase
Dipati Sampang sampun
aputusan atur upaksi
ing gusti naranata
mêsat kang ingutus
ing ênu datan kawarna
kang caraka ing kapatihan wus prapti
tumamèng ngabyantara

sampun cundhuk duta lan dyan patih
Sindurêja glis binakta sowan
dhatêng ing pura sirage
suratira wus katur
tinupiksa mring sri bupati
arum wijiling sabda
hèh patih dèn gupuh
layang angsul-angsulana
aywa kongsi lawas dutane anganti
gya tulakên mentara

parentahana ywa mulih-mulih
padha enaka abêbarisan
dyan patih atur sêmbahe
mêdal saking purarum
sampun praptèng wismanirèki
nulya akarya surat
sinungakên sampun
ing duta tumulya mêsat
tan kawarna lampahnya Gênthong wus prapti
tumamèng ngabyantara

sampun dhawuh dhatêng Sang Dipati
Cakraningrat surating narêndra
sakalangkung panuwune
mangkana tan cinatur
laminira dènnya abaris
ing sabên-sabên warsa
bulu bêkti katur
upêktinya Surapatya
katur nata amargi saking Dipati
Sampang Anyakraningrat

langkung dhêmit tan ana udani
Surapati yèn atur upêktya
Dipatyèng Sampang jujuge
mangkana kang winuwus
nagri dalêm nandhang kêkêling
wadyalit kathah rumab
nanging nuli mantun
anging kantun larang pangan
wadyèng Kartasura datan ana bukti
miwah ing padêdesan

langkung putêk driyaning narpati
dene nagri lagya abêbakal
kasêndhu larang pangane
sungkawèng tyas sang prabu
ingkang rayi glis dèn timbali
Pangeran Kapugêran
tan adangu rawuh
praptèng ngarsa atur sêmbah
dyan rinangkul mring nata ngandika aris
ari mas alinggiha

marma sira yayi sun timbali
nagara Jawa ingsun lan sira
yayi kang dèn tiwasake
apan nisthaning ratu
yèn nagara larang binukti
wadyalit kathah rusak
samya mangan gadhung
yèn nagri tan waluyaa
yêkti nistha goningsun jumênêng aji
ana ing Kartasura

yèn tana pitulunging Hyang Widi
murah pangan nagri Kartasura
sun tilar praja têmahe
lêhêng tumêkèng lampus
ingsun merang miyat wadyalitya
kang rayi atur sêmbah
dhuh kakang mas sampun
yèn kawula taksih gêsang
pintên banggi wontên pitulung Hyang Widi
kawula amit kesah

sri narêndra angandika aris
iya adhi muga salamêta
dèn anêdya olèh gawe
ari gya awotsantun
mêdal saking ing dalêm puri
wus praptèng dalêmira
jêng pangeran gupuh
sigra angracut busana
dyan asalin abusana cara santri
arsa anamur kula

Sang Dipati Pugêr gya lumaris
kang sinêdya nagri Ngaksigônda
katiwang-tiwang lampahe
amurang-murang ênu
tanpa rowang dènnya lumaris
wadya tan ana wikan
lamun gustinipun
dènnya sêsantri kewala
arsa ngêmis mangkya larang bêras pari
mila ngêmis mring pasar

asmu sayah kang amimba santri
tanpa rarywan dènira lumampah
kawlasarsa sapolahe
praptèng Pasar Kapundhung
rarywan anèng sasor waringin
samana nuju pasar
kathah kang andulu
wadyalit wade katela
gawung uwi sinade bêbêtan sami
samya kinarya sêga

kang mindha santri micarèng ati
bênêr andikane sri narendra
wadyalit langkung rusake
awêlas sun andulu
marang abdi nata wong tani
dene pating kudhangsang
tambuh polahipun
yèn tan ana asihing Hyang
yêkti rusak nagara ing tanah Jawi
sapa ingkang kelangan

tan lyan ingsun lawan kakang aji
kang kelangan rusaking nagara
rat Jawaingsun kang duwe
mangkana ciptanipun
jêng pangeran wus mentar aglis
angidul lampahira
tan kawarnèng ênu
wus prapta ing pagêlaran
ing Palèrèt samana sarè sawêngi
nênêdha ing Hyang Suksma

byar rahina jêng pangran lumaris
ngalèr ngetan sêdyanirèng driya
akarsa mring Pasar Gêdhe
karsananira manêkung
nanging wadya tan ana uning
lumaris lampahira
kang wayah wus dalu
Pangeran Pugêr samana
bakda isa ing Pêkên Agêng wus prapti
jujug waringin kêmbar

asêsèndhên anèng sor waringin
anênêdha marang ing Hyang Suksma
pangeran sêsuci age
wus wayah tabuh têlu
karsanira salat mring masjid
awor lan santri kathah
amojok gènipun
santri kèh tan ana wikan
yèn gustine tumut asalat ing masjid
kang mutêr ing rat Jawa

tan tawarna solahirèng nguni
sampun bakda denira asalat
para santri bubar kabèh
kang mindha santri kantun
dyan maladi sêmadi êning
tan dangu katingalan
sihirèng Hyang Agung
pan awarni tompo pitrah
wus pinundhut kang tompo sigra kinêmpit
jêng pangeran wus mêdal

ing wayahira pan maksih enjing
jeng pangeran sigra maring pasar
atanya wong nêmpurake
pintên ta rêginipun
uwos dika punika nyai
kang tinakonan mojar
satompone nêlu
kang pindha santri ngandika
sarya mêdalakên tompo kang kinêmpit
puniki têlu suwang

kang darbe wos anyêntak mucicil
hèh ki santri langar kaya sira
bêras nêlu satompone
baya wus lumrahipun
yèn wong santri kurang dêdugi
tompone tompo pitrah
gêdhene kalangkung
kudu olèh nêlu suwang
mandahane gonira nêdha ki santri
kongsi agulimpangan

Sang Dipati Pugêr anauri
sampun sêdhêng nyai ing rêrêgan
têlung pitrah disuwange
kang wade nyêntak asru
jêng pangeran sigra lumaris
pan sabên-sabên pasar
mangkana cinatur
akarya rêganing bêras
kang datan wruh dèn arani wong dalêming
saparane sinêntak

tan kawarna solahirèng nguni
sampun jangkêp kawan dasa dina
wus tinrima sasêdyane
mirah kang bêras pantun
eca manahing wadya tani
myang nagri Kartasura
awaluya sampun
murah sandhang lawan pangan
sang dipati wus kondur marang nagari
tumama ing kadhatwan

wus apanggih lawan sri bupati
kang Sinuhun Prabu Amangkurat
kang rayi rinangkul age
ki dipatya riningsun
wus tinrima dening Hyang Widi
pan uwus sarwa murah
saungkurirèku
kang rayi matur anêmbah
amba darmi lumakwèng karya narpati
kang rayi sigra mêdal

datatita sira Sang Dipati
Kapugêran ingkang winursita
kang anèng pabarisane
Pangeran Madurèku
myang dipati ing Surawèsthi
sami aparêmbagan
lawan punggawagung
karsane pangran ing Sampang
karya tilas aprang lawan Surapati
samya prang gêgorohan

angêntosi Kumpêni wus lami
datan nusul marang pabarisan
pra punggawa èmêng tyase
Dipati Surèngkewuh
datan rêmbag karsanirèki
sae ngaturi sêrat
ing gusti sang prabu
punapa rèhe narendra
sampun wiyang Pangeran Madura aglis
nulya akarya surat

mantri kêkalih ingkang tinuding
ngaturakên surat mring narendra
nahan caraka lampahe
gantya ingkang winuwus
kang mangku rat ing nuswa Jawi
kacatur sugih garwa
sira sang aprabu
putri saking ing Sumêdhang
dadya padmi langkung sihira narpati
kang jumênêng Ratu Mas

garwa ingkang saking Surawèsthi
Radèn Ayu Lor kêkasihira
Dyan Ayu Kidul sisihe
Ratu Kilèn kawuwus
têrah saking têtiyang alit
wêkaning lurah jagal
dyan kinarya ratu
kacarita sri narendra
larang putra agung grahaning narpati
dèrèng wontên pêputra

anging Ratu Kilèn kang miyosi
apêputra lawan sri narendra
priya abagus rupane
langkung sihe sang prabu
dyan kinudang-kudang dadyaji
mangkya sampun diwasa
pan jinunjung lungguh
jumênêng kangjêng pangeran
adipati anom ing Kartasuradi
wus misuwur sadaya

wus pinarnah kadipatèn mangkin
sinung dhusun cacah gangsal nambang
sakalangkung pamuktine
kacarita sang prabu
duk purwane kadhaton nguni
datan amawi bata
bêbêthèk sang prabu
watawis wontên sawarsa
salin gêbyog tan alami nulya salin
pagêr jaro kewala

wusing patak karya kang capuri
wadung têmpak wau sri narendra
ing jawi kinèn agawe
bata cinacing kalung
datatita kadhaton aji
ya ta kang kawarnaa
Pangran Pugêr wau
kacarita sugih putra
ingkang èstri atmajanira kêkalih
sapta atmaja priya

putra ingkang pambajêng pawèstri
akêkasih Radèn Ayu Lêmbah
sor widadari citrane
ingkang badhe pinundhut
wus pinacang-pacang duk alit
pinanggihakên lawan
putra sang aprabu
arine Dyan Ayu Lêmbah
akêkasih Radyan Impun yu linuwih
putri ing Kapugêran

panênggak jalu warnane pêkik
apêparab sira Radèn Teja
Rahadèn Mêsir arine
citranira abagus
Radèn Papak arine malih
sira Rahadèn Kawa
nênggih kang waruju
putra pônca kang punika
kacarita samya miyos saking sêlir
sira sang adipatya

grahanira pangeran kang padmi
nênggih putri saking Juminahan
sampun apêputra mangke
têtiga sami jalu
warnanira samya apêkik
kêkasih Radèn Surya
putra ingkang sêpuh
panênggak Radèn Sasôngka
kang waruju Radèn Sudama namèki
katri bagus kang warna

Jêng Pangeran Pugêr langkung asih
mring atmaja langkung ngêla-êla
anak kang asih putrane
kawarnaa Sang Prabu
Amangkurat ing nuswa Jawi
lagya siniwèng garwa
anèng jro kadhatun
naradipatya ngandika
timbalana sutèngong Ki Adipati
Anom Mangkunagara

ingkang kinon mentar awotsari
animbali pangeran dipatya
datan kawarna lampahe
kang ingandikan gupuh
tumamèng jro prapta ing ngarsi
ning rama atur sêmbah
mangusapi lêbu
rinangkul mring sri narendra
sang natangling sutèng ulun ki dipati
sira wus adiwasa

wus amêpêg birainirèki
sêdhêng kaki amanguna krama
olèha kadangmu dhewe
pêpacangan duk timur
atmajane ari dipati
ing Pugêr pan wanodya
warnanipun ayu
ingkang aran nini Lêmbah
duk lagyalit sun pacangkên lan sirèki
ing mêngko tulusêna

jêng pangeran matur awotsari
patik aji pan dèrèng uninga
ari nata atmajane
angandika sang prabu
yèn mangkono mentara kaki
marang ing Kapugêran
kang putra wotsantun
sampun mêdal saking pura
jêng pangeran dipati lampahnya aglis
wus praptèng Kapugêran

Radèn Têja lagya anèng kori
kagyat mulat praptane kang raka
anulya malêbêt age
katur uninga sampun
dhatêng rama yèn raka prapti
Pangeran Pugêr mojar
hèh Surya dèn gupuh
padha sira gêgêlara
hèh ta Têja mêtua sira dèn aglis
nah anggèr aturana

Radèn Têja mentar awotsari
praptèng jawi panggih lan pangeran
dipati ngaturan age
kang raka lumastantun
Radèn Têja nulya kinanthi
prapta ing palataran
sira sang abagus
Pangeran Pugêr gya têdhak
ingkang putra astane sampun kinanthi
dyan ingaturan lênggah

ri sampune atata alinggih
para putra sumiwi ring ngarsa
kang paman alon ature
anggèr dingarènipun
amêng-amêng dhatêng ing ngriki
baya ta wontên karya
kang tinanya matur
dinuta ing kangjêng rama
sang dipati ing Pugêr sampun andugi
yèn raka darbe karsa

Radèn Sudira dinuk ing liring
pan uninga karsane kang rama
anulya mêsat sirage
ing dalêm sampun rawuh
raka èstri kapanggih linggih
Rahadèn Ayu Lêmbah
kagyat dènnya dulu
atanya ing arinira
kadingarèn yayi sira praptèng ngriki
baya ta ana karya

Dyan Sudira matur awotsari
kakang êmbok paduka ngandikan
mring rama lah dipun age
pawohan sampun kantun
kinèn bêkta atur nèng ngarsi
sang dyah ayu ngandika
sapa tamunipun
jêng rama mundhut pawohan
ingkang rayi umatur sarya wotsari
tamunipun kakang mas

Radèn Ayu Lêmbah angling aris
kadingarèn kakang mas dipatya
yayi mratamu marene
dhuh yayi sungkan ingsun
nadyan kadangira pribadi
mapan sami diwasa
èstri lawan kakung
yêktine ingong lênggana
Dyan Sudira umatur angasih-asih
kangbok atur kawula

sampun paduka lêngganèng kapti
datan wande dinukan ing rama
Dyah Ayu Lêmbah sirage
nambut pawohanipun
sang dyah ajrihira nglangkungi
dhumatêng ingkang rama
wus têdhak sang ayu
sarya anômpa pawohan
praptèng ngarsa wus ingaturakên aglis
marang ngarsaning rama

Sang Dipati Pugêr ngandikaris
aturêna marang gustinira
kang kinèn atur sêmbahe
kalangkung merangipun
nging ajrih ing rama nglangkungi
ingaturakên sigra
marang sang abagus
sang tami cêngêng tumingal
mring sang rêtna kamanisên aningali
tansah mikir ing nala

Sang Dyah Ayu Lêmbah atur bêkti
marang rama langkung merangira
mring raka wus mundur age
sang dipati umatur
mring kang paman saha wotsari
adhi ajêng punika
pintên yuswanipun
Pangeran Pugêr ngandika
lan paduka watawis kaot sawarsi
duk wontên ing Mataram

andika anggèr lagya sinapih
dening ibu arinta ni rara
maksih sinêsêpan anggèr
pangeran dipatya wus
atur pamit sahatur bêkti
sigra mantuk mring pura
tumamèng kadhatun
wus cundhuk lan sri narendra
dyan umatur miwiti malah mêkasi
mèsêm sri naradipa

jêng sinuhun angandika aris
kaki mantri lah uwis muliha
marang dalêm kadipatèn
anging wêwêkas ingsun
lamun sira tulus apanggih
kalawan arinira
ni Lêmbah nakipun
dèn bisa sira mong garwa
wruhanira ing benjing yèn ingsun lalis
sira gantyani nata

pamanira ing Pugêr Dipati
iku ingkang angêmong ing sira
myang ari ing Madurane
sami among sirèku
lan dipati ing Surawèsthi
katri ingkang punggawa
ing wêwêkas ingsun
aywa sira wèhi rêngat
saature ing benjing turutên kaki
hèh radèn wruhanira

nora tulus sira madêg aji
anèng nagara ing Kartasura
yèn ora enak atine
têtiga punggawèku
datan tulus kaki dadyaji
yêkti rusak kang praja
pangeran wotsantun
wus kondur mring dalêmira
sampun dalu ya ta kawarnaa enjing
nata ngrasuk busana

dintên Soma sang nata tinangkil
sampun mungging dhêdhampar kancana
siniwèng wadyabalane
wong priyantaka ngayun
têpung lawan wadya saragni
kakôndha munggwing ngarsa
lir raditya murub
magêrsari apan kapang
amarapit ing kanan miwah ing keri
ning nata myang ing ngarsa

wadya kaparak samya marapit
jagabaya sisih sangkragnyana
kapilih samya sisihe
yudamanggala ngayun
lan wong miji sisihanèki
nirbaya sisihira
samya nirbayèku
kartiyasa sisihira
wisamarta wong brajanala asisih
lawan wong wirabraja

patrayuda kanoman asisih
martalulut lan singanagara
mantri anom lawan gandhèk
maundara wong kidul
astranônggasisihirèki
myang wadya patranala
darpaitèng ngayun
jantaka lan tanuastra
sisihira wirapracôndha tan têbih
sikêp tulup prayatna

kabayan niyaga anèng wuri
suranata carik jajarira
sarati gamêl jajare
kriya keri gènipun
judhipati wontên ing ngarsi
jagasura sisihnya
ing ngarsa gènipun
wong margasa ngarsa têbah
tuwaburu gowong prasamya anangkil
miwah wong pamajêgan

sang dipati ing Pugêr wus nangkil
lênggah jajar lan Arya Mataram
miwah Pangran Panulare
pangeran dipatyèku
jajar lawan para dipati
Radèn Arya Sindurja
lan Wiradigdèku
miwah Tumênggung Urawan
Mangkuyuda kalawan Natayudèki
miwah Ki Wiraguna

Kandhuruan pan sampun anangkil
muwah Kiyai Mangunnagara
myang Kyai Sumabratane
myang rôngga lawan dêmung
pêcat ôndha lan ôndhamoi
ngabèi lawan Arya
Jasupantèng ngayun
pêpak kang para niyaka
yèn dinulu lir sêkar sataman asri
busananing punggawa

sri narendra angawe ing ari
Dipati Pugêr sigratur sêmbah
wus majêng ngarsa sirage
sarya ngusapi lêbu
anungkêmi padèng narpati
kalangkung ajrihira
ing raka sang prabu
ri sampunira alênggah
munggwing ngarsa sang nata ngandika aris
yayi atmajanira

nini Lêmbah lah sun pundhut yayi
apanggiha lan atmajanira
kaki adipati anom
kang rayi awotsantun
tan lênggana karsèng narpati
sanadyan pêjah gêsang
katurèng sang prabu
sri narendra angandika
si pangulu patih timbalana aglis
kang kinèn awotsêkar

ki pangulu sampun dèn timbali
naradipa eca angandika
kasaru wau dhatênge
duta ing Sampang sampun
atur surat marang ki patih
sampun katur mring nata
tinupiksa gupuh
jêng sinuhun angandika
angsulana Sindurja layange adhi
adipati ing Sampang

besuk yèn wus gênêp pitung sasi
ingsun timbali mulih mring praja
Sindurja atur sêmbahe
dyan ingangsulan sampun
sri narendra kondur mring puri
ingiring pra wanodya
swarane gumuruh
sapraptanira ing pura
jêng pangeran ing Pugêr glis dèn timbali
myang sagunging niyaka

ki pangulu lan kêtib wus prapti
ingkang putra sampun tinimbalan
praptèng ngarsatur sêmbahe
angandika sang prabu
hèh pangulu atmaja mami
ing mêngko ningkahêna
lawan putranipun
yayi mas ing Kapugêran
ki pangulu atur sêmbah ing narpati
nulya amaos donga

tan kawarna solahirèng nguni
putra nata pan sampuning ningkah
kêtib andum salawate
sigra tadhahan mêtu
pan gumêrah saking jro puri
wong dalêm awurahan
swaranya gumuruh
sri naranata ngandika
ari êmas ing Pugêr mantuka aglis
Ni Rara Pahyasana

ingkang rayi mentar awotsari
sampun praptèng dalêm Kapugêran
angandika ing garwane
yayi mas dèn agupuh
Pahyasana putranirèki
mêngko sore nakira
pinundhut malêbu
kang garwa sahatur sêmbah
Radèn Ayu Lêmbah agya dèn paèsi
dhumatêng ibunira

para bibi ngadhêp sang lir Ratih
samya angimur-imur ing putra
sang dyah sangêt onêng tyase
marma rêncakèng kalbu
dene myarsa yèn radèn mantri
ambêg rusuh tur arda
mila rangu-rangu
kapêksa ajrih ing rama
para bibi sadaya angarih-arih
sang dyah lêjar ing nala

sinalinan sinjang sang lir Ratih
mring kang ibu myang ginônda wida
dyan tinata sri natane
wus inganggenan kampuh
mring sang ibu sah ingaèsi
katuhon warnanira
sira sang dewayu
yèn tinon kadya basônta
karainan piningit ing ima nipis
riyêm-riyêm sung brôngta

tinon kadi laywan ing wratsari
citranira adining kusuma
wênês ijo pamulune
sri natasri dinulu
kèswanira lir jalanidhi
sinangsayèng puspita
amêwahi rungrum
idêp tumêngge anawang
soca balut labête atajin guling
alis angroning imba

wajanira lir mutyarèng nganggit
jaja kaêtang wêlar awijang
lir nyu dênta pambayune
yèn lumampah sang ayu
ngandul-andul akarya brangti
têngah kadya pêpêsa
sung marma kadulu
sanajan jroning supêna
dèrèng mulat kang kadya sang ruming sari
ratu-ratuning kênya

datatita sang apindha Ratih
kawarnaa Dyan Ayu Sindurja
dinutèng nata praptane
ing Kapugêran rawuh
myang rabining para bupati
pan umiring sadaya
wus tumamèng ngayun-
nira Pangeran Dipatya
Kapugêran angandika marang rabi
lah yayi putranira

budhalêna lah payo dèn aglis
dutèng nata ing mangkya wus prapta
kang rayi atur sêmbahe
nulya umangkat sampun
ingkang putra tansah kinanthi
mung Dyan Ayu Sindurja
nyandhak astanipun
binaktèng minggah jêmpana
para bibi sadaya samya umiring
sumrêg wong Kapugêran

tan kawarna solahirèng margi
sampun prapta anèng sitibêntar
jajaran wus madêg kabèh
jêmpana lajêng sampun
dyan lumêbêt ing kênyapuri
warnanên para graha-
nira sang aprabu
wus mêthuk wijil ping tiga
para sêlir katangguh manggung myang sêlir
gumêdêr awurahan

sampun prapta anèng srimanganti
radèn ayu ingaturan têdhak
saking jêmpana sirage
sagunging swaminipun
pra punggawa anggrêbêg sami
pramèswari gya nyandhak
mring astaning mantu
kang têngên Ratu Kancana
asta keri Ratu Kilèn ingkang nganthi
wus binakta mring pura

wus pinanggihakên radèn mantri
lawan kang garwa ngarsaning nata
kalih nungkêmi padane
rinangkul de sang prabu
anak ingsun kaki dipati
dèn bisa among ing dyah
nyawa putraningsun
apan iku kadangira
nimas rara sira kang ngêmonga kaki
kang putra atur sêmbah

sri narendra angandika aris
yayi pramèswari putranira
bêktanên mring gandhok kilèn
garwa kalih wotsantun
ingkang putra binakta aglis
wus pinanggihkên sang dyah
lawan sang abagus
katuwon ing warnanira
yèn dinulu lir Kamajaya lan Ratih
kang ibu suka ing tyas

pramèswari ngapit kanan keri
tuwin sagung rabining punggawa
atap andhèr ing ngarsane
sang dyah ayu tumungkul
waspa mijil lantaran pipi
kathah karasèng driya
sira sang dewayu
kang wayah wus sirêp janma
rajaputra ngaturan mring tilamsari
lawan kusuma rara

jêng pangeran tan daranèng kapti
adan sinambut kusuma rara
sang dyah asru ngipatake
rajaputra angrangkul
sarya ngungrum angarih-arih
sor madu pinasthika
wijiling pamuwus
dhuh gustiningsun kusuma
wus pantêse wong ayu langkung pêpuji
nanging akarya brôngta

tan kawarna polahirèng ratri
jêng pangeran sadalu tan nendra
tansah ngimur ing garwane
sang dyah amiwal kayun
rajaputra baut ing rêsmi
tansah amriyêmbada
ingaras sang ayu
tan cinatur solahira
sampun walèh ing sêmu sampun andugi
wus mijil hyang aruna

sampun wêdhar kang apulang rêsmi
rajaputra lênggah akalihan
ibu sori prapta age
ingkang putra sinambut
kusumayu glis dèn pahyasi
wus binakta ing ngarsa-
nira jêng sang prabu
putra kalih atur sêmbah
anungkêmi ing padanira narpati
trusthèng tyas sri narendra

sang sinuhun angandika aris
marang Radèn Ayu Sindurêja
hèh ari payo dèn age
putranta karo iku
sira iringêna dèn aglis
sigra putratur sêmbah
tuwin sang dewayu
sumungkêm ing pada nata
dyan lumèngsèr bu sori ngatêr ing wijil
wus lêpas lampahira

tan dangu ing Kapugêran prapti
jêng pangeran mêthuk wijil pisan
tuwin para atmajane
ingkang garwa tan kantun
samya milwa mêthuk ing wijil
rajaputra gya prapta
kang wadya gumuruh
têdhak saking ing turôngga
tuwin sang dyah tumurun saking ing joli
cinandhak ibunira

rajaputra aglis anungkêmi
maring paman nulya ingaturan
lumêbêt maring dalême
myang rabining tumênggung
samya ngiring ing radèn mantri
ingkang para punggawa
bupati tan kantun
saos wontên ing pasowan
kang malihi Pangeran Arya Matawis
myang Pangeran Panular

sinangkalan duk kala apanggih
wong kêkalih ngobahakên jagat
ya ta warnanên solahe
lajêng samya anayub
sakathahing para bupati
wontên ing Kapugêran
swaranya gumuruh
atandhak araran-raran
kang gamêlan swaranya asri ngrêrangin
surakipun sauran

nahan ratri kawarnaa enjing
rajaputra lawan ingkang garwa
mantuk dhatêng kadipatèn
sakèhing punggawagung
samya ngiring ing radèn mantri
wus praptèng dalêmira
kasukan sadalu
enjing kang para dipatya
bubar mantuk ya ta wau radèn mantri
tansah karon asmara

ingkang rayi sampun dèn timbali
wau sira Rahadèn Sudira
pinundhut mring kadipatèn
ari tan wontên tumut
mung Radyan Sudira pribadi
sira sang pinangeran
kalangkung sihipun
enjing mangkya kawarnaa
rajaputra sinewa ing madèrukmi
kalihan ingkang garwa

tan kêna sah lan garwa dyan mantri
animbali ing Radèn Sudira
tan dangu praptèng ngarsane
pangran ngandika arum
dèn kapara ing ngarsa adhi
sira wus duwe aran
kang rayi umatur
inggih pun Suryakusuma
sapa manèh si adhi kang wis sêsilih
Radèn Sudira nêmbah

pun adhi mas Papak asêsilih
winastanan Radèn Ôntawirya
pun adhi Mêsir namane
pun Martatarunèku
pun adhi mas Kawa sinilih
Radèn Dipataruna
nênggih wastanipun
pangeran malih ngandika
arinira Si Surya sapa ing mangkin
Radèn Sudira nêmbah

pun adhi mas Surya pan sêsilih
akêkasih Radèn Suryaputra
taksih anyangking timure
pangran ewa angêmpus
nora jamak anggêgilani
jêjuluk Suryaputra
de kaya gurnadur
warahên sun awèh aran
sun arani Si Wôngsatruna abêcik
ywa aran Suryaputra

salamine pan ewa ing galih
aningali Radèn Suryaputra
Pangeran Dipati Anèm
tuwin sakadangipun
apan inggih amung satunggil
putra ing Kapugêran
Radèn Sudirèku
punika kangkinasihan
datan sinung abasa-binasan nênggih
kokon-kokon kewala

Radèn Suryakusuma wotsari
mêsat saking karsane kang raka
sang rêtna nglèrêk netrane
alon dènira matur
dhuh kakang mas nênêdha ugi
bok sampun sapunika
marang kadang ingsun
sêmune asiya-siya
sintên yogyanipun ingkang dèn êmpèki
liyane kang kawawa

ngêndi ana jênêng dèn larangi
lagya tumon kang mas kadya dika
kang jamak duwe pra ipe
jinunjung lungguhipun
mundur têka anyênyalini
wong jênêng Suryaputra
andadak dèn lungsur
dèn salini Wôngsatruna
eman-eman sadulurku wong ambênthing
ajênêng Wôngsatruna

ingkang raka mèsêm ngandikaris
nora yayi pan uwis prayoga
jênêng Wôngsatruna bae
tôndha yèn kadang ingsun
radèn ayu nauri bêngis
dhuh lae padujiwa
dikanthongi iku
nadyan kalbune pênêda
jêr laire ala patute wong dèsi
jênênge Wôngsatruna

radèn ayu sakit jroning galih
nanging sinamur ing lair suka
ing jro anjarêm galihe
ya ta wau winuwus
Radèn Suryakusuma prapti
ing dalêm Kapugêran
wus panggih rinipun
rahadèn aris dêlingnya
adhi êmas jênêng para dèn salini
dening pangran dipatya

Suryaputra iku kang dèn êlih
pinaringan sira Wôngsatruna
jêng pangeran timbalane
paran aturirèku
Radèn Suryaputra tan angling
kumêmbêng waspanira
rahadèn wêtu luh
kang raka alon dêlingnya
sira iki mundur kaya bocah cilik
ja susah nalanira

wong ngawula wus jamake adhi
iya apa sarèhing bêndara
ya adhi linakon bae
dèn aranana iku
Nitikêrti padha nglakoni
pirangbara ing benjang
yèn Allah kang Agung
agawe unggul ing sira
lawan ingsun dene ta têka agampil
ing mêngko linakonan

kakang êmbok mau liwat runtik
sun watara ing sapungkur ingwang
pasthi yèn dadi padune
ya dening sira iku
payo adhi marêk ing kyai
sun arsa atur wikan
prakara sirèku
yèn linungsur jênêngira
sinalinan Wôngsataruna ing mangkin
sigra sarêng umangkat

praptèng ngarsaning rama dyan kalih
manganjali alon aturira
ambatur wikan jatine
pun adhi wastanipun
Suryaputra dipun salini
dhatêng kangjêng pangeran
dipatya ing wau
putranta kaparing aran
Wôngsatruna kang rama ngandika aris
ya nyawa kinapakna

wus jamake wong ngawulèng gusti
pan tinurut sarèhing bêndara
pira-pira sinaruwe
aywa masgul ing kalbu
dumèh sira ingaran cilik
pinalang karsanira
pan Hyang Mahaluhur
iku kang agawe titah
ala bêcik apan karsaning Hyang Widi
aja sak atinira

apan iku kang kawasèng Jawi
angrasaa yèn sira ngawula
tan kêna andum amilèh
duraka sutaningsun
lamun sira duwe saksêrik
miwah sira Sudira
dèn bisa nakingsun
babo suwitèng bandara
aja dumèh yèn kadang tur ipe gusti
pan ya dudu sêsama

aja dumèh babo dèn kasihi
hèh Sudira sira dèn prayitna
poma aja duwe sèdhèng
wong cidra durakagung
ingkang dhihin durakèng Widi
kapindho iku kadang
nyawa kadang sêpuh
kaping têlune bêndara
putra kalih kumêmbêng sumungkêm siti
kang ramalon ngandika

hèh Sudira sebaa dèn aglis
apan sira iku wong dinuta
têka sira suwe-suwe
putra kalih wotsantun
lèngsèr saking ngarsèng ramèki
ya ta Rahadèn Surya-
kusuma pan laju
wus prapta ing kadipatyan
tumamèng jro kapanggih lan sang apêkik
Radèn Sudira nêmbah

ulun dinuta pan sampun prapti
andhawuhkên timbalan paduka
dhatêng pun adhi wiyose
sandika aturipun
ya ta mèsêm pangran dipati
sigêgên kang winarna
wau kang anglurug
nèng Gênthèng wus ingandikan
mantri anom kang lumampah animbali
mundhi surat narendra

lampahira tan kawarnèng margi
gancanging kang carita wus prapta
ing pabarisan jujuge
Dipati Madurèku
wus tinampan dutèng narpati
unggyan sampun pinarnah
pinanggihan dalu
kang surat wus tinampenan
tinupiksa kadhadha raosing tulis
pangeran wus anduga

mantrinira kang andêl ing rêpit
akêkasih Rôngga Malangjiwa
ingkang tinuduh ing gawe
apan titir ingutus
marang Pasuruan arêpit
Ki Rôngga Malangjiwa
wus prapta ing ngayun
wus uningèng karyanira
wus winêling mêsat saking ngarsanèki
tanpa rowang lampahnya

kawarnaa wau sang dipati
saungkure ponang dutanira
amêpak dipati kabèh
dipatyèng Surèngkèwuh
wau ingkang prapta rumiyin
pan sampun sami prapta
sakèh punggawagung
sadaya wus ingundhangan
lamun ingandikan bubarakên baris
lumakwèng Kartasura

apan kocap ing caritèng nguni
laminira dènnya bêbarisan
wus jangkêp ing sawindune
wau ta kang winuwus
dutèng Sampang pan sampun prapti
nagari Pasuruan
praptane ing dalu
lajêng mêdal bêbutulan
wus apanggih lawan Radèn Surapati
gantya kang winursita

nênggih kang ambubarakên baris
dipati ing Sampang Surapringga
tuwin wong pasisir kabèh
swaranira gumuruh
kèhing wadya datanpa wilis
kêbut sagung dipatya
saèngga kasusu
wong cilik pan rêreyongan
dêdamêle Surapati sampun prapti
angobong pabarisan

Rôngga Malangjiwa sampun prapti
wus amomor lan wadyèng Madura
anglarug wadya lampahe
datan kawarnèng ênu
sampun prapta anèng Samanggi
pan rêrêb sanalika
saksana alaju
wus praptaing Kartasura
ing Kasindurjan sagunging pra dipati
gyanira tata karya

gandhèk prapta saking ing jro puri
dipati ing Sampang ingandikan
lawan ing Surabayane
Sindurêja tan kantun
nayaka tri sigra lumaris
wus praptèng dalêm pura
pan lajêng tumanduk
praptèng ngarsaning narendra
manganjali ing nata dipati kalih
sang narpati sru tustha

sri narendra angandika aris
lintang onêng ingsun marang sira
ngong mêngko pira lawase
apan uwis sawindu
wus pinaring busana adi
tuwin ki adipatya
ing Surabayèku
samya pinaring busana
wus kasaput ing dalu wotsari mijil
wus praptèng wismanira

kawarnaa pangeran dipati
apan sampun karsaning Hyang Suksma
yèn jodho mrandangi bae
lawan sang rêtnaningrum
apan anggung kalawan prapti
sakarsane tan rêmbag
lawan radèn ayu
katutuh kangjêng pangeran
pan adarbe sêlir kêkalih yu luwih
langkung ingêla-êla

malah supe marang sang rêtnadi
amung sêlir kêkalih pundhutan
saking ing Onje angsale
Pakujaya puniku
pan abdine pangran dipati
punika kang sêsuta
pinundhut sang bagus
ing Onje kawijilannya
ya ta Radèn Ayu Lêmbah pan gumingsir
marang ing Kapugêran

Radèn Suryakusuma pan maksih
wontên kangjêng pangêran dipatya
warnanên wau sang rajèng
nutur caritèng dangu
amangsuli kôndha puniki
duk bêdhah Giripura
sang nata amundhut
putrane Pangeran Arga
èstri luwih pinundhut kinarya rabi
dening sri naranata

ya ta wau Radèn Ayu Giri
pan ing mangke sampun tigang côndra
tan purun ngandikan sare
dènira sang aprabu
aturira yèn dèn timbali
matura mring sang nata
marma sun tan purun
bosên laki sri narendra
katur marang sang nata têdhak pribadi
wus praptèng dalêmira

Radèn Ayu Giri manganjali
mring kang raka sang nata ngandika
babo ariningsun anggèr
apa ta sira tuhu
bosên laki marang ing mami
sang rêtna matur nêmbah
pan inggih satuhu
bosên alaki paduka
sang natangling apa sira arsa krami
kang rayi matur nêmbah

yèn rilaa paduka narpati
inggih ugi ajêng palakrama
sang natalon andikane
yèn mangkono mas ingsun
pilihana para dipati
kabèh wong Kartasura
punggawa gung-agung
umatur Dyan Giripura
botên arsa akrami têtiyang ngriki
wong pasisir kewala

sri narendra angandika aris
yèn mangkono sira pêpaesa
ing mêngko sun lakèkake
sang rêtna awotsantun
nulya kondur sri narapati
sapraptanirèng pura
animbali gupuh
ing Pangeran Cakraningrat
tan adangu wus prapta ing dalêm puri
ngarsane sri narendra

angandika alon sri bupati
hèh adhi mas apa arsa krama
yèn arsa sun rabèkake
Cakraningrat manuhun
yèn wontêna sih sri bupati
paran gèn suminggaha
nulya sang aprabu
animbali Radèn Arga
apan sampun pêpaès Dyan Ayu Giri
wus marak ing ngayunan

sri narendra angandika aris
ayo adhi sira pilihana
pawèstri wuri ngong kiye
pangran ing Sampang dulu
èstri luwih dèn pêpaèsi
apan anduga ing tyas
ing sêmu Sang Prabu
Cakraningrat matur nêmbah
inggih ingkang awastra limar katangi
sinjang cindhe puspita

wau nata mèsêm ngandikaris
alah payo dhimas dèn aenggal
pondhongên gawanên mulèh
ya ta pangeran gupuh
anguculi kampuh kumitir
duk wau tinimbalan
tan amawi kuluk
apan asondhèr kewala
wus ingêmban wau Radèn Ayu Giri
marang Dipati Sampang

upacara apan dèn paringi
dening nata asarwa kancana
bokor lawan lêlancange
gantya ingkang winuwus
ya ta wau radèn apatih
Ki Arya Sindurêja
wicaksanèng sêmu
limpat pasanging graita
lêpas ingkang dêduga angadu budi
wahyaning môngsa kala

duk Dipati Sampang dèn timbali
gêgêpahan Dyan Radèn Sindurja
animbangi watarane
apandam ing tyasipun
marmanira môngka pratali
pratamaning sujana
waskithèng ing laku
rahadèn ing kapatihan
wus samakta ing pasowan bêkta joli
prapta ing panangkilan

wiwarananira bisa tuwi
mrayogakakên liring watara
duga-duga pan dêlinge
sigra radèn tumanduk
kang jampana maksih nèng jawi
ing sripanganti prapta
sarêng wêdalipun
lawan Adipati Sampang
praptèng regol sarwi amondhong pawèstri
mèsêm Radèn Sindurja

hèh pangeran daulat tan sipi
ya ta sarêng radèn nulak mêdal
prapta ing jawi lampahe
ya ta radèn amuwus
hèh pangeran kondura dhingin
dhatêng ing pasanggrahan
arinta dèn ayu
pan inggih kawula bêkta
kapanggiha wontên Kasindurjan nênggih
pangran datan sawala

apan sampun tinitihkên joli
radèn ayu binaktèng Sindurjan
Pangeran Sampang lampahe
prapta ing pondhokipun
sakathahing para dipati
pasisir ingaturan
pan sampun akumpul
binakta mring Kasindurjan
sapraptaning Kasindurjan sang dipati
arêmbag nulya nikah

ri sampuning paragad ing kardi
paningkahe Pangeran Madura
tan winarna patêmone
gantia kang winuwus
sri narendra miyarsa warti
yèn ingkang putra tukar
nênggih Raden Ayu
Lêmbah ngubon Kapugêran
sang narendra dahat putêkirèng galih
sang natarsa putusan

wontên abdi karakêt ing puri
pan têtiga sami suranata
Ki Ôngga lawan Ki Êsèh
Sarawadi katêlu
apan samya kandêl ing puri
kalangkung kinasihan
sabine ngalih jung
Ki Ôngga wus ingandikan
praptèng ngarsa Ki Êsèh lan Sarawadi
sang nata angandika

sira Ôngga lumakua aglis
ingsun utus marang Kapugêran
lumakua lan Si Êsèh
rong prakara lakumu
ingkang dhingin takona warti
prakara sutaningwang
apa kang pinadu
purike ana ing kana
kaping pindho sira matura si adhi
yèn ingsun mundhut pola

dèn gawèkna polane Kiyai
Mesanular poma antènana
lan polane Ki Palèrèd
ingsun arsa anurun
Ôngga Êsèh wotsari mijil
lampahe sigra-sigra
Kapugêran rawuh
ya ta wau jêng pangeran
apan lagya pinarak jawining masjid
alit pinggir balumbang

kagyat wau duk Ki Ôngga prapti
lan Ki Êsèh pangeran ngandika
ragane baya kinèngkèn
andhawuhakên wuwus
Ôngga Êsèh saha wotsari
anggèr amba dinuta
ing rakanta prabu
ingutus dangu putranta
paran marma dèn ayu wontêne ngriki
pangeran angandika

ingsun Ôngga tan miyarsa warti
apan ingsun durung atêtanya
jêng pangeran nahing anggèr
durung nêdhani wêruh
aprakara dening kang rayi
ewuh sun durung panggya
lawan sutèngulun
pira lawase nèng jaba
iya Ôngga apan durung sun panggihi
mêngko ta karsaningwang

sira Ôngga têmua pribadi
iya sira pariksaa dhawak
Ki Ôngga nuhun ature
ajrih amba pukulun
anglangkungi karsa raka
anggèr atur sampeyan
katura ing prabu
lan malihipun kawula
dipun utus amundhut pola kêkalih
babarkatan paduka

apan arsa anelad rakaji
ing polane Kyai Mesanular
kalawan Kyai Palèrèd
pangeran ngandikarum
kyai bae gawanên aglis
aja kudu amola
dadak apa iku
kyai bae aturêna
Ôngga Êsèh anuhun kalangkung ajrih
amba botên rinilan

kang pangandika rakanta aji
inggih amundhut pola kewala
Pangran Pugêr andikane
têka gawanên iku
aja sira awalangati
hèh Ôngga ngarah apa
gawanên dèn gupuh
jêng pangeran marang wisma
dhuwung waos pan sampun binêkta mijil
dhuwung Ki Mesanular

Ki Palèrèd sampun dèn tampèni
ingkang bêkta pan wau Ki Ôngga
Kya Mesanular Ki Êsèh
ingkang angampil dhuwung
sigra nêmbah kang duta kalih
lèngsèr sing Kapugêran
tan kawarnèng ênu
ya ta wau sri narendra
saungkure Ki Ôngga pan Sarawadi
dinutèng kadipatyan

kinèn mrasadu Ki Sarawadi
atêtanya mring Ki Patih Soda
aja ngaku yèn kinèngkèn
ya ta warnanên wau
Kyai ÔnggaÊsèh wus prapti
lajêng tumamèng pura
prapta ngrasèng prabu
sri naranata umiyat
yèn Ki Ôngga lan Êsèh ambêkta Kyai
Palèrèd Mesanular

langkung duka wau sri bupati
apan rêngu sirating wadana
angatirah pasuryane
ingkang lathi kumêdut
jajanira lir wora-wari
kadi ta anuwêka
wong tanpa dosèku
asru dènira ngandika
liwat langar sira iki sun arani
dene wani anggawa

ingsun ora amundhut kiyai
Mesanular Ki Palèrèd ora
mung mundhut polane bae
gawanên bali gupuh
Ôngga Êsèh gumêtêr ajrih
ature pêgat-pêgat
pêjah gêsang katur
apan dede saking amba
inggih saking satyanipun ari aji
marma kinèn ambêkta

sri narendra awlas aningali
Ôngga Êsèh kinèn wangsul enggal
mundhuta polane bae
Ôngga Sèh sampun wangsul
tan anyana yèn darbe urip
sapraptanirèng jaba
jinajaran wau
dening priyayi kaparak
tan winarna ing marga pan sampun prapti
ing dalêm Kapugêran

Ki Ôngga Sèh matur ngasih-asih
dhuh pangeran kawula dinukan
dhatêng rakanta sang rajèng
de amba kamipurun
bêkta dhatêng pusaka kalih
ingkang karsa rakanta
pola kang pinundhut
mèh kadya tinêlasana
Jêng Pangeran Pugêr mèsêm jroning galih
sigra akarya pola

tan adangu kang pola wus dadi
gya pinaringakên mring Ki Ôngga
lèngsèr kang duta kalihe
datan kawarnèng ênu
Ôngga Êsèh praptèng jro puri
katur ing sri narendra
pola gya pinundhut
Ki Ôngga matur wotsêkar
aprakawis putranta rêtnadi murti
wontên ing Kapugêran

rayi tuwan tan uningèng warti
sampun lami putranta nèng jaba
lan arinta panggih dèrèng
putranta sang binagus
inggih dèrèng asuka warti
dhumatêng rayi tuwan
sang nata myarsatur
putêk sadalêming driya
Sarawadi samana pan lagya prapti
majêng arsatur sêmbah

amba nuwun putra dalêm gusti
mila salaya lawan kang raka
winastan manah kagêdhèn
tan kenging ujar gangsul
radèn ayu galihe mingis
putra tuwan jêng pangran
wontên lêngusipun
sang nata langkung sungkawa
dening putra tan atut dènnya akrami
lan putri Kapugêran

sri narendra samana ngundhangi
apan akarya sagarayasa
kilèning kitha prênahe
dene ingkang anambut
wong pasisir môncanagari
miwah wong Kartasura
prasamya anambut
apan rare limang kilan
ingkang kenging kêrigan anambut kardi
lamine tan winarna

sagarayasa pan sampun dadi
lêbêt wiyar tur ngingonan baya
tan antara ing lamine
akarya urung-urung
giring sangsam saking Matawis
pinggir sagarayasa
kinarapyak sampun
kinarya amêng-amêngan
sri narendra nyukakkên manah ing alit
anggung-angggung cangkrama

sri narendra nulya karya masjid
kang pinola nênggih masjid Dêmak
masjid lami duk kobare
lan alit masjidipun
milanipun akarya malih
sigêgên kang winarna
gênti kang winuwus
Radèn Arya Sindurêja
wus pêputra jalu warnane apêkik
ingaran Radèn Sukra

wus diwasa baguse linuwih
dadya pêpujining rara kênya
sêkaring praja angêne
baranyak kaduk purun
wicaksana tur pramèng kawi
titir agawe brôngta-
ning para dyah arum
sanajan samia priya
rêsêp mulat bagus tur pratamèng kawi
wasis ulah grahita

Radèn Sukra samana winarni
apan lagya sinuruhan ngarak
pan ginawe kêkêmbange
angarak ngalun-alun
nulya kangjêng pangran dipati
ningali wong angarak
nanging ta anamur
kagyat ningali Dyan Sukra
nitih kuda têtêgar têngahing baris
mubyar busananira

awas andulu pangran dipati
langkung panas ningali Dyan Sukra
asru tanya ing abdine
sapa têtêgar iku
anêlasah têngahing baris
Patih Sodatur sêmbah
pun Sukra pukulun
anakipun Dyan Sindurja
ngandikasru pangeran panas ing galih
lah enggal timbalana

pangran dipati kondurtumuli
dènya pinarak pinggiring bata
batagung ing kadipatèn
abdinira akumpul
Ki Sutipon lan Gagarungsit
Sutama Kontholbêlang
miwah Sutakithung
Wirakabluk Jagadngampar
Bajobarat Kartipancal Sêcaluthik
munggèng ing ngarsanira

Radèn Sukra samana wus prapti
nèng ngarsane jêng pangran dipatya
tumungkul wau linggihe
pangran dipatya dulu
langkung panas raosing galih
tan ana dosanira
amung bagusipun
pangeran galihe ewa
ingkang abdi apan sampun dèn kêjènpi
anubruk Radèn Sukra

dhuwungipun sinêndhal wus kêni
Radèn Sukra pan sampun binônda
tanpa dosa sêsambate
pangeran ngandikasru
wis mênênga aja baribin
dènira kawênang-wênang
Sukra ing angkuhmu
têtêgar têngah wong kathah
iya maning ora ana wong jêngkining
kapungkur dening sira

Radèn Sukra pinilara
tinabokan pan sarwi dèn sumêdi
maripat jinêjêl sêmut
sêmut irêng kinarya
kalosodan tobat-tobat sambatipun
adhuh anggèr datan dosa
sampun nganiaya gusti

sinêmut malih netranya
Radèn Sukra nangis ngrungkêbi siti
sasampunira anjagur
pangeran nulya jêngkar
Radèn Sukra anggêladrah anèng lurung
kalosodan kawlasarsa
panakawane marani

wus ginendhong Radèn Sukra
netra kalih mêrêm awaspa gêtih
sapraptane pasar agung
wong ngira Radèn Sukra
ting balêbêr prasamya amapag tandhu
wus tinandhu Radèn Sukra
awlas kang samya ningali

sapraptaning Kasindurjan
Radèn Arya Sindurja aningali
wus tinutur mulanipun
radèn patih sakala
mulat maring putra lali gustinipun
sirating netra ngatirah
jaja bang lir wora-wari

dene têka tanpa dosa
jêng pangeran sikara maring abdi
rinapu ing garwanipun
pan sarwi ginendholan
lilih Radèn Sindurja dadya amupus
kalangkung awlas ing putra
adhuh anak ingsun gusti

samana wus ingusadan
sapta ratri waluya kadi nguni
umatur ing ramanipun
kawula amit pêjah
sun amuke wong kadipatèn ing dalu
sun anglangi ganjur watang
arêramon pêdhang tamsir

pan kacatur Radèn Sukra
ngingu Bugis pitung dasa kèhnèki
pan kajawi ramanipun
wonge Bugis akathah
Radèn Arya Sindurja ngandikèng sunu
adhuh nyawa putraningwang
trapna mujadahmu gusti

angrasaa yèn kawula
sakarsane linakon yèn kuwawi
sok aja tumêkèng lampus
nadyan silih pêjaha
lamun uga kabênêran dosanipun
wis bubuhaning kawula
tan kêna amilih pati

radèn supe ing batinnya
ing laire maring kang rama ajrih
angunandika ing kalbu
paran margane baya
lan pangeran dipati têpung aluwung
gêntia tumbak-tinumbak
kapan baya gênti kêris

Radèn Sukra emut ing tyas
lamun garwanira pangran dipati
gumingsir mring dalêmipun
wontên ing Kapugêran
sun jajale sun sanake garwanipun
mangkana andikanira
iya sun gawene margi

ya ta wau Radèn Sukra
animbali pamomongira kalih
Singananda wastanipun
kang siji Patrawisa
praptèng ngarsa ban kalih binaktèng pungkur
marang dalêm gandhok wetan
êmban kalih dèn bisiki

hèh bapa sira wus wikan
ing wartane radèn ayu dipati
marmane gumingsir iku
ana ing Kapugêran
Sirananda Patrawisa lon umatur
inggih kawula miyarsa
ing warta têtiyang jawi

kawon dening wong pundhutan
saking Onje pinangkaning pawèstri
inginggahkên garwa sampun
marma sang ayu linggar
dene mangke panggenane radèn ayu
maksih ingewan ing rama
dening munggèng langonsari

wingi kawula sêsanjan
pasanakan kawula kang awarti
pun Jamarta wastanipun
tiyang ing Kapugêran
malah sabên sontên nênggih radèn ayu
pinarak anèng panggungan
katingal saking ing margi

kados anglêlipur brôngta
sangêt onêng watawis dhatêng laki
agrah kawit sang rêtnayu
ing rama tan sinapa
marmanipun Pangran Pugêr dukèng sunu
pinrih anuntên kondura
mring kadospatèn tumuli

hèh bapa kêkambilana
kudaningsun korea Si Nirwati
kuda seta ulêsipun
anulya kinambilan
rinaraban Nirwati baludru wungu
palisir cindhe puspita
suku pat pinancal sami

mila wêrdi kang kinarya
buntut kuncung satugêl dèn nilani
gêgarudhan êbègipun
Radèn Sukra busana
golang-galing ijo apan nyampingipun
paningsêt jingga renda mas
akuluk cêmêng pênitis

sadasa lêr kaitira
arja dhuwung sarungan pêltuk wilis
ukiran cula sinêmu
amêndhak parijatha
yèn sinawang warnane tuhu binagus
solahe luwês sêmbada
kadi putra Dwarawati

Radèn Sukra sigra mêdal
panakawan rongpuluh kang angiring
êmban kêkalih tan kantun
sapraptanirèng jaba
nulya nitih rahadèn turôngga sampun
siriging kuda angêpyah
samarga-marga sêsirig

kang sinêdyèng Kapugêran
pungkurane sinêdya pinaripit
banon patamananipun
kang ngalèr pinggir margi
têtêrusan pinggir lèpèn prênahipun
gantya ingkang kawarnaa
kang anèng ing tamansari

kang lagya ngewan ing raka
Radèn Ayu Lêmbah nèng langonsari
mêntas siram sang rêtnayu
pan sampun kalih côndra
dènnya anèng Kapugêran sang dyah ayu
atajin dhahar lan nendra
kang cahya saya dumêling

kadya wêwangun lêpihan
risaking kang sarira wimbuh manis
anglonging jôngga ngêguwung
kadya layoning noja
netra balut dhahar sarene sinatru
soca lir intên pinêcah
waja lir mirah inganggit

sèngga pradapa sinêmpal
anglir kontal kanginan sang rêtnadi
madyanira kadya putung
lir murca kêdhèpêna
kang wadana sawang gêbyaring sitangsu
ping patbêlas karainad
piningit ing ima nipis

riyêm-riyêm asung brôngta
yèn lingiring winor kêjêring alis
angilat thathit abarung
pantês dadya la-êla
yèn lumampah gandrung-gandrung asung wuyung
akèh modin buwang sêrban
andulu yèn mingis lathi

mangkana wau sang rêtna
apan lagya sinurèng marang dasih
rema rawuh ing jêjêngku
lir mega ôndrawela
dènnya lênggah sang rêtna munggwing ing panggung
asinjang cindhe kananga
asamir jingga tinêpi

kagyat sang rêtna umiyat
wontên janma nitih kuda sêsirig
lir badhaya kudanipun
maripit pagêr bata
kang angiring têbih lawan sang binagus
sang rêtna alon ngandika
hèh ragane sapa iki

bola-bali dènnya têgar
ngetan ngulon angungak tamansari
wong ing êndi baya iku
sang rêtna sigra têdhak
saking panggung êmban kêkalih umatur
kalamun raka paduka
sampun age têdhak gusti

sang rêtna alon ngandika
dudu kangmas dene kang ngiring kêdhik
lan môngsa panglinga ingsun
iya maring kakang mas
nadyan silih nganggea cara kumêndur
pan ingsun môngsa panglinga
wong iki nganyar-anyari

sang rêtna wus praptèng ngandhap
mundhut ôndha banon wus dèn andhani
minggah ing ôndha sang ayu
jaja manglung ing bata
duk samana pukul lima wayahipun
kang candhikala sumirat
kang surya wus sirat kuning

manglung ing bata sang rêtna
ngalèr ngilèn kang surya narawungi
wadana katlorong mancur
Radèn Sukra wus nyêpak
apan sarêng dènira dulu-dinulu
anglir panjang putra tiba
ing sela kumêpyur sami

kalihe tanpa jamuga
Radèn Sukra sinamur asêsirig
tumingal ing sang dyah ayu
ngadêg suraning driya
tan aetang pati amilanga tatu
lêbura kadya pratala
sun labuhe lara brangti

êmbanira sang lir Ratih
sajuga tumut nèng bata
ingkang kinèn atêtakèn
hèh bagus manira tanya
ingutus mring sang rêtna
sintên wêwanginirèku
sumaur Rahadèn Sukra

kawula sutaning patih
Sukra kalareyaningwang
Natadirja araningong
nanging durung pati karan
maksih karan pun Sukra
sang rêtna ngandika asru
hèh kalingane Si Sukra

warnanira tuhu pêkik
nanging dêksura ing tingkah
nora angeman baguse
yèn sira kawênangana
mring kangmas adipatya
pasthi yèn gulumu jabud
wong dêladag nora prênah

Radèn Sukra anauri
baguse môngsa karia
lan pangran dipati anom
waniatakêr ludira
nadyan dèn karubuta
sun nêdya akuthah marus
atandhinga ing ayuda

apan sêdya sun langèni
busur lêmbing lan gudebag
ganjure wong kadipatèn
pan sarwi nyamêthi kuda
turôngga nandêr nongklang
kang tinilar kari mangu
gêgêtun ing polahira

mudhun saking banon aglis
sang rêtna alon ngandika
Si Sukra edan anglamong
baya kêna sèpi anyar
owah panduganingwang
apa ika wong akaul
êmbane kalih tur sêmbah

gusti kawula watawis
Radèn Sukra kados kalap
andulu warnayu kaot
dhuh lae sintên-sintêna
mulat marang andika
pasthi pêrkangkang-pêrkungkung
yèn tan pêjah dados edan

mung gusti pangran dipati
anggèr raka jêngandika
tuhu wong anèh nyêrwètèh
andulu wong kadi kilang
têka ewa kêwala
yèn ta sampuna wong agung
kalêbu wong gêgêmblungan

Radèn Sukra kang winarni
apan dèrèng kongsi têbah
cêngkelak wus balik manèh
turangganira anyongklang
prapta maripit bata
tiningalan tan kadulu
kang manglung munggèng lalean

rahadyan wus kondur aglis
sariranira marlupa
amandhêg mangu lampahe
amung kang manglung ing bata
gumantung ing wardaya
cumanthèl anèng ing musuh
wus prapta ing dalêmira

têdhak saking ing turanggi
nulya nibèng pasarean
tanbuh raose manahe
kasabêt ngasmarasila
datan lyan kang kacipta
amung kusumaning ayu
kang asung lara wigêna

ing wanci wus sirêp janmi
sigra têdhak Radèn Sukra
dhatêng patamanan age
karsa anglêlipur brôngta
nuju tanggal ping sanga
miyêt riyêm ing sitangsu
mênggah ngêsah Radèn Sukra

êmbane kalih ngulari
Patrawisa Singananda
gustine kapanggih kêbon
sêsèndhèn jambu drêsana
êmban kalih glis prapta
matur dhatêng gustinipun
anggèr sampun agêng brôngta

emuta paduka abdi
nagari ing Kartasura
jêng pangeran kang adarbe
sanadyan pinêjahana
sampun lêngganèng karsa
apan sampun yogyanipun
gusti kang ganjar aniksa

Rahadèn Sukra ambêkis
hèh bapa têka mênênga
apan sun labuhi dhewe
nadyan ginawea lesan
mangsaa nyênyambata
lêhêng tumêka ing lampus
yèn tan panggih lan sang rêtna

bapa sun arsa mêmaling
andhustha mring Kapugêran
sun anjujug ing lêlangon
ênggone sang kadi rêtna
arsatur pêjah gêsang
mring sang kusumaning ayu
kang dukani wong têtêgar

êmban kalih anungkêmi
anggèr sampun sapunika
dene ngeman sarirane
Rahadèn Sukra amêksa
sampun anyandhak katga
aglis mentar sang abagus
êmbane kalih tut wuntat

lampahira aglis prapti
sira wau Radèn Sukra
êmban kalih nèng wurine
sampun ngampit pagêr bata
ya ta Rahadèn Sukra
wus amatêk èlmunipun
banon ingusap wus rata

rahadyan lumêbêt aglis
Patrawisa Singananda
tansah ngampingi gustine
saha matur Patrawisa
anggèr paran ing karsa
langkung dening samaripun
kang manah maras kewala

dèrèng sêmadosan gusti
paduka kesah mêmara
mila kalangkung marmane
lamun tumêkèng antaka
yêkti patine nistha
bok inggiha sang abagus
ngirib lampahing satriya

sampun ambêbêkta gusti
dhatêng rama jêngandika
Rahadèn Sindurja anggèr
kalokèng rat pramudita
amupugi ngaguna
dadya pêpatihing ratu
sudira yèn ulah yuda

ing sêmu sampun winasis
limpat pasanging graita
tuhu tan wontên cacade
mangkya lampahe kang putra
anglir wong ngambil mina
tirta lêbête kalangkung
datan ambêkta wisaya

tuwas buthêk ingkang kali
ulame môngsa kênia
lir satpada upamane
angrabasèng ing puspita
sêkare tiwas rusak
datan kenging sarinipun
yèn jamake kang satriya

yèn karsa anyidrèng rêsmi
yêkti akarya jaruman
sinung yatra myang pangangge
punika kang dados marga
katon satriya wignya
wasis anyidra ing lulut
dadya sae piniarsa

Radèn Sukra ngandikaris
hèh bapa têka mênênga
datan sêdya mangke ingong
lamun akarona jiwa
lawan kang angsung brôngta
nanging lêgane tyas ingsun
wikana sakêdhèp netra

lawan kusumaning adi
kang dukani wong têtêgar
ancur gêdhah awak ingong
bapa yèn sun rasa-rasa
pawartagêng ungaran
karungrungan awak ingsun
yèn tan miyat ing sang rêtna

sirap siti sun wastani
biyadaning Kapugêrar
gumêndhèng kagungan bae
ingsun prapta datan mêdal
panu biru ing jaja
yèn asiha kusumayu
sun tohi takêr ludira

angaub ngisor kumuning
cinarita Radèn Sukra
kajêng kajênar sirage
rinungrum ingaras-aras
pinindha lir sang rêtna
tinon solahe sang bagus
kadya wong kunjana papa

êmbane kalih nungkêmi
Patrawisa Singananda
langkung wêlas ing gustine
ature amêlasarsa
dhatêng Rahadèn Sukra
anging sira sang abagus
supe ing purwa duksina

kang wayah wus lingsir wêngi
Radyan Sukra sinambêran
têtêkak têtuhu bênce
ngingis samya aliwêran
tyasira Radèn Sukra
datan amiris sarambut
lir wong nayub kinêplokan

ya ta kawarnaa malih
sira Radèn Ôntawirya
samya lang-lang lan arine
datan eca manahira
dingarène ing taman
sinambêran ing têtuhu
bênce kalawan têtêkak

rahadèn wus sikêp tamsir
sigra mentar dhatêng taman
Rahadèn Sôngka sirage
lawan Rahadyan Sudama
anusul maring raka
katri dhatêng tamansantun
ngidêri dalêming raka

Rahadèn Sukra udani
lamun para putra lang-lang
sampun mingsêr saking gène
kapirsa karosakira
mring Radèn Ôntawirya
ingulap-ulap kadulu
aglis sira pinaranan

duratmaka lumaywaglis
binuru dene rahadyan
kinêpung lawan arine
nyalimpêt Rahadyan Sukra
para putra narajang
swarane pating barêkuh
datan asuwarèng bala

Radèn Martatruna angling
hèh yayi Sudama sira
amundhuta obor age
ingkang rayi sigra mentar
prapta ing pasaosan
aglis mundhut obor sampun
wangsul dhatêng pakêbonan

kang saos arsa tut wuri
ingampah dening rahadyan
dadya sami ajrih kabèh
sami prayitna sadaya
samêkta nèng mandhapa
Radèn Sudama glis rawuh
ing prênahe ingkang raka

oborira pan cinangking
duratmakaglis malaywa
naracag pagêr batage
Patrawisa Singananda
tiba ajumpalikan
asambat ing gustinipun
wus prapta jawining bata

dyan Ôntawirya ningali
yèn duratmaka wus mêdal
anulya sinusul age
lalean gya linumpatan
sampun prapta ing jaba
rahadyan asru amuwus
hèh maling sira mandhêga

yèn sira tuhu prajurit
anacak wong Kapugêran
lah antènana ywa anglès
ayo padha tamèng jaja
agênti acuriga
takêr ludira lan ingsun
payo atandhing prawira

sakathahe para ari
langkung watir dhatêng raka
arsa anusul karsane
tan sagêd malumpat bata
dadya alok kewala
ingkang wadya samya tulung
pating balêbêr malaywa

wadya Sindurja nadhahi
nyêgat lêlurung angraman
kadya raina obore
kagyat wong Kasindurêjan
miyat ing Radèn Sukra
angêmpêd dènnya lumayu
katiga lan êmbanira

ambêkane mêmpis-mêmpis
wadyabala Kasindurjan
sami anggraitèng tyase
Sukra sampun ingalingan
Rahadyan Ôntawirya
tan adangu sigra rawuh
ing ênggonira wong kathah

wadya parêng miyat sami
dhatêng Radyan Ôntawirya
parêng mêndhêt ing ngarsane
sakalangkung ajrihira
wênèh matur anêmbah
kadospundi wartinipun
dhatêng pundi ingkang dhusta

wadya sami matur aris
dhumatêng pundi kang dhusta
Radèn Ôntawirya linge
marene mau parannya
katri kang duratmaka
wadya Kasindurjan matur
datan wontên katingalan

kawula nyêgat ing margi
pandung datan wontên lintang
bilih dhatêng lèpèn anggèr
plajêngipun duratmaka
Rahadèn Ôntawirya
sampun ingaturan kondur
dhatêng Kiyai Jadrêma

Rahadyan Sukra winarni
sadhatêngira ing wisma
niba ing pagulingane
datan lyan ingkang kacipta
mung adining kusuma
ingkang kacipta ing kalbu
tumèmpèl tungtunging netra

Radèn Sukra angling aris
asambat-sambat sang rêtna
mirah ingsun nahing anggèr
baya datan myarsa warta
yèn dasih mèh antaka
binuru ing kadangipun
kang nama Dyan Ôntawirya

arsa kawula ladosi
tan wande ingsun pralaya
lamun pêjaha arine
mandahe sang kadi rêtna
dukane mring kawula
yêkti ngong palaur lampus
lawan amanggih dêduka

tanbuh raose kang galih
sira wau Radèn Sukra
animbali pamomonge
pawèstri tur kinasihan
nyai Gori kang nama
angandika sang abagus
biyang dèn kaparêng ngarsa

êmban Gori atur bêkti
sampun tumamèng ing ngarsa
Rahadèn Sukra dêlinge
biyang sira ingsun duta
ngong jaluk karyanira
biyang mintara dèn gupuh
marang dalêm Kapugêran

ênya iki layang mami
aturna sang kadi rêtna
kang karya brôngta wirage
biyang poma wêkas ingwang
dipun angon iriban
ênya iki paring ingsun
reyal sadasa kèhira

êmban Gori awotsari
sigra mentar maring ngarsa
dhatêng ing pasar lampahe
kapanggih lan mitranira
aran bok Tambakbaya
wong Kapugêran satuhu
sira nyai Tambakbaya

anging mangke lagya purik
sêsêrikan lawan priya
kinawayah lara tyase
mangkya amomong sang rêtna
êmban Gori uninga
langkung suka manahipun
angraos yèn angsal karya

êmban Gori glis marani
dhatêng nyai Tambakbaya
nulya binisikan age
nyai kula nêdha karya
aturna sêrat ingwang
dhatêng kusumaning ayu
samangsanipun katura

andika kula upahi
punika reyal sasanga
karyanên patumbas jambe
nyai Tambakbaya lingnya
iki layange sapa
kang tinanya alon muwus
nyai kang ngaturi sêrat

nênggih pangeran dipati
kang atur sêrat mring garwa
nyai Tambakbaya age
nulya mantuk lampahira
sampun praptèng udyana
kawarnaa sang dyah ingrum
kang lagya momong sarira

lagya pinarêk ing cèthi
sang dyah eca angandika
kasaru wau praptane
sira nyai Tambakbaya
prapta sahatur surat
kagyat sang dewaning ayu
sêrat sampun tinampanan

kusumayu ngandikaris
lah iki layange sapa
nyai Tambakbaya ture
kang sêrat raka andika
pangeran adipatya
mèsêm kusumaning ayu
kang sêrat sampun binuka

katupiksa punang tulis
sang rêtna kagyat ing nala
atanya alon dêlinge
bibi sapa kang ambêkta
matur ni Tmbakbaya
tiyang èstri sampun sêpuh
ngakên tiyang kadipatyan

sang dyah angandika aris
sira kalêbon upaya
sandi bibi ing jênênge
dudu kakang mas dipatya
kang akirim nawala
alah iki uninipun
dahat layange Si Sukra

amawi têmbung pamijil
Si Sukra tulus andadra
wong kudu tugêl gulune
ri sampunira mangkana
rêrêpèn pitung pada
sinèlèh sandhaping kasur
sang rêtna lajêng anendra

ni Tambakbaya glis mijil
wus prapta pinggiring marga
apanggih lawan dutane
ni Tambakbaya lingira
si bibi kaniaya
andhustha maring sang ayu
nglêbêti sandi upaya

tan kawarna solahnèki
ni Tambakbaya binêkta
dhatêng Kasindurjan age
nêngêna ingkang lumampah
kocapa Radèn Sukra
langkung dene ngayun-ayun
dhatênge utusanira

tan adangu nulya prapti
êmban Gori marang ngarsa
agêpah nulya ingawe
lingira Rahadèn Sukra
baya ta olèh karya
êmbanira alon matur
kawula datan uninga

botên lumêbêt pribadi
punika kang kula duta
kang munggèng ngarsa sang anom
rabine Ki Tambakbaya
nging lagya pêpurikan
mangkya momong ing sang ayu
marma sêrat lumaksana

Radèn Sukra miyarsangling
langkung suka manahira
arum amanis wuwuse
dhuh bibi kula têtanya
kadospundi kang sêrat
punapa ta sampun katur
dhatêng sang adining kênya

ni Tambakbaya turnyaris
rahadyan sêrat paduka
sarêng katur ing sang sinom
winalèn-walèn winaca
sang dyah nuntên anendra
sinèlèh ngandhaping kasur
rahadyan sêrat paduka

sang dyah ayu datan angling
anging sêmunipun lêjar
andrawili ing sêsote
winor lawan pagujêngan
ya ta Rahadyan Sukra
amiyarsa aturipun
wartane ni Tambakbaya

kalangkung sukaning ati
ciptane lir wus patutan
nulya maos rêrêpine
sêkar lumbu sang kusuma
waos ulês ing ngarsa
amancala mirah ingsun
nêdha kawin lan kawula

kathah solahe abrangti
niba tangi Radèn Sukra
sampun owah paningale
sigra dhatêng pasarean
ngandika marang êmban
hèh ta êmban dèn agupuh
undangên ni Tambakbaya

arsa ingsun têtakoni
êmban Gori sigra mentar
ngundang ni Tambakbayane
kang ingandikan wus prapta
ya ta Rahadèn Sukra
manahipun sampun liwung
sinambut ni Tambakbaya

rahadyan ngandika aris
hèh bibi aywa rudita
sun karya pêpindha bae
ngong pindha sang kadi rêtna
kang karya lara brôngta
ni Tambakbaya sinambut
binêkta ing pasarean

rinungrum ingarih-arih
sira nyai Tambakbaya
samana tambuh polahe
mirsa ruming pangandika
kagunganira mingka
lir dahana panasipun
mangah-mangah kadi wôngwa

Rahadèn Sukra ngrêrêngih
pangrungrume amlasarsa
adhuh mirah jiwaningong
sapa kang duwe bêndara
baya amung pun Sukra
angandikaa wong ayu
sêsotyadi Kapugêran

