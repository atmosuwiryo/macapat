wuwusên Jayakartika
lan Tumênggung Rajamênggala sami
wus kathah arahanipun
kumpule ingkang dharat
sampun wontên cacah sèwu tigang atus
tigang atus kekapalan
Rajamênggala kang baris

sampun nêmatus kang dharat
kapal satus sawêg eca alinggih
wontên bêbêkêl umatur
yèn mêngsah sami nabrang
angobongi sagung wismaning wong dhusun
saurute dipun rayah
sampun gusis kêbo sapi

Jakartika duk miyarsa
lajêng bêndhe kumrap sagunging baris
Rajamênggala amuwus
anak paran ing karsa
botên ngèstokakên timbalan sang prabu
nauri Jayakartika
ingkang timbalan sang aji

atugur ing Wanakarta
mangke bumi ngriki kang dèn rayahi
dadya tanpa karya tuhu
jajahan tan karêksa
tiyang alit ical pitik iwènipun
sayêkti prasasat pêjah
yèn paduka kêdah kari

inggih sakarsa paduka
kula mapag mêngsah dintên puniki
amrih mêngsah kesahipun
saking ing Panilaran
bilih sampun yêkti kula nuntên wangsul
amrih wiyaring jajahan
Rajamênggala nauri

inggih yèn makatên anak
kula tumut sigra bidhal kang baris
wus akumpul kalih èwu
kapal miwah kang dharat
kathah dharat akêdhik turangganipun
gumuruh asurak-surak
dhusun Têmpuran wus prapti

kèndêl makuwon sadaya
maksih gili kang kantun prapta malih
turôngga dharat asêlur
angling Rajamênggala
yèn ngantia inggih anak tigang dalu
yêkti arahaning anak
wontên kalih mèntên malih

wau kang wadya arahan
kathah lajêng anyabrang ngalèr sami
obah pakuwoning mungsuh
satêngah ana mêdal
panyanane Jayakartika kang magut
gègèr samêktèng ayuda
dangu-dangu tan kaèksi

wus sami wangsul sadaya
diwasaning baskara wontên prapti
caraka lajêng anjujug
barise Jakartika
bêkta sêrat tinampèn binuka sampun
mungêl sêrate Dipatya
Pugêr Benggol Sukawati

wuse salam kula anak
mring andika Jakartika Ngabèi
ing lampah kula dèn utus
Jêng Gusti Sukawatya
angrêmbagi ing anak kalamun sarju
angabdi kangjêng pangeran
dika anak dèn kauli

yèn mingsêr aris-arisan
majêng ngetan anak kang dèn pasrahi
kabèh sawetaning gunung
ngangkat dadya bupatya
sinung juluk Dipati Jayabinangun
limang èwu kidul dalan
anak dhewe kang duwèni

yèn bisa ngêlar jajahan
pira-pira jêng gusti tan mangêni
winênang karya tumênggung
anak para kalilan
saolèhe pitung èwu wolung èwu
mung para ingkang kuwasa
titipa nuksmaning tulis

mancêrêng ngling Jakartika
mêjanani munyuk ing Sukawati
iya dudu kere ingsun
dudu wong pêdarakan
sajung rong jung maksih kawulaning tu
nora melik pangêbangnya
para gênjik Sukawati

sêrat winangsulkên sigra
hèh caraka sun tan sudi mangsuli
sun kinon mocok dhasipun
Pugêr Suryanagara
lan Si Rôngga kapat Jayadirja iku
nora numbak tambuh ingwang
sesuk esuk ingsun gitik

kang caraka sampun nulak
prapta katur maring sang adipati
katur ing sawuwusipun
Ngabèi Jakartika
samya suka gumujêng para tumênggung
ing dalu datan winarna
enjing kêkirab kang baris

Ngabèi Jayakartika
wus samêkta gêlarirèng ajurit
Rajamênggala Tumênggung
dadya pangawat kanan
dharatira nêmatus turôngga satus
kang dadya pangawat kiwa
sarupane wong ing Pêngging

kêkapalan pitung dasa
tigang atus dharat langkung watawis
wontên wolung dasa pitu
ngalèr ngilèn lampahnya
pan katanggor ing papan radi gêgunung
kang pinangku Jakartika
kalih bêlah kang turanggi

tigang atus ingkang dharat
saluwihe kinèn nèng wuri têbih
nanging ta maksih kadulu
kinarya rewa-rewa
Jakartika ginrêbêg pra wadyanipun
pangajêng kapal sawidak
sarêng dènira lumaris

kiwa têngên kang pangawat
kang pangarsa sarêng dènnya lumaris
tan dangu nulya kadulu
pamanggèning kang mêngsah
Jayadirja kang pangawat têngênipun
ingkang dadya kanthinira
Dyan Singadirja Ngabèi

kêkapalan kawan dasa
miwah malih Amad Salèh Ngabèi
sawidak kapalanipun
gunggung pangawat kanan
prajurite wahana kuda rongatus
angidul ngilèn lampahnya
dene kang pangawat kering

Tumênggung Ranadiningrat
lan Tumênggung Pusparana anunggil
ngidul ngetan lampahipun
kalih atus turôngga
pêpilihan Ranadiningrat wongipun
prasamya wahana kuda
tan wontên dharat satunggil

saksana sarêng katingal
Adipati Pugêr manggèn nèng wuri
pandulune ngulon ngidul
miwah pangawat wetan
Adipati Pugêr angadani nêmpuh
dadya prajurit pangawat
kang samya campuh rumiyin

bêdhil-binêdhil aramya
Pusparana Ranadiningrat sami
anèng ing ngarsa gènipun
ngangsêg nêsêg abayak
datan ana nglancangibanderanipun
binendrongan ing sanjata
tan kandhêg pangangsêgnèki

kuda rongatus sarêngan
Adipati Pugêr ngabani baris
kinèn angangsêga purun
sigra turangganira
pra prajurit anjojog nongklang anêmpuh
akukuk surak gumêrah
datan kandhêg dèn bêdhili

Tumênggung Rajamênggala
pan kapêlak tan bangkit anadhahi
dhadhal kang wadya malêdug
lumayu salang tunjang
pan kesisan tan olèh ngadu wongipun
Tumênggung Rajamênggala
sampun lumayu dèn ungsir

Dyan Tumênggung Pusparana
sawadyane ingkang prasamya ngungsir
Ranadiningrat kang wangsul
mingêr ngilèn barisnya
Dyan Tumênggung Jayadirja ngadu campuh
arame ulêng-ulêngan
pangawatira wong Pêngging

wong Pêngging karoban lawan
bêdhil luput lamun binêdhil kêni
nanging dèrèng nêdya mundur
kinawêt saking wetan
wus aliwung wong Pêngging pangamukipun
saking akathah kang pêjah
nemlikur para pêtinggi

wus dhadhal dharate samya
kawan wêlas wong dharat ingkang mati
Dyan Jayadirja Tumênggung
bikut pangamukira
para mantri ngawaki prasamya ngamuk
kiwa têngên sampun sêmpal
pangawat kiwa kèh mati

santanane Jakartika
amicara kadipundi puniki
sampun sêmpal kalihipun
inggih pangawat dika
ingkang têngên ngrumiyini pêdhotipun
tan wontên pêjah satunggal
pangawat kiwa kèh mati

kadi langkung tigang dasa
tiyang Pêngging ing aprang kang ngêmasi
napa dika tan lumayu
kidul lèpèn kewala
Jakartika nora sumaur marêngut
dadya kèndêl kang angucap
pangarsa binêrêg nisih

Mas Rôngga Wirasantika
mangsah sareng lawan Suryanagari
Jakartika ênggènipun
lêlêbak iring arga
ingkang taksih dharat wonten kalih atus
Mas Rôngga awas tumingal
yèn Jakartika Ngabèi

mêdhun jog saking turôngga
lumaksana dharat tan mawi klambi
Mas Rôngga rasukanipun
sinuwèk gya binuwang
wusnya cêlak Suryanagara anguwuh
hèh Jakartika têluka
eman manawa ngêngmasi

Jayakartika samana
bêbêdipun inggih sêmbagi wilis
cindhe kêmbang sabukipun
udhêng jingga rinenda
sadangune dipun ampil dhuwungipun
ing mangke wiwit dhuwungan
mungsuhe samya nyêlaki

nanging dèrèng nyêpêng tumbak
datan môntra-môntra wong magut jurit
lir lêledhang têgar iku
nguwuh-uwuh Mas Rôngga
Jakartika aja ta pugal sirèku
yèn sira gêlêm nungkula
sayêktine nêmu becik

Jakartika angling sugal
hèh dubilah pêpathak Sukawati
akon anungkul maring sun
wong mangan bras tadhahan
bêras kasap kongsi agigis untumu
Si Jayakartika mangan
bêras wangèn saben ari

ambungên tanganmu padha
mambu apa hèh gênjik Sukawati
apa jampêng gêgobogmu
yèn wetan Mrapi ana
bocah nganjir kalima plananganipun
môngsa ta dhêrakalana
têluk munyuk Sukawati

wau Tumênggung Jadirja
miwah Ranadiningrat sarêng prapti
saking bêbujung mangidul
wurine Jakartika
kang tinêmpuh wong dharate akèh lampus
tumpêsan kang sami gagal
lumayu mangidul sami

ana kang lumayu nunggal
marang gène Jayakartika jurit
wus parêng ing ajalipun
sigra Ranadiningrat
ngêtap kuda Jayakartika pinistut
luput antuk santananya
kêna sirahe ngêmasi

gya Tumênggung Jayadirja
marêpêki wontên kilènirèki
Jayakartika pinunjul
kêna pilinganira
nora pasah nanging kobêng mengo bingung
emut gya nyandhak talêmpak
ngamuk sawadyanirèki

wontên dharat pitung dasa
wus kinêpung tan wontên angênèni
numbak inguncatan gupuh
lamun tinumbak kêna
Jakartika pinistulan ngalèr ngidul
talêmpakira tan angsal
kinêmbulan pra bupati

Suryanagara mêmanah
pra bupati kang samya amistuli
para mantri datan antuk
pra bupati kewala
wong cilike wus kinêpung kinarubut
tan ana bisa alihan
kadya numbaki cêcindhil

Jayakartika wus rêbah
gya pinocok utamangganirèki
sampun karsaning Hyang Agung
têka tan antuk bela
wong kang dharat pêjah sawidak têtêlu
anunggil sabin sakothak
dene ta kangkudu urip

anyêkêl kudaning mêngsah
buwang kêris têluk sarwi anangis
wadyalit samya bêbujung
ngidul ngambil bandhangan
anèng Ngasêm dènnya pacak barisipun
Tumênggung Ranadiningrat
Dipati Pugêr anuding

angatêrakên mastaka
Ki Ngabèi Mad Salèh lawan malih
Ki Ngabèi Jayèngranu
sirahe winadhahan
anèng ancak wong kêkalih kang amikul
Dipati Pugêr akalnya
dene sirahe prajurit

cinara ancak saradan
jinajaran tumbak sanjata ngarsi
kang dulu akèh kapiluh
wau Pugêr Dipatya
pêparentah anêlukakên wong dhusun
tan lagya jinajayèng prang
yudane wong Sukawati

cinatur ingkang kaplajar
Dyan Tumênggung Rajamênggala prapti
ing nagara wanci surup
panggih lan Sang Dipatya
Sindurêja alon dènira umatur
pun anak Jayakartika
inggih kapupu ing jurit

aprang wontên Panêlaran
lèring Lèpènjêram mêngsahe jurit
Suryanagara Tumênggung
Rôngga Wirasantika
Jayadirja Ranadiningrat Tumênggung
myang Tumênggung Pusparana
gangsal ingkang pra bupati

boten kenging kula ampah
kêkathahên mêngsah kang dèn tadhahi
wontên ing dhadha gènipun
kula pangawat kanan
tiyang Pêngging kang pangawat kiwanipun
kula pun Ranadiningrat
lan Pusparana kang gitik

nanging botên patos laras
inggih kenging kula tadhahi miring
pun Jayadirja Tumênggung
gitik pangawat kiwa
langkung wanter pangamukipun abikut
tiyang Pêngging kathah pêjah
cacah kawan dasa iji

dene kang nempuh pun anak
Rôngga Wirasantika lan Suwandi
tan sagêd tulung-tinulung
sampun ajêng-ajêngan
ingkang pêjah sarêng pun anak pukulun
têtiyang sawidak tiga
nunggil sakothak kang sabin

wau kalane miyarsa
Sang Dipati Sindurja waspa mijil
ngutus panakawanipun
kang wadon tuturana
yèn lakine anèng paprangan kasambut
makajangane jro kana
sawetaning kangjêng gusti

hèh Adhi Rajamênggala
dawêg kula bêkta manjing jro puri
ing mangke andika matur
sasolah tingkah dika
tiwasipun Jayakartika jro pupuh
wau dutane Sindurja
wus warti mring para rabi

rabine Jayakartika
duk miyarsa lakine angêmasi
sarêng jêlih tangisipun
rabinipun sakawan
santanane gumuruh ambata rubuh
sang nata kagyat miyarsa
lah sapa kang mucung iki

wetanipun si kulup dipati iku
sang nata gya têdhak
kang putra dipun timbali
iya kulup sawetan jaro ana pa

tangis umyung kang putra nêmbah umatur
gih mantri kawula
pun Jakartika ngêmasi
gène aprang wontên salèr Lèpènjêram

sang aprabu sigra animbali wau
Dipati Sindurja
sapraptanira jro puri
wus angirid Tumênggung Rajamênggala

praptèng ngayun dinangu marang sang prabu
Sindurja tur sêmbah
Rajamênggala tur uning
Kalayuda kinarya pangawat kanan

kiwanipun tiyang ing Pêngging pukulun
pan sami bubuhan
botên kenging anulungi
tiyang Pêngging ingkang pêjah kawan dasa

pan kasêlut prange botên purun mundur
pun Jayakartika
kapupu madyaning jurit
sarowange cacah sawidak têtiga

wangkenipun pinocot tamangganipun
winadhahan ancak
pinikul tiyang kêkalih
jinajaran binêkta dhatêng Jakawal

ya ta wau alon ngandika sang prabu
ing sapungkurira
iya mungsuh ana ngêndi
nêmbah matur Tumênggung Rajamênggala

atut pungkur wontên Gumpang dèrèng wangsul
pun Suryanagara
Suwandi anglêlanangi
tan kumêdhèp kinarubut kalih dasa

sang aprabu dènira ngandika gugup
Sindurja mêtua
undhangana pra bupati
atugura nèng alun-alun sadaya

ywa katungkul pacalange dèn lumintu
Garêmêt Kaleca
kidul amataha mantri
ajagaa anèng ing Pajang Nglawiyan

wataraku Si Suwandi wani blêbu
marang jroning praja
Rajamênggala turnyaris
dalu malih pukulun botên puruna

rintênipun inggih pun Suwandi purun
winongwong dening Hyang
rayi dalêm Sukawati
wadyanipun apurun-purun lêksana

jamakipun tyang antuk pêpêjah satus
apês antuk bela
mêngsah sadasa ngêmasi
ing wusana mung tatu kalih kewala

sigra mundur dipati sing ngarsa prabu
undhang sanagara
aja na turu sawêngi
amêlèka bok mungsuh ing wêngi prapta

duk puniku wong jro praja alit agung
kêkês miris maras
miris uwas kêtir-kêtir
dene mungsuh gêguyon dadi tangisan

samya ngungun de samene bobotipun
iya sapa nyana
Jêng Pangeran Mangkubumi
dadi batur têka dadak dadi mêngsah

ya ta wau datan kawarna ing dalu
Dipati Sindurja
enjing malêbêt jro puri
tinimbalan praptèng ngarsa atur sêmbah

dhuh pukulun paran ing karsa sang prabu
pan abdi paduka
sajro praja ageng alit
sami kêkês tyasipun gêmpal sadaya

sang aprabu alon pangandikanipun
ya mêngko Sindurja
sun arsa miyos tinangkil
Adipati Sindurêja nulya mêdal

sigra dhawuh sowan pêpakan sadarum
ngalun-alun aglar
pra bupati miwah mantri
datanapi sagunging para santana

ya ta wau tantara miyos sang prabu
munggèng panangkilan
aglar satriya bupati
para mantri ingkang nindhihi gêgaman

pra tumênggung wus tilar barisanipun
ngandikan sadaya
aglar ing ngarsa narpati
sri narendra sora dènira ngandika

bocah ingsun para mantri pra tumênggung
miwah pra santana
kawruhana sira sami
aprakara patine Jayakartika

aja mêsgul aja na gêmpal atimu
Si Dhelo palastra
tiwas madyaning ajurit
wus pinasthi saka karsaning Hyang Suksma

samya nuhun wadya sadaya turipun
sang nata ngandika
balik dèn angati-ati
manawa na ing cidrane mungsuhira

lamun dalu rundhanira dèn lumintu
Dipati Sindurja
nêmbah matur tur udani
sapunika inggih pangajênging mêngsah

sami mundur wontên lèr Pepe pukulun
pun Ranadiningrat
nèng Sokawoya abaris
samya ngantos dhawuhipun rayi tuwan

sang aprabu jêngkar sampun angadhatun
ing wêktu punika
sabên kèndêl pukul katri
sri narendra miyos lênggah magêlaran

nèng lun-alun ngidêri baris sang prabu
awahana kuda
ngecakakên tyasing dasih
kunêng gantya wau ingkang kawuwusa

lampahipun kang bêkta mastakèng mungsuh
prapta ing Jakawal
wus katur marang ing gusti
tinêdhakan wontên ing paseban jaba

duk andulu pangran mijil waspanipun
ngandika ya talah
liwat emane wong iki
têka mati pêpucuking bratayuda

mantrinipun kêkalih samya dinangu
katur aturira
miwiti malah mêkasi
saya ngungun agèdhèg sadangunira

duk puniku kang nuju sowan ing ngayun
bupati ing Dêmak
Warung Balora duk myarsi
samya dongong myat ngunguning gustinira

pangran muwus Suranata wruhanamu
mantrining sang nata
siji iki luwih bêcik
wantêr mantêp santosa labuh nagara

sabên ingsun kinon anglurug ngong suwun
duk prang Madegônda
pan ingsun kèsisan dasih
pan mung iki kang ana ing ngarsaningwang

nuli ngamuk amadhani wong sapuluh
akêplok angakak
tangkêpe lamun ajurit
ya mulane ing saparan ingsun gawa

kala ingsun ngosak-asik Gunungkidul
bêburu yayi mas
Buminata Singasari
amung iki ingkang dadi kanthiningwang

lamun iku olèhing pangajaningsun
lan Mangkunagara
Si Jayakartika wani
Arya Pamot lawan Si Mangkudiningrat

roro iku gêgayêmaning prang pupuh
dadi jênêng ingwang
nora susah bêbantoni
iya uwis dening Si Jayakartika

nora kudu ingsun ginawan tumênggung
sanadyan têlua
Si Jayakartika siji
ingsun pilih siji Si Jayakartika

waosipun lan dhuwungira wus katur
tinarik saksana
pangeran kagyat lingnyaris
dene iki Si Panji Mangunnagara

dhingin iku kang gadhuhi rama prabu
mring Mangunnagara
apa mulane ing mangkin
dene têka dèn anggo Jayakartika

dhinginipun Si Jayakartika durung
iya anganggoa
ing kêris Si Panji iki
yèn wus lawas pasthi kawruhan deningwang

ngandikarum hèh Mat Salèh Jayèngranu
balèkna marana
sirahe Si Dhelo nuli
kakang Pugêr konên wor gêmbunge kana

lamun durung jinupuk ing sanakipun
nadyan ta uwisa
susulna sirahe iki
poma-poma ywa karya asmaraningwang

jêng pangran ngandika malih
dhatêng ing Carangpradapa
Si Jayakartika kiye
ing nguni mantri kaparak
apa mulane dadya
mantri kadipatèn iku
hèh Carangpradapa sira

apa ta sira ngawruhi
ing purwane duk samana
lungsure kalungluhane
Carangpradapa tur sêmbah
inggih mêningi amba
dipun suwun pocotipun
mring Dipati Pringgalaya

raka paduka sang aji
inggih anurut sakêdhap
nging lajêng kaparingake
dhumatêng putra paduka
pangeran adipatya
milane wontên pukulun
bratayuda sarêmpilan

Jakartika dèn kêcêki
dhatêng ing putra paduka
gusti pangran dipatyanom
wit sabine putra tuwan
tigang èwu punika
amung sèwu ingkang kantun
tinampèn putra paduka

ingkang kalih èwu maksih
wontên ing Kapringgalayan
dèn pundhut tansah sumados
botên angangge wêkasan
nuntên Jayakartika
kang kinèn mêndhêti purun
pundi kang kalêbêt sêrat

tyang Pringgalayan mêdali
para mantri para lurah
panumbak saragênine
mantri kêkalih kang têngga
nuntên Jayakartika
murugi sarwi kêkudhung
tobat mawia dhuwungan

rowang pitu rare alit
kabur tiyang Pringgalayan
pun Jagacitra pinocok
lawan pun Suradinala
inggih ugi tinigas
sirahipun kalih katur
dhatêng ing putra paduka

putra paduka jêng gusti
nuwun lilah mring kang rama
ingkang sirah pamanjêre
timbalan dalêm kang dhawah
dhatêng putra paduka
kinèn manjêr wetanipun
nêm dhêpa saking Galadhag

dalu tinêngga ing mantri
yèn rintên lurah kewala
inggih manawi cinolong
dhatêng tiyang Pringgalayan
kinèn angrampog pisan
pan ing mangke sabinipun
pukulun putra paduka

sampun jangkêp amêndhêti
inggih saking Pringgalayan
kêdhik gène nyingêdake
Adipati Sindurêja
Pringgalaya kang kathah
Jêng Pangran Sukawati duk
miyarsa atêbah jaja

anjêtung dangu tan angling
lajêng sidhakêp kewala
mêrêm sarwi gèdhèg-gèdhèg
ya Allah astapirolah
dangu datan ngandika
pan amung anêbut-nêbut
wus antara dangunira

anulya atutup kuping
sawusnya dangu ngandika
mêngko sun idhêp karêpe
marmane jaili mringwang
iya Si Pringgalaya
dimèn tutug sêdyanipun
gone andhêplok nagara

iya apa kang pinanggih
wong gawe lêtuhing jagat
hèh Jayakartika kowe
sun walês ing kabatinan
bêcikira maringwang
nadyan silih sang aprabu
kang maringkên karyanira

sabên ingsun kinon jurit
anglurug kinanthèn sira
sira nora bedakake
ya sang nata iya ingwang
mangkono anggêpira
nadyan panèwu-panèwu
nora ana kaya sira

hèh mantri ngarêp sirèki
Jayèngranu dhawuhêna
miwah sira Amat Salèh
Kakang Pugêr kon muliha
marang ing Sukawatya
gênti tunggu wisma ingsun
sida angrampit nagara

nanging ta pangrampit mami
wurung mêtu Banyuanyar
ingsun anabêt patine
Ngabèi Jayakartika
supayane dadia
iya têtangkêping pintu
tiwas mati pintu mênga

nanging ingsun lagi nganti
Sakèbêr lan Pringgalaya
muthak-muthêk ing Garompol
ing wartane mèh budhalan
amaju barisira
lamun uwis anèng Mungkung
ing kono pangrampit ingwang

anadene pra bupati
kang andhèrèk têdhak ingwang
ya amung lêlima bae
kang wus padha anèng kana
Kakang Pugêr sun tinggal
lan kabèh para tumênggung
padha kari tunggu wisma

lah uwis mangkata aglis
iya ora nganggo layang
pan mung layang kowe bae
mantri kalih nêmbah mêsat
saking ngarsa pangeran
ing marga datan winuwus
lampahe sadalu marga

ing barisan sampun prapti
Pugêr nuju kalêmpakan
caraka gya dhawuhake
timbalane Jêng Pangeran
Pugêr duk amiyarsa
muwus apa raganingsun
ing karsane jêng pangeran

diadu lan Adipati
Pringgalaya saupama
tan nganggo Wlônda kanthine
Mayor Kèbêr Senapatya
ingsun môngsa wêdia
dèn karubuta wong wolu
mungsuh kaya Pringgalaya

maksih jaluk imbuh mami
sathithike papat êngkas
gumêr arame gujênge
para mantri pra bupatya
sigra ngundhangi bala
ngabêkti kang pra tumênggung
sami andum karaharjan

bêndhene ngungkung tinitir
budhalan sabalanira
pra bupati ngatêrake
wangsul saonjotan samya
Pugêr sadalu marga
enjingipun prapta sampun
wus panggih lawan pangeran

rinangkul dipun cêblèki
hèh wakane katiwasan
têka matèni Si Dhelo
mêsakake lawan eman
bênêre piniluta
Dipati Pugêr umatur
langkung dènira ngla-êla

sadasa jêr botên kêni
dalajate mega abang
panêmbahan mega belong
panêmbahan mega gêdhah
dadine nuntên pêjah
Brawijaya mega biru
akongkonan tan winawrat

sagunging para bupati
sadaya dèrèng kaduga
paridan plêca-plêcune
amung pangeran kaduga
dadya gumujêng latah
ngandika mring pra tumênggung
hèh sakèhe bocah ingwang

apa sira wus atampi
malêcune sang dipatya
matura priye têgêse
sira Suradimênggala
Tumênggung Wilatikta
Dipati Suranatèku
nak ingsun Gadamêstaka

iya Si Selanagari
TumênggungKartanagara
miwah Rêksanagarane
Brajamusthi Brajadênta
Singarananagara
lawan Tegal Angun-angun
Jalêksana Surajigja

Yudaningrat Pudhakmiring
samyatur sêmbah sadaya
raos punika artine
sami nuwun tan kaduga
inggih nuwun jinarwan
kyai lurah plêca-plêcu
punika wontên punapa

pangeran ngandika aris
têgêse iki ki raka
nguring-uring sêntanane
iya ingkang dadi raja
kongkon Jayakartika
tan nganggo bobot puniku
mulane mati ing rana

payo padha dèn padoni
iya ingsun rewangana
iku pan bênêr lakune
wong kongkonan magut yuda
pasthi angambil manah
lan dadi wajibing ratu
budi atèr maring wadya

wong bênêr dèn uring-uring
mendahane yèn luputa
banjir bandhang panutuhe
gumêr sagung pra bupatya
Pugêr alon turira
bênêr ing pundi puniku
wus ratu anèng nagara

dadak ngêrenah wong cilik
Dhelo ingsun rowangana
angrêbut nagaraningong
iya pirabara benjang
iku sabda nora sah
pasahe Ngêndho mung satus
dikon nindhihi arahan

dèn adu lan pra bupati
mendah yèn nora nêlika
mungsuhe padha tos-atos
Dyan Tumênggung Jayadirja
gêdhe dhuwur agagah
sawahe sèwu nêmatus
Mas Rôngga Wirasantika

akanthèt otote bêcik
dhasare sugih santana
sawah rongèwu lungguhe
Tumênggung Suryanagara
kadi Sômba paradan
sawah sèwu limang atus
Tumênggung Ranadiningrat

kaya Panji Wanèngpati
lunga namur duk jêjaka
lêlungguh sèwu cacahe
Dyan Tumênggung Pusparana
kadya putra Wiratha
lêlungguhe sawah sèwu
bêbenggoling jênêng ingwang

têlung èwu sawah mami
dhangkale wong Sukawatya
lah sêka ngêndi bênêre
pênatus Jayakartika
wong prentah tanpa ngrasa
gumêr kang para tumênggung
awali ambal-ambalan

sang dipati angling malih
kukume puniku padha
wong tanpa dosa binêlok
dèn usung marang paprangan
dibrukake gêmrobyag
bêlokane nora ucul
banjur rinampog kewala

sabênêr-bênêring tandhing
iya Si Jayakartika
lawan Ngaèbi Mat Salèh
miwah Singadirja sima
pan rongatusan ika
iku parentah satuhu
nora ngawur ngayawara

apa sun sarowang mami
dèn anggêp gênjik kewala
dupèh kuwuk desa kabèh
ya dadi abahan apa
dubilah nora talah
iya apa bedanipun
padha têrah Nabi Adam

sangsaya ambêlik-bêlik
gujênge kang pra bupatya
jêng pangran ngandika alon
lah kapriye sanak-sanak
padha kalah ta sira
sadaya sami umatur
saèstu asrah bongkokan

ya ta wontên playon ngungsi
patang puluh saking Sala
Mesa Jêlamprang kancane
kang dadya pangajêngira
nami Singadirana
nêdya nusul kancanipun
kang nama Carangpradapa

nèng pakuwon wus kapanggih
maksih dadya kalangênan
Carangpradapa karyane
angawruhi wong niyaga
gandhèk ya kinawruhan
wantu parigêl umatur
Carangpradapa ris mojar

lingnya kakang dika inggih
lumampah nyêrat andika
dawêg kula aturake
Dipati Pugêr Manggala
dimèn konjuk Pangeran
Dipati Pugêr puniku
ngiras carik padamêlan

ing dalu samya lumaris
marang pondhok Kapugêran
prapta sampun manjing pondhok
dinangu Carangpradapa
katur saaturira
wus kinèn anggawa maju
Pugêr arêsêp tumingal

pinundhut tulisannèki
Pugêr kagyat duk tumingal
sampun angalêm tulise
dhapur Kasutamênggalan
Carik Natakusuman
sak Alah ing besuk-esuk
yêkti yèn suka pangeran

dene warnane apêkik
dhasar wong têka nagara
wêruh Samadipurane
suligi lawan brêmara
inggih pan kuwawuhan
datan kawarna ing dalu
enjing wus binêkta seba

jêng pangran sampun umijil
alênggah paseban jaba
Pugêr prapta nyebakake
abêbisik aturira
dadosa papenginan
dhasare pangeran dulu
langkung rêsêpe kalintang

nulya kinèn anênulis
sêrat maring ing Gêmantar
pinitungkas ijoane
Tumênggung Samadipura
wau wus tinimbalan
prapta inganthukan maju
nèng wurine kang nênurat

langkung ngungune ningali
marang pawong mitranira
dupi wus dadya sêrate
katur mèsêm jêng pangeran
lajêng kinèn angêcap
wasis ing ukara alus
sampun nuduh kang dinuta

nulya damêl sêrat malih
ngilèn maring pra bupatya
sami nunggil parentahe
dina Sênèn angkatira
saking ing Majakawal
Kumpêni wus praptèng Mungkung
lagi angsal kalih dina

tan adangu nulya dadi
wus lajêng ngêcapi pisan
sigra lumampah dutane
kang mangidul ngilèn samya
sarêng sami sadina
kabèh pra bupati kumpul
ing pukul satêngah sanga

jêng pangeran ngandikaris
kabèh padha ngèstokêna
Si Singadirana kiye
lagi têka Surakarta
mêngko sun junjung lênggah
iya namaa tumênggung
Si Tumênggung Sindusastra

ing têgêse iku carik
nanging durung duwe kônca
lagi tri atus sawahe
Si Tambakpagêr Si Karas
ya pirabara benjang
tunggala lawan sirèku
Tumênggung Samadipura

pangeran wus angundhangi
wadya rongatus patbêlas
tumênggung tinilar kabèh
mung mantri bêkta sadaya
sakawan mantri ngarsa
nênêm para mantri pungkur
lêlurahe anyadasa

sakathahe pra bupati
rintên dalu wus samêkta
wau kang duta kalihe
sami prapta kalih pisan
ingkang marang Gêmantar
myang mring pabarisanipun
prabupati Sukawatya

samya sandika turnèki
bupati ing Sukawatya
sigra ngirabkên barise
têtêlukan kang jaranan
satus wolu cacahnya
saantuke kang anungkul
lèr marga sawetan marga

margi ngalèr Bayalali
margi ngetan Majasanga
mung Pêngging kang maksih mogok
lèr margi nungkul sadaya
sayêkti pêpatutan
kang amogok kang anungkul
pan sami pakantukira

ing Ngasêm dèn broki malih
gonira nata pacêkan
wontên nêmatus angsale
ingkang warni kêkapalan
wontên sèwu kang dharat
gantya malih kang cinatur
Jêng Pangeran Sukawatya

budhal datan ngêtawisi
ari Soma Lêgi enjang
wimbaning lèk ping salawe
têdhakipun jêng pangeran
saking dhusun Jakawal
rêrêp kasarèn sadalu
enjang angidul lampahnya

Pangeran Mangkunagari
budhal saking ing Gêmantar
kêbut sawadyabalane
kunêng malih kawarnaa
barisan Kalijêram
pan ingkang kalih tumênggung
kinon amilih panggonan

amrih pêncar ingkang baris
Dyan Tumênggung Jayadirja
anèng Kêmadhoh barise
Tumênggung Ranadiningrat
nèng kulon Pringgalayan
wus pêpêt ing margi agung
tan ana kênèng lumampah

antawis ing wolung ratri
patine Jayakartika
lawan pangeran praptane
gègèr malih Surakarta
wong pacalang tan têbah
sampun katur ing sang prabu
mungsuhtan nêdya mundura

wanci pukul sadasa prapta pangeran
ing Lèpènjêram dèsi
Dyan Suryanagara
Rôngga Wirasantika
Pusparana angantuni
bupati tiga
sampun majêng kang baris

abusêkan nagari ing Surakarta
katur ing sri bupati
kang rayi badhenya
èstu ngrampit nagara
ing mangke pan sampun prapti
Ngasêm pinarak
kèndêl anata baris

abdi dalêm macalang amung Kaleca
ngilèn pan botên kêni
kapêpêtan mêngsah
datan kenging ingambah
wontên sèwu kang turanggi
nging pêpilihan
rayi dalêm ngawaki

sarwi gugup dènnya ngandika sang nata
wong nglurug apa iki
nora wruh ing mêngsah
lamun umanjing praja
hèh Sindurja bok manawi
mindha yayi mas
yêktine Si Suwandi

Adipati Sindurja matur akêkah
dhuh pukulun sang aji
môngsa ta pandunga
inggih abdi paduka
nadyan busanane sami
sruwal rasukan
nging sanès dhêsthar gusti

rayi dalêm dhêstharipun cêmukiran
jingga Radèn Suwandi
calana rasukan
tan wontên ingkang siwah
inggile kaot rong nyari
lan ari nata
anyênyamar ing warni

lampahipun ajalêr rayi paduka
lan cahya kaot wêning
kathah kêkilapan
yèn inggih sadlerengan
dangu-dangu kuningnèki
Suwandi pêthak
rayi paduka wilis

sri narendra ngandika baya yayi mas
mung mandhêg Ngasêm nuding
Suwandi kewala
Sindurja matur nêmbah
Suwandi dhuwunge katri
rayi paduka
amung wangkingan kalih

datan arsa amangking curiga tiga
sang nata ngandikaris
iya kancanira
aja na kang sêmbrana
bewake dèn ngati-ati
prapta Kaleca
gawat Si Mangkubumi

Sindurêja nêmbah mijil pêparentah
mring sagung pra bupati
tuwin pra santana
ngumpulkên wadyanira
ingkang wahana turanggi
sawusnya kêmpal
gunggunging kang prajurit

gangsal atus turanggane pra santana
dhomas ingkang lumaris
mêmatah parentah
aminta-minta bala
kaparak têngên tinuding
ywa kongsi kesah
kidul bubuhannèki

kinanthenan wong Kalang sadayanira
lan wong gêdhong sapalih
tindhih kaliwonnya
ngalèr bupatinira
kidul prasamya jagèni
ing praptanira
Pangran Mangkunagari

nanging sabên sontên sami magêlaran
mangkana kang winarni
pra jajar kaparak
dalah sarowangira
kang macalang Kleca dèsi
prapta kaplajar
mring jro prajatur uning

yèn ing Gumpang maya wus kanggenan mêngsah
Pangeran Sukawati
saking Ngasêm budhal
wadyanipun pangarsa
Jayasudirgan dèn broki
kagila-gila
bêbahak bêboyongi

anèng Tuwak Tumênggung Ranadiningrat
ing Gumpang kang barisi
bupati satunggal
Tumênggung Pusparana
bakdasar sang nata mijil
kapraboning prang
kang putra datan kari

lir sêsulung turôngga ingkang macalang
sang nata angidêri
munggèng ing turôngga
baris yèn winatara
pitung èwu malah luwih
dharat turôngga
oprup amarentahi

para mantri bae kang amacalanga
aja nganggo wong cilik
dhompo aturira
oprup kaku tyasira
wus têdhak saking turanggi
jêng sri narendra
lênggah bangsal pangrawit

duk pinarak malêdug turôngga prapta
kadya kaburu jurit
praptèng pagêlaran
matur atur uninga
yèn Pangeran Sukawati
pan sampun prapta
wadyanira anggili

kadi lajêng tangkêpe ingkang gêgaman
horêg sagunging baris
dragundêr wus prapta
satus gugup sang nata
kotrag wadya sanagari
bingung puyêngan
rare pating jalêrit

Totlomondo angling marang mantrimuka
kadiparan dipati
wau kula warah
pacalang kang prayoga
sampun mêmatah wong cilik
mantri kewala
têka pacalang cilik

nora arus karya kagyating narendra-
di ana bêngi-bêngi
wong gêdhe apêrang
wus satêngah nêm mangkya
sang dipati sigra nuding
mring putunira
Tirtawijaya nami

Pakuningrat nganthèni Suraprameya
kaparak anganthèni
Ki Bênêr samana
lawan mantri têtiga
oprup ingkang andhawuhi
iya awasna
yèn nyata anêkani

dipun enggal nuli balia kewala
sigra anêmbah sami
mantri mring sang nata
mêsat asêsandêran
ing Garêmêt sampun prapti
datan katingal
lajêng mangilèn sami

amung kuda pêpitu praptèng Kaleca
kilèn Kaleca kèksi
wadyabala aglar
samya cucul turôngga
pangeran kang dèn sanggrahi
nèng Bêlulukan
mantri pangajêng sami

kèndêl anèng kilèn Kaleca gènira
dalah sasikêpnèki
ana kuda prapta
nora dèn munasika
tinakenan amangsuli
sarwi pratela
lamun kang prapta mangkin

tuhu kangjêng gusti pangeran piyambak
wadya ingkang umiring
mung bupati gangsal
benjing enjing umangsah
yèn dika maido kyai
kêna kewala
dika priksa pribadi

sigra wangsul anandêr ponang caraka
ing alun-alun prapti
orêg kang gêgaman
praptane kang pacalang
wus prapta ngarsèng narpati
umatur nêmbah
pukulun sri bupati

mêngsah kèndêl pra sami cucul turôngga
badhe ing benjing enjing
gènipun umangsah
angantêp yudanira
tuhu kang angirid baris
botên utusan
rayi dalêm pribadi

duk miyarsa anglês tyasira narendra
hèh Sindurja dèn bêcik
sawêngi ywa obah
bewakmu aja towang
ngandika malih sang aji
lah oprup sira
mapaga yuda benjing

pra santana kabèh milua ing sira
hèh sagung kadang mami
Yayi Dinagara
Dhimas Adiwijaya
Buminata lawan malih
iya Yayi Mas
Rôngga mapaga jurit

kulup Angabèi Adhi Mas Panular
myang Danupaya Yayi
dèn padha prayitna
oprup matur sandika
ing wanci wus bakda mahrib
kondur sang nata
sapraptanirèng puri

oprup pamit mêdal siyaga magut prang
miwah santana sami
wus samya siyaga
kunêng gantya winarna
Jêng Pangeran Sukawati
nèng Bêlulukan
ingkang rêmbug wus dadi

yèn pinêthuk ing Grêmêt miwah Kaleca
badhe gêlaring jurit
tan mawi pangawat
yèn unggul ing ayuda
anaa pangawat malih
panjinging praja
kang kinèn andhadhani

sakancane Dyan Tumênggung Jayadirja
ingkang pangawat kering
Dyan Suryanagara
Rôngga Wirasantika
Pakuningratan dèn broki
lèr Pakauman
kang dhadha jôg ing baris

Kadipala anjog sakidul Kêmlayan
nocok sakidul masjid
dene jêng pangeran
dadya pangawat kanan
Kadipala ngidul malih
nuntên angetan
lèr Pagajahan ngrampit

tan winarna ing dalu wuwusên enjang
têngara wong Kumpêni
tambure gumêrah
salomprèt mung satunggal
satus dragundêr Walandi
satus kang Islam
tindhih Kaptin Samsudin

pra santana nèng wurine Kumpêni Slam
sagêgamaning jurit
lamun ginunggunga
kalihe wus sadaya
bidhalipun ingkang baris
pan kinurmatan
maryêm ping sapta muni

gumarêdêg kèbêkan sagunging marga
bêndhe gong lawan suling
abarungan munya
kang anèng Balulukan
prajurit sampun rinakit
arêbat papan
Kaleca dèn ênciki

duk Tumênggung Suryanagara kalawan
Mas Rôngga kang angirid
myang Ranadiningrat
Tumênggung Pusparana
wus sami tilar turanggi
amaju rampak
ngirid mantri pinilih

praptèng wetan Kaleca bala Walônda
kèndêl amasang rakit
lèr Kumpêni Islam
kidul satêngah marga
sagung dragundêr Walandi
majêng sakêdhap
mungsuh kasêlak prapti

nyèrèd watang Mas Rôngga Wirasantika
miwah Suryanagari
anglêlandhak tumbak
giyak panêmpuhira
Kumpêni asru ngêdrèli
lir arga gugrag
swarane drèl Kumpêni

jêng pangeran nindhihi wurining bala
ingkang mantri pinilih
arja songsong jênar
dupi êdrèl ping tiga
mantri amalês ambêdhil
para bupatya
nusup kukusing bêdhil

alpèrèse tinumbak Suryanagara
niba saking turanggi
sareyan tinumbak
Rôngga Wirasantika
Surajigja anumbaki
pinistul kêna
baunira kang kering

Surajigja nora sangsaya sudaa
malah krodha mawêrdi
bikut pamukira
Wlônda papat kang pêjah
dhadhal barising Kumpêni
Kumpêni Islam
kathah ingkang ngêmasi

Totlomondo mubêng rumêksa ing bala
pra santana nulungi
nulya Jêng Pangeran
Sukawati mangarsa
atilar songsongira glis
ngêtap turôngga
watangira pinusthi

amuk-amuk akukuk wong Sukawatya
giyak aloke sami
dhadhal pra santana
dadya mundur apisah
kalawan bala Kumpêni
Suwandi Rôngga
wus nitih kuda malih

miwah sagung para bupati kang dharat
sigra nitih turanggi
tut wuri santana
nyanjata saking wuntat
pistulira mobat-mabit
Pangeran Rôngga
binêdhil saking wuri

ricikira pistule Pangeran Rôngga
ingkang kêni ing mimis
jêmpole katratas
kipat pistule tiba
sinurakan wanti-wanti
Pangran Panular
bokonge kuda kêni

gobrah-gobrah sinurak akon nolèha
jêng pangran angajani
Suwandi sêsumbar
dhuh-dhuh para pangeran
dene sigit ingkang warni
asongsong jênar
jêbul jirih lir èstri

oprup atur uninga tiwasing aprang
ajidan kang rumiyin
nyandêr malbèng pura
ing alun-alun prapta
wêwarta yèn kasor jurit
gya manjing pura
umatur ing sang aji

lamun oprup kasor prang anèng Kaleca
mêngsah taksih angungsir
ajidan sawusnya
matur anulya mêdal
gugup kangjêng sri bupati
ngrasuk busana
kang putra dèn timbali

abusêkan katon kang obong-obongan
bêdhil sakin mrêpêki
tambuh solahira
wadya ing Surakarta
larane sèwu panastis
nora karuwan
jêjênthik milu sêdhih

akatula-tula lir coplok-coploka
tuwa nom gêdhe cilik
wadya Sukawatya
kang bujung sing Kaleca
Suryanagara kêkinthil
tansah sêsumbar
wong Surakarta sami

anoleha dene iku kèh pangeran
padha asigit-sigit
apa nora wirang
dene têka lumajar
eman warnamu apêkik
tinggal gêlanggang
dudu sutèng narpati

kacarita Pangeran Mangkunagara
saking kidul angrampit
wontên kuda dhomas
wus nabrang Kaliwingka
kaparak ingkang nadhahi
kang dadi dhadha
kalang pangawat kering

Dyan Tumênggung Jayawikrama kalawan
Sumadinala kanthi
saragni jro samya
pinangku ing wadana
Pangeran Mangkunagari
sigra narajang
kukuk sawadyanèki

tinadhahan dèning kang wadya kaparak
rame bêdhil-binêdhil
pêngkuh ingkang dhadha
pangawat tinarajang
kang kiwa pêdhot tumuli
pangawat kanan
anempuh marêpêki

dadya mungsuh kang moncèr asangêt taha
dangu dènira jurit
punggawaning mêngsah
nama Ki Mangkuyuda
kabranan baune keri
gya ginosongan
binêkta mundur aris

dadya dangu ajêng-ajêngan kewala
gantya lèr kang winarni
Dipati Sindurja
Pangeran Pakuningrat
sakancane para mantri
tampi timbalan
kinon bantu ing jurit

bidhal ngilèn kapêthuk kang mundur yuda
nèng marga sawetaning
ing Kartanagaran
Kawiradigdan lama
kèndêl kang bala Kumpêni
sakêdhap tata
mungsuh anunjang wani

ngamuk punggung kalawan watang curiga
Kumpêni angêdrèli
rinukêt kewala
Kumpêni kagegeran
wus rusak tataning baris
sang mantrimuka
putune angêmasi

dhadhal malih lumajêng baris Walônda
ngetan anurut marti
kumpul pra santana
Pangeran Pakuningrat
amangidul ngetan malih
sang adipatya
dhawah saking turanggi

rinarômpa inginggahakên turôngga
gêgancangan lumaris
wontên tur uninga
lamun kang wayah tiwas
Tirtawijaya ngêmasi
kagyat amaras
nênggak waspa anggêndring

praptèng kidul Kamlayan bantune prapta
sakawan pra bupati
Dyan Puspanagara
kalih Nitinagara
Wiraguna lawan malih
sapatihira
kangjêng pangran dipati

kang anama Tumênggung Tirtanagara
sami majêng sakêdhik
wetan Kadipala
wau pamêthukira
cinatur mêngsah kang prapti
kang dadya dhadha
anjog sakidul masjid

ingkang kiwa anjog lêlurung Galadhag
kang têngên anjognèki
salèr kandhang gajah
pojok jaro kadhatyan
Jayadirja kang nindhihi
baris ing dhadha
lan para mantri ngarsi

pangawate keri têtindhih Mas Rôngga
lawan Suryanagari
pangawate kanan
jêng pangeran piyambak
Ranadiningrat kang ngiring
Dyan Jayadirja
Pusparana dèn kanthi

para mantri pinilih kang sapanduman
tumut Jadirja jurit
dene kang saduman
tut wuri Pusparana
wau ta ingkang nadhahi
Puspanagara
lajêng campuh ing jurit

mantri ngarsa salawe kang mangsah yuda
kinon nèng ngarsanèki
Tumênggung Jadirja
kumrutug pistulira
salawe nora ngagopi
nêsêg anunjang
wantêr akaduk wani

karya ebat sagung janma kang umiyat
tandange para mantri
kadya saradula
galak amôngsa sarpa
dhasar jinajayèng jurit
winong dening Hyang
dhadhal kang pra bupati

Dyan Tumênggung Puspanagara sutanya
pupon kacandhak mati
lawan Jadirana
jaksa ing kadipatyan
sarêng kapupu ing jurit
anèng Kêmlayan
wong Surakarta miris

maras uwas tatas rantas anglês ing tyas
sumbar wong Sukawati
hèh wong Surakarta
katon apa wak ingwang
sira mlayu sun parani
pan dudu macan
lan dudu sarpa mandi

palajênge sagunge para santana
kang sarêng lan Kumpêni
prapta loji samya
ana kang lajêng ngetan
tan nêdya ngumpul mring puri
para pangeran
tan ana kankun siji

Pangran Pakuningrat Dipati Sindurja
kèndêl sawadyanèki
ing sapinggirira
ngalun-alun kang wetan
kumpule ingkang prajurit
mung pitung dasa
dharat tan ana malih

Dyan Tumênggung Puspanagara kèndêlnya
nèng wismane pribadi
Dyan Nitinagara
lawan Tirtawiguna
lajêng lumêbêt ing puri
sakancanira
wau jêng sri bupati

arsa miyos tinunjangwong ngili samya
manjing sajroning puri
tan wruh yèn kadhatyan
ing rèh bingung kalintang
wus lali kawula gusti
mung rêbut gêsang
pati-pati bêntusi

ana ingkang nangis kang lakine pêjah
para dyah kontrang-kantring
anèng palataran
Ngabèi Jadirana
ingkang sampun angêmasi
prang Kadipala
kang wadon angulati

pangrungune lakine anèng jro pura
bingung pating jalêrit
wêwah bong-obongan
kilèn kiduling pura
ngalad-alad gêgirisi
swaraning surak
barung grubuging agni

angumandhang sênggani swara ruara
gora kagiri-giri
gêtêr patêr kadya
bêlah ingkang bantala
langit sapta anungkêbi
prihatin dahat
kangjêng sri narapati

laju miyos lawan jêng pangran dipatya
kèndêl ing srimênganti
tambuh kapiyarsa
wontên mantri tur priksa
gusti mêngsah ngidak wani
pangarsanira
nocok sakidul masjid

abdi dalêm Sindurêja Pakuningrat
kang sami ambantoni
sampun kapêlajar
balanipun kèh pêjah
dene bêbantu ing wuri
Puspanagara
Nitinagara wingwrin

lawan Tirtanagara Tirtawiguna
sakancane angisis
tandange kang mêngsah
tuhu kagila-gila
tan kenging dipun tanggêni
nunjang angidak
golong gêlêng gumuling

Saradipa saking loji praptanira
dinangu ing sang aji
paran Saradipa
prang para santana
Walônda lan pra bupati
Ki Saradipa
tur sêmbah nuwun gusti

abdi dalêm sampun sirna kapêlajar
samya arêbat urip
sawontêne mangkya
mèpèt ing panangkilan
mêngsah wontên kidul masjid
jêjêl ing marga
tarab tumbak kinêmpit

abdi dalêm Kumpêni muwêr kewala
jro loji tan mêdali
sônggarunggi ing tyas
inggih dhatêng paduka
ngandika jêng sri bupati
lamun mangkana
sagunge garwa mami

lawan gêdhe cilik sakèh putraningwang
gawanên maring loji
minôngka pratôndha
yèn ingsun wus pitaya
abipraya lan Kumpêni
nuli mangkata
sun arsa mapag jurit

lah dhawuhna mring oprup karsa manira
nêmbah Saradipa mit
malêbèng jro pura
ngirid pra garwa putra
sêpuh anèm para putri
kêrig sadaya
binêkta maring loji

bêdhah jaro prênah ingkang kidul wetan
sapraptanirèng loji
oprup duk tumingal
polahe garwa putra
miwah sagung putra putri
kang timur samya
ginendhong myang dèn indhit

langkung ngêrês Tlotomondo ing tyasira
sigra kinèn anarik
wau mriyêmira
kang marêk mring kadhatyan
oprup sampun dèn dhawuhi
lamun sang nata
arsa umagut jurit

wus pinêpak sawontêne abdinira
sampun tan wontên malih
mung mantri kaparak
wira-wiri macalang
gêdhong tumut dhatêng loji
ngiring pra garwa
putra putri lit-alit

oprup nuduh marang Salotêr Kapitan
mung bêkta sa-Kumpêni
dhèrèk jêng sri nata
Salotêr sigra mangkat
wong ing kadipatèn prapti
malêbèng pura
pitung dasa watawis

kang umiring sang nata mung para magang
wong kawan dasa kalih
pinaringan tumbak
lan abdi suranata
wontên sadasa tan luwih
myang nyai lurah
papat kaparak jawi

sri narendra wus mangking Kyai Bêlabar
waos agêm sinandhing
pan Kyai Kêbomas
dene pangran dipatya
Ki Mesanular winangking
Kyai Baruwang
cinothe munggèng keri

waos Kyai Panatas sampun cinandhak
têdhak sri narapati
bêndhe Kyai Becak
ginêntosan wong lanang
Agul-agul Gêrdapati
ingkang rumêksa
ngampil tabuhirèki

lagya prapta salêbêting brajanala
ana wadyatur uning
kalamun Pangeran
Mangkunagara prapta
saking kidul dènnya ngrampit
akêkapalan
wadya sèwu watawis

kang nadhahi pra abdi dalêm kaparak
pun Kartinala tindhih
lawan Jawikrama
nanging karoban mêngsah
dene gènipun ajurit
lèr Kaliwingka
Kadhawung ngilènnèki

myarsa bêdhil wor surak tangis gumêrah
kuwur tyasnya sang aji
wong wayang-wuyungan
kadya gabah ngintêran
pawèstri myang rare alit
abilulungan
nunjang ngarsa sang aji

wantu dèrèng wontên sitinggil samana
mulat sri narapati
mangalèr katingal
blêduge wong lumajar
kasusu tiba kuwalik
tangikatunjang
tangi malih anggêndring

sampun kobar pondhok kilèn pagêlaran
mungsuh katur umanjing
ngalun-alun samya
sigra têdhak sang nata
ngandika mring para abdi
lah payo bocah
sêdhênge mangsah jurit

abdi dalêm magang sami ting jalemprak
munggèng ngarsa sang aji
ana cikrak-cikrak
ana kang têtayungan
Mangkudiwirya Ngabèi
lêlurahira
Citradiwirya ari

duk inggahe Tumênggung Citradiwirya
tinanêm anèng Pathi
arine gumantya
kalurahane magang
tigang atus ingkang sabin
Mangkudiwirya
bagus anom winarni

akêkèjèk munggèng ngarsane sang nata
nêpsune awor tangis
mubêng kiprah-kiprah
dalah sakancanira
ana gêdrug-gêdrug siti
ana kang onclang
kèh warnane prajurit

sampun rawuh sang nata ing panangkilan
mulat ngilèn kaèksi
wong kulambi abang
têtiga kang satunggal
udhêng kuning klambi kuning
cêmêng waosnya
sinèrèt wangkit godhi

kang kêkalih tiyang badhugal kewala
nyangkêlit upêt sami
juru ngobong wisma
sang nata angandika
kang katon iki wong ngêndi
wadya turira
têtiya Sukawati

sri narendra dhawuh nabuh Kyai Becak
Agul-agul kang gitik
kumapruk kewala
ping kalih kaping tiga
kaping pat maksih tan muni
katur sang nata
yèn Ki Becak tan muni

sri bupati dahat maras sajroning tyas
agèdhèg ngandikaris
abot Si Sujana
tuhu prajuritingrat
gêtêm-gêtêm sri bupati
wau kang putra
jêng pangran adipati

matur mring kang rama sarwi rawat waspa
kawula nuwun pamit
magut ing ayuda
inggih arsa mêthuka
prange Paman Mangkubumi
singa tiwasa
kang rama ngandikaris

kulup aja anadhahi pamanira
abot Si Mangkubumi
lawan durung môngsa
kang putra kêdah mêksa
kang rama sangêt gendholi
kadya raup rah
pasuryane jêng gusti

lir garudha pinandêng munggèng wantehan
saking ngampêt ing runtik
sang nata umiyat
baris mêndhak atarab
prênah lèr wetan watawis
mung pitung dasa
bandera kalih supit

sri narendra dangu baris ika sapa
lun-alun wetan iki
kang dinangu nêmbah
inggih abdi paduka
Sindurêja Adipati
lawan ri Tuwan
Pakuningrat kang baris

tiyang gandhèk sigra kinon dhawuhêna
ajênge ponang baris
gandhèk nulya mêsat
andhawuhkên timbalan
baris majêng winitawis
mung gangsal tindak
tan purun majêng malih

dhinawuhan majêng malih rambah-rambah
mopo datan lumaris
mung kèndêl kewala
giris miris umiyat
solahe wong Sukawati
anglandhak tumbak
wantêr prawirèng jurit

wali-wali timbalan dalêm sang nata
nanging tan mobah mosik
mêngsah rame surak
kang anèng lor Kauman
dèn mariyêm saking loji
nanging tan kêna
surak awanti-wanti

baris dhadha mèpèt jaroning kadhatyan
kukuk surak gêtêri
samya giyak-giyak
Rôngga Wirasantika
kalawan Suryanagari
tênaganira
anglêlanangi bumi

yèn cinôndra lir wong agung Parangteja
eca dènnya sêsirig
anèng têngah marga
sarwi angikal watang
sinambi nindhihi baris
tanpa rêringa
karyebat kang ningali

Dyan Tumênggung Jayadirja munggèng dhadha
ngadhangkrang dèn payungi
nèng marga prapatan
kidul wetan Kêmlayan
kanthine nindhihi baris
Dyan Pusparana
ugi dipun payungi

wontên sèkêt pangayape Jayadirja
Pusparana kang ngiring
cacah tigang dasa
kang anama pangayap
surak giyak wanti-wanti
pangawat kiwa
kang lèr kukuk ngajrihi

sri narendra kèmêngan maras jroning tyas
swaragung sru marnani
mariyêm Walônda
tan bisa nyirêp surak
malah sora gêgirisi
swaraning surak
awor swaraning tangis

Pangran Sukawati angangsêg kadhatyan
têdhak saking turanggi
saya mawurahan
puyêngan wong sapraja
wadya kang baris ing Gadhing
giris tumingal
matur malêbèng puri

dene mêngsah solahe kagila-gila
mudhun saking turanggi
samya nyèrèd tumbak
cinêkêl godhinira
tinon dahat gêgilani
pating jalegrang
lir buta môngsa daging

wus pinarak kilèn pojok jaro gènnya
Pangeran Sukawati
magêrsari ngayap
kiwa têngên ampilan
turôngga kinarung ngarsi
ragi keringnya
wadyanira kang sami

anjêjêgi jaro ana ngoyag-oyag
kalih dasa watawis
pra mantri kaparak
tindhih kaliwonira
lan mantri karaton sami
nadhahi ing prang
nèng lêbêt jaro panggih

sami sumbar-sumbaran payo mêtua
payo malbua aglis
payo kêthèk desa
gênjik lutung manjinga
ing kene ingsun tadhahi
kumaruk padha
anyingkur tunggak sêmi

wau ingkang para dêmang
Sukawati kang winor wong pinilih
dêmang ing Soka Jêngkilung
Dêmang Gonggang Dhalungan
dêmang ing Sribau lan Dêmang ing Mungkung
lawan dêmang ing Padonan
miwah Dêmang Gondhangrawi

Dêmang Kumêndhêng kalawan
Jatitêngah lan Dêmang Rajêgwêsi
dêmang ing Tambak Tanewung
lan Dêmang Ngimalodra
Dêmang Pujanggêni lan Guntur Barubuh
sami matur mring gustinya
gusti ambamit ngêmasi

asêsêg talingan amba
dèn wus-uwus kêthèk ing Sukawati
gênjik desa lutung gunung
dènnya umatur samya
majêng ngilèn angungkurkên mêngsahipun
alon dènira ngandika
Jêng Pangeran Sukawati

hèh ta mêngko-mêngko bocah
aja gugup satêngahing ajurit
apa ta babak kupingmu
wus jamaking ayuda
sawêtune kang dêladag ing tyasipun
angolok-olok sêsumbar
aja ta sira ladèni

dèn ayêm sajroning aprang
kawruhana pati wus marêpêki
dèn eling madhêp Hyang Agung
kang sumbar ika Gêrba
ingsun ora pangling ing suwaranipun
bocah gêcul cilik mula
lonyote ginawa mati

nulya wontên duta prapta
saking Jayadirja mantri kêkalih
Dêmang ing Wulukumêndhung
Dêmang Ngendrasumêngka
nêmbah matur abdi dalêm pun Tumênggung
Jayadirja tur uninga
lamun raka padukaji

miyos ngawaki ayuda
sampun munggèng ing pagêlaran gusti
botên kathah abdinipun
kalawan putra tuwan
kirang langkung ing watawis kalih atus
kang abdi nuwun parentah
jêng pangeran ngandikaris

warahên Si Jayadirja
dèn akukuh yèn kakang prabu gitik
yèn mênêng-mênênga iku
aja na kang mangrêmpak
lan Si Suryanagara warahên gupuh
carakatur sêmbah mêsat
wus têbih nitih turanggi

anandêr mring Sêcayudan
praptanira katur sadaya sami
kang timbalan gustinipun
sawusnya lajêng sigra
marang gène kang pangawat kiwanipun
anandêr tan dangu prapta
barise Suryanagari

andhawuhakên parentah
lamun kangjêng sri narendra miyosi
arsa mapaga ing pamuk
wus anèng pagêlaran
kinèn sami kèndêla aja na magut
yèn pinukul dèn apanggah
Mas Rôngga lawan Suwandi

sigra mêdhun saking kuda
sinongsongan munggèng ngajênge baris
kang caraka sampun mundur
cinatur sri narendra
abdi dalêm kaparak ingkang tinuduh
macalang alon turira
dhuh gusti sri narapati

ing mangke rayi paduka
rawuh ngrampit Pangeran Mangkubumi
pojok jaro kilèn kidul
sang nata angandika
dudu Yayi Êmas Si Suwandi iku
pun Garba mantri kaparak
lêlurahing saragêni

nêmbah Warêngkêng turira
môngsa dadak pandunga amba gusti
dhatêng ing rayi pukulun
wus lênggah sinongsongan
kinêbutan saking kanan keringipun
ampilanipud bêlabar
titihanipun turanggi

kinarung ing ngarsanira
dipun ayap dhatêng wong magêrsari
èmêng ngandika sang prabu
bêndhe apa wus munya
matur dèrèng sampun adangu kinutug
budhal saking panangkilan
kapêthuk pra mantri prapti

matur gusti rayi tuwan
Jêng Pangeran Mangkubumi angrampit
jaro jinêjêgan purun
pra abdi dalêm têlas
kêdhik ingkang anadhahi yudanipun
amung pun Surakartika
kalawan Nitinagari

lajêng angilèn sang nata
gêgêt waja biru netyaniraji
jroning tyas dahat margiyuh
lurah èstri sadaya
samya sambat anangisi sang aprabu
dhuh gusti sami emuta
paran dadose puniki

dhuh gusti sami emuta
yèn kêkadang sampun makatên gusti
adhuh gusti adhuh-adhuh
wimbuh ribêng narendra
Wôngsaniti donga wurine sang prabu
amuji lamtara bi-as
rowange sami nimbangi

prapta kilèn Suranatan
ragi kidul wêwurungan sitinggil
katon kang lagya don pupuh
dêdêr-dinêdêr samya
Dêmang Surakartika sarowangipun
karbin patbêlas waosnya
nêmbêlas cêmêng kaèksi

Tumênggung Nitinagara
sakarine panèkêt para mantri
panêlawe panêlung jung
wau Ki Singasuta
panêlung jung wong Singanagara mêtu
angamuk wus katadhahan
para Dêmang Sukawati

kinarocok mungsuh kathah
wadya Singanagara wus ngêmasi
kinrubut kunarpa ajur
wonge Surakartika
mapan jaga nèng jêro kang bêdhah wau
pinilih arsa manjinga
jaro bêdhah wus dèn goni

bature Surakartika
numbak mantri pinilih kang yun manjing
gya mundur bêdhahan gupuh
tinutup pan wus wêtah
Dêmang Surakartika ngandikan gupuh
Sêlotêr banderanira
sumusup songsongiraji

sang nata asru ngandika
hèh ta gêrot sakarine Kumpêni
kang tan lumajar mung kantun
rolas undangên kêbat
Twan Kapitan Sêlotêr nambungi wuwus
iya iridên sadaya
rumêksaa jaro iki

Mas Dêmang Surakartika
nêmbah mentar datan adangu prapti
sareyan Sèlêr wus tumut
Kumpêni kalih wêlas
lampahira ririh mêndhak mundhuk-mundhuk
praptèng pinggir jaro mêndhak
atrap bêdhil ngincêng jawi

mantri pinilih myang dêmang
katon samya linggih ngarsaning gusti
tarap waose pinangku
tan langkung kalih dasa
gya binêdhil saking jro jaro kadhatun
kalih wêlas sarêng munya
nging tan ana kang ngênèni

wusnya muni kang sanjata
wong Kumpêni samya lumayu gêndring
kinon wangsul datan purun
obat mimis binuwang
sarwi ngucap iya dudu tandhing ingsun
apranga lan sutèng raja
yaiku kang payung kuning

dadya tan kenging ngabêna
pan sagunge wadyabala Kumpêni
kawus dèn bêburu esuk
duk aprang nèng Kaleca
dadya sami Jawa kewala kang tangguh
arame tantang-tinantang
ana kang bêdhil-binêdhil

dangu-dangu jaro lêsah
songsongira pangeran nulya kèksi
dening kangjêng sang aprabu
songsonge sri narendra
katon saking pangeran panggenanipun
ngunandika sri narendra
abot sinôngga ing jurit

apa ta ngêntasi karya
ariningsun Adhi Mas Mangkubumi
durung ilang pupukipun
dene wus duwe tôndha
kadange kang tuwa-tuwa padha cubluk
paran ta dadine benjang
lêlakone Mangkubumi

solah bawaning ayuda
wong Kamangkubumèn sayakti kèksi
dening kangjêng sang aprabu
kacarita dènnya prang
awit enjing tabuh wolu ngrampitipun
ing mangke wus tabuh rolas
Ki Becak tinabuh muni

angungkung ngayuh awiyat
kumandhange kadi ngorêgna bumi
alon ngandika sang prabu
payo bocah suraka
jêng pangeran myarsa Ki Becak munyasru
swara ngungkung nèng awiyat
wadya Sukawati tintrim

dhasare wus dangu aprang
sayah miwah sru kalimput ing agni
pangran gya ngundhangi mundur
mring sagung wadyanira
kang nèng dhadha myang pangawat kiwanipun
sadaya wus dhinawuhan
kinèn samya mundur aris

jêng pangeran mundhut kuda
mèsêm sarwi angandika mring abdi
payo bocah padha mundur
anêmêni ki lurah
lajêng nitih wau ing turangganipun
sêsirig pun Banyakmodang
ginarêbêg magêrsari

sarêng dhadhal lan pangawat
kilèn Kadipala mangalèrnèki
tata rèrèh lampahipun
bandera warna-warna
kadya ngiring kang maspadakakên laku
pra abdi dalêm kaparak
panèwu kalawan mantri

kang dadya juru macalang
lèr Garêmêt wangsuling para mantri
pangeran sarawuhipun
Kadarèn masanggrahan
Pangran Mangkunagara saunduripun
saking prang nusul kang rama
ing Kadarèn dènnya panggih

pangran lan para bupatya
sami matur satingkahing ajurit
kang putra ragi sinêndhu
dene kabêrêg yuda
kurang rikat katêlompèn gêlaripun
lajêng sami pirêmbagan
amrih pakantuking jurit

ingkang putra nuwun lilah
amatrapi dhatêng kang rayi-rayi
ingkang kantun karyanipun
miwah dhatêng kang uwa
Pangran Suryadikusuma malihipun
ingkang Paman Buminata
tiga Pangran Singasari

kang rama lon dhawuhira
patrapana nanging aja nêmêni
kapokna bae karuhun
sira balia ngetan
ingsun kulup mulih mring Jakawal dhusun
yèn wus aso banjur ingwang
marang tanah ing pasisir

sawusnya dadi kang rêmbag
kang pinatah amrih kobèting jurit
nèng Têgarèn kalih dalu
enjang sarêng bubaran
ingkang rama ngalèr kang putra mangidul
Pangeran Mangkunagara
ing dhusun Tulas wus prapti

masanggrahan tigang dina
ingkang rayi kêkalih sami prapti
miwah kang uwa wus rawuh
Surya Adikusuma
pan ingantêp kiyai timbalanipun
sapa pangidhêpanira
aja ngrêribêdi bumi

kiyai ngrampit nagara
sun timbali sira tan ana prapli
lamun têtêp dadi mungsuh
ingsun kinèn gêcêka
pra pangeran têtiga ngaturkên dhuwung
sakalangkung tobatira
datan purun malih-malih

dhuwung linajêngkên sigra
ingaturkên mring Pangran Sukawati
katiga samya tinundhung
wau para pangèn
samya pamit wangsul maring Gunungkidul
pangeran apêparentah
marang wadya sawatawis

kinon karya pasanggrahan
anèng dhusun Sunggingan kang prayogi
pangran sigra budhal laju
ngetan dhatêng Gêmantar
kunêng gantya winuwus kang baris Mungkung
Sakèbêr lan Pringgalaya
myarsa nagari dèn rampit

dalu-dalu bêbodholan
samya mantuk dhatêng ing praja malih
pinêthukakên ing mungsuh
ratri nèng Wanasraya
dadya nabrang ngilèn ingkang baris agung
anjog kèndêl Kapanasan
dènira apacak baris

wau ta Kangjêng Pangeran
Sukawati ing Jakawal wus prapti
wêwêlutan lampahipun
têntrêm ing Sukawatya
jajahane mêlar sangsaya angidul
ing Jatisari kaidak
nungkul marang Sukawati

Sakèbêr lan Pringgalaya
langkung sami kucêm dhatêng sang aji
lami dènira kêkuwu
anèng ing Kapanasan
ya ta bayar Sakèbêr maring wong dhusun
kinon nuduhkên gènira
Pangeran Mangkunagari

kang pasthi ênggène lama
kacarita Pangran Mangkunagari
antara ing kawan dalu
anglêlarag mangun prang
ngidak dhusun kidul praja prapta esuk
kadhang prapta wanci asar
ngobongi kidul nagari

makuwon ing Paserenan
amakuwon Baki myang Jatisari
wadya Surakarta bingung
mangkana Kapanasan
Mayor Kèbêr lan mantrimuka wus rêmbug
arsa tinukup pangeran
mamrih sirnèng dhandhanggêndhis

Mayor Kèbêr milih pra bupati
ingkang badhe ginawa anglarag
anukup ing panggonane
pangran dènnya kêkuwu
Wiradigda ingkang pinilih
Tumênggung Cakrajaya
lawan malihipun
Tumênggung Kartanagara
Kartadipa myang Tumênggung Rajaniti
miwah Yudanagara

pitung puluh dragundêr dèn irid
kalih atus Bugis Balinira
prajurit Jawa kathahe
wontên turôngga sèwu
ari Ngahad Wage ing sasi
Ruwah ing gangsal wêlas
mangkat dalu-dalu
anjujug ing Paserenan
nanging pangran sawadyane sampun sêpi
lajêng dhatêng Gêmantar

pan saratri dènira lumaris
wanci wijiling baskara prapta
surak gumuruh sarêng drèl
pangeran langkung gugup
abusêkan pating jalêrit
kang têbih asamêkta
Sakèbêr têtulung
rame riwut lêng-ulêngan
kantun kêdhik pangeran wadyanirèki
wit kathah kang kesahan

nuju gêrah pangeran kang swami
pangran samêkta sacandhakira
garwa kinèn nyingkirake
ginendhong gamêlipun
kudanira dipun kambili
gugup asalang tunjang
kuda nama daru
kêkapa sarwa kancana
sigra nitih turôngga pangeran kanthi
abdi jalu lêlima

kumpul samya nanggulang ing jurit
liya punika kawur sar-saran
ura anèng wana bae
Sakèbêr prapta nubruk
asru dènnya ambendrong bêdhil
pangran anjog jêjurang
Kumpêni amuwung
pangeran turangganira
pun andaru karubuhan saking nginggil
tiba katiban kuda

pangran dadya dhawah kajumpalik
Mayor Kèbêr mistul mungsapisan
jêngêr anon ing solahe
anarik cara wangsul
imbanira kasrèpèt kêris
mijil rah tibèng jaja
nolih arsa kiwul
mèh ingancaran curiga
Mayor Kèbêr rowange agung bondhèti
dèn pinrih lumajara

pangran mire jurang ngiring-iring
barangkangan langgênan gandhewa
kudane tinilar bae
praptane nginggil pangguh
lan mantrine lêbêt satunggil
aran Jayaprameya
turanggane katur
Jayaprameya anulya
kudanira kancane kang dèn tumpaki
lajêng samya angetan

amung êlêt ing wana sakêlir
wus kapêthuk lan Kudanawarsa
tigang dasa kapalane
lajêng ngalèr katêmu
ingkang garwa myang para sêlir
pangran asrêp ing driya
dunya tan kaetung
Sakèbêr marêm jarahan
pan akathah mungsuhe tan dèn rawati
turôngga kang sarwa mas

lan dandanan kapraboning jurit
kathah kêni Sakèbêr sadaya
miwah ta pakinangane
sarwa kancana sêpuh
anggalênggêm Sakèbêr nuli
ngatag para bupatya
budhalan angidul
ngilèn anjog Pasunggingan
pakuwone pangeran kang dèn parani
tinêngga ing punggawa

pangagênge tumênggung kêkalih
Mangunjaya lan Suradigdaya
myang Rôngga Pramusitane
Dhandhang Môndhalika wus
myarsa warti sigra angrakit
samêkta ing ayuda
kuda pitung atus
wau Sakèbêr lampahnya
tan kawuwus ing marga sawusnya prapti
sawetan Pasunggingan

sigra bêndhe tumênggung kêkalih
datan anyana yèn mungsuhira
ewon Jawa pangajênge
sagêbragan amêthuk
rame dènnya bêdhil-binêdhil
anulya ingoncatan
lumayu angidul
binujung sampung angilang
pasanggrahan Sunggingan têlas binasmi
Sakèbêr lampahira

lajêng ngalèr ngrêrayah samargi
urut Pedan Kalêpu myang Wôngga
Drêsanan Dlanggung praptane
dhusun Panasan dalu
gantya wau ingkang winarni
têlike Sang Dipatya
Pugêr kang tut pungkur
Sakèbêr salampahira
laju mantuk mring Jakawal sampun prapti
tur uning sang dipatya

nulya katur Pangran Sukawati
yèn Sakèbêr anukup Gêmantar
pangran ngundhangi balane
kang badhe kinèn bantu
ingkang kalih môngka pangirid
Rôngga Wirasantika
kalawan Tumênggung
Suwandi Suryanagara
kang ngabên prang Bupati Balora kanthi
Warung Sela Panolan

kuda dhomas wus budhalan aglis
gantya Pangran Amangkunagara
kang mlampah ngatêr swamine
nèng Matesih sadalu
radèn ayu gêrah panastis
mila lampah lon-lonan
nèng Ngablak kapêthuk
bêbantu saking Jakawal
jêng pangeran sigra dènira dhawuhi
marang kapat punggawa

gangsal atus wadya kang turanggi
kinon ngatêrakên garwanira
mring Jakawal ngundurake
kuda kang tigang atus
Rôngga lawan Radèn Suwandi
binêkta mring pangeran
awangsul mangidul
lajêng ngilèn lampahira
pangran sampun mangsit bupati kêkalih
arsa mring Jatisêkar

awit wong ing desa Jatisari
kang anuntun Sakèbêr lampahnya
mring Gêmantar panukupe
wau sapraptanipun
sakathahe wong Jatisari
kang lanang cinêkêlan
catur kang linampus
pinanjêran sirahira
anèng tunggon wong wadone dèn boyongi
amale jinarahan

sagung wisma samya dèn basmèni
gêmpur tumpur dhusun Jatisêkar
wusnya pangeran karsane
wong sajarahanipun
pinartiga pandumirèki
rong duman katur marang
kang rama puniku
Pangeran Mangkunagara
mung saduman amêndhêt satus pribadi
kalih atus kang rama

Pangran Mangkunagara lingnyaris
Paman Rôngga Man Suryanagara
iki wong gêdhe dosane
lamun kiyai dangu
panukupe Sakèbêr wêngi
iku kang awèh marga
mangkana wus mundur
pangeran marang Gêmantar
kang punggawa kêkalih mring Sukawati
ngiringkên bêboyongan

Jatisari pan wus dèn tanêmi
dening Rôngga aran Sêcadirja
lan kinèn anêlukake
dhusun ing Palur Jurug
saurute acungan sami
mangkana wus karupak
ing jajahanipun
nagari ing Surakarta
Totlomondo lan sang nata asung tulis
mring Gupêrnur Samarang

duk praptane nawalaning aji
tuwan gupêrnur prihatin dahat
nagri pasisir orêge
dening warta misuwur
yèn pangeran ing Sukawati
badhe arsa cangkrama
saprajuritipun
kasukan êrah myang sirah
mila obah sagung bupati pasisir
tur uning mring Samarang

twan gupêrnur sigra marentahi
mring bupati pasisir sadaya
yèn arsa ngawaki dhewe
angadu usaripun
nanging jro tyas dahat prihatin
ruwêt rêntênging karsa
ketang purwanipun
dadya gupêrnur utusan
mring Batawi ngatas karsaning radpêni
gupêrnur amung nyarah

gantya cinatur nagri Matawis
Jawinata mirong maksih sasap
ingkang dadya ing purwane
dene myarsa pitutur
ing wartane bumi Matawis
Sinuwun Pringgalaya
ingkang tigang èwu
pinaringkên sutanira
ingkang nama Mas Komploh arsa kinardi
bupati ing Mataram

sakantune pan maksih lêstari
maring Tumênggung Jayawinata
pan amung sèwu cacahe
makatên badhenipun
karsanira sang nindyamantri
parentah dèrèng babar
wartane wus umyung
dadya Jawinata kagyat
gya samakta gêgaman kaprabon jurit
susahing tyas barusah

Jawinata panyiptaning galih
samangsane dhawuh kang parentah
sami sadina balike
ambêbêg wong Matarum
ya ta malih ingkang winarni
Pangeran Sukawatya
ngundhangi wadyagung
nutugakên karsanira
acangkrama dhateng nagari pasisir
bupati kang tinilar

têngga pakuwon ing Sukawati
têtindhihe Pugêr Adipatya
Ranadiningrat kanthine
lan Jadirja Tumênggung
Pusparana ing Jagaragi
Tumênggung Brajadênta
lan Tumênggung Waru
dene kang dhèrèk pangeran
Sindusastra Samadipura akanthi
bupati ing Balora

Natasingron miwah Brajamusthi
Suryanagara lawan Mas Rôngga
ingkang dadya pangiride
ingkang môngka panganjur
lampahira sagunging baris
Dipati Suranata
Pangeran Tumênggung
Gadamastaka samana
wus anêmbang têngara budhal kang baris
saking dhusun Jakawal

wonten kalih èwu kang turanggi
kawan dasa cacahing bandera
kalih gôngsa carabalèn
katiga monggangipun
kêndhang gonge sarunèn siji
tamburipun sadasa
bèri bêndhenipun
inggih prasamya nyadasa
tan winuwus ing marga Dêmak wus prapti
Kudus Pathi kajangkah

gantya cinatur Sang Adipati
Pringgalaya lan Pèbêr miyarsa
lamun pangeran samangke
èstu andon anglurug
maring nagri tanah pasisir
baris ing Kapanasan
sigra dènnya kêbut
mayor lawan sang dipatya
sawadyane budhalan lajêng nututi
alampah gêgancangan

dragundêre kinon andhingini
malih cinatur nagri Samarang
wusnya atas pamyarsane
wau tuwan gupêrnur
yèn pangeran ing Sukawati
mring pasisir andon prang
anulya anuduh
bupati nagri Samarang
kinon mapag yuda akanthi Bupati
Kaliwungu myang Kêndhal

kawarnaa Pangran Sukawati
wus ambêdhah Kudus Pathi praja
mung Japara mapagake
mêdal sing prajanipun
Citrasoma Rêksaprajèki
katur marang pangeran
yèn Jêpara mêthuk
gènnya pacak barisira
pêcak sawêt têbihe saking nagari
Mas Rôngga gya dinuta

lawan Tumênggung Suryanagari
amukula baris ing Jêpara
sigra budhal sabalane
mung kuda tigang atus
prajurite punggawa kalih
datan dangu katingal
barisaning mungsuh
nèng kilèn lèpèn Mas Rôngga
nabrang campuh wong Jêpara ambêdhili
kanthi Bugis Makasar

punggawa kalih anunjang wani
datan kandhêg binendrong sanjata
baris Japara gègère
akathah ingkang lampus
wong Bugise sisaning mati
wingwrin samya lumajar
binujung lumêbu
marang ing loji sadaya
bupatine manjing ing Juwana loji
saanak rabinira

wong Kumpêni anguluk-uluki
mriyêm saking loji kaping gangsal
punggawa kalih rêmbage
lajêng anulya mundur
dèrèng wontên timbalan malih
anggitik ing Juwana
mila sami mundur
Mas Rôngga Wirasantika
Dyan Tumênggung Suryanagara wus prapti
ngaturakên bandhangan

angandika Pangran Sukawati
Adhi Suryanagara kaya pa
ing loji Juwana kiye
pangungsèn pra tumênggung
lan Bupati Kudus ya maksih
nèng Mayong durung têbah
saka prajanipun
umatur Suryanagara
baris Mayong botên pantês dipun galih
amung loji Juwana

pan sumôngga ing karsa upami
jêng paduka tan arsa ambêdhah
sumingkir ajrih yudane
akêdhik labêtipun
ing prang tuwan anampik loji
baris Mayong punika
bupati ing Kudus
ing mangke amba kengkenan
lamun amba pribadi nistha ing jurit
mêngsah gêrèh lumahan

samya gumujêng kang pra bupati
langkung sukane kangjêng pangeran
Suwandi mêtu sanggupe
nulya parentah sampun
nak-sanake kalih tinuding
aran Côndrakusuma
Wôngsakusumèku
amung prajurit sawidak
praptèng Mayong rame campuh ing ajurit
kalih bupatinira

datan tahan ing pamuk nadhahi
sami dhadhal Kudus kalih pisan
gugup akèh bandhangane
ngungsi dhatêng parau
wangsulira santana kalih
tur wikan wus kaplajar
bupati ing Kudus
bandhangan katur sadaya
langkung suka Jêng Pangeran Sukawati
Suwandi tinarima

dahat gawok sagunging bupati
dene Tumênggung Suryanagara
asipat ing pangucape
pangeran budhal gupuh
marang Mayong kang dèn sanggrahi
tilas barisanira
bupati ing Kudus
ing ratri apirêmbagan
enjangira dènnya arsa mukul loji
ing Juwana punika

kang rinêmbag prayogining jurit
nênggih wontên têlik tur uninga
yèn cacahe Kumpênine
mung tigang dasa pitu
pan kalêbêt kêstabêlnèki
Bugise pitung dasa
inggih botên langkung
wondene barise Jawa
gangsal atus bupati tiga tan luwih
Tuwan Petor Juwana

winginipun sampun angusungi
brana arta binêktèng baita
mangke wus winangsulake
dhatêng loji sadarum
dipun kintên botên dhatêngi
inggih têdhak paduka
pangran ngandikarum
yèn kaya mangkono benjang
iya adhi payo padha angawaki
saananing bupatya

aja na kang nganggo saragêni
iya kabèh padha gèra wuntat
hèh Suryanagara kowe
pangawat têngênipun
sira Rôngga pangawat kering
ngong dadi lurah numbak
ing dhadha gon ingsun
sapa dadi sulih ingwang
nitih kuda nganggo upacara mami
bupati ingsun gawa

mila namur wong panumbak sami
nanging adhi iya aja cuwat
ing ayuda sasêdhênge
misih akèh ing pungkur
pagawean kang dèn lakoni
pama anyuru jênang
kang apanas iku
ywa sêlak arêp kewala
dèn aririh ubêngana turut pinggir
aja anyuru têngah

suwe-suwe pan adhêm pribadi
iya mangkono wong bôndayuda
wus akèh lêluwangane
wong unggul pêrang iku
mungsuhe wus akèh ngêmasi
kang kari mung sapala
binêrêg sinêlud
ingamuk tan nganggo taha
wong wus unggul praptane don asor malih
yèku prang luwih nistha

pan ing ratri rêmbagewus dadi
enjang têngara dènnya budhalan
saking ing Mayong angkate
balakuswa anggrêgut
panganjure pra dêmang sami
marga anjog Juwana
kang bala panganjur
prasami angrayah Cina
Cina bandar kagegeran pothar-pathir
dungkap praptèng Juwana

jêng pangeran wus matah sêsilih
kang kinarsan Dyan Wôngsakusuma
lan Suwandi nak-sanake
salin busananipun
sinung ngangge agêming gusti
saupacaranira
dalah kudanipun
sira Dyan Wôngsakusuma
wus anitih turôngga asongsong kuning
mimba kangjêng pangeran

ginarêbêg ing wong magêrsari
dene pangeran nèng ngarsa têbah
lurah numbak panggenane
ing Juwana winuwus
apan sampun miyarsa warti
yèn pangeran wus bidhal
sing sanggrahanipun
arsa anggêcak Juwana
gya miranti rêmbage malang ngantèni
Mêgatsari wacana

hèh ta Citradiwirya bayèki
dudu pangerane kang anglarag
iya mung Suwandi bae
ika nak-sanak ingsun
nora sae ngladèni jurit
marga wêwatêkira
cilik mula gêcul
dèrèng tutug arêrasan
pacalange praptane pating karêmpis
sarwi jingga nonoman

mantri ingkang macalang asru turira
suwawi dèn unduri
nyêlak bètèng pisan
mêngsah wau angkatnya
sami bêkta prabot ngrampit
linggis lan ôndha
manawi bêbayani

dèrèng dugi wau dènnya pirêmbagan
kasêlak mungsuh prapti
ingkang kêkapalan
nunjang sarwi nyanjata
wong Pathi samya nadhahi
bendrong sanjata
mungsuh angidak wani

sampun mawur baris ing Pathi sasaran
lumêbèng ing jro loji
bupati kalihnya
Citradiwirya lawan
Radèn Arya Mêgatsari
petor amapag
manjing mring bètèng loji

petor ngucap tuwan dhua jangan susah
apa ta Mangkubumi
tidhak kalihatan
brani pelor Olandha
tan adangu mungsuh prapti
surak agiyak
kukuk sarwi ambêdhil

ingkang payung kuning gène maksih têbah
samana wong Kumpêni
mriyêm dèrèng munya
pijêr ngawaskên mêngsah
jêng pangeran angabani
prajuritira
amuk angrangsang biting

ragi bali ijo nyampinge pangeran
kinencong cawêt aglis
anoncong talêmpak
Radyan Suryanagara
wus ambuwang waosnèki
anarik pêdhang
tumèmpèl baluwarti

Rôngga Wirasantika wus narik pêdhang
gugup wadya Kumpêni
drèle tuna dungkap
mriyême datan angsal
mantri pinilih ngandhani
Suryanagara
pan sampun praptèng nginggil

kêstabêle pinêdhang têtiga pêjah
mriyême dèn tunggangi
Rôngga sampun minggah
kathah kang para dêmang
angrèp sami ngrangsang biting
otêr puyêngan
ing jro tindhih-tinindhih

Bugis Bali bingung prange tan karuwan
tunjang-tinunjang gênti
dènnya kalêbêtan
mung lima ambêk pêjah
ing wuri akèh nututi
Kumpêni kathah
kamuk balasah mati

kang lumajar arsa mêdala ing lawang
Pangeran Sukawati
anglandhak talêmpak
bapang têngah wiwara
anêrak kapitan Bugis
mèh tinalêmpak
têluk angrungkêb siti

gya cinandhak lambunge kinèn ngadêga
pangeran ngandikaris
sakèh rowangira
kang têluk kaya sira
tanggungên yèn kongsi mati
kapitan nêmbah
ngundhangi rowangnèki

tuwan petor bingung minggah mènèk ôndha
lajêng anggêbyur kali
tambuh solahira
busêkan yêl-uyêlan
prajurit wus kathah manjing
pan kabrojolan
kalih Bupati Pathi

mung Ngabèi Juwana ingkang kacandhak
saanak miwah rabi
kantun dènnya oncat
marma kathah kang gagal
sarêng wus malêbèng loji
prajurit kathah
melik bêrana sami

rêbut dhucung dènnya angambil barana
kathah tur adi-adi
reyal anyar-anyar
kêton talèn rupiyah
abyor bêlasah nèng siti
gêrobog pêcah
ginandhèn dèn gitiki

sinjang kêling bêlasah mawarna-warna
Pangeran Sukawati
lênggah pêthi brana
prajurit lagi prapta
tan wruh lamun gustinèki
pangran jinêngkang
pangran kagyat anolih

wadya ingkang jêngkangkên lajêng lumajar
ana kang prapta aglis
arêbut jarahan
saking gunging bêrana
nagri Juwana pan alit
mung sèwu cacah
Dêmak nêm èwu sami

lan ing Pathi cacahipun kapat bêlah
èwu nora nimbangi
kalawan Juwana
gungipun kang barana
wit kathah ingkang dhatêngi
pra among dagang
saking liyan nagari

sawusira têlas dènira jêjarah
pangeran nulya mijil
tata pasanggrahan
nèng wisma kabupatyan
nagri Pathi dèn tanêmi
pinara tiga
ingkang nyèwu kêkalih

ingkang nyèwu Rahadèn Wôngsakusuma
lan Mangunjaya sami
kinulawisudha
jinunjung saking ngandhap
ingangkat pangkat bupati
sêbutanira
radèn tumênggung sami

ingkang sèwu limang atus sutanira
Mangunonêng ing nguni
nama Dyan Undhakan
tiyang Kamêntaraman
radèn tumênggung kêkasih
Mangunkusuma
katri Bupati Pathi

ing Juwana pinarapat karsanira
sumêngit kang sapalih
sinung nama dêmang
inggih Jayanagara
Purbayuda kang nisihi
sêbutan dêmang
Purbalêgawa nami

kang sapalih pinalih pranakan Cina
nama pun Sêmang Silih
satunggil winastan
inggih Dêmang Sapanjang
ing Kudus kang dèn paringi
rongèwu pisan
Radèn Suryanagari

wusnya lami pangeran anèng Juwana
wontên sadasa ratri
Bugis bêbandhangan
pan tigang dasa gangsal
tinantun tumut ngêmasi
saparanira
tan nêdya pisah gusti

kapitannya karan kapitan Juwana
pinatah andhingini
maring Sukawatya
ngantukakên barana
reyal jarahan ing loji
loji Juwana
dadya rolas turanggi

saturôngga tigang èwu momotannya
kanthinira lumaris
kapitan Juwana
lan bupati satunggal
ing Warung ingkang tinuding
ngantukkên arta
dhatêng ing Sukawati

pra bupati sadaya sami utusan
ngantukakên prasami
arta jêjarahan
mangkana jêng pangeran
budhal marang Mayong malih
sabalanira
rêmên papan prayogi

Mayong tumut bumi Kudus duk samana
lagyantuk tigang ratri
têlik aturira
Sakèbèr Pringgalaya
wontên ing Tanjung samangkin
wus tigang dina
inggih gènipun prapti

arsa jujul dhatêng ing lampah paduka
wontên kang dipun anti
Gupêrnur Samarang
bêkta Walandi usar
usare sampun dhingini
wontên ing Dêmak
gupêrnur dèrèng prapti

ingkang ngirid pun Rôngga Tisnawijaya
pangeran ngandikaris
paran budinira
Adhi Suryanagara
miwah ta Rôngga sirèki
kalih tur sêmbah
inggih lamun suwawi

rêmbagipun pra abdi dalêm sadaya
prayogi andhingini
baris Tanjung ingkang
sampun prapta cinacak
pangran panuju ing galih
sigra têngara
tambur bêndhe tinitir

budhal saking Mayong kang wadya gumêrah
gantya ingkang winarni
ing Tanjung barisan
Sakèbêr Pringgalaya
sawusnya miyarsa warti
Kumpêni usar
prapta saking Samawis

arsa jujul ing lampahira pangeran
kang anèng Mayong baris
Sakèbêr kalawan
sira sang mantri muka
matah prajurit kang kari
Kumpêni dharat
lawan para bupati

prajurite Kumpêni dharat tinilar
satus lan pra bupati
nênêm sawadyanya
Tumênggung Mangkupraja
Wiraguna lawan malih
Kartanagara
miwah Yudanagari

Cakrajaya Dyan Tumênggung Natayuda
amung kang para mantri
ing Kartanagaran
tindhih kaliwonira
kang pinêthil dhèrèk sami
mring mantri muka
dene para bupati

kang kinanthi anitik barising mêngsah
Tumênggung Rajaniti
lan Dêmang Ngurawan
Tumênggung Wiradigda
Ônggawôngsa lawan malih
Dyan Kartadipa
prajuriting Kumpêni

kêkapalan dragundêr satus sawidak
Sakèbêr kang nindhihi
wus nêmbang têngara
bêndhe tambur wurahan
budhalan sagunging baris
sing Tanjung desa
gantya malih winarni

Jêng Pangeran Adipati Sukawatya
senapatining jurit
ing Tanjung wus prapta
mêdal sakilèn desa
ngidul ngetan lampahnèki
agêng dhusunnya
mila datan katawis

dupi prapta sakidul wetaning desa
pangarsa tur udani
yèn mêngsah katingal
Kumpêninipun kathah
giyak sagunging prajurit
sarêng umangsah
ngamuk mantri pinilih

ngêtap kuda Tumênggung Suryanagara
pra bupati nututi
samya ngêtap kuda
Rôngga Wirasantika
kang ngajêngkên pra bupati
Suryanagara
nunjang angilês wani

pothar-pathir kuthetheran barisira
sagunge pra bupati
ingidak warasan
dadyamawur sasaran
Kumpêni prang lan pinilih
myang para dêmang
amuk tangkêping jurit

têtumpêsan Kumpêni satus wus pêjah
bêlasah pinggir kali
sagung pra bupatya
ingkang samya lumajar
mung badan sapata kari
tilar dandanan
mêngsah suka jarahi

rêrêmbatan sangu praboting ayuda
kèh warnane kang kèksi
pêthi pinêcahan
êtong mimis myang obat
wontên wong kacandhak urip
kang tinakenan
Sakèbêr anèng êndi

aturira Sakèbêr kesah anglanggar
lawan sang adipati
pangeran parentah
lah payo nusul mêngsah
gya budhal sagunging baris
sawetan desa
ngalèr kang dèn margèni

ya ta wau Sakèbêr lan Pringgalaya
anèng sakilèn dèsi
miyarsa sanjata
kidul wetan prênahnya
nulya kinon mariksaglis
Rôngga Lêlana
akanthi para mantri

nandêr ngidul sapraptaning kidul desa
menggok angetan kèksi
wangke ambalasah
dangu-dangu katingal
lamun wangkening Kumpêni
kang pra bupatya
sawadyane wus gusis

nulya wangsul anandêr Rôngga Lêlana
matur akêmpis-kêmpis
tuwan katiwasan
sagunging pra bupatya
myang sagung bala Kumpêni
têngga rêmbatan
sirna tan wontên kari

wangke Bugis Makasar katon bêlasah
dene kang pra bupati
tan wontên katingal
satunggil pan wikana
ênggène botên kadugi
pêjah gêsanga
kagyat duk amiyarsi

lajêng nambur Sakèbêr angangah-angah
nandêr mangidul sami
praptèng kidul desa
anon wangke bêlasah
rêmbatan wus sirna gusis
Kumpêninira
satus tan kari siji

langkung gawok dene kathah pra bupatya
nora katêmu siji
Sakèbêr saksana
lan sagung pra bupatya
lajêng amangalèr ririh
baris tinata
tan dangu wus kaèksi

Pangran Sukawati angantosi mêngsah
nèng têgal dènnya rakit
ngara-ara jêmbar
barise sampun tata
dhadhane mantri pinilih
pangawat kanan
Radyan Suryanagari

ingkang kiwa Mas Rôngga Wirasantika
pangeran andhadhani
Kumpêni barisnya
gêlar wulan tumanggal
baris Jawa lan Kumpêni
ing Surakarta
tikêl tiga watawis

balanira pangeran karoban lawan
kukuk wong Sukawati
dragundêr drèlira
sapisan sinusupan
rame têmpuhing ajurit
ulêng-ulêngan
awor asilih ungkih

Dyan Ngabèi Tambaknagara palastra
kaliwon ing Panumping
Kumpêni sakawan
litnan ingkang palastra
Sakèbêr kiwul mapulih
panyakotira
nêdhas lambenirèki

gobrah-gobrah kadya buta amêmôngsa
rukêt ingkang ajurit
apêdhang-pinêdhang
ana tumbak-tinumbak
ana kang bêdhil-binêdhil
ana curiga
rame rok silih ungkih

sira Londrop Alpèrès tinumbak kêna
mung lapaking turanggi
mring Jayaprabawa
lajêng narik curiga
ginoco alpèrès mati
pun Japrabawa
tinumbak saking wuri

mring Tumênggung Wiradigda kapisanan
sigra Suryanagari
angrukêt anumbak
Tumênggung Wiradigda
kaplêsat kudane kêni
kapangiringan
lêlèpèn pêdhot kalih

mèh pinindho Suwandi anggigit waja
mati mêngko wong iki
nulya katulungan
dene Kapitan Barak
pan sakawan rowangnèki
Suryanagara
kinêpung dèn kapati

mung kudane Suryanagara kang pêjah
mêdhun saking turanggi
wuru pamukira
awor malih kalingan
dragundêr mêngkap anuli
mayor tan kêndhat
pêdhange mobat-mabit

jêng pangeran anon wadya kang nèng dhadha
katon sayah ing jurit
wêlas jêng pangeran
sigra mundur lon-lonan
dupi miyat nganan ngering
pangawatira
Suryanagara maksih

miwah Rôngga dèrèng uwal pamukira
pangeran wangsul malih
angamuk manêngah
saking ramening aprang
pêpati sungsun atindhih
mungsuh lan rowang
nulya wau kang prapti

Radèn Ayu Adipati Pringgalaya
ginarêbêg prajurit
kapal tigang dasa
sarwi asongsong pêthak
pangrasane kang miyarsi
panguwuhira
hèh kulup Mangkubumi

kabangêtên babo nyawa solahira
nora angeman pati
bok uwis elinga
aja kaliwat-liwat
myarsa Pangran Sukawati
mundur sawadya
lajêng kasaput wêngi

nanging rêmpu pangeran prajuritira
anglês bala Kumpêni
êpur têgêsira
Sakèbêr alon mojar
pigi mana dyan dipati
tuwan pangeran
singgah dhi mana nanti

anauri Adipati Pringgalaya
têmtu dhêkêt dhi sini
adha dhi bêrangkas
bukak pakean kudha
Mayor Sakèbêr ngling malih
saya mêlihat
têmên atinya kêcil

anauri Adipati Pringgalaya
kêndhati kêcil ati
asal jangan saya
dhèngên soldhadhu Blandha
Sakèbêr asru ambêlik
iya Olandha
nyang takut ati habis

mari ini malêm jugak baik brangkat
pigi dhi Dêmak nagri
wanci bakda ngisa
saking Tanjung budhalan
desa kang kamargan sami
samya ngobongan
minôngka tuduh margi

kacarita Tumênggung Suryanagara
dalu-dalu kêkambil
marga têlikira
sampun atur uninga
lamun rêmbaging Kumpêni
budhal mring Dêmak
kèndêl Tanjung tan wani

tinakenan mring kancane pra bupatya
dalu-dalu mring pundi
Suwandi saurnya
arsa gusah Walônda
nèng Tanjung ika nyukêri
Sakèbêr miwah
Pringgalaya Dipati

amung kuda salawe wus budhal sigra
kang kantun matur gusti
yèn Suwandi nglarag
pangeran angandika
hèh Rôngga paran pawarti
Rôngga tur sêmbah
wau amba takèni

dalu-dalu dene ngêngapani kuda
rencangipun nauri
lamun arsa nglarag
Sakèbêr dipun gusah
tan purun angajak gusti
dhatêng kawula
myang kônca pra bupati

prajurite botên binêkta sadaya
mung salawe piniji
ingkang amiyarsa
samya gumuyu suka
wau lampahe wus têbih
Suryanagara
mèh anyandhak kêkinthil

wontên ingkang kantun bala Ônggawangsan
para mantri kêkalih
cacah kalih dasa
kang samya kêkapalan
cinêgatan dèn lancangi
datan anyana
lamun mungsuh nglancangi

gya sinapa kagyat mantri kalihira
wus nyana jroning ati
yèn Kangjêng Pangeran
Sukawati priyôngga
dene warnane apêkik
busana mubyar
pan dadya têluk aris

wusnya angsal kuda cacah kalih dasa
bêndhenira tinitir
baris gêng angira
baya sinusul marang
Jêng Pangeran Sukawati
lampah gancangan
Suryanagara bali

sapraptane Bêrangkas gawok sadaya
sagunge pra bupati
praptanira kathah
bandhangane turôngga
angsal bandera sasupit
katur pangeran
suka andhandhanggêndhis

Mayor Sakèbêr myang nindya mantri
miwah sagung kang para bupatya
sadalu ribêd lampahe
enjing ing praptanipun
anèng Dêmak samya kapanggih
lawan kang kapalajar
sagung pra tumênggung
nanging pisah lawan bala
duk tumpêse prajurit dharat ing nguni
mawur arêbut gêsang

Radyan Tumênggung Kartanagari
miwah Tumênggung Yudanagara
Tumênggung Natayudane
Mangkupraja Tumênggung
lawan Lêksapraja Ngabèi
Tumênggung Cakrajaya
Majêgan sadarum
Kandhuruhan miwah Ngayah
lan ing Panjêr Pamêrdèn Dhaluhur Pasir
Kalibêbêr Trêsana

amung badan sapata kang kari
sakalangkung sami kawlasarsa
Sakèbêr dahat ngungune
gèdhèg sarwi amuwus
nyata abot Amangkubumi
jinurung ing Hyang Suksma
prabawane luhur
dene ta nora kayaa
janma ewon sirna kamanungsannèki
paran dadine benjang

Mayor Pèbêr sampun apêpanggih
lawan mayor usar têtabean
miwah para kapitane
ing rêmbag dadosipun
twan gupêrnur ingkang dèn anti
lan sagung wadyanira
kang para tumênggung
kapisah dèrèng angêmpal
sêdhêng ngumpul lawan nêntrêmakên pikir
sagung kang rusak ing tyas

kawarnaa Pangran Sukawati
senapati pramuka jayèngrat
sampun budhal sabalane
arsa kondur mangidul
kang tinilar nèng Kêndhêng sami
Dipati Suranata
myang Pangran Tumênggung
Gadamastaka kalawan
tiga pisan bupati nagri ing Pathi
lan pra dêmang Juwana

samya wontên timur dènnya baris
padhusunanira nagri Dêmak
wau pangeran kondure
ing Jakawal wus rawuh
eca manahira wadyalit
kang putra tinimbalan
duta mangkat sampun
ingkang marang ing Gêmantar
Pangran Mangkunagara pan sampun kerid
sapraptaning Jakawal

kuda pitung atus kang umiring
wau pangeran atur pranata
ingaras bun-êmbunane
wusnya tata alungguh
nunggil lawan Pugêr Dipati
pangran dhawuh nalika
prang Juwana Tanjung
malah kongsi pitung dina
nèng Jakawal Pangeran Mangkunagari
kunêng malih winarna

