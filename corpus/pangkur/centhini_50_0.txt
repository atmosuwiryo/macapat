Jayèngrêsmi Jayèngraga
Kulawirya tan ana nauri angling
saha kagunturan wuwus
tatas ing Nitisastra
Ki Wuragil Kulawirya lon amuwus
gih ta lah kang Wargasastra
tan wontên bêrojol kêdhik

Ing solah sêbarang tingkah
sêdayanya cukupan kacupan dening
nèng srat Paniti-sastrèku
mêngku tan ana ninang
anauri sira Ki Sèh Sidalaku
pan inggih botên prabeda
lan kitab samya mrih bêcik

Nuduhkên mêrga raharja
tutur nalar pratingkah ala bêcik
cêgah pakon kang winuwus
musanip kang alim kas
mèngêti supaya ywa kêdalwèng dudu
nuta dalan Dalil-olah
rahayu ing donya akir

Jayèngrêsmi nambung sabda
kêlangkung kasinggihanipun ugi
kang sastra pêpeling luhung
linimbang raosing tyas
tan asambung ing manah lawan kang ngilmu
lir ningali palwa layar
tan mantra sagêd nututi

Rumaos gung lêpat kita
tan ngandhêmi sapêpelinging ngilmi
yèn sagêda amituhu
sawirasning sastra
mèsêm ngungun muwus Ki Sèh Sidalaku
botên kadosa anakmas
puniku tandhaning dadi

Lan tandhaning kauwukan
anèng ngriku pelinging Dalil Kadis
nanging ta dhêdhasar ngèlmu
yèn tan sinung idayat
tan kêduga andungkap raosing ngèlmu
malah-malah pêndalihnya
kitabmono dluwang mangsi

Tri samya mèsêm nor-raga
yata wanci ing ratri bangun enjing
pangwuhing sawung kêluruk
Ki Sèh alon lingira
lah suwawi sami salat wêktu Subuh
kang liningan samya gêpah
tumutur mêdal mring masjid

Sawusira samya kadas
Ki Nuripin gya adan ngalik-alik
wusing sunat kamat pêrlu
Jèngrêsmi ingancaran
angimami kang liningan gya mêngayun
ngangkat usali parêlan
Subêki rêkangatèni

Ada-an imaman lila
-hi tangala Allahu-akbar nuli
ibtitah lan wajahipun
imam maca Patekah
kiratipun kêlangkung pasehatipun
wêwacan wusing Patekah
surat Sujada ingapil

Parênging lapal yasjuda
adêge kang rêkangat dèn-sujudi
de rêkangat akiripun
sawusirèng Patekah
apan surat Kasan antaranya dangu
rukuk bêge kinunutan
asujud ro tahyat akir

Wus mêngkana bakda salam
pupujiyan sêlajunira dhikir
rahab kalimah tri atus
purna amaca donga
atêratil rajuk rasul limang wêktu
anumpa donga panlangsa
pragat wêktuning ngabêkti

Sêlawat asêsalaman
myang tawangsul sasampunira nuli
mantuk maring wismanipun
rampadan wus tinata
bucu angêt mawarna ulamanipun
Ki Sèh Wargasastra nabda
sumangga sami wêwanting

Parêng dènnya wêwijikan
dan alêkas samya kêmbulan bukti
pikantuk nadhah anutug
antara dangunira
aluwaran ambêng cinarikan mundur
sêkul ulam pêpanganan
sinungkên marang Nuripin

Wong papat rewangnya mangan
tuwuk kongsi tan têlas dènnya bukti
luwaran wus sami wisuh
Ki Pakujiwa lingnya
pênêdipundhi Nuripin sangu bucu
ulam lan pangananira
kinroso ing janur kuning

Lothung tinadhah nèng dalan
lamun èstu bêndara-dika laris
apan wus pangruktinipun
Nuripin saurira
e lah inggih bênêr akal dika niku
kintêne ta alulungan
duga-dugane prayogi

Wruh bakal kêlantih pangan
anauri gih inggihane adhi
wus brukut buntêlanipun
yata tamu katrinya
Jayèngrêsmi alon têmbungipun arum
marang Ki Sèh Wargasastra
lamun parêng sang palinggih

Kularsa mêdal pasilan
mugi paman nuduh lêrêsing margi
mêrgi mring Lêmbu-astèku
tanah Kalangbrèt rawa
anauri sira Ki Sèh Sidalaku
punapa laju anakmas
yèn sami parêng akapti

Asarèh saking tri dina
samya kadumugèn raosing galih
Ki Jayèngrêsmi nor lungguh
kumêdah laju lampah
Ki Sèh Wargasastra alon malih muwus
lah inggih sumanggêng karsa
namung pangabêkti-mami

Katur ing ramanta kaka
mas Rundaya samya nglanggêngakên puji
Jèngrêsmi ature nuwun
Ki Sèh anuduh sigra
mring sabatnya hèh Pakuwirya sirèku
tumutura ring anakmas
anggrêmanana ing margi

Lah wus dandana dèn-agya
Pakuwirya sêndika wus miranti
Jayèngrêsmi angalap hyun
ngabêkti sêsalaman
Ki Sèh Wargasastra rahab salamipun
sarya ngling inggih anakmas
mênira nutkên basuki

Ki Jayèngrêsmi nor-raga
sarwi mingsêr anulya kang mangarsi
Jèngraga Kulawiryèku
gantya ngabêkti salam
ngawirya tri wus samya pamit jinurung
adan umangkat saksana
Ki Sèh sigra angudhuni

Anèng panataranira
andodonga raharja tadhah amin
sauwusira jumurung
myang santri wus pamitan
nahan kang mahawan tumurun ing gunung
wanci mêksinjing Hyang Surya
mijil nipat pucak wukir

Lir tirahirèng pêngantyan
mutyara bra-markata amranani
cucundhuk panitih gêlung
murwaning langêning rat
kawistara citrèng patra tinut ing bun
kadya puruntusing grana
-ning dyah wrat katrêsaning sih

Kang samya tumurun arga
praptèng pèrèng palèstrèn lèpèn Dênti
gya sinabrangan mangidul
kèndêl ing Majapilang
sisimpanganing mêrgi sidhatanipun
Jèngrêsmi aris ngandika
wus Wanalela sirèki

Wangsulèng kene kewala
kur-ungkuran samya adum basuki
rika muliha ring Tajug
matur Ki Wanalela
apan inggih sumangga kêrsa sang bagus
kawula-njurung raharja
sinauran sami-sami

Wus samya asisimpangan
Jayèngrêsmi sing Gaga-kalang laris
ngidul ngetan lampahipun
ngambah wana rungkudan
têtêbakan bêbangkan kêdhanggrang grumbul
minggah tumurun lunguran
lumampah tugaran têgil

Wanci wisan-gawe rarywan
soring kamal cêlak dhusun ing Patik
kinèn angupaya we nyu
marang ing padhusunan
sigra Pakujiwa mring dhusun anêmbung
dawêgan wus sinarasan
katur ing ngawirya katri

Samya nginum we dawêgan
sawusira mucang nulya lumaris
laju lampahira ngidul
ngambah wana ing Kramat
mêrga alit têtêrusan wana rungkud
lêpas lampahnya mararyan
nêng kali Kramat awêning

Wanci wus bêdhug gumiwang
rêrêb samya asalat anèng kali
wusing bakda salat laju
panas tumiling surya
angrêrêpak ron-ron aking kumarusuk
kapidak rênyak kumrasak
kêmput wana grêng kang wêrit

Kêtêb wana têrataban
tinugaran sari samya tinêgil
lulungur truntunan dhusun
langkung rêkasèng lampah
kêndêl anèng soring kayu apèk siyub
Jèngrêsmi alon ngandika
marang Ki Pakuwiryèki

Wukir iku kang katingal
gunung apa aranne dene bêcik
pucake mêngkêluk manglung
matur Ki Pakuwirya
inggih ardi Banyankaki wastanipun
sanadyan alit botêna
pan ragi wingit pribadi

Tanah ing Sawo punika
Ki Nuripin ngling gumuyu nudingi
inggih mathêngkuk lir puthut
ngangge kêthu patutnya
Banyakkaki kaya kaki wungkuk
Ki Pakuwirya tan rêna
èh sampun sêmbrana adhi

Ki Wirya gumuyu suka
ngling ya bênêr lir ujarmu Nuripin
wis plêg kaki-kaki watuk
mathêngkuk kêmul sinjang
Ki Nuripin kêpingkêl-pingkêl gumuyu
tumingal mring ardi Bayang
wus rêrêm dènnya so sami

Nulya samyarsa umangkat
Ripin matur mring Ki Kulawiryèki
puniki datan pinundhut
uncit lawan nyamikan
punapa tan kinêrsan kantênanipun
Ki Wirya ngling kêtanggungan
mêngkowasisan yèn prapti

Anulya mangkat saksana
kang sinêdya mring ardi Banyakkaki
tan karsa kampir ing dhusun
apan laju kewala
sing lèr-kilèn ing Mêlaran inggil inggahipun
praptèng kêndhiting Marantyan
laju umanjat mênginggil

Sêdya mring pucaking arga
tan antara panca-baya dhatêngi
marêpêt sakala mêndhung
ngêrak mangsa kêtiga
ambathêthêt tirêp tidhêm angêndhanu
kang carat-taun giyungan
tan kondur ingkang nganjati

Pêtêng dhêdhêt limutan kang gara-gara
ing giri Banyakkaki
tan kêna cinamah
-camah cinampah-campah
bêdhat pêrbawaning ardi
mêngkana sigra
udan drês tanpa grimis

Sru têlthoke tumulup gêng saklêmaka
kumêplok amêdhêsi
baratmaputêran
sumiyut asêt-sêtan
ngasut lir mêsat kang laris
kêras manuras
saking puncaking ardi

Syuh manampêg prahara mring kang mahanjat
tan bisa angajoni
maju mundur ngundhar
-undhar tar bisa mawan
saya drês jawah wor angin
giri gag-gêgan
dhêg dhèr gêdhor mawêrdi

Balêdhagan balêdhèg bungkah kumupak
lir cêpol poking wukir
sru angkrak-angkrikan
lêbak kêbêk lêlaban
kumêlap angilat thathit
gumlêdhêg gora
godha kadya ing wukir

Tan kêwawa ingkang mahanjat ing ngarga
Jèngrêsmi Jayèngragi
tri Ki Kulawirya
Nuripin Pakujiwa
samya andhoko ing siti
kêkah gèndholan
rumput mrakan pinidih

bayu braja lesus mêsês asêsêran
anêntor ngungkih-ungkih
ngungkil kol ngrêrantan
kongkal kawiwal kuntal
jêbol sukêt dèn-gondhèli
samya lorodan
Jèngrêsmi Jayèngragi

Kêtampêk ing prahara tru aru-ara
kêwangsul mring sor malih
pinarag ampuhan
sira Ki Kulawirya
pan tansah dhawuh ing siti
myang santrinira
Nuripin kajumpalik

Bag-bêg tiba rumangkang ngagir lumumah
kaglundhung niba tangi
nangis bêraokan
sambate Allah Allah
ya Allah dhuh-biyung Gusti
nêdha apura
nêdha luwar ing sarik

Praptèng dhusun ing Prantèn dènnya kêlaran
Jèngrêsmi Jayèngragi
tri Ki Kulawirya
kêpagolan ing wrêksa
samya nèng tambining bilis
Ki Pakuwirya
amping-ampingan tambi

Ki Nuripin sumêlap nèng ing pêdhadhah
kêjêpit ing kayu-rip
rumbuting papringan
langkung dènnya sangsaya
Jayèngrêsmi Jayèngragi
sumpêg ing driya
têwakub ing Hyang Widi

Sanalika kêkalihnya panaul pana
ngikis jaman pribadi
beda lawan saban
liyêping pêlayapan
kadya panunggaking pati
Ki Kulawirya
pucat tan duwe kapti

Wus mêngkana kang gra-godha pancabaya
prêbawèng Banyakkaki
antara ruhara
pracandha bayu-bajra
rèrèh riris sampun aris
têrang sruh sirna
tan ana ingkang kari

Sira Jayèngrêsmi lawan Jayèngraga
luwar dènnira mupid
angungun tumingal
asruning gora-godha
surya pênthêr Ngasar akir
samya sungkawa
busana tan ana king

Apan susah musakat dènnira salat
Jèngrêsmi ngandika ris
mring Ki Pakujiwa
lah priye mêngkeneya
mêlarat kêpati-pati
nandhang bêbaya
Nuripin anèng ngêndi

Mêsakake payo padha ginolèkan
anulya tan Asari
samya kêwatir tyas
lamun kêbanjur sirna
Pakujiwa ngling ririntih
pan wau mila
kula sru anggêrêngi

Dènnya angguguyu marang wukir Bayang
-kaki têmah kadyèki
kenging panca-baya
wau ta pra ngawirya
sangsaya wêwah akingkin
kêgagas wêlas
marang santri Nuripin

Kêrsa wangsul manawa kantun nèng arga
Nuripin gya kaèksi
muntêl anèng dhadhah
ngaringkêl tan bisa bah
sêdaya samya sru angling
dene kêpanggya
Ki Wirya gumunywa-ngling

Si Di-cêprot nèng kono lir wêrangutan
Nuripin matur nangis
dospundi bêndara
kawula tan bisa bah
kêjêpit dhadhah puniki
gya tinulungan
samya ngambil Nuripin

Nèng kayu-rip pagêr suruh ing papringan
Ki Paku ambabadi
kang mipit pinokah
wit suru pinêcokan
tangane Ripin tinarik
wus bisa mêntas
mêksih prêmbèh anangis

Kulawirya ngling ih si Di-pothol edan
dadi gawene si Baring
ngangèlkên wong kathah
dadak nganggo didhudhah
kang pilênggah ing kayu-rip
lir wêrgul modar
prandene si Kêpadhil

Adol bagus enak-enak nèng papringan
lumaku dèn-paranni
hèh agawe susah
nora nguwisi dhawak
Ripin guyu-guyu nangis
agêrundêlan
kobêr têmên dukani

Sampeyan kang botên nglampahi kadye ka
kawula kang bilai
kang dados wêwadal
tujune tan bêndara
ngêmungkên kula pribadi
ingkang kêblabak
nèng ardi Banyakkaki

Pra ngawirya samya guguyu Nuripin
tingkahe
Jayèngraga ngling sun tan nyana sirèku
yèn ijèh

Ngong aranni sira mati tan karuwan
bangkene
kuwatir yèn sira kajablog ing lesus
sirnane

Jayèngrêsmi alon dènnira ngandika
wuwuse
sokur-sokur sirèku bisa katêmu
nèng kene

Lah payo mring soring bibis kang rêsik
papanne
nulya samya umiring sami wiwisuh
mring kalèn

Wus barêsih wangsul mring sandhaping wrêksa
arèrèh
dènnya lênggah nèng tambi oyoding bibis
kabèhe

Sungkawèng tyas rikuh dènnya saha salat
Ngasare
sarwa têlês panggenan tan ana dhahas
papanne

Jayèngrêsmi arum wijiling wêcana
ngungune
amênuhi pancabaya udan angin
dangune

Sadurunge wêktu Ngasar kongsi akir
wayahe
ingkang rayi umatur inggih kêlangkung
sangête

Ki Kulawirya muwus marang Nuripin
sojare
e ya ta lah manira wêlas andulu
mring kowe

Gendhonganmu mêksih ora ucul-ucul
suwene
pilang-pilang têgêl gêgawa sirèku
têmêne

Ki Nuripin umatur dene prêtohin
dingarèn
angandika wêlas marang kawulane
kenthole

Gih saking jrih mring kagungane bêndara
yêktose
Kulawirya nauri aris ih iyan
yanane

Paran mêksih sangumu lah ungkabana
yèn ijèh
Ki Nuripin sigra nguculi gendhongan
ge-age

Wus binuka kang sêkul ulam tan ana
kabèhe
namung gêdhang kang maksih sami pêrèthèl
malèthèt

Matur o lah tiwas wus têlas sêdaya
sêkule
dalah ulam nyamikan juwadah jênang
tunggile

Jinèrèngan jarite gubras gêluprat
turuhe
wor balêthok lir binèlèt kèh kang bêdhah
jarite

Kang kinarya anggendhong pating saluwir
suwèke
ngling o o lah baya ta iki kang mawa
mrojole

Kadospundi punika thol warninipun
sinjange
Ki Wirya ngling lho êmbuh aku tan wêruh
surupe

Kêjaba-a duwèkmu dhewe kang bêdhah
kêprèknèn
yèn duwèkku kang rusak ya têmpuhana
kabèhe

Sarèhne nèng kene ya ngong-maklumi
sakiye
besuk yèn wus tutug ing wisma kewala
têmpuhe

Dadya kêbo sapimu ya manira-rêp
lirune
aran sira dhewe kang agawe pokal
rusake

Jarit kêling bêsêm tan kêna inganggo
lungsête
sunat jaluk liru kêbo sapi bae
bêcike

Ki Nuripin ngêcêmut apêlongokan
ature
andang pira ngalêm wong thithik nulyarsa
mèt gudèl

Lah bok mundhut têmpuh ardi Banyakkaki
lêrêse
saking ngriku kang gadhah pokal punika
jalare

Mapan sami tiwasipun kadipundi
marmane
pra ngawirya kadya mas timbul ing warih
kingkine

Yata wontên janma sawiji kang prapti
pan kapara tuwa
kêmul bêbêd lungsêd putih
udhêng kulu-kulu sogan

Têkên kayu wani tan sêmbur lus apti
sinopal sêlaka
tinunjung wêlingèn wêsi
mêthukan sinrasah giwang

Angêthuyuk gumapula jènggodnèki
sêmune amarma
alon dènnira mor linggih
aris dènnya uluk-salam

Jayèngrêsmi agupuh dènnya nauri
ngalèkummusalam
samya têkêman astèki
gya Jèngraga Kulawirya

Wusnya salam kang mara prapti tanya ris
anak bagus ingkang
sami musakat nèng ngriki
punapi darunanira

Jayèngrêsmi sêndhêt dènnira nauri
kawula punika
kêparag ing udan angin
kabrêkan ing panca-baya

Rumahing tyas ing wêktu Ngasar wus akir
mêlarat ing papan
tanpantuk bêktiyèng Widi
kang mara prapta lingira

Yèn kadyèka sumangga nak bagus sami
mring pawisman-kula
panggenan-panggenan rêsik
tan watir lalurat papan

Dhêkah ing Prantèn gumuk alit puniku
ingkang ingancaran
tut-pungkur mring kang sêdyapti
tan antara dangu prapta

Ing wismanya gupuh mêrnahkên gènnèki
lênggah nèng paningrat
samya sinungan pisalin
bathik myang lurik prayoga

Wus warata dalah santrinira sami
sinjang ginirahan
mring sabat samya ingisis
langkung pênarimanira

Suka sukur gya samya mring masjid alit
ngambil toya kadas
nulya laju salat Ngasri
sak bakdanira asalat

Wangsul mring paningrat tata dènnya linggih
gantya sasalaman
sigra pasugata mijil
ulam rampadan mawarna

Ingancaran sêdaya samya wêwanting
Ki Dhatuk tan arsa
mung nginum wedang sêruni
pra ngawirya samya nadhah

Kadho-kadho kang bukti tan dèn-kêmbuli
tur ta kasêrakat
prandene tanpantuk bukti
antara samya luwaran

Ambêngira laju sinungkên Nuripin
tan ana linongan
anêmên pamangannèki
wong ro lan Ki Pakujiwa

Samya tuwuk tan têlas dènnira bukti
wusira luwaran
nyamikanlumadyèng ngarsi
cinaran nadhah dhêdharan

Anak bagus puniku mangsêganèki
sêmbèn sawontênnya
kang liningan anor-ragi
sarwi angalap nyamikan

Alon nabda Ki Dhatuk marang ing tami
nak bagus sun tanya
ing kêrsa kadi punêndi
punapi minggah ing arga

Punapinggih kewala têntrêm nèng ngriki
ngong nyarah kewala
pundi kang dipun kêrsani
sumangga prayogèng kêrsa

Jayèngrêsmi aris dènnira nauri
pan inggih punika
yèn parêng kawula apti
minggah pucak ardi Bayang

Kang kawula sampun kasêdya ing kapti
pucaking ancala
puniku ing Banyakkaki
Kae Dhatuk lon ngandika

Inggih sukur ing kêrsa langkung prayogi
reyang nguntap lampah
reyang riki tan ngêboti
marang anak bagus samya

Jèngrêsmyangling sukur pitulung kiyai
ing kawêlasarsa
sung paedah ing ngalangip
kawula kumambèng kêrsa

Kae Dhatuk aris dènnira ngaturi
sumangga anyêngka
mumpung kang surya umêsih
yèn sompok wêktuning salat

Dan umangkat kang samya sêdya mawukir
nut ing padhadhahan
laju umanjat mênginggil
saking Pêrantèn anjatnya

Dan andêdêr praptèng Sela-dhêku nginggil
Nuripin ris mojar
mring Pakujiwa aririh
lah niki nggènning kang baya

Èh andika niku tan marèn-marèni
wong wontên sing jrihan
êmpun sok mawa bilai
Ki Ragil sêndhu liringnya

Wus ngliwati ing Sela-dhêku mênginggil
apan kang minangka
paragoling Banyakkaki
mendra mêngetan luk-lukan

Kawit Sela-dhêku malinthas tan kitri
sela blêg sadaya
sukêt lang-alang tan mawi
namung lumut lan katèpan

Kang lumampah kèndêl trêmbukuning wukir
nèng guwa Sangsangan
guwa lit gyan tiyang nêpi
anèng ngriku ing Sangsangan

Wontên trêbangira gumandhul sasiki
lambunging paguwan
patukan toya ngrêmbêsi
tandho nèng clowok bêlikan

Kae Dhatuk ngling samya mèt toyastuti
wusnya samya kadas
mênginggil mêrginya rumpil
ngêrakal cucuri rangah

Praptèng ing panglungan mêlatar arêsik
kadya sinaponan
godhaging platar arêsik
kadya na pêcak rong-dasa

Pêpangolan tumiyung pupucak wukir
antara inggilnya
saking pêlatar arêsik
ingandhanan sangang dhêpa

Andha bambu ori muput sapênginggil
marang guwa-guwa
wus prantine dèn-andhani
guwa tuwa pucak arga

Nulya samya mahawèng andha mênginggil
Ki Dhatuk nèng ngarsa
sêdaya minggah tut-wuri
wus prapta ing guwa-guwa

Samya masuk amapan dènnira linggih
Ki Dhatuk lingira
sumangga wêktu Mahribi
kang liningan langkung dhangan

Sigra mapan ing sela wungkal lus putih
Ki Nuripin adan
sunat sêdaya pupuji
laju kinèn kamat sigra

Jayèngrêsmi cinaran majêng ngimami
agupuh mangarsa
usali praptaning takbir
pasekat Patekahira

Surat Kulya-yu wusing Patekahnèki
surat Idaja-a
wêwacan rêkangat akir
patitis mikrat jing sastra

Kae Dhatuk anggunggung sajroning ngati
tan ana kuciwa
antara wus ayat akir
bakda Mahrib laju Ngisa

Sangsaya pik wêwacan surat patitis
pan Surat Jumungah
Surat Munapèk kang akir
bakda pragad wêktu Ngisa

Wusnya sêsalaman tata dènnya linggih
Ki Dhatuk lingira
bagus bok angagar gêni
Kulawirya nambung mojar

Lah ya mara Nuripin gaweya gêni
kang liningan turnya
anithik mêkotên gampil
tan mêndhêt kajêng uruban

Ya mudhuna sadhela ngambil kaywa king
Nuripin turira
kawula botên kadugi
yèn kêprucut wontên ngandha

Gèn kawula minggah wau tan ningali
amêrêm kewala
yèn mêlèk têntu bilai
jorongên sêmaput gigal

Kulawirya gumuyu sarwi nauri
ya manèh mêrêma
umatur o nuwun ajrih
mudhun dalu-dalu samar

Tan antara wontên sabatira prapti
wong tiga ambêkta
obor dhulang tinup saji
aisi wedang dhêdharan

Samya mènèk ing andha prapta ing nginggil
tinata ing ngarsa
pandam calupak miranti
kêlangkung tustha ning guwa

Pra ngawirya katri suka rênèng galih
myat ing guwa-guwa
ki tuwa ngandika aris
sumangga sambèn dhaharan

Samya matur inggih kêlangkung nuwun sih
bêrkah kang mapangat
Ki Dhatuk malih glis aris
anak bagus sayêktinya

Pan ing pundi sêsananipun ing wingking
kang kasêdyèng ngarsa
kang walèh pêsajanèki
aywa ningit samudana

Sapa sintên ingkang punuja ing krami
bagus sêdayanya
alon nambung wijiling ngling
kae tanya sêsanamba

Inggih saking kêrajan Wanamartèki
ing lampah kawula
pinutus marang sudarmi
angupaya kadang tuwa

Ki Sèh Amongraga kang don lêlana nis
tar pantuk tuduhan
tan pêcak wêcana mêksih
dene pêparab inaran

Ingkang sudi mastani pun Jayèngrêsmi
punika riningwang
winastan pun Jayèngragi
lawan paman Kulawirya

Sudarmamba jêng Kiyai Panurtèki
wangsul palakrama
maklum sinambat ing wangi
saking kêtambêtan amba

Sru gumuyu ingkang winangsulan angling
e kalinganeya
anak putranirèki
ki guru ing Wanamarta

Kang kuncara tanah jaman ing pasisir
manca ing ngadesa
anêbut Ki guru Bayi
Panurta ing Wanamarta

Pangungsène para ngulama ing ngèlmi
Jèngrêsmi nor-raga
pan inggih saèstu ugi
ngling aris Alkamdulilah

Lah suwawi dhêdharan dipun-sêsambi
kang lining nor-raga
ki tuwa ngandika malih
lah mangke reyang pepajar

Ngong puniki mitrane ramanirèki
duk mêksih jêjaka
seka kapti samya ngaji
tirakat guwa wanarga

Ing sapurug wong sêsanga satu budi
rewang baya-pêjah
ramanira duk ing nguni
wastane Mas Arundaya

Sêdayanya Carik-sutra Arsèng-budi
lawan Malarsipta
Carik-mudha Eka-wardi
sapta Kidang Wiracapa

Wargasastra kasanganipun wak-mami
mangran Danumaya
tan pati wontên ngaranni
karan Ki Dhatuk kewala

Palaling Hyang tan jêjêg nèng dhukuh lami
lamun wus amangsa
kêmudhèh tilar gyan malih
ngong nèng ngriki mèh samangsa

Manawi wus lêbar wah ngupaya malih
dene asli reyang
saking panêgari Bangil
tinilar ing yayah-rena

Dadya ngulandara nut têkdining Widi
rêna kêkayalan
mêlancong dêlasan mangkin
lir pêksi pêksa ngêlawat

Jayèngrêsmi miwah ingkang rayi
Jayèngraga lan Ki Kulawirya
samya kumênyut driyane
myarsa pamuwusipun
Kae Dhatuk Danumayèki
pra ngawirya tyasira
tan anyana pangguh
lan kêkaruhe kang rama
Jêng Kiyai Bayi pangidinirèki
raharjaning alampah

Sadèrènge mêdhar saliring ngling
wus kacêsan sêraosing driya
samya kêlangkung sukure
Jèngrêsmi lon umatur
kadi mina amanggih warih
srêping manah tumingal
mring paduka nêngguh
Ki Dhatuk gumuyu nabda
ênggèh anak bagus tan wontên bedaning
ramanta lawan reyang

Reyang iki tinuwa pribadi
samya ngakang kramane maring wang
wong sêmanga kalulute
mring ramanta sumuyut
ngêtub sarèrèhanirèki
sêdaya winêtara
santri kawan-atus
apan wus rumiyin mila
ramandika kinalulutan ing santri
antèr bisa mong janma

Wawi ngriku dhêdharanirèki
awon kèndêl sami nyênyamikan
mêksih apanjang dalune
ingkang liningan gupuh
asêsambèn sasênêngnèki
tyas samyènggar tan wangwang
marang KaeDhatuk
Jèngrêsmi anor turira
inggih uwa Dhatuk sampun tanggêl ugi
mumulang ing kawula

Ing pratingkah ngagêsang puniki
sampurnaning iman ing kasidan
kupuning gosul ngalame
kêlawan malihipun
ingkang sêdya kula-ulati
Kae Sèh Amongraga
lunga don anglangut
nis tan èstuning sêsana
amba nuwun pitêdah ingkang sayêkti
jênêke Sèh Amongraga

Kae Dhatuk Danumaya angling
pan puniku kang dera upaya
tan kenging winêdhar ing rèh
sabab wis ahli luhung
ing pandugi reyang mênawi
tan kêni dèn-ginêlak
ing lampah mrih têmu
wus kêkêr nèng jaman nujba
tan bayinat tan sirna punika mêksih
laya nimpar sêsana

Ningit ahlinira krana lair
ing batine wus jaman priyangga
yèn tumrapa kali gêdhe
wus nyungab samodra gung
nanging lagya ambêbêg warih
angêmbêng ing sawangan
ambêbanjir ranu
kadya angêntèni sangat
mêncêp-mêncêp kantun sabawang sumilir
manjur laut wilayat

Pan ingriku purnaning kêjatin
pamoring tawa lan asinnira
tan tawa tan asin rêke
tawa asin wus jumbuh
datan kenging pinae budi
wus sêmèntên kewala
pêprèjènganipun
namung kang sami graita
tur ta anak bagus wus dèn-cêcawangi
cêcaloning ahotad

Puniku yèn pinarêng ing têkdir
aywa wèng-wèng sumungkuwèng tekad
mring utama jalarane
titigasaning kawruh
lamun ahli dadya tan kenging
wèng-wèng kêrana dunya
kêdah kang sumungku
anokitakên ing dunya
dunya pinrih kinarya sampurnèng pati
pinangkaning kamulan

Kaluhuran rahayu dunya-kir
lamun kang ahli bangsa akerat
aywa wèngwèng akerate
kumêdah kang sumungku
nokitakên akeratnèki
akerat kang kinarya
purwaning tumuwuh
pinangkaning kamulyanya
kaluhuran rahayu karatonèki
ing dunya ing akerat

Ingkang kasêbut ing Dalil Kadis
Kadariyah lan Kajabariyah
kang tekad puniku lire
tunggil babaganipun
nanging datan kenging wor tokit
kusninira nalirah
anèng ing têwajuh
katitah kêdah tinetah
ing wijajah supaya tumêkèng kusni
muhamil kang sampurna

Aywa tungkul kang kêkêl ing tokid
tinekadkên kang tuwajuh ing tyas
dadya tan kebere-bere
lamun maksih kêburu
ring têkabur kang niniwasi
tan awas ing kasidan
sida dadya kumprung
pêcad pratandhaning iman
datan ngeman ing badan budinirèki
raganya nistha papa

Jayèngrêsmi kêpasuk tyasnèki
sangsaya lir landhêp sinêpuhan
gumêgês atrap driyane
Ki Kulawirya muwus
yèn mêkatên kakang kiyai
lampah puniki datan
pangguh kang linuruh
Dhatuk Danumaya ngling gya
pan walahu'alam puniku dhi Ragil
langkung kêrsane Sukma

Yèn pinanggihakên ing Hyang Widhi
pan kêpanggih ingkang ingulatan
yèn dèrèng kinêrsan dèrèng
datan kenging binastu
sawêg lagya kinêrsèng Widi
anging wajib ihtiyar
mênawa kêpangguh
rèhning sami dêdarahan
lawan botên anikêlakên ing tuding
sudarma pariminta

Jayèngrêsmi miwah Jayèngragi
anor-raga Kulawirya mojar
dene anggawok kêrsane
kojahe kakang Dhatuk
Danumaya dene amêncit
datan kêna dinuga
pêkewuh ing tangguh
yèn kados mêkotên kakang
kula nuwun palingringanipun kêdhik
gyannipun Sèh Mongraga

Lawan malihipun kakang kyai
mênggah ingkang kal-dunya punika
narik mring nêrakèng têmbe
tan prayogi linulut
apan dadya rubedèng pati
duraka ing ngakerat
anèng nêraka gung
mêlarat sêkaratira
kakang Dhatuk puniku kadi punêndi
kawula tuduhêna

Lamun wagêd kita anglampahi
rèhning sampun ngumum ing wirayat
para ngulama sakèhe
tarekat kang cinatur
kakekat myang makripat dening
wêwalêr nyêgah dunya
tan arustinêmu
tan bisa ahli suwarga
sabab dening dunya punika kang mawi
anggigisakên swarga

Kae Dhatuk gumuyu sarya ngling
ênggèh lêrês patakwan-andika
nanging ewuh wangsulane
sami kewala jumbuh
kang takèn lan kang dèn-takèni
pan dèrèng tau pêjah
kalih-kalihipun
dudugi awag-awagan
tuna dungkap pêpajar sajroning pati
lir lampah kamban jangkah

Kaplêngkang-plêngkang wêlakangnèki
rinasa pêgêl tan sidèng lampah
mundur tan binacutake
lir takon mring wong bingung
apan sami dening tan uning
Ki Kulawirya latah
samya sru gumuyu
Jayèngrêsmi laminira
apan dèrèng kadyèku guyunirèki
myang Jèngraga angakak

Katrinira sami anuwuki
dènnya gumuyu asuka-suka
saking jatine banyole
wus lumrah pra linuhung
banyolane ngèlmu kakiki
sor cucut wong andhalang
tapuk la luludruk
Kae Dhatuk Danumaya
pangucape kang puniku adhi Ragil
pakèwêding agêsang

Upamane janma luwih sugih
sandhang pangan datan kêkurangan
malah kongsi luwih akèh
suprandene puniku
kang sinandhang ingkang binukti
linampu utang-utang
ninilih bubruwun
tan bisa anandhang pangan
yèn tan angsal utang nilih kang binukti
pan pinêlalah lupa

Wus kadyèka ngagêsang puniki
sarwa wus darbe sêkalirira
sinung kawruh mêrtabate
wus wruh ing ala ayu
suprandene tan dèn-kawruhi
yèn ta tinokitêna
kewala wus rampung
kalurung dènnya têtanya
wus têtakon takon malih saya sisip
bingung êndi ginêga

Kang tinakon saguhe wus mêsthi
wani ananggung Dating Hyang Sukma
kang sanyata gêlèthèke
wujude kang salugu
balêgêre ingkang sayêkti
miwah nyataning kerat
nutur jroning lampus
wruh rasaning jroning pêjah
saguh wani katêmpuhing dunya akir
kang luput ing nêraka

Gèsèh wong kang amuwus kadyèki
kadya wong wus anglampahi pêjah
myang piniji ing Hyang dhewe
wong kang mêkotên niku
pan kêsusu mrih olih pokil
setan badan manungsa
nganggêp ngaku-aku
lumaku ginuronnana
kang mêkotên sor-soring titahing Widi
binabag lawan kawan

Bangsa urakan tan sinung luwih
Ki Kulawirya nyanthêng sarya jar
dene gumriyêng kandhane
sampun tanggêl kang Dhatuk
ing liripan kadi-punêndi
jarwane kang sanyata
kaop tiyang busuk
samya ginuywan kang putra
kae Dhatuk Danumaya angling aris
dhi Ragil Kulawirya

Ing ngagêsang pangulahing ngilmi
lir ngubak-ubak toya ing dhadha
tan liyan saking dhèwèke
nêgês kalawan uwuk
asor luhur ala lan bêcik
sami nyandhang martabat
sangkêp tan na kantun
wisesa ihtiyarira
pamilihe nalar wurung lawan dadi
dêdalan Dalilolah

Bênêr luputing kita puniki
anèng sajroning Kajabariyah
lan anèng Kadariyahe
kêdah botên ingriku
awon pênêd lare lan sisip
rong prakara nalirah
tan pisah tan carup
sami ugi prayoginya
tan pae-pinae kêdadeyanèki
dunya kêlawan akerat

Lamun ahli-dunya dèn-abrangti
marang dunya dèn-runtuh sihira
kêrana dunya jatine
kasidaning tumuwuh
datan liyan saking donyèki
kamurahaning Allah
Kadariyah nêngguh
gêng-agênge kang nugraha
palaling Hyang ing dalêm dunya puniki
paedahing ngagêsang

Sinung sidik sampurnaning pati
miwah kamulyanirèng ngakerat
dunya brana pangatêre
puniku imam-ratu
sakèhing wong ahli donyèki
yèn brana wus angrêda
nir tan ana catur
kasaru sawiyah-wiyah
pan rinêksa kamulyanira dunya-kir
minule ing sêsama

Lamun ahli-akerat dèn-brangti
marang Dalil akerat dèn-gigal
sihing tyasira sungkême
kêrana jatinipun
ing kasidan sihing Hyang Widi
anglimputi kal-dunya
sihing Hyang Maha Gung
kang wus man Kajabariyah
gêgêdhèning nugraha ing dalêm akir
paedah ing dêlahan

Sinung ilham sidik ing dumadi
tuwin manpangat ing dalêm dunya
Dalil akerat asline
imam pêndhita luhung
sakèh wong kang ahli kèrati
kang wus mukmin ing dunya
nir tan ana wuwus
pangina-inaning janma
pan rinêksa pancabaya ing dunya-kir
sinihan ing sêsama

Kalihe tan wontên prabedanèki
Kadariyah lan Kajabariyah
kewala sami kusnine
puniku dhaupipun
kadya siyang kalawan ratri
dangune tan prabeda
namung kaotipun
apêtêng kalawan padhang
samya saking nuring rahman lawan rakim
wilayating Pangeran

Wong kang tuna ing kalih prakawis
tan Kadariyah tan Kajabariyah
kapir sabab nora tèyèng
kathah durakanipun
manggung gajêg-gajêg tyasnèki
têmahan nora pisan
mandhok manahipun
tan duwe tabiyat iman
mung tabiyat kumprung wurung maring bêcik
têmahe nistha papa

Tênèh ngambah ing kalih prakawis
Kadariyah lan Kajabariyah
angaku uga prasèndhè
ngalap ro pêksa lubung
pikir kapir amonyar-manyir
carup nora nalirah
kawruhira bingung
tan duwe tabiyat iman
têmahannya sudra papa sor ing budi
beda lan kang aiman

Jayèngrêsmi miwah Jayèngragi
myarsa linging Dhatuk Danumaya
sangsaya têrang driyane
kêluhuran ing wuwus
wêwatêsing ahlining tokit
tan sagêd mangsulana
sarèh ing pamuwus
katri lan Ki Kulawirya
samya ngungun kalêrêsan tyasirèki
samya awirangrongan

Kadya tuwuk tanpa bukti
myarsa saliring wiraos
tan ana suma mar kaolipun
amranani kapti
tan ana bedanira
lan kang samya wus man ing tyas

Ki Wuragil mèsêm angling
sasmita ring putra karo
de langkung nyata pun kakang Dhatuk
Danumaya iki
padhang têmên tyasingwang
myarsa riwayat pratela

Kakang Dhatuk Danumayèki
kaole dene gumacos
anglêjarkên manah muradipun
sêdhêngan pêsagi
tan ewuh surupannya
tan inang padhang agampang

Bêbêgjan bisa nglampahi
nanging ing manah sumrowong
kang putra ro nabda inggih sèstu
tan sumêlang kapti
Ki Dhatuk Danumaya
aris dènnira anabda

Kang puniku adhi Ragil
sawêg sêlamba kemawon
pan dèrèng kantênan têmtunipun
sabab têksih sami
reyang riki lan rika
dèrèng wus man ring utama

Nanging ta namung mênawi
kêdugi samya linakon
ywa age anggege ing pitutur
rinasa kariyin
kêlamun wus kadriya
dadya tan kêtêlanjukan

Yèn ta kadyèka dhi Ragil
anggunggung marang kang omong
puniku sangsaya wêwah luput
tan surub ing ilmi
apan tuna ing tampa
tur ta kang tutur tan bisa

Mathêm ginunggung jêngginik
guru geroh nora ènjoh
sira pra ngawirya sru gumuyu
myarsa dènnira ngling
Ki Kulawirya latah
ngling bilah saya tan jamak

Ngawruhi kang lukak-lukik
saking padhange nêrontong
amudhoni rasa tan katlisud
kalêthêking ngati
tan ana kang kadyèka
lir Ki Dhatuk Danumaya

Kang rinasan mèsêm angling
lah apa andhang mêngkono
wau wis anduga yèn kadyèku
Ki Kulawirya ngling
krana lahe kewala
tan anggungung ing paduka

Tan pati sambèn nyênyamik
Ki Dhatuk lingira alon
paran ing kêrsanta anak bagus
kêrsaning ing mangkin
yèn pinarêng ing kêrsa
rêrêm ing sêpasar êngkas

Jèngrêsmi turira aris
maklum paduka kemawon
wus lami nèng paran yèn panuju
kawula pa-amit
sapikantuk nèng mêrga
tirakat lawan pitêdah

Sudarma kinèn ngulati
kadang tuwa kang lunga-ndon
mênawi kapadhêk anèng purug
Ki Dhatuk lingnya ris
inggih langkung prayoga
lamun sêmbada ing lampah

Luhung lajênga mring Rawi
kalamun angsal pawartos
ing kiwa têngênnya tanah ngriku
ing Kalangbrèt tuwin
Trênggalèk Lêmbuasta
gyanning Kidang Wiracapa

Wartine dadi priyayi
nèng Lêmbuasta bêndhoyot
wiyar polatannya aywa tanggung
patirakatnèki
Ki Kidang Wiracapa
tan prabeda lawan reyang

Mitrane ramanirèki
kang reyang pajar duk anom
pra ngawirya suka myarsèng wuwus
samya matur aris
inggih sèstu punika
malaju mring Lêmbuasta

Ki Dhatuk Danumaya ngling
suwawi sami a-Suboh
luhung mupung awal wêktu Subuh
nulya samya mijil
akadas mring kucuran
sawusnya wulu sêdaya

Ki Ragil Kulawiryèki
dènnya adan tumêlawong
wuse samya sunat Kae Dhatuk
ngling mring Jayèngrêsmi
ingancaran mangarsa
angimami ing asalat

Kang liningan gya mangarsi
ngangkat usalinira lon
praptèng takbirira sêdaya wus
niyat praptèng têkbir
ibtitah laju wajah
wus wajah maos Patekah

Langkung pasèkatirèki
kir'ate patitis aos
sawusing Patekah suratipun
Sujada inapti
nuju lapal Yasjuda
adêgira sinujudan

Wangsul adêgira malih
rêkangat akir wiraos
sawusèng Patekah suratipun
Kasar sarèh apik
dangu rêkangatira
adêgira Kinunutan

Wus prapta tahyatira-kir
salam bakda salat Suboh
nutuk pupujiyan dhikiripun
pêndonganirèki
Ki Dhatuk Danumaya
kêlangkung panggunggungira

Cadhangan aolia di
aotad bangsa kinaot
Ki Dhatuk tan samar ing susungut
sêmining aluwih
ngawirya ro ngalamat
nujba aotad kutuban

Jèngrêsmi lan Jayèngragi
kadi-kadi tan kêladhok
wusira pêragat wêktunipun
sêsalaman sami
gya kundur maring wisma
mèh anjurudêmung enjang

Lênggah ing bale watangan
bubucu wus anèng ngayun
angêt-angêtan sêdarum
Kae Dhatuk Danumaya
angancarani tuturuh
suwawi samya anadhah
ngêt-angêtan mupung esuk

Agupuh ingkang liningan
dènnya nadhah Kae Dhatuk
intip kang ginugut-gugut
tan pati ngambil lawuhan
namung anyarati kalbu
antara dangu dènnira
bukti gya samya tuturuh

Ambêng nulya cinarikan
pinaringkên santrinipun
wong roro lawan Ki Paku
wong roro samya amangan
anutug sakarêpipun
warêg kongsi nora têlas
luwaran linorod mundur

Sampun dènnya samya nadhah
Ki Kulawirya turipun
ing lampah prayoginipun
wontên grêmaning lampah
pitulungipun kang Dhatuk
kang kadya Ki Padhangeyan
sira Ki Sèh Sidalaku

Inggih kae Wargasastra
sung tuduh mring santrinipun
punika santri kang tumut
mariki atêdah marga
Ki Dhatuk mèsêm amuwus
puniku kirang utama
nglong-nglongi kangèlanipun

Suda pèdahing tirakat
yèn mawi wontên kang tuduh
kaecan ing lampahipun
pênêd kang asring kêsasar
-sasar kêparung kêlurung
prayogi ingkang kêsrakat
dadya kathah susahipun

Tirakat ingkang manpangat
kang ngêmu kuwatir kalbu
rêkasèng lupa milalu
puniku ingkang utama
samya asuka gumuyu
Ki Kulawirya alatah
bilah dene sarwa unggul

Ngluhuri kojahing lampah
ngong tan bisa nusul wuwus
kang putra samya gumuyu
inggih sèstu kasinggihan
lir uwa pamuwusipun
lah inggih suwawi paman
apamit sêdhênge laju

Amaruput mupung enjang
dèrèng wêdharing surya-suk
wus samya magud pandulu
Jayèngrêsmi ris manabda
mring Dhatuk Danumayèku
lamun parêng ingkang kêrsa
kawula nuwun pangèstu

Kae Dhatuk Danumaya
aruruh dènnira muwus
inggih sumangga ing kayun
benjang yèn prapta kêrajan
Wanamarta pêmbagyèngsun
salam reyang ing ramanta
yayi Bayi Panurtèku

Myang mring kulawarganira
Jèngrêsmi turira nuwun
sarwi naos salamipun
Ki Dhatuk gupuh asalam
sarta abibisik muwus
wêkas-reyang ing anakmas
aywa wèngwèng ing pandulu

Benjang andika kinêrsan
maring Hyang Ingkang Maha Gung
lan rinta Jayèngragèku
ing solah pratingkah rucah
nanging wus takdir tar wurung
kewala ugungên rinta
yèn mangsa nalikanipun

Benjang ywaning Wanantaka
ingriku babarirèku
mênawa lamun saèstu
ing panarike kakanta
Sèh Mongraga kang linuhung
malah mêksiha gagatra
kang samya pinulung luhung

Wêdharing bangsa oliya
dede saking tapa ngèlmu
pan saking sêntosèng kalbu
êninge cipta bêlaka
kang puniku anak bagus
pèdahe pangguh lan reyang
reyang pintên bangginipun

Yèn sagêd kapuwèng tama
rèhning tuwa apitutur
supaya ywa wèngwèng kalbu
wuse poma wêwêkas-reyang
Ki Jayèngrêsmi adhingkluk
asanggêm liring pitungkas
dangu têkêman astèku

Luwar têtangkêbing asta
nêmbah anuwun pangèstu
nulya Jèngraga mangayun
atur salam rinaharja
anuwun wus nulya mundur
Ki Kulawirya mangarsa
salam-sinalaman gupuh

Wus samya asêsalaman
myang santrinira angujung
ngawirya tri samya matur
pamit mêdal pasilan
Ki Dhatuk Danumayèku
arum wijiling wêcana
lah inggih anakmas bagus

Reyang umiring raharja
mugi basukiyèng purug
kêdhatêngana ing kayun
wusnya samya kinalilan
sarêng dènnira amundur
Ki Dhatuk gupuh tumêdhak
nguntap ing pêlataripun

Ngawirya matur nor-raga
ingriki kewala sampun
Ki Dhatuk lingira rum
laju tumurun mêngandhap
ngidul-ngetan nut lulungur
jog dhusun ing Dringo ngandhap
kathah kanthining lêlaku

Kang liningan lon umatur
nuwun umangkat lumaris
pan anut pitudingira
Ki Dhatuk Danumayèki
saking Parantèn mêngandhap
lêlêngkèh tunggangan kêndhit

Lulungur wasta ing Griguh
sela wêlaka amagir
kêwilis ing katèpan
walêd nampu kajar angkrik
lulumut lunyu kêbunan
ngacêm ing padanira tis

Rêpêt saput-lêmah pêdhut
limut lumalating enjing
mijang kang mawèng sêsela
silo ampak anampêki
tar kawistara tang mêrga
gêrago garap maririh

Ruruntungan rangu-rangu
karêngon rêmêng mêksènjing
ima masinjang bangun bang
lulusiran ngawiyati
sumirat pajar sidik byar
ambabar nêrantang wukir

Mèh rahinèsmu mabangun
Hyang Aruna duk umingib
-mingib ing udayèng ngarga
lir laraping dyah ma-èksi
andhingkik têkèng mahawan
awawan mimilih mêrgi

Swabawèng pêksi narawung
ngocèh kacakswuh kapyarsi
sata-wana pêpêtukan
kêluruk ramyèng pang garing
mrak nyêngungong ing abahan
beyo bayan lawan nori

Prêkutut anduduk layu
manggung cumêngklung sênggani
asri swaranira rungwan
kumringsing jangkrik bêbêring
kungkung kongkang ing pangrongan
ngumandhang ing jurang trêbis

Kasulak silak tan siluk
kasirat kênyaring rawi
drawela Hyang Andakara
mrabani sèsining bumi
acitra kawining patra
katrapan dipèng suryènjing

Kadya wadining asinglu
ningid kacacadanèki
jrih kawistarèng narendra
andhar pangungsèn ri ratri
wusana wus kacênthikan
pangadilaning nrêpati

Tan kenging ngumpêt sawêgung
tang roning kitri duk ratri
mangsènjing katrangan ingkang
Hyang Raditya ngujwalani
mêngkana umapanèka
rêsmining langêning wukir

Yata wau lampahipun
Jayèngrêsmi Jayèngragi
katri lan Ki Kulawirya
Pakujiwa lan Nuripin
Ki Paku lumakèng ngarsa
ing Griguh malipir tambing

Tumurun saking lulungur
mêrgi ngêrakal arumpil
asingub silak luk-lukan
jurang parang ngrong kapering
anètèr ing pangungangan
nêrampat rumput ngêbêsi

Ing lampah sêngkan tumurun
pèpèrèng sukuning wukir
tugaran tinêgal gaga
gaganing wong ing Balimbing
pinagêr wuluh risigan
lanjaran kacang kêcipir

Kêkara kêrai timun
kêtela katès gêmbili
lombok terong jarak kapas
jagung ontong canthèl jali
suwêg gadhung walur kacang
têgal têtêbakan sami

Banjêngan tanêmanipun
sasukanira mijèni
kang lumampah anut dhadhah
mudhun nabrang lèpèn alit
minggah tètèring cêlangap
nampak pasabinan radin

Mêlipir pinggiring dhusun
ing sawo asri kaèksi
raryan sor bulu mêmucang
Jèngrêsmi ngandika aris
lah wus paman Pakujiwa
kewala nimpang nèng riki

Nulya sinalaman gupuh
Ki Pakujiwa amundhi
nuwun-nuwun aturira
liningan andum basuki
salam pangabêktiningwang
rika aturna kiyai

Dhangeyan Sèh Sidalaku
Ki Pakujiwa turnya ris
amba andhèrèk raharja
sinauran sami-sami
gantya wus samya salaman
Pakujiwa lèngsèr ngarsi

Gupuh kang lumampah mantuk
umangkat ngawirya katri
laju mêrgèng pagalêngan
mêngidul dènnya lumaris
ing dhusun Pakêm pangkalan
ngidul ngetan lorog sabin

Ing lampah anjog mêrga gung
amanjat gêgênêng inggil
sumêngka sangêt anênggak
ing Bubuk wastanirèki
wana bubulak tar wrêksa
lungur gêng mênggêr amagir

Anggênggêng galagah rayung
situn ri tanjang kêlampis
sisir usit sêrut maja
rurumbut gêrumbul kingking
kêlangkung rêkasèng lampah
anduduk nênggêl mênginggil

Yata ingkang mahanjat mêrgi ing Bubuk
kabêntèr surya tumiling
kêlangkung rêkasèng laku
tan ana payomanèki
Nuripin agrigah-grigoh

Gêrundêlan dêlanggung apa kêlangkung
anênggak dene atêbih
sapa kang gawe dêlanggung
niaya mring wong lumaris
bok menggok sing êndhèk kono

Ki Wirya ngling lho Nuripin lêkas muwus
anutuh wong gawe mêrgi
lah bok aywa rêp lumaku
bêcik nimpanga pribadi
sasênêngira amenggok

Ki Nuripin akesotan sarwi muwus
gènnipun menggok mring pundi
jurangipun nyamut-nyamut
kanan kering samya trêbis
Ki Wirya muwus lho êmbuh

Anêmplunga ing kono jurang kang trêjung
pilihên sadhengahnèki
apa êlor apa kidul
lèhmu angglundhung nimpangi
iya mrih bisane aso

Lon umatur dede pabênan puniku
aso-aso apan posit
mangsi umura sabêdhug
ngling jabakna positnèki
nanging pêsthi bisa aso

Ginaguyu mring kang putra kalihipun
anamur rêkasèng mêrgi
sakêdhap tansah ngrêrapuh
kèndêl ing lampah tan linggih
jumênêng kewala ngaso

Ngantak-antak dènnira samya lêlaku
panasing surya nêngahi
mêksih anêngka mêndhuwur
sinampyêng pamanjatnèki
santri Nuripin angrèmpong

Lingsir kulon campêde inggahanipun
praptèng tutungganganèki
mênggêr agiring lalungur
wontên wrêksa gung sawiji
kusambi ngêrongkob ayom

Samya kang katoran anèng ngriku
munggul kaididan angin
kang rèrèh rasa pikantuk
sêgêr kemarutan isis
lêlêson sêsèndhèn kayon

Ki Nuripin anggloso sarwi amuwus
e lah olèh gawe iki
kangian anèng sêsèdhum
dudu rasaning kang mêrgi
esuk kongsi lingsir kulon

Nora wêruh rasane kayèn kang seyup
lagyèki nêmua aring
aras-arasên lumaku
kongsiya sêpasar bêcik
nèng kene kêpenak aso

Kae Kulawirya gumujêng amuwus
iya kariya pribadi
mêngko kariya sirèku
ing kono witing kusambi
dimène pinangan potho

Ki Nuripin sarwi turon mungkur matur
kados tiyang dosa pati
dene mawi dipun-êrut
puniku ta botên jangji
tiyang ngraosakên aso

Pan sanès pêrkawis dede sambungipun
sawêg sakeca aisis
garundêlan ririh muwus
ingong bae dèn-wanèni
bok karo putrane keyok

Kulawirya gumuyu asru amuwus
lho dene edan Nuripin
cêlathu sêmbari mungkur
nora ngrèmèsi wong angling
jawane madhakkên bokong

Samangsa dèn-bandhêma cêngêle ngrajuk
Nuripin nolih atangi
gumuyu sila umatur
bangêtên bêndara kyai
wong kêsêl-kêsêl binêndon

Anèng wana bok inggiha ingkang maklum
Ki Wirya gumuyu angling
lah ya wus turonna bagus
matur ah botên ajrih jim
yèn dosa malih awêdos

Lho bandhole Nuripin angot ambêrung
lèhmu ngewuhake ati
mêngko tak lempar lambemu
yèn dèn-kon kaya dèn-pênging
yèn pinênging kaya dèn-kon

Glela-glele Nuripin tyase pakewuh
jêg nora jêg dèn-lakoni
Ki Wirya kèngêtan lamun
gêgilanane Nuripin
tumingal ana têmbêlong

Dèn-uncalkên ing wêtêngira kumapluk
kandhêg nèng kandhutanèki
Nuripin bêngok anjêpluk
biyung bêlah setan-rojim
aniba blêg sru mimisoh

Kêna sibat têmên dudu wong si Jidu
sarwi mundêlik tan eling
kêjot gumêtêr sakojur
mata dhipêt brêbês-mili
ngawirya ro kagyat gupoh

Anulungi mring Nuripin kang tan emut
têmbêlong binuwang aglis
Jèngrêsmi wêlas andulu
ngusapi luhe Nuripin
Jèngraga anguwoh-uwoh

Jroning driya Jèngraga angampêt guyu
dènnya jangkar mring ki Ragil
Ki Kulawirya gêgêtun
dinalih tan klêngêr yêkti
jro tyas gumuyu wlas anon

Pan ginugah-gugah mring Jèngraga dangu
dènnya kêlêngêr Nuripin
nulya-ling gragapan gugup
lir wong tindhihên dènnya ngling
hèh hèh hèh hèh angruruntoh

Jayèngrêsmi pa wus waras sira iku
sarwi tinangèkkên aglis
matur inggih sampun emut
mêksih mèwèk brêbês-mili
lir pinucung dhêlog-dhêlog

Ginaguyu Nuripin alêngar-lêngur
Jèngraga ngling latah
mêtu pamère Nuripin
anggêgancar sêjarah duk jan-munijan

Sru gumuyu Ki Kulawirya amuwus
ambakna wong gila
têmbêlong kang dèn-wêdèni
tan matèni nglaranana bae nora

Kêjabèku jrih mring ula macan patut
yèn dèn-gilanana
sababe ambilaèni
nora patut wruh têmbêlong bae gila

Sêtun-sêtun mring ulêr nglarani bidhur
patut winêdènan
luwih gêdhe bae wêdi
Ki Nuripin mêksih ngoso aturira

Dika niku mring cindhil kewala kagum
dospundi wawi ta
cindhil nglarani punapi
Jayèngrêsmi Jèngraga gumuyu suka

Mèsêm muwus Ki Wirya sarwi gumuyu
jêr ngong wruh rupanya
kinyir-kinyir gigilani
Ki Nuripin ngêcêmut matur plorokan

Prandenipun tan têpa-têpa puniku
èh e bok paduka
dèn-uncalana lir mami
Ki Wirya ngling bok jajalên uncalana

Pêsthi nêmu bilai sira sun-pênthung
cêngêlmu bèn modar
Nuripin grundêlan angling
andêlêna mring wong bae waninira

Dèn-wus-uwus ngawirya ro sru gumuyu
myat mring kang paguywan
wus tata alênggah sami
Kulawirya angling marang putranira

Lah ya iku wong gila-gila andulu
paran kang amawa
dene sabên wong tan sami
lah apane kang amawa mêngkonowa

Mèsêm muwus Jèngrêsmi inggih puniku
pêngraos kawula
pan ing ngagêsang puniki
wus pininta linging Kadis Rasulolah

Wong puniku pinanjingan wus têrtamtu
apan ginantungan
ing wolung prêkawis pêsthi
kêndêl jrih asih lan sêngit punika

Pintêr blilu tan kenging botên puniku
sipat janma gêsang
têmtu kang kalih prêkawis
ingkang dèn-karêmi lan sinêngitan

Apan uwus ing dalêm titah puniku
pan tan ketang pêcat
kang tinampik kang pinilih
kang mawi puniku panjingane titah

Kang puniku kenging tinarik lan wuruk
saking ginaluta
yèn pinrih saking sakêdhik
dintên têkèng saban-saban tahan tuman

Nambung wuwus Jèngraga mring pamanipun
yèn kadyèka paman
paduka gila mring cindhil
ginulanga lami-lami mantun gila

Mèsêm muwus lah iya iku ta êmbuh
pêngraos-manira
kaya nora bisa mari
matur inggih sawêg prangaos-paduka

Sru gumuyu priye ing kono sirèku
Nuripin ya padha
duwe gigilan lir mami
paran bisa ginulang mrih mari gila

Aturipun ah kula pilalah lampus
pinurih puruna
mring têmbêlong langkung ajrih
gih sêdasa-dasa tiyang kêdah gila

Lingira rum Jayèngrêsmi iya iku
saking atinira
tan kudu gugulang wani
pênggulangmu namung maring dhandhanggula

Yata wau ingkang ngaring-aring
mêngnginggiling lulungur tunggangan
ing Bubuk langkung kasêngne
Jèngrêsmi lon amuwus
wawi paman umangkat aglis
mutawatir ing wayah
poting wêktu Luhur
yèn kalularatan toya
Ki Wirya ngling ya bêbêgjan bae mangkin
yèn êpot mêngko jamak

Ngalap wênang jamak anèng mêrgi
nulya umangkat saking agiran
ngetan tumurun lungure
andêrojog ngêlantur
angêrakal mêrginya rumpil
kêrikil awiwalan
kêsandhung ing suku
Ki Nuripin gêriguhan
gêrundêlan dêlanggung êmbuh pinilih
kang mudhun lan kang manjat

Sarwa nora kuwagah nglampahi
dening rasane laraning ngawak
dêlanggung padha kêsuwèn
anglulu wong lumaku
boyok cingklak polok lir pêthil
tungkak kadya cêpola
kapancal ing watu
Nuripin sangêt dènnira
angrêrêmpong kantun nèng wuri atêbih
bot thukul bubulira

Bubul mundul grigah-griguh wigih
kagriyul kêrikil anjêngat
andheprok asru larane
kadhiglagan lumaku
parêmbèhan ambrêbês-mili
datan nututi lampah
angantun sang bagus
rêrèndhonan lampahira
praptèng jurang sampun wontên lèpèn alit
kali Sêmpu wastannya

Dangu-dangu anganti Nuripin
nulya prapta linggih sila-tumpang
anguwik-uwik bubule
sarwi dinamu-damu
pan kinukur-kukur ing pinggir
ngêdên ngrasakkên lara
nyêdhak dènnya lungguh
lah Ki Ragil Kulawirya
lagya turon rêm-rêm ayam ngaring-aring
Ki Wirya kagyat mulat

Mojar e e bandholên Nuripin
apa dhasare sira ko jarag
dene abênêr prênahe
irungku lan tungkakmu
cêdhak têmên lèhira-linggih
nèng ulon-uloningwang
bangêt dêgsuramu
Nuripin mèsêm ngrêrêpa
inggih nuwun apuntên dara kiyai
rèhning sakit kêsêsa

Angot bubulên duk wingi ratri
sarêng tumurun wau punika
kang bubul mundhak malênte
asring kagriyul-griyul
ing kêrikil dheprok ing mêrgi
mila kantun atêbah
repot dening bubul
Ki Wirya mèsêm lingira
yèn mêngkono têgêse manira iki
kon ngambung bubulira

Nuripin mêngkêrêt gulunèki
matur nuwun lah botên amokal
lamun mêkotên artine
sêlak botên kadyèku
kala panggih pintên prakawis
Ki Kulawirya mojar
êmbuh jarmu iku
dhasar wus wong sira-jarag
cocokormu kaungkulkên rai-mami
nora idhêp ing tata

Sarwi binalang bubulirêki
Ki Nuripin anjêlèh kumrengkang
bilah bangêtên kenthole
ngalih gon dènnya lungguh
gêrêng ngêsês barêbês-mili
Ki Wirya latah-latah
mojar karêpamu
tambane wong cêlangkrakan
jêr bêdadhok durèn nora nganggo eling
kêponggene dèn-untal

Jayèngrêsmi mèsêm ngandika ris
iya ta lah e Nuripin sira
nèng paran repot sikile
mêsakakên sirèku
apa ingkang kinarya jampi
Jayèngraga lingira
bok lir man pêngulu
kinojahan Jamil Jamal
biyèn kae apa ora wus mangêrti
tambaning bubul bêlak

Matur inggih kèngêtan kang jampi
Ki Kulawirya gumuyu mojar
tamba bubul mono kae
nora kaya bêluluk
dèn-bênêm kang panas anuli
pinidak nèng bubulnya
dèn-kongsi asêru
yèn kadi iku wêsi bang
linodokkên Ki Nuripin kirig-kirig
mêlorok gêrundêlan

Ingkang sarwa nglarani dènnya ngling
sok nora têpa-têpa sarira
dumèh yèn dudu dhèwèke
Jayèngrêsmi lon muwus
wawi paman Luhur wis akir
anulya samya salat
antara bakda wus
umangkat dènnya lêlampah
ngidul-ngetan tumurun lon-lonan dening
nganti Nuripin randhat

Dadya nanggung kongsi Asar akir
arèrèndhon praptèng Selalawang
kampir ing dhusun Têgarèn
anon sêndhang ingriku
samya siram mèt toyastuti
asalat wêktu Ngasar
jênêk dènnya kasud
sawusira bakda salat
Jayèngrêsmi ling lah Nuripin sirèki
nêmbunga panginêpan

Maring desa ing kene dèn-aglis
gajêg rada desa gêdhe mana
kang liningan mentar age
kadhingklangan lumaku
praptèng desa panggih pêtinggi
anutur mula-buka
nirandon ngêlangut
sarwi nêmbung pasipêngan
anauri ki pêtinggi lah ya bêcik
Nuripin wangsul agya

Kacingkragan tan rikat lumaris
prapta ngarsa anèng Selalawang
umatur ing bêndarane
katur sêdayanipun
Kulawirya ngling èh Nuripin
sun-dulu lakunira
krêp mandhêg tumungkul
lir têmu lawan bêndara
sapa kang nakoni sira anèng margi
lèhmu dhodhok agêpah

Asedhokan sêmbahmu Nuripin
satêmêne bae bêlaka-a
atiku bangêt kagète
sing kok sêmbah dhèk mau
èh e sapa matur Nuripin
umatur kutawèlan
gèn-kula lumaku
tan wontên punapa-napa
kula botên dhodhok-dhodhok awak mami
winastan nêmbah-nêmbah

Botên nyêmbah-nyêmbah kêlah-kêlih
tiyang dheprok sring kêgriyul krakal
myang kacêkrok ing drêjêge
lir gograg raosipun
dêlah mangke taksih asakit
Ki Wirya wuwusira
dhasar tukang umuk
kapan lèhmu tau gograg
ting palêsat balung kêjaba wong mati
lawas gugrag balungnya

Isih waras-wiris amêringis
tutur gograg durung tau gograg
Nuripin mlerok lirike
èh e sampeyan niku
tiyang matur dèn mimiciki
punapa botên giha
limrah tiyang muwus
Ki Wirya ngling hus mênênga
dadak crèwèt lir mêrkara kêbosapi
mau priye dinuta

Umatur ya talah ngewuhkên ati
ngêsês-ngêsês ngrasakakên lara
Ki Wirya ngling lo edane
hakkang dèn-plaur bubul
matur mring wang asêlang-sêling
uga bubul rinêpa
gya cêlathu mring sun
matur hêm inggih sumangga
Jayèngrêsmi ngandika priye Nuripin
apa olèh inêpan

Matur angsal wismaning pêtinggi
nêmbung nunukêri pasipêngan
pêtinggi sumangga ture
ingaturan umangsul
maring dhusun paduka aglis
Jèngrêsmi aris nabda

kang prayoga langgarira
Ki Nuripin umatur amba tan mèksi
duka-dalêm ing têngah

Ya wis payo yèn kasusu Mahrib
nulya lumampah mring padhusunan
tan dangu praptèng Têgarèn
pangguh lan kang tinêmbung
bubundhêle benggol wêwêri
brêngos crapang rinênggah
nyêkunthêng lir sungu
ngancarani ingkang prapta
Jayèngrêsmi samya tumamèng ing panti
tan pati ginêpahan

Mêksih sabêne gêlaranèki
ki prêtinggi nêmbramèng pambagya
sami wilujêng baguse
ing pundi wismanipun
sapa sintên sinambat wangi
Jèngrêsmi ris manabda
inggih paman têngsun
santri tirakat bêlaka
ran-manira kewala karan gus santri
asli ing Rintên-sowan

Kang puniki ri kula Jèngraga
kang satunggal paman Kulawirya
katri kawlas-ayun mangke
wangsul paman kang mungguh
sapa sintên pêparab nami
nauri kang liningan
inggih manira gus
tanya ing pêparab-ingwang
Candragêni kados tan wontên kêkalih
saluwaking bang-wetan

Kang misesèng mêrga wana wukir
myang sajroning ratri kaèdêgan
ing Candragêni Têgarèn
mêrgèng Bubuk puniku
gawatipun ngong kang ngawêri
inggih dhug-dhèng kawula
sablakaning wuwus
tan wontên sura lumampah
kathah kêdhik sun-gêpuk ngong-balèjèdi
mawur giris sar-saran

Jayèngrêsmi ling ing driya
ya talah cobaning Suksma
ingkang nêkani maring wang
muga kinuwat-nèng coba
sarta rahayuning mêrga
luputa ing pancabaya
jawane kêloloh lampah
têmah nêlalah ing manah

Wusana aris ngandika
paman punapa wontêna
langgar tuwin pakauman
Candragêni wuwusira
ingriki pan botên tatan
amawi kaham-kauman
wong sumuci-suci dhawak
wong kabèh klêbu nêraka

Aku dhewe munggah swarga
klakuane nglêbur sêga
mring bras pari kadi ama
sor glathik pêking nèng gaga
jalukan nora wèwèhan
sungkan doyanan dêlapan
tan nyupèkkên tekadira
santri satru kênèng lara

Lir kuwuk nglêburkên ayam
mèsêm kang para ngawirya


 tanpantuk kang pasipêngan
mêngkana kèmêngan ing tyas
dènyarsa awêktu salat
sung wuwus mêdal ing jaba
inginggihan sigra mêdal

Nuripin nambut wantining
titiga kang kêbak toya
cinangking binêkta mêdal
maring ing kêbon kang simpar
alèmèk ronning pisang
pra ngawirya samya kadas
tinuruhan ing wantingan
wusing kadas lajêng kamad

Rêbat parlu wêktunira
aririh dènnira salat
bakda Mahribira pragad
wusing sunat wabin bengat
akasud pêndonganira
wus purna angangkat Ngisa
antara patang rêkangat
bakda salat myang witirnya

Sawusnya saliring purna
Jayèngrêsmi lon ngandika
bibisik marang kang paman
puniki paman ing lampah
sakêdhik ragi kêplanggrang
anèng wismaning durjana
pandugi kula sêdaya
sêdhusun sami durjana

Kang paman nauri sabda
nora basa sathithike
dhasar kêlorob bêlaka
kêpriye kono anakmas
Jayèngraga karêpira
matur kewala sumangga
Nuripin matur rênggosan
lamun pinarêng ing kêrsa

Sêwawi wangsul kewala
tirakat nèng Sela-lawang
nèng ngriki tyas tan sakeca
kawula botên anyana
lamun wismaning durjana
Ki Wirya ngling hus mênênga
sira nglêbokkên loroban
marma nèng kene kêsasar

Mêrgane têka ing sira
manira ngalih inêpan
sira karia priyangga
nèng kene dimènne sira
dèn-pênthungi wong sadesa
Nuripin maras tyasira
Jayèngrêsmi ris ngandika
punika man Kulawirya

Ing lampah lamun wangsula
sangsaya botên prayoga
dadya gagaping durjana
sami pinupus kewala
pan tinekatakên ing tyas
ganjaraning Hyang dhumawah
adhapur coba rêncana
pêparing Hyang Maha Mulya

Amanggiha papa wirya
wirang lamun sun-manggiha
wus sukur suka pirêna
nadhahi ganjaraning Hyang
sêwawi wangsul ing wisma
kêdangon anèng ing jaba
sêlak ginraitanan
kathah-kathah kang rinasa

Gya samya masuk ing wisma
gyanning wau dènnya lênggah
ing salu bale-watangan
tan ewah gêlaranira
Ki Candragêni wuwusnya
anuduh mring baturira
undangên sapa kang ana
kang tinuding sigra mentar

Angundang têtangganira
tan adangu samya prapta
anyangking bêdudanira
tan ana nyandhang prayoga
kêmul bêbêd kèh kang cotha
ambrubul srênti kang prapta
têpung du-dhêngkul akapang
dhapure akiwa-kiwa

Mêksih bêlêg ingkang prapta
sêsêg tan kêduman papan
samya wangsul nèng pêndhapa
kathah namaning durjana
wasta Ki Braja-lamatan
Mêrak-jamprong lan Jarangas
Candrakolik Bênce-lidhah
Brênggi-rowa Gagak-setra

Kuwuk-kiwul Kawuk-nasak
Cèlèng-bèlèk Sêndhang-asat
Lalêr-wilis Kombang-mêngêng
Citra-mêngêng Lalêr-mêngêng
Barong-kècèr Brajag-ambyar
Simbar-taji Braja-lintang
Tumbak-lêdhu Maju-jaja
Samba-ngèrèng Sambang-dalan

Sabuk-alu Lêsung-bêngkah
Bonjor-pêtung Jalu-mampang
Banthèng-warèng Gêmblang-serang
Kêndhil-wêsi Kala-kêthèk

Lingsang-tukung Giling-wajra
Têkèk-sumpil Kidang-tlangkas
Gathing-gayar Nila-sraba
Prêti-yuyu Sawit-wana

Gula-lèthèh Cabe-guna
Prêti-bèyès Baya-ngablak
Bênce-watu Satru-tapa
Macan-gaèng Kêbo-udhag
Baru-klinthing Gagak-sipat
Rajuk-kêling Kawul-rangah
Molot-mèlèr Megantara
Dhandhang-wiring Branjang-kawat

Macan-gêlut Tapêl-jlarang
Bajing-kirig Watu-kura
Sapu-angin Trênggiling-bang
Gathok-rase Udan-gêlap
Cèlèng-bolot Maducrêma
Gêntèng-ngèrèng Tali-wawar
Glinggang-jati Jati-ngarang
Lutung-mènglèng Kêthèk-mingkar

Dlèrèng-mèmrèng Sandhang-rowang
Jalak-linglung Braja-kalpa
Trênggiling-kêndhit Sanggabol
Jêbug-aking Dhuplak-kawat
Sambêr-nyawa Sêmbur-adas
Opor-wewe Jati-wawar
Sandhang-lawe Gancang-awas
Sabêt-mèyèk Jrungkah-waja

Kathah warnining durjana
kang linggih salu sêdaya
barungan bagèkkên samya
basane tan pati krama
winangsulan kêlujêngan
Candragêni wuwusira
mring rowang kang samya prapta
lah sapa kang olèh paran

Rêramban jamur janganan
nauri Braja-lamatan
janganan kang cêlak-cêlak
mêksih sami pupunthêsan
wikan ing têbih tinêba
ingkang dèrèng dipun-asag
pangadhanganing dêdalan
ing Bubuk lan pati mingsra

Wontêna kang langkung mêrga
sèkêt satus têrkadhangan
lêt sawulan kalih wulan
sêmantêna rêrêbatan
ukur dados sarèwèsan
prayogi dipun-pêpara
mring tanah mrika têbahan
kathah ronning lêmbayungan

Sêdangunira mêngkana
cêcaturaning alinggih
dènnira ngampak ambegal
mêmaling nutur tan ering
satingkahing ajuti
kangsamya suka winuwus
jabèng jro tan prabeda
kang cinatur dènnya maling
mlêbu mêtu dêlajigan tanpa krama

Sore kongsi sirêp bocah
tan ana suguh mêtoni
kinang klobot bae ora
saya rusuh kang alinggih
asila tumpang sikil
sangga bêdudan ing janggud
Gêmblang-serang angucap
mungguh lumakwèng mêrgi
prèhpun ngriku candrane wong kang lumampah

Lamun wong siji lumampah
lêlampah tiyang kêkalih
tuwin wong tiga sêkawan
miwah gangsal wong lumaris
Cèlèng-bèlèk nauri
wong siji bathang lêlaku
wong ro bathang cap-ucap
wong têtêlu gotong-mayit
yèn wong papat wus angêt lima pêndhawa

Jarangas sumambung mojar
mungguh yèn kula ngaranni
lamun wong siji lumampah
candu lêlaku pinacit
yèn wong loro lumaris
puniku tike lêlaku
wong tri apyun lêlampah
wong papat kutuk anggajih
yèn wong lima jambal mijah matêng mara

Samya gumuyu asumyak
sêsamur nglirik têtami
akèh samya bibisikan
ngrasani ngawirya katri
Samba-ngèrèng ngling ririh
kêlawan Ki Prêti-yuyu
iku dhayoh wong apa
apa iku sanaknèki
lan Ki Candragêni myang kêkaruhira

Nênanggung lakune samar
tan nyantri dora mriyayi
tirakat anggawa bandha
pêndhoke êmas angunir
lopak-lopak lan mawi
tlêkêm cêthut sogok untu
sami sêlaka pêthak
patute wong liya mampir
yèn sanake pêsthi rahab tinamuan

Wong iku lir wong têbihan
tan wruh cêcaraning ngriki
kêjaba iku dèn-rujag
sinêrèk kang wonge bêcik
lumrah sêdayanèki
mêngkono bibisikipun
Nuripin kadhêkisan
linggih jrih tan wani têbih
pan kêbêlêt nguyuh dèn-ampêt tan kêna

Nincing bêbêd tan kêtara
ambênggang lampit kinuwik
dèn-lon-lon thure uyuhnya
kêsamur gumêdêr angling
uyuh mili nêlêsi
Kulawirya nyampingipun
myang boconge Jèngraga
kailèn têlêsing nyamping
samya kagyat ririh ngêkêr kajatmikan

Ki Wirya bibisik tanya
banyu apa iki Ripin
matur ngalêsik punika
kawula ngompol sathithik
kula-ampêt tan kêni
kêmpung mênthêng kêdah nguyuh
Jèngraga mèsêm myarsa
Ki Wirya ambêkis ririh
dudu uwong Nuripin kêparat edan

Dèn cêkuthi pupunira
pêngkêrêdan ajrih angling
mênawa salah graita
durjana kang sami linggih
Jèngraga abibisik
inggih paman pênêdipun
tumbas apyun supaya
wênang angenaki ati
wajib nuting tabiyate gadhah griya

Ngong lirik para durjana
bêdudan manggung kinisik
lir sêsêmon jaluk madad
kêlamun datan kadyèki
pêsthi angincim-incim
mring dhayoh akarya dudu
dene yèn wus winoran
kêdah adamêl tan bêcik
inggih mupus nandhang cobaning Pangeran

Ing rêmbag katur ing raka
Jayèngrêsmi amarêngi
Ki Kulawirya ris mojar
ngong takon kang Candragêni
ngriki inggih punapi
wontên tiyang sade apyun
Candragêni ris mojar
o inggih dhi wontên ugi
Kulawirya ngulungkên arta sareyal

Punika kang sumapala
Candragêni anampèni
nulya nuding rencangira
tênggarèng tyase kang linggih
kang tinuding gya prapti
Prêti-bèyès tumbas apyun
apyun rêgi sareyal
apan angsal wrat sêtail
nulya kinèn angothok pinara tiga

Kinothok ngambèn kewala
kang saênggèn kinèn ngapti
kang ngothok Ki Braja-lintang
wawrat sareyal pribadi
ginodhog umob malih
nulya kinêcêran jêruk
ilang rêgêd sumilak
rêsik gêlabade minggir
gya ingêntas sinaring mori kinarya

Wus pinuh pamêrêsira
rêsike anggêtih pitik
bathokira ingarêngan
ginêbêg mêncorong asri
lir suwasa sinangling
krên binuwang awunipun
wus rêsik ginênènan
kayu wilah malêm aking
bathok sumalêngêt sampun ingêntasan

Pan alon pangrèwèsira
kumètès sru rinungwasri
dêmodol wus mata ula
tinanak palênthung siji
dinuga sêdhêngnèki
urubing gêni ingundur
nyandu bathok ingêntas
linèr ngulêg ing jariji
wus ngêlancêng binakalan yah uyahan

Cinukit anèng panglèran
amèlèr mêlês giniling
kang madad wus kinabulan
macupak sêrate aglis
ngaturakên ing ngarsi
Candragêni lon amuwus
ing kono saosêna
baguse ingkang anuding
ingaturkên pra ngawirya datan karsa

Kang ngothok wus samya dadya
ingaturkên ngawirya tri
angling sampun susah-susah
andika êsês pribadi
samya suka ing ati
ginèlèngan madadipun
dinum sêgèlèng adhang
pan dene ora wêradin
sagèlènge sinêrèt atêtogogan

Ramya sami sêsêrètan
asuka pating sarênthit
Candragêni lon lingira
bok budi-daya pêpacit
dadak bae aglis
wong wus sayah têngah dalu
kang kinèn sigra mentar
wong rolas ngupaya pacit
tan antara ting garobyag samya prapta

Olèh nangka wuwutuhan
gêdhang tundhun suluh kuning
kêtela pêndhêm kucingan
sêmangka timun kêrai
ginembol ing jêjarit
têbu lonjoran pinanggul
dènnya ngambil rikatan
kang duwe sadhenggaknèki
nyênyamikan winadhahan anèng panjang

Rinumat sakênanira
sinaosakên ing ngarsi
cinarakkên sinauran
sêlot-sêloting ing mangkin
myang suguhe pribadi
juwadah jênang ing ngayun
pinangan ting kucapah
sêdaya samya têtawi
nanging para ngawirya tan arsa nadhah

Ngambil kewala asarat
sinèlèhkên ngarsanèki
supaya katon nanadhah
jatine tan rahab bukti
kang nyêrèt ting sarêlit
sarta kandhane kumrusuk
kang ngetang rêbat sangat
Raja-muka lawan Bincil
Kala-mudhêng ginambuh gigising donya

Gêmblang-serang amuwus
bibincilan Kala-mudhêng iku
lawan derah Raja-muka kukuh êndi
Yèn ngong Raja muka
Gagak-sêtra nambung wuwus
yèn ngong Raja-muka kukoh

Cabe-guna sumambung
Raja-muka niku rupa têlu
kang sawiji derah wowolu winilis
satêngah derah sêpuluh
myang derah rolas anganggo

Nauri Sabuk-alu
ingkang kula angge derah wolu
nambung angling mathênthêng Ki Jêbug-aking
tan karya derah sêpuluh
wus sêm ing tyas ngong pitados

Têkèk-sumpêl amuwus
tan madhani derah rolas ampuh
durung madal tatale yèn niniwasi
êndi kang sun-gêpuk tumpur
gampang tan tau kêcangkol

Bênce-lidhah sumambung
dangu-dangu ngong yêktèni tuhu
Rajamuka yèn rujuk kêlawan Binci
inggih Kala-mudhêng-ipun
yèn nêrajang pacak pangot

De wontên warnanipun
pun Jarangas wus ngampak ing Pulung
bêkta kanca wong tigangdasa sasiki
wong nênêm pêngarêpipun
Jarangas kang dadi benggol

Pangrasane tan luput
dhasar randha sugine kêlangkung
kang Jarangas sorene ngong ruh-aruhi
dènnya nulup têngah dalu
anêrajang pacak abot

Bêndho kang mara rêmuk
kang tatu nêm kang mati têtêlu
duk patine Bajingbang Trênggiling-munir
katêlu Ki Cabak-bisu
Duljaya ingkang ambêstrong

Tan kêna sinung pemut
ngandêl Rajamukane mathêm wus
wakne dhewe Jarangas dipun-balêdig
kinuya-kuya binuru
mèh kurang thithik mêcethot

Lah ora ta kadyèku
Jarangas gumuyu manthuk-manthuk
katujune nora kêcandhak wak-mami
yèn aja ageya glundhung
ing jujurang pêsthi lodong

Jèngraga mèsêm guyu
lèjêm sasmita mring pamanipun
myarsa kang cinatur gèn durjananèki
duk pangampake ing Pulung
kaum Duljaya kang jarot

Sami guyu ginuyu
sarwi nyêrèt jegang miwah timpuh
sila tumpang angêthèngkrang turon miring
myang pacitan sêptanipun
têbu miwah rujak crobo

Ana pacitan cimplung
kang pacitan ayêm myang kêkêcut
kang pacitan sabun sinantênan tuwin
sêsêpêt pacitan sêndul
Candragêni lingnya alon

Prayoginipun bagus
kula-turi tilêm sampun dalu
anèng griya ing ambèn agêng abêrtib
Jèngrêsmi nauri wuwus
gampil ing mangke kemawon

Candragêni malih wuwus
ingkang pitados andika bagus
inggih-gihan Ki Candragêni pan sarwi
anyêrèt pacitan candu
bêdudan ponthang mas kaot

Wênèh bêdudanipun
pring kuda pat kilan panjangipun
myang pring pêtung jêjalêran kang pring lêgi
pring lutung tutul wulung
lumrah kang cêndhak inganggo

Dhapure lêbus-lêbus
tingkah gêcul diksura ing wuwus
wus tan awor lan dhapurane wong bêcik
êndhèk dhuwur lêmu kuru
ulate anjênggod-jênggod

Mata ngatal anglamuk
surat abang lambe biru-biru
ulat cêlom lutih-lutih wani gêtih
manggan mripati tan gigu
pra durjana setan katon

Candragêni amuwus
tutugna lèhmu caturan mau
ti-atinên aywa ta kurang piranti
karana paitan umur
mênawa tiwas kêtanggor

Cabe-guna agupuh
majar nuduh marang Bênce-watu
mara bincilana krikil dèn-nastiti
aywa na kodhêng kêliru
mijilkên bincile manggon

Candragêni wuwusira aris
lah mara ing kono
bincilana ingong unènane
sun-wiwiti iya Akat Lêgi
sami gangsalnèki
kêtêmu sêpuluh

Dèn-aranni Aras-pêpêt nênggih
ingècèran andhok
wayah sore nèng têngah lakune
wetan suwung kidul Pacak-wêsi
ingkang kilèn Êsri
miwah lèr Srinipun

Lajêng têngah wênginipun nênggih
kang laku nèng êlor
têngah suwung wetan Kala-ngantèn
kidul suwung kilèn gonning Êsri

nèng lèr lakunipun

Têngah suwung kilèn ingkang Êsri
wetan apan towong
kidul pacak pan wus sêdalune
nulya Akat Paing dèn-ècèri
lima lan sangèki
pan patbêlas têmu

Lakuning wulan kang andarbèni
bincilane andhok
ing sorene nèng têngah lakune
wetan suwung kidul Kalang-ngantin
ingkang têngah Êsri
kilèn Kala nyamur

Wanci têngah wêngi lajêngnèki
yèku têngah mandhok
wetan suwung kidul suwung dene
kang lèr Kala-momor kilèn Êsri
bangun lajêngnèki
wetan lampahipun

Kidul suwung ingkang kilèn Êsri
kang lèr Kala-momor
têngah Êsri pan wus sêdalune
nulya Akat Êpon dèn-ècèri
lima pitu nênggih
ê-rolas pinanggih

Ing lakuning lintang kang darbèni
bincilane andhok
ing sorene anèng lor lakune
têngah suwung wetan Kala-ngantin
ingkang kilèn Êsri
kidul Kala-nyamur

Lajêng wanci têngahipun wêngi
laku anèng kulon
lèr suwung têngah Kala-pêngantin
wetan suwung ingkang kidul Êsri
laju bangun enjing
ingkang têngah suwung

Kilèn lampah ingkang kidul Êsri
ingkang êlèr towong
wetan pacak pan wus sêdalune
nulya Sênèn Êpon dèn-ècèri
papat lan saptèki
sawêlas patêmon

Aras-kêmbang apan dèn-ècèri
ing sorene andhok
êlèr lampah nèng wetan pacake
kidul Kala-momor kilèn Êsri
têngah suwung nênggih
pan uwus sêdalu

Lajêng wanci têngahipun wêngi
kang lèr Kala-momor
wetan laku kilèn Kala-ngantin
kidul suwung têngah Kala-mori
bangunipun enjing
kidul ingkang suwung

Wetan lampah ingkang têngah Êsri
kidul ingkang towong
kilèn suwung pan wus sêdalune
nulya Sênèn Wage dèn-ècèri
sami papatnèki
pan kêtêmu wolu

Ingaranan pan lakuning gêni
ingècèran andhok
ing sorene nèng kulon lakune
têngah Pacak wetan Kala-ngantin
ingkang kidul Êsri
êlor iku suwung

Lajêng têngah wêngi ècèraning
wetan Kala-momor
têngah suwung lèr Kala-pangantèn
kilèn suwung kidul lampahnèki
bangunipun enjing
kilèn ingkang suwung

Kidul lampah wetan ingkang Êsri
têngah Pacak abot
kang lèr suwung pan wus sêdalune
nulya Sênèn Kaliwon binincil
pat lan wolu nênggih
têmu rolas iku

Ingaranan Aras-kêmbang nuli
ingècèran andhok
sorene kilèn Kala-pangantèn
kidul suwung lèr Kala-momori
ingkang têngah Êsri
lajêng têngah dalu

Wetan laku kidul suwung lèr Sri
têngah Kala-momor
kilèn suwung lajêng ing bangunne
kidul lampah kilèn suwung lèr Sri
wetan Kala-mori
têngah blabak suwung

Gantya dintên Sêlasa Lêgi wanilis
bincile
têlu lima kêtêmu wolu lakuning
gênine

Ingècèran nulyandhok sorene wetan
suwunge
têngah lampah kidul Pacak kang lèr Êsri
ênggonne

Kilèn Kala-pêngantèn gya têngah wêngi
wancine
wetan Kala-pêngantèn kang kilèn Kala
-momore

Kang lèr lampah têngah suwung anèng kidul
Pacake
lajêng bangunnipun-enjing ingkang têngah
suwunge

Wetan suwung kidul Pacak kilèn Êsri
ênggonne
kang lèr lampah apan wus praptèng sêdalu
etange

Nulya Slasa Paing têlu lan sêsanga
nêptune
pan kêtêmu rolas iya Aran-kêmbung
aranne

Ingècèran Kala-mudhênge nulyandhok
sorene
kilèn lampah lèr suwung kang wetan Kala
-pêngantèn

Wetan Kala-momor ingkang kidul Êsri
ênggonne
binanjurkên ècèraning Kala-mudhêng
tutuge

Têngah wênginipun apan anèng kilèn
lampahe
têngah suwung lèr suwung kang kidul Kala
-momore

Kilèn lampah wetan Êsri lajêngira
bangunne
têngah suwung kidul suwung wetan Êsri
ênggonne

Ingkang kilèn Kala-momor kang lèr laku
prênahe
nulya Slasa Pon pipitu lan têtêlu
nêptune

Pan kêtêmu sêpuluh kang Aran-pêpêt
aranne
têngah Êsri wetan sri kang kidul lampah
sorene

Kilèn suwung lèr Pacak gya têngah wêngi
etange
wetan lampah kidul suwung kilèn Kala
-pêngantèn

Têngah Êsri lèr suwung ing wanci enjing
bangunne
kidul lampah kilèn suwung wetan Kala
-pêngantèn

Têngah Êsri lèr Pacak nulya Sêlasa
Wagene
têlu papat kêtêmu pitu kang bumi
lakune

Kilèn lampah têngah Pacak wetan Pacak
sorene
kidul Êsri lèr suwung gya têngah wêngi
bincile

Kidul lampah kilèn suwung kang lèr suwung
karone
têngah Pacak wetan Sri nulya Sêlasa
-Kliwonne

Têtêlu lan wolu kêtêmu sawêlas
nêptune
Aras-tading wastanya gya ingècèran
sorene

Wetan lampah kidul suwung kilèn Pacak
-wêsine
kang lèr Kala-momor ing têngah pan Êsri
ênggone

Lajêng têngah wêngi lèr suwung kang kilèn
lampahe
wetan Kala-momor ing têngah Kala
-pêngantèn

Bangun enjang kilèn lampah wetan Kala
-momore
têngah suwung lèr suwung kang kidul Êsri
ênggonne

Nulya gantya ing dintên Rêbo Lêginya
wiwite
lima pitu kêtêmu rolasan Aran
-kêmbange

Ingècèran nulyandhok kang kidul lampah
sorene
kilèn suwung wetan Sri kang têngah Kala
-momore

Kang lèr Kala-pêngantèn gya têngah wêngi
binjile
kidul lampah kilèn suwung wetan Kala
-momore

Têngah Êsri lèr suwung anuntên bangun
enjinge
kilèn lampah lèr suwung ing wetan Kala
-momore

Têngah suwung kidul Sri anulya Rêbo
Painge
pitu lan sêsanga katêmu nêmbêlas
nêptune

Pan lakuning banyu ingècèran andhok
sorene
têngah lampah wetan suwung kilèn Kala
-momore

Kidul Pacak lèr Sri lajêng têngah wêngi
wayahe
kang lèr lampah têngah suwung wetan Kala
-pêngantèn

Kidul suwung kilèn Sri lajênge bangun
enjinge
kang lèr lampah têngah suwung kilèn Kala
-momore

Kidul Pacak wetan suwung nulya Rêbo
Êpone
sami pitu apan katêmu pathêlas
nêptune

Pan lakuning wulan ingècèran andhok
sorene
wetan lampah kidul suwung kilèn Kala
-pêngantèn

Têngah Sri lèr Kala-momor lajêng têngah
wêngine
wetan lampah kidul suwung kilèn Kala
-pêngantèn

Têngah Sri lèr Kala-momor lajêng wanci
bangune
wetan lampah kidul suwung kilèn suwung
lèr Sri-ne

Têngah Kala-momor bangunnipun enjing
lèr Sri-ne
kidul laku kilèn suwung têngah Kala
-pêngantèn

Wetan Kala-momor nulya Rêbo Wage
etange
papat lan pipitu kêtêmu sawêlas
nêptune

Ingranan Aras-tuding ingècèran
andhoke
ing sorene têngah laku kilèn Kala
-momore

wetan suwung kidul Pacak kang lèr Êsri
ênggone
têngah dalu kidul laku kang lèr Kala
-pêngantèn

Kilèn suwung têngah Kala-momor nênggah
ênggonne
wetan Pacak-wêsi lajêng bangun enjing
wancine

Kidul laku kilèn suwung têngah Êsri
prênahe
wetan Pacak nulya ing Rêbo Kaliwon
dinane

Pipitu lan wolu kêtêmu limalas
nêptune
lakuning surya ingècèran nulyandhok
sorene

Kilèn laku lèr suwung kang wetan Kala
-momore
têngah Pacak kidul Sri gya têngah wêngi
bincile

Kidul laku kilèn suwung kang lèr Kala
-pêngantèn
têngah suwung wetan Sri gya bangun enjing
wancine

Kidul laku kilèn suwung wetan Kala
-momore
têngah Pacak lèr suwung kadya asmaran
danane

Gantya dintên Kêmis Lêgi
pancastha pangguh têlulas
lakuning lintang aranne
ngècèran andhok sorenya
wetan Sri kidul lampah
kilèn suwung têngah suwung
ingkang lèr Kala-pêngantèn

Lajêngipun têngah wêngi
kidul laku têngah Pacak
ingkang wetan Kala-momor
kilèn sonya kang lèr sonya
bangunne kidul lampah
kilèn suwung kang lèr suwung
têngah suwung kilèn Sri-nya

Nulya Kêmisipun Paing
nawastha têmu pitulas
lakuning bumi aranne
bincilan dhok sorenya
kilèn Sri têngah lampah
ing wetan apan suwung
kidul Kala-momor gènnya

Kang nèng lèr Kala-pêngantin
lajêng têngah wênginira
lèr laku têngah sonyane
kidul so kilèn Srinya
Pacak wetan bangunnya
wetan laku kidul suwung
ing têngah Kala-pêngantyan

Lèr suwung kang kilèn Êsri
anulya Kêmis Ponira
pitu lan wolu nêptune
apan kêtêmu limalas
lakuning banyu rannya
ingècèran andhokipun
sorene wetan lakunya

Kidul suwung têngah Êsri
ingkang kilèn pacakira
anèng lèr kang Kala-momor
lajêng têngah wênginira
lèr Êsri têngah lampah
kilèn suwung wetan suwung
kang kidul Kala-pêngantyan

Lajêng bangunipun enjing
têngah lampah wetan sonya
ingkang lèr pan Kala-momor
kidul suwung kilèn Pacak
nulya Kêmis Wagenya
papat kêlawan wowolu
têmu rolas Aras-kêmbang

Bincilan dhok sorenèki
têngah lampah wetan sonya
kang kidul Kala-pêngantèn
kilèn Kala-momor Srinya
lajêng têngah dalunya
têngah lampah wetan suwung
kilèn Sri kang kidul sonya

Lajêng bangunipun enjing
wetan lampah kidul sonya
ing têngah pan Kala-momor
kilèn Sri ingkang lèr sonya
gya Kêmis Kaliwonnya
apan sami wolu wolu
nêmbêlas lakuning toya

Ingècèran soranèki
wetan laku kidul sonya
kang kilèn Kala-pêngantèn
ingkang lèr Kala-momoran
têngah Kala-pêngantyan
lajêng têngahipun dalu
wetan lampah kidul sonya

Kilèn sonya kang lèr Êsri
têngah Kala-momorira
lajêng ing bangun enjinge
kilèn lampah kang lèr sonya
Êsri ing kilèn dhawah
têngah Kala-momoripun
jangkêping Kêmis pasaran

Gantya ing Jumungah Lêgi
lima nêm têmu sawêlas
ingaran Aras-tudinge
ngècèran sora andhoknya
kidul laku lèr Pacak
wetan Sri kang kilèn suwung
têngah Kala-momorira

Lajêng têngahipun wêngi
lèr lampah kang têngah sonya
ingkang kidul Kala-momor
kilèn Pacak-wêsi ika
wetan Kala-pêngantèn
lajêng bangunnipun esuk
kang lèr laku têngah sonya

Kidul Pacak kang kilèn Sri
ingkang wetan apan sonya
wus sadintên sadalune
nulya malih bincilan
Jumungah Paingira
nênêm lan sanga kêtêmu
limalas lakuning surya

Ingècèran soranèki
têngah lampah wetan sonya
lèr Sri kilèn Kala-momor
kidul Pacak lajêngira
têngah dalu lèr lampah
têngah suwung kidul suwung
kang wetan Kala-pêngantyan

Kilèn Sri gya bangun enjing
lèr lampah kang têngah sonya
ingkang kilèn Kala-momor
kidul Pecak wetan sonya
gya Jumungah Ponira
nênêm pitu pan kêtêmu
têlulas lakuning lintang

Binincilan sorenèki
têngah lampah wetan sonya
lèr Sri kilènKala-momor
kang kidul ênggènning Pacak
lajêng têngah wênginya
lèr lampah kang têngah suwung
kilèn Sri kang kidul sonya

Kang wetan Kala-pêngantin
lajêng bangunnipun enjang
lèr lampah têngah sonyane
kang kilèn Kala-rakêtan
ingkang kidul pan Pacak
wetan sonya wus sadalu
nulya Jumungah Wagenya

Pat nêm kêtêmu sêdasèki
ingaran Aras-pêpêtnya
gya ingècèran sorenya
kilèn laku kang lèr sonya
têngah Pacak Sri wetan
kidul Sri gya wanci bêdhug
kidul laku kilèn sonya

Ingkang lèr Kala-pêngantin
têngah sonya wetan Kala
lajêng ing bangun enjinge
kidul laku kilèn sonya
lèr sonya têngah Pacak
wetan Sri pan wus sêdalu
gya Jumungah Kaliwonnya

Nênêm lan wolu pinanggih
patbêlas lakuning wulan
binincilandhok sorene
kilèn laku kang lèr sonya
têngah Kala-pêngantyan
wetan kala momoripun
ingkang kidul Sri ênggènnya

Lajêng têngahipun wêngi
kilèn laku kang lèr sonya
ingkang kidul Kala-momor
wetan Sri kang têngah sonya
lajêng bangun èngjingnya
lèr lampah kang têngah suwung
kidul pan Kala-pêngantyan

Kilèn Kala-momor nênggih
kang wetan Êsri ênggènnya
anulya ingkang gumantos
ing dintên Sêtu Lêginya
na lima lan sêsanga
têmu patbêlas pan laku
-ning wulan awirangrongan

Ingècèran sorenèki
kidul gonne Kala-momor
kilèn Sri lèr lampah têngah suwung
wetan Kala-ngantin
lajêng têngah dalunya
lèr lampah kang têngah sonya

Wetan sonya kidul Êsri
kilèn gènning Kala-momor
bangunnipun enjing têngah laku
wetanipun sêpi
kidul Pacak-wêsinya
ingkang lèr Kala-momoran

Kilèn pan Kala-pêngantin
nulya Sêptu Paing mêngko
sangasamya sanga pan kêtêmu
lan lakuning gêni
pan nulya ingècèran
sorene kang kidul lampah

Ingkang têngah Pacak-wêsi
wetan gonne Kala-momor
ingkang êlèr Pacak kilèn suwung
lajêng têngah wêngi
kilèn laku lèr sonya
têngah Kala-momor gènnya

Kidul Pacak wetan Êsri
bangun enjing laku nèng lor
kang kilèn Êsrinya têngah suwung
kidul Kala-mori
wetan Kala-pêngantyan
nulya Sêptu ing Ponira

Sanga lan pitu pinanggih
nêmbêlas pan banyu rêko
ngècèran sorenya kang lèr laku
wetan Kala-ngantin
têngah pan sonya
kang kilèn Kala-Êsrinya

Kidul pan Kala-momori
lajêng têngah wêngi rêko
ingkang êlèr lampah têngah suwung
ingkang kidul Êsri
kilèn Kala-momoran
ingkang wetanipun sonya

Lajêng bangunnipun ênjing
ingkang kilèn Kala-momor
nèng wetan lampahnya kidul suwung
ingkang têngah Êsri
êlèripun pan sonya
nulya Sêptu Wagenya

Papat lan sanga pinanggih
têlulas lintang kang lakon
ngècèran sorenya wetan laku
kidul suwung nênggih
kang kilèn gènning Pacak
têngah Sri lèr Kala-momornya

Nulya têngahipun wêngi
têngah lampah wetan lowong
kidul Kala-ngantyan kilèn suwung
ingkang êlèr Êsri
lajêng bangunne enjang
têngah lampah wetan sonya

Ingkang kilèn Pacak-wêsi
anèng lor kang Kala-momor
ingkang kidul sonya wus sêdalu
nulya Sêptunèki
Kliwon wolu lan sanga
apan kêtêmu pitulas

Ingaran lakuning bumi
sorene ngècèran andhok
ingkang wetan lampah kidul suwung
kilèn Kala-ngantin
lèr Kala-momor ika
kang têngah Êsri nggènira

Lajêng têngahipun wêngi
lèr Sri têngah Kala-momor
ingkang wetan lampah kidul suwung
lajêng bangun enjing
lèr lampah têngah sonya
kang wetan Kala-momoran

Ingkang kidul Pacak-wêsi
kang kilèn pan Kala-momor
wus têlas sêdaya dina pitu
lan pasaranèki
Candragêni lingira
iku padha imanêna

Nadyan wus pintêr ngècèri
yèn atine tan tuwajoh
tanggung pangandêlnya nora ampuh
Kalamudhêngnèki
dadya kodhêng tyasira
dene yèn ngandêl pitaya

Salakunira asêkti
apan bisa nora katon
krana lakunira dolan umur
yèn sisip bilai
ati kurang pracaya
marang Kalamudhêngira

Ilmuning wong mara bêngi
Kalamudhêng iku anggon
lawan rajamuka datan kantun
kang sun-karêmêni
pan iya derah rolas
tanggal pisan jaba mênang

Kang jro apês jayanèki
tanggal ping ro jro kang jarot
kang nèng jaba rusak tanggal têlu
sami jayanèki
yèn rusak samya rusak
raharja sami raharja

Tanggal ping pat jaya jawi
tanggal ping lima jaya jro
tanggal ping nêm ramya kaping pitu
jaya kang nèng jawi
ping wolu jro kang jaya
tanggal kaping sanga ramya

Ping sêpuluh jayèng jawi
ping sawêlas jaya kang jro
kaping rolas ramya tlulasipun
kang jaya ing jawi
pathêlas jro kang jaya
tanggal ping limalas ramya

Nêmbêlas kang jayèng jawi
pitulas kang jaya nèng jro
wolulas ramya lajêngipun
sangalas kang jawi
kalihdasa jro jaya
tanggal ping sêlikur ramya

Dwilikur kang jaya jawi
tigalikur kang jayèng jro
kawanlikur ramya limalikur
kang jaya nèng jawi
nêmlikur jro kang jaya
tanggal pitulikur ramya

Wolulikur jaya jawi
sangalikur kang jaya jro
tigangdasa ramya lah wus puput
pangetangirèki
Kala-mudhêng lan Raja
-muka kanthine tan pisah

Yata ngawirya kêtêlu
minggu tan ana kêrsa ngling
tan jumbuh raosing driya
gèsèh tan condhong ing kapti
arsa muwus mênggah-mênggah
tan pati kasdu ing galih

Jèngrêsmi micarèng kalbu
kèngêtan wuwusirèki
ki tuwa ing Padhangeyan
Wargasastra dènnira ngling
jarwaning Panitisastra
sêrambut datan anilib

Kayêktin lêlèjêmipun
sêdaya kang sami linggih
tan ambêthèk kawistara
sêmune angincim-incim
mêncurêng lir kucing mulat
ulam kang tan dèn-sasabi

Jèngraga Kulawiryèku
kêpagol pêgêl kang galih
liriking para durjana
tan ana kang wruh ing bêcik
cipta yèn acak prakara
ing mêngko mrih angalani

Dadya sumuk netya rêngu
tan beda Kulawiryèki
kalêkêde wus kadhadha
mapan ing tyas sêmu runtik
tinekatkên suranira
datan nêdya angoncati

Marêngut netyanya sêndhu
Nuripin tyasira sêdhih
mulat ing para durjana
gunêman pating barisik
sinamur sinambi sêrètan
kang guywan myang kang bibincil

Nuripin ngêrês ing kalbu
pyang-pyangan tan duwe ati
kêlangkung ajrih kumrêngkang
rêp nguyuh tan wani mijil
kêmpunge mêkênêng lara
kêbêlêt nguyuh tan sipi

Mèngkat-mèngkot dènnya lungguh
muring-muring jroning ngati
bilah uyuh iki beka
sabêne nora kadyèki
de tan warêg dening toya
kudu nguyuh bae iki

Yèn nuju kêsamur wuwus
Nuripin anggêgês lampit
galar winêngkang supaya
bisa nguyuh ing gonnèki
yèn kala tan ana mojar
ingampêt uyuhirèki

Lamun gumêdêr angguyu
gya nguyuh kumrocok pêsing
Ki Wirya nolih lon mojar
dudu wong setan Nuripin
ambakna nguyuh gêndhila
mêngko ga nyikut wong mami

Nora mênêng-mênêng nguyuh
kêparat edan Nuripin
sêsore nguyuh ping sanga
kêjaba kang tan wruh mami
samangsa yèn dak tapuka
cocotmu njêngat anjondhil

Nuripin abêkah-bêkuh
jrih umatur dèn-dukani
Jèngraga mèsêm tumingal
mring paman ambêkis ririh
Ki Candragêni lon mojar
mring ngawirya kèn aguling

Kang ngaturan datan ayun
mêksih sêkeca alinggih
Candragêni malih mojar
mring rowange durjanèki
lan lakuning Naga-dina
têlu iku aywa lali

Dhingin Kala-mudhêng-ipun
ping ro Rajamuka iki
katêlu lan Naga-dina
rujukna parênging bêcik
yèn wus padha bêcikira
tri prêkara iku pêsthi

Tan ana kuwatiripun
sasat mêthik wohing ranti
luput ing guna sarana
pekan pêndhêman piranti
tulak tumbal japa-mantra
miwah Sastra pinêdhati

Naga-dina lampahipun
witing dina Akat nênggih
iku marêp ngalor-ngetan
yèn dina Sênèn marêngi
marêp ngetan bênêr gènnya
yèn dina Sêlasa-nèki

Ngidul-ngetan arêpipun
lamun dina Rêbo nênggih
marêp ngidul bênêr gènnya
kêlamun ing dina Kêmis
marêp ngidul-ngetan Naga
yèn dina Jumungah-nèki

Ngalor-ngulon arêpipun
lamun dina Sêtu nênggih
marêp ngalor bênêr gènnya
wus jangkêp Naga winilis
poma-poma sira padha
anggonên kang tri prakawis

Lan malih prantining laku
kang nganggo wong dadi tindhih
dèn-aranni Nujum-jaya
apês ungguling pakêrti
sarat gaweya pangarsa
sulih pacalèng pakêrti

Prang nadyan totohan iku
myang padu rêbat prakawis
kalamun dina Jumungah
wong lêkêr wêdananèki
andik tingale dikdaya
anèng lor yajanirèki

Kalahane wong kang mêsum
kidul somahanirèki
yèn dina Sêptu kang jaya
wong kang mêsum talup lutih
nèng kidul pomahanira
kang kalah wong tipis rai

Ingkang lèr pomahanipun
yèn dina Akat wong tipis
wêdanane kang ajaya
lor kilèn pomahanèki
kalahane wong dhêdhêmpak
lèr-kilèn pomahanèki

Yèn ing dina Sênènipun
wong dhêdhêmpak kang jaya-di
lor kulon pomahanira
wong ngrangkung kalahanèki
kidul-kulon pomahannya
yèn dina Sêlasa nênggih

Kang dikdaya wong angrangkung
kidul-kilèn gyannirèki
wong edhor pêngawak Sêmar
puniku kalahanèki
kilèn lêrês wismanira
nulya dina Rêbonèki

Wong edhor kang dikdayèku
lor-kulon pomahanèki
puniku ingkang ajaya
kalahane wong dêdêling
kidul wetan pomahannya
kêlamun ing dina Kêmis

Wong kang adêdêling lurus
kang dikdaya ing pakêrti
kidul-wetan pomahannya
wong lêkêr kalahanèki
lor bênêr pomahanira
lan ana kancane malih

Ing dina Jumungah mau
wong kang lêkêr ulat andik
dikdayane akanthiya
wong edhor pawak Nyêmari
iku kang anjungjung jaya
prayoga kinarya kanthi

Kêlamun ing dina Sêptu
wong kang mêsum talup lutih
kang dikdaya akanthiya
wong kang lurus adêdêling
dadya pênjunjunging jaya
sêlamêt ginawe kanthi

Yèn ing dina Nga-atipun
wong tipis wêdananèki
dikdayane akanthiya
wong lêkêr tingale andik
yèku kang anjunjung jaya
sêntosa dènnira kanthi

Yèn ing dina Sênènipun
wong ingkang dhêdhampak nênggih
dikdayane akanthiya
wong kang talup lutih-lutih
prakosa anjunjung jaya
prayogane kang kinanthi

Yèn dina Sêlasanipun
wong kang ngrangkung kang linuwih
dikdayanya akanthiya
wong kang wêdanane tipis
kang mawa anjunjung jaya
rahayu kêlawan kanthi

Yèn ing dina Rêbonipun
wong edhor pawak Sêmari
dikdayane akanthiya
wong dhêdhampak kang pinilih
sayêkti anjunjung jaya
tan larang kinarya kanthi

Yèn ing dina Kêmisipun
wong lurus ingkang dêdêling
aywa pisah akanthiya
wong kang angrangkung puniki
saèstu anjunjung jaya
sarate ingkang kinanthi

Tamat kang Nujum-jayèku
lakuning wong dadi tindhih
yèku lamun sira padha
ngrèh wong akèh ing karyèki
tan kêna ra amiliha
wong anom ingkang nujoni

Candragêni malih mojar
pituhunên iku bêcik
yèn laku gêdhe kewala
Nujum-jaya aja lali
dene yèn laku cilik
tri kae mau wus cukup
Kala-mudhêng lan Raja
-muka Naga-dinanèki
tan kuwatir yèn sira tumêmên nganggya

Saur-manuk pra durjana
inggih kadospundi malih
kêlamun tan mituhu-a
ing ngèlmi ingkang pinusthi
suprih lujênging kardi
wong sampun dèn-tohi umur
yèn ta tan ngimanêna
angangkah wilujêngnèki
datan gadhah umur pamèr lan pêdinan

Ginuyu rowange samya
Ki Lutung-mènglèng guyoni
yèn mojar si Kêthèk-mingkar
angguyokkake wong linggih
paribasan wong angling
bisa mati kaping pitu
rinampog tinugêla
apan bisa urip malih
iku priye apa ra umur pamèran

Patine umur padinan
umur pamèr urip malih
mara ta yèku rasakna
kèhing wong ana kang sêkti
Kêthèk-mingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji Pancasona mawa bisa gêsang

Pèkne mêngkonone ingwang
maune iya wus ngaji
jaya aji Pancasona
pan akèh wêjani mami
kêlasa-bantal abrit
lan lawan sakêbar rurub
myang jambe suruh pisang
tindhihe wutuh rong anggris
kang amuruk Ki Gagang-aking Magêtan

Wus cakêp padha sadhela
nanging lakune ngluwihi
bot arang wong kaduga
mutih patang puluh ari
pati-gêni saptari
sartane karo ambisu
malêbu ing kuburan
gêrowong kang dèn-ênggonni
datan mêtu yèn tan wusing pitung dina

Ngalakoni tapanira
durung tutug wangênnèki
kasêlak ingong anyuntak
sun-angkati wali-wali
lawan lawasing sasi
ambungkah batal tan tutug
kongsi saprene iya
nora tutug-tutug mutih
durung ngandêl tyas-ngong aji Pancasona

Ginuyu kiwa têngênnya
latah Lutung-mènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji Pancasona iku
nanging arang kang kuwat
yèn kuwat mêsthi sayêkti
Mêrak-jamprong gumuyu sumambung mojar

Lèhira angaji Panca
-sona mring Ki Gagang-aking
sakuloning Bubuk ika
ing Mênggah ancala cilik
Lutung-mènglèng nauri
lan Kêthèk-mingkar sumaur
inggih mangsa wontêna
Ki Gagang-aking kêkalih
namung ngriku Ki Gagang-aking ing Mênggah

Lèhmu ngaji Pancasona
têka seje lawan mami
tapanipun yèn manira
turu patangpuluh ari
sadina lan sawêngi
apan tangi kaping pitu
apan mangan kaliyang
wus datan ngangge jêjarit
iya sarta ambisu yèn dhèhèm batal

Mêngkono yèn mungguh ingwang
gyanningong ngaji duk uni
Ki Limut ing Panarukan
ing Cêpidhas wukir cilik
akèh ingkang guroni
wong Bali Madura mriku
sumawana wong Jawa
kang samya ulah kasêktin
akèh bae kang kêtrima jayanira

Mara priye ucapêna
ajimu Pancasonèki
yèn gèsèh kêlawan ingwang
wuruke Ki Gagang-aking
Lutung-mènglèng ngling ririh
mathênthêng ngapalkên ngèlmu
ajiku Pancasona
ana wiyat jroning bumi
surya murub ing bantala bumi sapta

Anêlahi sabuwana
raina tan kêna wêngi
urip tan kênaning pêjah
sun pêngawak jagad iki
amati nora mati
tlêncêng gêni tanpa kukus
clêng-culêng clêng-culênga
kasangga ibu prêtiwi
tangi dhewe urip dhewe anèng jagad

Musthika lananging jaya
jayane Rawana aji
hêm aku si Pancasona
ratuning nyawa sêkalir
Mêrak-jamprong ngèsêmi
sarya-lon dènnira muwus
apa mung sagêndhaga
tan ana lanjare malih
Lutung-mènglèng ngling inggih mung sagêndhaga

Kêthèk-mingkar nambung sabda
kakang Mrak-jamprong dospundi
aji dika Pancasona
Mrak-jamprong nauri aris
dene ing aji mami
pan mêngkene ing mèlipun
sang aji Abisana
makutha-raja sinêkti
jati-maya mrub sacakraning gilingan

Manêngjud-jatining Suksma
Suksma wasesa sêjati
Sukma jatining manungsa
yèn sung kang badan Sukmadi
tan ana angloroni
mung ingsun ratuning umur
urip tan kênèng pêjah
langgêng uripku pribadi
risik putih tangiya nulya wisesa

Sun sang aji Abisana
sabwana tan ana urip
hêm hêm turaba turaba
pan sarwi anatab bumi
tan ambêgan kaping tri
jroning gawe nora idu
kang samya gunêm jaya
bêdhêdhêg tan ana ering
ngiras umbag kaprawiraning durjana

Candragêni mèsêm mojar
sarwi nyêrèt turon miring
liyangan têkukan bantal
pacitane rujak-ati
maring ing kono bêcik
padha ngapalêna ilmu
ngiras pêpagêr awak
ing wêngi ngapalkên aji
têka-bêla kêmayan sisirêp jaya

Dadya tan ana riringa
dènnira ngapalkên aji
Ki Kuwuk-mingkar rêrasan
kêlawan Ki Kêndhil-wêsi
sisirêpmu ingkang priye
kang Kêndhil-wêsi
nauri e èh iya
mêngkene sisirêp mami
si jêgod karubuhan gunung prakêmpa

Mati dhase rip buntutnya
wong sakêthi padha mati
wong salêksa padha wuta
wong sèwu turu kêpati
pan ora tangi-tangi
yèn tan sun-nangèkkên iku
nulya sawur kêmaya
yèn sawur tan tibèng siti
pêsthi tan ana nglêsêd kang duwe omah

Sira piye sirêpira
Ki Kawuk-nasak nauri
ajiku si Begananda
têdhuh dhipêt kapulut ing
Naga-pasa tan osik
jublêg mênêng kaya watu
hêm wuta-wuta-wuta
cat cabak satêngah mati
aja obah molah bancèt ana ula

Nulya asawur kêmayan
anjêthèt gêdhèg ping siji
yèn adhêm gêdhège tandha
kang duwe omah lir mati
kèh linge durjanèki
kang samya ngapalkên èlmu
jêjapa jaya-jaya
kadikdayan ing kasêktin
pan sajuru jurudêmunge kang jaya

