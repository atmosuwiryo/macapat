kadya pinulung ing dewa
kesahira wau satriya kalih
wadya tan ana kang wêruh
katungkul bêbadhudan
majang sasi kang anis amurang ênu
asongsong adining manah
asuluh lintang lan sasi

kadya warastra lumêpas
lampahira ing jawi kitha prapti
sinêru dènnya lumaku
kawingking ing Malawa
enjing gègèr ing praja katur ing prabu
lamun rajaputra musna
anjêngêr sri narapati

datan kêna angandika
tan bisosik pramèswari kêkalih
murcita dangu tan emut
umyung tangis jro pura
pra punggawa satriya samyarsa nusul
dahat ajrih ing narendra
kawangwang undhang narpati

nêngna solahing jro praja
kawarnaa lampahe radèn kalih
anarajang wana gunung
datan amanggih desa
lamun arip sare ing saênggènipun
godhong kang lêmês dhinahar
andina ratri lumaris

supe rêngganing kawiryan
tan lèn muhung wirang ingkang kaèsthi
ngambah wana writ asirung
jurang bae ranira
pasênêtan ing warak kalawan sênuk
ula lanang ting saladhang
tan ana burone alit

tan ana kawawa ngambah
jurang baèr jêmbar jêro arumpil
kêkayone warna têlu
ingas lan karamean
gurdanira ngrêmbuyung krambatan gandhu
kambah ing sang narpaputra
gègèr isining wanadri

ana kang arsa sikara
sênuk mèmrèng blêgdaba angêmasi
sato mara-mara lampus
buron julig kaplajar
kabarasat aningid ing guwa samun
samya rêbut kauripan
mawur ingkang buron alit

dhasar wijiling atapa
radyan kalih kêkasihing dewadi
bapa raja ibu ratu
akaki binagawan
paman sinangarya punggawa gul-agul
mangkya anandhang sungkawa
kajantaka nèng wanadri

andhatêngkên gara-gara
lindhu bumi orêg rèh gonjang-ganjing
mawor bajra kumarusuk
parang rênggang gumiwang
megung gongsor agraning ardi Sumèru
udan awu alimunan
gêtêr patêr mawor thathit

asêngganimaliwêran
pôncawôra kumusuh gra matarik
gumaludhug rèh gumuntur
kupak manambêr sela
sumyur maring wiyati sinrang ing bayu
ladhu mili saking arga
kawah mubal matruh agni

gègèr saisining arga
ajar-ajar kaplajar sami ngungsi
manguyu sami kaplayu
abêt-abêt puyêngan
para bambang uluguntung ting bilulung
endhang-endhang ting kadhungsang
pêputhut cantrik andhêlik

ing wukir dhepok kobaran
arga gênjot kumêcak kang jaladri
prabata akathah jugrug
prawitaning prabawa
dhihin natèng Malawa kandhahan wuyung
wit dening anising wêka
ping kalih brangtaning sori

samyanggung lara karuna
kaping trine dyan kalih nandhang kingkin
pratôndha gara-gara gung
yèn kèkasihing dewa
katuridan mangkana sang rajasunu
wus mungkurkên baèr jurang
kandhêg tan wikan ing margi

gantya ingkang winursita
pandhitadi barang cinipta dadi
sidik ing paningalipun
sampun angraga suksma
tuhu lamun kinaot sêsamèng wiku
salir tapa linaksanan
Bagawan Santanumurti

jêjulukira sang dwija
adhêdhepok ing wukir Arcamanik
sampun wênang yèn sinêbut
mahanata pandhita
sinêmbah ing para tapa watêk wiku
nadyan kathaha patirtan
tan kadya ing Ngarcamanik

arja wus prasasat praja
kacarita sang dwija darbe siwi
èstri kêkalih samyayu
punjul ing pramudita
tangèh kênia cinôndra ayunipun
èstu yèn tan atumimbang
warnane kusumèng ardi

ananging kusuma rara
kalihira putra pêpujan sami
winuwus rikalèng dangu
sang dwija anênêdha
pêputra anulya nyupêna ing dalu
yèn darbe putra wanodya
kêkalih ayu linêwih

sawungunira kasmaran
mêsat saking srama tapèng jaladri
tigang warsa laminipun
anèng jroning udaya
intên bumi ginêgêm nèng ngarsanipun
têngên astanira kiwa
musthi sumarsana wilis

saking gênturirèng brata
saciptanta tinujon ing dewasih
intên bumi musna sampun
dadya bayi wanodya
ingkang sêkar sumarsana musnanipun
saking astanira kiwa
dadya jabang bayi èstri

suka tyasira sang dwija
de karsane jinurung ing dewasih
atmaja sinung jêjuluk
tinurut ajalira
ingkang saking intên bumi wastanipun
kusuma Srêngganarêtna
kang anèm Srêngganasari

kalihira yu utama
citra kadi Supraba lawan Ratih
tan ana sasaminipun
kalokèng môncapraja
yèn ing Ngarcamanik wontên endhang ayu
sor apsari Ngendraloka
akathah satriya brangti

anglamar mring Ngarcamolah
pira-pira prapta samya tinampik
tan ana panujwèng kalbu
sang dyah tan arsa krama
dadya karya orêming tyas sang pilungguh
de pinrêp ing parangmuka
kinêpung ing Ngarcamanik

ing wadya Paranggubarja
ratu agungprakosa ing ajurit
jêjulukira sang prabu
Raja Surawisesa
sak ing driya tinampik panglamaripun
mila arsa ngrabasèng prang
mring wiku ing Ngarcamanik

gègèr têpis iring arga
kaèbêkan ing wadya lir jaladri
uluguntung ting bilulung
ajar-ajar kaplajar
cantrik samyandhêlik manguyu kaplayu
endhang-endhang ting kadhusang
wêwasi sami angungsi

marêk ing sang maha dwija
lagya lênggah siniwèng para wasi
gocara jêjanggan puthut
abêt -abêt pra bambang
cantrik-cantrik manguyu myang uluguntung
atanapi ajar-ajar
jibêg nèng ngarsa sang yogi

ana puthut kinasihan
paliwaranira ri sang suyati
môngka larapaning atur
ran Puthut Kartiraga
lawan Kartisoma prasami umatur
pukulun sang maha dwija
kawula atur udani

wontên parangmuka prapta
angrabasa wadya lir jalanidi
ing Paranggubarja Prabu
andhatêngakên arda
paran karsa mèsêm muwus Sang Santanu-
murti sira sabilana
iku wong sikarèng budi

pêpêkên sakèh wong arga
saanane nanggulanga ing jurit
dèn padha panggah ing kewuh
sawusira ngandika
kondur marang pamêlêngan sang awiku
Kartiraga Kartisoma
anabuh gêntha tinitir

umyang wor lan swarèng kêndhang
tanpa rungwan Sênggani lan Sundari
pating brêkik uluguntung
muntab wong Ngarcamolah
ngumpul samya ngrakit pasikêpanipun
tarantanglan arit bapang
garanggang bandhil suligi

congkop pecok lan bêngkolang
sènggèt sawat panguthik arit kudhi
têlabung kalawan sangut
sawênèh masang borang
anèng sêngkan pêpèrèng anancang watu
watara ana sanambang
gêgaman ing Ngarcamanik

abaris sarwi asurak
mudhun saking arga pating barêkik
kêkêlèng kêkênthong umyung
kagyat wadya ing Parang-
gubarja dyan sawega mulat wong gunung
magut nèng sêngkaning arga
wadyèng Gubarja ngunggahi

pinapag ing para bambang
ginarudug ing sela lawan bêdhil
wong Gubarja minguk-minguk
kinarutug ing sela
mêksa ngrangsang tumpês ginunturan watu
kèlês ing sela sagajah
gumalundhung saking nginggil

kadya gajah sêsandêran
sikêping prang Gubarja kèh ngêmasi
rêmpu katiban ing watu
kang sumimpang mring jurang
nunjang borang karang kang sinra nging busur
dinuk ing sawat bêngkolang
kajêngkang tiba kawanting

bubar wong Paranggubarja
ingkang dira panggah anêmu pati
rêmuk kagutuk ing watu
prajurit nitih kuda
kang katiban rêmpu lawan kudanipun
ana punggawa panuwa
umatur dhatêng kya patih

paranta karsa paduka
ing ayuda sangkin kathah ngêmasi
Patih Lenggotbawa muwus
lah padha gêlarana
wong ing arga dimène padha tumurun
tangkêbên ing papan rata
mundura dèn kaya ajrih

wus arêmbag mantri punggawa sadaya
sigra ngangsahkên baris
prawira nèng ngarsa
ngrangsang sukuning arga
amapag wong Ngarcamanik
luguntung janggan
bambang manguyu cantrik

tinindhihan marang puthut Kartisoma
senapatining jurit
puthut Kartiraga
nyothe kudhi tarantang
palêncungira cinangking
mangsah sêsumbar
datan ajrih ing bêdhil

gumarêdêg para bambang mangsah ing prang
nyangking garanggang gêsing
bandhil kadya udan
awor sawat bêngkolang
watu agêng dèn cancangi
samya tinatas
gumrudug anibani

wadyèng Paranggubarja bubar sasaran
gumrêdêg rêbut dhihin
gêgaman tinilar
watang pating salêbar
samya tilar kuda èsthi
kinarya gêlar
wong arga tan udani

Kartiraga Kartisomarda saarsa
ambandhang waos bêdhil
bandera turôngga
sigra angêlud lawan
duk prapta ing papan radin
mingêr angiwa
ingkang lumayu bali

pra punggawa anginêbi keri kanan
para mantri prajurit
nanggulang ing ngarsa
wong arga kaurugan
wus sayah pinêrêp wani
lamun jitusa
saksat ijèn ing jurit

kadar pira wong arga amungsuh wêndran
inurugan pêpati
sinosog ing watang
caruk lawan tarantang
tumpês bambang puthut wasi
kang panggah pêjah
kang mundur nandhang kanin

mojar Kartiraga marang Kartisoma
ngajak barêng ngêmasi
Kartisoma mojar
ya kakang aywa susah
payo padha barêng nitis
lir singalodra
krodhane puthut kalih

Kartiraga angamuk lawan tarantang
gulung amancas sikil
ngadêg asêsumbar
rêbutên ing ayuda
wruhanira ingsun iki
lajêring yuda
wong gunung Ngarcamanik

yèn sun mati anitis ing ratunira
bojomu sun pundhuti
sanak putunira
sun karya jêjamahan
sira sun gawe pangarit
para prawira
akèh dhongkah kinudhi

ingurugan pêpati Ki Kartiraga
Kartisoma tan gingsir
tan pasah ing braja
pangamuke wus sayah
puthut kalih kasaliring
dèn byuk ing kathah
linimput ngarsa wuri

wus kabônda Kartiraga Kartisoma
pinala mring ki patih
asambat sang dwija
angur ingsun matia
tan kawawa nandhang sakit
apatih mojar
bêgja yèn sun patèni

lamun durung lêga rasane kang driya
ingsun piroga dhihin
akathah kang mala
kongsi mutah rudira
mangkana wong Ngarcamanik
ingkang lumajar
sami anandhang kanin

akèh ngungsi ing guwa lan jurang parang
nahan winarna malih
risang rajaputra
kêkalih kang lêlana
Anglingkusuma lan ari
sami miyarsa
suraking andon jurit

angandika Rahadèn Anglingkusuma
swaraning apa yayi
iki lir swarèng prang
lah mayo pinaranan
sigra lumampah wong kalih
praptèng tunggangan
mangu mulat wong kanin

galasahan anèng satêpiningmarga
radyan têtanya aris
sira kênèng apa
kang tinanya saurnya
banjutên wasisan mami
nora kawawa
nandhang laraning kanin

radyan angling ingsun dudu mungsuhira
aywa asalah tampi
apa karanira
sira anandhang brana
lan iki gunung ing ngêndi
matur ngrêrêpa
sun Puthut Sangupati

kawon aprang mêngsah wong Paranggubarja
puniki ingkang wukir
wasta Ngarcamolah
panêngrane kang tapa
Bagawan Santanumurti
darbe atmaja
kêkalih sami èstri

sakamantyan endah datanpa sasama
ngasorakên apsari
linamar ing raja
nagri Paranggubarja
nging kusumèng arga nampik
marma sang nata
ing Gubarja sru runtik

ngrabasèng prang wong arga samya nanggulang
tumpês tan môngga pulih
têlas aturira
ki puthut nulya pêjah
rahadyan awlas ningali
sang narpasuta
dènnya miyarsa warti

dèrèng wruh ing suwarna ana kasara
mring sang dyah Ngarcamanik
dadya angandika
Radyan Anglingkusuma
paran karsanira yayi
Dyan Danurwenda
matur lamun suwawi

atêtulung marang wong kinaniaya
sinau dagang pati
apawitan nyawa
tinarima ing dewa
utamaning tapa munggwing
pucuking braja
yèku sinau jurit

anèng wana ngulari marganing taka
kang raka ngandikaris
bênêr yayi sira
nanging ta mungsuhira
abot lir robing jaladri
môngsa kêlara
abêbalunga wêsi

akulita têmbaga otota kawat
kaya nora kawawi
kang rayi turira
upami setubônda
lamun tinrajang ing banjir
lajêre rungkad
êram katut pribadi

kang raka ngling sukur yayi mantêpsira
wus ngarti ing ajurit
sigra parêng mangkat
tumamèng pabaratan
wong kathah sami ningali
cêngêng kewala
tan ana bisa angling

kang sawênèh narka yèn dewa andharat
arsa têtakèn ajrih
kang kapapag nyimpang
ana narka siluman
praptèng ngarsanira patih
Lenggotbawarsa
nuwêk bêbandan kalih

wadyanira akapang radyan manêngah
madêg ngarsaning patih
mojar atêtanya
iku bêbandan apa
lan sapa aranmu mantri
patih sru mojar
sira bocah ing ngêndi

bagus warnanira kaliwat digsura
radyan aris nauri
sun wong kêmul mega
alasan tanpa wisma
tanpa sanak kandhang langit
andon lêlana
sira priyayi ngêndi

iya ingsun patih ing Paranggubarja
iku puthut ing ardi
kalah prang sun bônda
radyan kalih têtanya
apa purwaning ajurit
patih manabda
putri ing Ngarcamanik

linamar ing ratuningsun datan arsa
sumarma ngong unggahi
sun gêmpur wong arga
angling Dyan Danurwenda
rajanira ingkang sisip
mahambêk syarda
misesa wong tan apti

anandukkên purusambêk goragodha
sun jaluk puthut kalih
ingsun kang nanggulang
ngayoni jayèng laga
yèn sira tanbuh mring mami
manira raja
putra ing Mlawapati

panêngêran ngong Radèn Anglingkusuma
Danurwenda ri mami
lêlanandon aprang
tumulung ing sinyarda
bramatya rakyana patih
matag ing wadya
mikut satriya kalih

rajaputra kinalang ing wadyakuswa
kêsit saengga thathit
asru angandika
mring puthut sumingkira
ingsun dhewe kang nadhahi
sarwi andhupak
bêbandan puthut kalih

Kartiraga lan Kartisoma kasingsal
udhar ingkang têtali
cêngkalak malêsat
rumagang pra prawira
ki patih asikêp bindi
krodha mawinga
gumrudug para mantri

ana sikêp limpung pêdhang lawan rajang
duduk gandhi suligi
parasu sarampang
rahadèn kinêmbulan
ginarumung ing pra mantri
sudira panggah
sami anarik kêris

ngamuk nêngah singa katrajang sulayah
akèh mantri ngêmasi
udrêg mawurahan
swaraning braja rêmak
amor sambating wong kanin
pating sulayah
kadya babadan pacing

sing mandining curiga kang kampad pêjah
ingkang kabêsèr mati
kang kapancas pêjah
Apatih Lenggotbawa
mara mojar anudingi
hèh bocah alas
baya bosêna urip

nora wurung sira palastra deningwang
dyan sinabet ing bindi
rahadèn malumpat
akêsit lir widyuta
pinupuh-pupuh tan kêni
Anglingkusuma
malumpat anjangkahi

nrang anuduk jaja anrus ing walikat
patih niba ngêmasi
tinigas murdanya
binuwangkên mring mêngsah
sêsumbar rahadyan kalih
barênga mara
rêbutên ing ajurit

ingsun putra ing Malawa amèna prang
widigdya ing ajurit
kinudang prawira
marma andon lêlana
saking dening kurang tandhing
barênga mara
sapa arsa ngêmasi

wong Gubarja papagêna tandang ingwang
tangkêpa sèwu sisih
salêksa ing ngarsa
ana punggawa sura
ing Gubarjandêling jurit
têguh prawira
tate nguwusi kardi

aran Dêmang Janala mangsah ing yuda
sikêp limpung suligi
pinapag saksana
mring Radyan Danurwenda
limpung lumarap tinangkis
ing asta kiwa
malêsat mupuh malih

tinadhahan ing asta sampun karêbat
radyan asru dènnyangling
lah tirunên ingwang
sikêp limpung anulya
sinabêt Janala kêni
baune kiwa
sigra dèn ancap wani

kaprajaya tinigas kang utamôngga
binuwang kinaryundhi
radyan asru mojar
hèh wong Paranggubarja
tontonên patining patih
karyanên têpa
tuladha ing ajurit

sapa arsa mati mangsaha ing rana
kalamun arsa urip
padha lumayua
tutura ratunira
para punggawa kang kari
bubar agiras
juru dêmung sumilih

mawut wong Paranggubarja
tan ana mangukih kiwul
wadya lèn prawira larut
lir sètu sinrang ing pasang
rungkad pêpathok lajêr swuh
pokah pêpalange rêmpak
mung êram kewala kantun

tantara kukud sadaya
puthut kalih ngrangkul suku
nungkêmi sarwi amuwun
dhuh gusti kang widigdaya
kang asih ing kawlas-ayun
baya pitulunging dewa
mendah katura sang wiku

kasambutan karyotama
tulusa kamantwèng wiku
rahadèn aris amuwus
anglêngkara sang pandhita
sudi ing wong kawlas-ayun
cêkak budi nistha dama
ingkang warna apa ayu

kusuma ing Ngarcamolah
umatur endah kalangkung
kasor para surawadu
kêkalih ayu utama
Srêngganarêtna kang sêpuh
kang anèm Srêngganasêkar
Dyan Danurwenda sumambung

apa ayu warnanira
kang anom tanayèng wiku
Puthut Kartisoma matur
sabyanta endah kang citra
nir cacad sapala mulus
mêdani kumba carana
areka pidêksa ruruh

acèthi kaduk jatmika
manis wadana nawangrum
prak ati raras wèh gandrung
dèrèng wrin sang rajaputra
kasmaran ing warta muhung
Ki Kartiraga mangrêpa
gusti yèn panudyèng kayun

suwawi sumêngkèng arga
tundhuk kalawan sang wiku
de gusti nanggulang kewuh
ngadoni mêmancas yuda
paranta patuwasipun
tan panggiha lan sang tapa
rahadèn aris amuwus

kaki puthut sun tarima
yèn munggah ing arga ingsun
sinuba-subèng sang wiku
kèh kang kari parangmuka
manawa sun prang kapupu
nora angêntasi karya
mendah ucape ing pungkur

nadyan ngong panggiha lawan
sang wiku yèn wus sirna mungsuh iki
marmèngsun nanggulang pupuh
tumulung ing sinyarda
tanpa dosa lan ngupaya margèng lampus
tan nêdya ngukih pradana
anglêngkara ing sang yogi

arsa amupu wong papa
asêmbawa wong alas krama putri
puthut kalih nêmbah matur
kula minggah priyôngga
ing acala tur uninga ing sang wiku
yèn paduka magut ing prang
tan pêthuk satriya kalih

payo ingsun tuduhêna
pakuwone Paranggubarja Aji
punika sakidul gunung
ara-ara mandhala
lah ta payo pinaran dulunên ingsun
nanggulang yudaning raja
surakên saka ing wuri

yèn rêmak sira bandhêmna
lamun ingsun lumayu ing ajurit
cacahên ing trantang sangut
sigra parêng lumampah
kawarnaa sang nata sêdhêng anayub
lan sagunging para raja
anèng pakuwon swaratri

kasaru ing praptanira
Kyai Dêmang Pamalik Rai gipih
kadhêpêk nêmbah umatur
kawula tur uninga
wadya ingkang mêdali salèring gunung
larud kathah ingkang pêjah
kya patih sampun ngêmasi

kanapi Dêmang Janala
murdanipun samya kinarya undhi
kagyat sang nata abêndu
dene patihe pêjah
pira kèhe wong arga ki dêmang matur
watawis wontên sanambang
sampun kasoran ing jurit

nuntên wontên rare alas
mung kêkalih samya nanggulang jurit
asakti kalangkung-langkung
kêbat cukat lir kilat
tan mêjahi wadyalit ingkang tinuju
para manggala kewala
wadya mawut dèn sumbari

Mahraja Surawisesa
sru bramatya Dêmang Pamalik Rai
sinawat ing srampang rampung
aniba kapisanan
nata mojar kapaung anggunggung mungsuh
pantês sun gawe jajalan
angapêsakên ing mami

sigra kèn nêmbang tangara
bêndhe bèri muntab sikêping jurit
arsa angunggahi gunung
angrurah padhepokan
para raja sumahab sawadyanipun
Raja Durbala ing ngarsa
nitih liman mangku bindi

Raja Durbali rinira
sisih Raja Supala lan Supali
asikêp pêdhang lan limpung
wus aglar anèng papan
radyan kalih asêsumbar nguwuh-uwuh
angadêg madyaning rana
para prajurit ningali

akèh anarka jawata
kèksi dening Maharaja Durbali
gawok angucap ing kalbu
pantês lamun saktia
lir jawata srayane pandhitèng gunung
sanadyan silih dadia
wisnu murti wong kêkalih

môngsa ta gôndraa pira
anrêgakên wadya Raja Durbali
nabda kêbyokên ing ganjur
sosogana ing watang
mangsah wadyèng Gubarja sami angrêbut
gumrah ngêlokakên pêjah
mèsêm ngandika dyan kalih

kaki puthut mêngsah prapta
sumingkira sun pagute ing jurit
tontonên bae prang ingsun
kaki saking mandrawa
lamun kongsi mundura sing rana ingsun
iki tapaning satriya
nèng pucuking braja lungid

kalamun wong ulah tapa
prathistha ring graning prabata wêsi
ngasorkên brataning wiku
sinêmbah ing manggala
yeku tapa linuhung ki puthut matur
kawula tumut ayuda
kapat umangsah ing jurit

radyan kalih narik katga
kadya kilat sinosog datan kêni
kang katrajang kabarubuh
ingkang panggah kapradhah
ting sulayah katutuh ing pamukipun
para prawira tumanggah
tan ana nêdya ngunduri

pangamuke Kartiraga Kartisoma
liwung awuru gêtih
lir singa mamôngsa
akèh prajurit dhongkah
lambunge pinrêp ing kudhi
ana kapancas
bau manguwir-uwir

sinosog ing ganjur sinabêt ing pêdhang
gulu manguwir-uwir
akèh gundam-gundam
binabad ing tarantang
têguh ki puthut kêkalih
pangamukira
sami awuru gêtih

giris wadya Paranggubarja yèn mêdhang
antuk rowang pribadi
ki puthut tan kêna
kêbat kaliwat -liwat
akêsit saengga thathit
akèh kang pêjah
dening rowang pribadi

mawur-mawur sikêping prang asrang-srangan
brasat larut prasami
radèn kalih prapta
ing ngarsanira raja
Durbali tinanya wêngis
sapa ranira
wong gunung paksa wani

dyan sumaur ya ingsun Anglingkusuma
alasan kandhang langit
ragane ta sira
ratwèng Paranggubarja
sumaur Raja Durbali
ratwèng Bancana
radyan akon sumingkir

dudu sira tandhing manira ayuda
ratunira sun incih
mêtua ing rana
kang ran Surawisesa
bramatya Raja Durbali
nandukkên gada
lir bêlah kang pratiwi

Radyan Anglingkusuma cukat malumpat
akêsit kadi thathit
Durbali ingancap
sinuduk jajanira
kawatgata wus ngêmasi
Durbala mangsah
amupuh lawan bindi

tinangkis ing asta bindine sinêndhal
kêna winalês nuli
rêmuk angganira
karo raja palastra
Dyan Danurwenda marpêki
prapta ing ngarsa-
nira Raja Subali

sru sinapa hèh gunung sapa ranira
mêksa nanggulang jurit
rajaputra mojar
Danurwenda manira
apa ta sira narpati
Surawisesa
nauri dudu mami

natèng Sadaksela Subali ran ingwang
sigra dènnya ambindi
Radyan Danurwenda
panggah atangkis asta
cinandhak gadane kêni
nulya sinêndhal
katut tiba kuwalik

arsa tangi asru pinupuh ing gada
rêmêk awor lan siti
bramatya kang raka
Raja Supala mangsah
anggada aglis tinangkis
kalawan gada
têmpuh mubal kang agni

putung gadanira sang Raja Supala
murdanira tininggil
rêbah wus palastra
Tumênggung Rudamala
arsa mêdhang saking wuri
mring narpasuta
Kartiraga nadhahi

pamêdhange tinangkis lawan tarantang
sarêng ambuwang kalih
gêlut drêg-udrêgan
Kartiraga kasoran
tiba kalumah binanting
wus katunggangan
ki puthut api mati

Rudamala wangwang anarik curiga
arsa nigas anuli
cinandhak kang dakar
sinêndhal sru anjola
daut tiba andagangi
puwara pêjah
dyan cinacah ing kudhi

sru bramatya Ki Tumênggung Nganglang yuda
ngêmbat watang kumitir
puthut Kartisoma
sigra mingêr mangiwa
Nganglangyuda tan udani
wangwang binapang
githoke tigas pacing

Kartisoma sêsumbar sarwi ambapang
rêbutên ing ajurit
gêgêdhug ing arga
tate ngrusak katela
anumpês uwi gambili
nepak sêmôngka
anggêmpur talês linjik

bubar larud wadya ing Paranggubarja
pira-pira kang mati
myang èsthi turôngga
lir sarah ganjur watang
kawarnaa sri bupati
Surawisesa
kesisan ing ajurit

nitih èsthi anglela mangsah ing rana
wadya santana tapis
tyasira wus ngongkang
angundha-undha gada
sru mojar payo wong ardi
papagna ingwang
atandhing sura sakti

iya ingsun ratu ing Paranggubarja
ran Surawisesaji
digdaya prakosa
êndi ta rare alas
kang pêksa nanggulang jurit
bosên agêsang
môngsa wurunga mati

kudu-kudu sira arsa talang pêjah
bayarsa rabi putri
sira tanpa ngrasa
si alas nistha dama
ambêkira pêksa lêwih
sapa ranira
radyan asru nauri

ingsun Anglingkusuma lan Danurwenda
satriya kandhang langit
midêr tanpa yayah
môngsa ngong gumingsira
têmbe mungsuh lan narpati
dumèh wong alas
mara mupuha dhihin

ingsun arsa anacak pêpêrêpira
ingong nanggulang jurit
tan amrih pradana
tumulung ing sinyarda
mundura sira sayogi
tolèha praja
ngambila sraya dhihin

ingkang akèh padha prawira ing yuda
sira wong tanpa budi
jênênging narendra
angêpakkên purusa
bramatya sri narapati
angundha gada
radyan asru ginitik

narpasuta Anglingkusuma malêsat
sumiyut kadya mimis
mèh tumibèng sela
tangginas Danurwenda
anôngga saka ing wuri
dhuh kadang ingwang
mèh tumibèng selardi

paduka sor kawula kangmas kang mangsah
ngêmbari sri bupati
kang raka ngandika
rasaning driya kadya
ginablog ing rara sunthi
ari dyan mangsah
ngêmbari sri bupati

sapa ranmu wong anom mangsah ing yuda
baya bosên aurip
ingsun Danurwenda
lah payo gadanira
tibakna ingsun tadhahi
sigra ginada
radyan malêsat têbih

Radèn Anglingkusuma sigra anôngga
dhuh kadang ingsun yayi
kumêsar tyas ingwang
sira yayi ngasoa
aywa kongsi mangsah malih
ingsun kewala
kang ngêmbari ing jurit

karsangingsun raja ing Paranggubarja
aywa kongsi ngêmasi
têluka kewala
matur Dyan Danurwenda
kawula sikêpe wani
sigraumangsah
lumêpas kadi thathit

datan kongsi ngangkat gada sri narendra
wangwang sinikêp wani
ngêtog krosanira
nanging tan bisa uwal
swanitanira wor gêtih
sirna kang karkat
Sang Surawisesaji

Radyan Danurwenda matur mring kang raka
kangmas punapa kapti
kang raka ngandika
yayi sira taria
apa ta anjaluk urip
apa palastra
sabrayate tinapis

karsaningsun eman yèn tumêkèng laya
tulusa madêg aji
ingsun aku bapa
Raja Surawisesa
lêga tyasira turnyaris
inggih uculna
kawula nêdya ngabdi

dede raja darbea atur madaya
inguculan tumuli
umatur mangrêpa
kawula nyuwun lilah
umantuk dhatêng nagari
putri kawula
kalih katura nyèthi

yèn kalilan sacôndra kawula prapta
mawa brana lan putri
saos mring aldaka
radyan pêthuk ing karsa
lumèngsèr sri narapati
gumrah sawadya
budhal lir dhandhanggêndhis

