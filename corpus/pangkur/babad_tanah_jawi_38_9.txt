dyan kinêtab kudanira
aprayitna sagung wadya Mêntawis
sang dipati sigra nêmpuh
wadya Mêntaram tadhah
liwung awor wadya Mêntaram kèh lampus
dene prajurit Santênan
tandangnya lir banthèng kanin

anumbak mêdhang anigas
anyuduki anjêjêg angakahi
arame kang yuda campuh
swara kadi prahara
bêdhil muni lawan kalataka barung
bêndhe bèri mawurahan
awor tambur miwah suling

kang têtêg kaya butula
surakira mungsuh rowang pan anjrit
swarane atri gumuruh
kadya prawata bêntar
wong ing Pathi sumêdya sarênga lampus
sira Dipati Bragola
wus sumêdya lêbu gêni

Singaranu wus kèsisan
katunjang ing wadya mèlu anggêndring
Dipati Pathi angamuk
tan ana wani tadhah
bubar larut sagunge wadya Mêntarum
jêng sultan anyandhak sigra
Ki Bicak tinabuh aglis

bêngkêk datan bisa munya
ya ta wau kangjêng sri narapati
nulya sumungkêm ing kêpuh
maladi sêmèdinya
pan anêgês karsaning Suksma Kang Agung
wungunya sigra anyandhak
Ki Bicak tinabuh muni

angangkang anèng awiyat
pra sêntana sigra ngingêrkên baris
sêdaya sarêng manêmpuh
myarsa swara Ki Bicak
Adipati Pathi têrang dênnya ngrungu
swarane Ki Bicak ngangkang
angingêrakên turanggi

sarwi sru dènira mojar
lah ta payo wong Pathi iki muni
Ki Bicak tinêmbang ngungkung
pra sêntana katingal
barisira sampun arakit sêdarum
prawira Pathi anulya
prasami nyamêthi wajik

wus sêdya lêbu tumangan
pra sêntana sampun prayitnèng wèsthi
sumêdya ngawaki pupuh
sarêng nyamêthi kuda
sarêng nêmpuh para sêntana Mêntarum
wong Pathi sarêng tumingal
prasami nyamêthi wajik

nêmpuh sêntana Mêntaram
wadya Pathi Rahadèn Wirasêkti
anyamêthi kudanipun
sarwi angêmbat watang
mungsuh rowang suraknya atri gumuruh
sami prajurit kapanggya
rame watangira uthik

wong Mêntaram ingkang nama
Radèn Wirawiguna kang prajurit
Wirasêkti matang gupuh
mring Dyan Wirawiguna
gya ginêbang winalês tinumbak wau
gulu iringira kêna
tan pasah niba ngêmasi

Wirasraya pan tumingal
mandhi watang têtulung Wirasêkti
biring lanangan kang dhapur
kumukus pucukira
sumbar-sumbar payo kene wong Mêntarum
kêpangguh Wirawiguna
lajêng dènira ajurit

Ki Wirasraya tinumbak
saking dharat panumbakira nitir
Wirasraya jajanya trus
aniba sampun pêjah
Ki Dipati Tohpati sigra têtulung
sigra anyamêthi kuda
panggih Pangran Mangkubumi

arame tumbak-tinumbak
watang putung gya mudhun saking wajik
kalihira sarêng caruk
candhak-cinandhak pinggang
kalihira sarêng sami narik dhuwung
asuduk-sinuduk gêntya
sami têguhira kalih

kêrisira tanpa karya
sigra gêlut ukih banting- binanting
Pangran Mangkubumi wau
angrasa yèn kasoran
nyandhak konthol Tohpati jola anjumbul
binanting tiba anulya
tinunggangan dèn kakahi

Tohpati asru amojar
acarobo wong Mêntaram ajurit
Pangran Mangkubumi muwus
ing sak ajang-ingajang
jêr ta iki rêbut urip rêbut lampus
dèn idak gulune pêjah
wau Tumênggung Tohpati

Sindurêja mangsah panggya
lan Pangeran Pugêr sami sawiji
adangu lawung-linawung
tan ana kang kasoran
Sindurêja angantêp panumbakipun
Jêng Pangeran Pugêr panggah
watang putung tan nêdhasi

gya sinudhuk Sindurêja
jaja tatas aniba wus ngêmasi
Kandhuruan mangsah gupuh
sarwi asumbar-sumbar
lah rêbutên iki prajurit linuhung
banthènge nêgri Santênan
papagna padha prajurit

singa tinêrajang bubar
wong Mêntaram tan ana môngga pulih
Panêmbahan Purbayèku
awas dènnya tumingal
wong Mêntaram yudanira mawut-mawut
panêmbahan sigra mangsah
lawan Kandhuruan panggih

panêmbahan sru dêlingnya
Kandhuruan lumayua sira glis
emanên bojomu ayu
kuwatira sapira
akulita têmbaga wêsi balungmu
otot kawat sungsum gala
nora wurung sira mati

Kandhuruan asru lingnya
baya nora nana manungsa sêkti
amung Purbaya sirèku
sun tutugna
sabudimu durung ulap ingsun mungsuh
Kandhuruan sigra numbak
Pangran Purubaya kuntit

kajêngkang karangkang-rangkang
asru angling setan Kandhuruan bêlis
anumbak tan wêruh ngurus
Kandhuruan ta sira
lah emanên bok uga putung tanganmu
Ki Kandhuruan miyarsa
anggêtêm anggigit lathi

panêmbahan mèsêm mujar
usapana tumbakmu gupak gêtih
Pangran Purubaya muwus
eman-eman ngong tapa
yèn pasaha katumbak angur ta lampus
nalika duk anèng tampah
Kandhuruan sru sumêngit

yèn tumbakku nora pasah
payo kene sira ngunusa kêris
anitir panumbakipun
Pangeran Purubaya
narik kêris Kyai Panji agêmipun
kêna jajanira niba
datan pasah ingkang kulit

nanging anuntak ludira
kalesedan Kandhuruan ngêmasi
Pangran Mêgatsari ngamuk
kinêmbulan ing kathah
kanan kering ing ngarsa miwah ing pungkur
kadi Abimanyu yuda
rinêbut Kurawa pati

nalika prang Bratayuda
lir kitiran lawunge Mêgatsari
gya Pangran Purbaya nêmpuh
tinumbak sang pangeran
jaja têrus aniba anulya lampus
wadyanira jêng pangeran
saksana angrubut wani

Jêng Pangeran Purubaya
kinarubut mring wadya Mêgatsari
laju nêmpuh ngamuk liwung
kadya Sang Jayèngrana
ing nalika prang lan SamadanaPrabu
wong Mêntaram duk tumingal
pangeran rinêbut jurit

kang mlajar bali sêdaya
atêtulung jêng pangran ing ajurit
wong Mêntaram sarêng nêmpuh
wadya ing Pathi panggah
dèn êbyuki ing kathah wus akèh lampus
Sawunggaling ngamuk nêngah
tandangira gêgilani

mobat-mabit lawungira
kinarubut dening wadya Mêntawis
singa kang tinêmpuh mawut
kudane sampun pêjah
narik kêris adharat dènira ngamuk
kang tinrajang bubar-bubar
Jêng Pangeran Purbayèki

tyasira rada was-uwas
wus liniga dhuwunge Kyai Panji
momor lan prajurit jagul
Sawunggaling tan wikan
gya sinuduk saking ngiringan kang lambung
anjola malês tan angsal
niba lajêng dipun byuki

mring wadya Mêntaram kathah
tinalenan binônda Sawunggaling
Raja Manggala têtulung
nêrajang amanêngah
Jêng Pangeran Purubaya awas dulu
anulya pinapag ngarsa
Raja Mênggala nglarihi

wanti-wanti panumbaknya
watang putung pangeran anglarihi
angênèni jaja têrus
Raja Manggala pêjah
Adipati Bragola awas andulu
prajurite kathah pêjah
kêlangkung merang tan sipi

asru dènira ngandika
kari mati jênêng manira iki
kapêdhak jinêman sampun
akathah ingkang pêjah
ingkang gêsang wêtara mung patang puluh
punika tan kêni têbah
mangsah tan sêdya ngunduri

Adipati Santênan pangamukira
anglir Bimanyu jurit
ing prang Bratayuda
rinêbat ing Kurawa
binêdhilan ngarsa wuri
ing kering kanan
mimis kadya gurimis

tan tinolèh dene Dipati Santênan
amung sri narapati
pinêlêng wardaya
adangu ingulatan
sêmana wau kêpanggih
ênggèn sang nata
kudane dèn camêthi

sri narendra anitih kapal bêndana
pun wagugên namèki
cêmêng ulêsira
gamêlira wotsêkar
dhuh gusti paduka salin
kapal bêndana
pun wagugên puniki

wanti-wanti turipun tan piniyarsa
sapisan kaping kalih
ping tiga kaping pat
kangjêng sultan ngandika
môngsa sun sêdya gumingsir
wus ingsun sêdya
iya barênga mati

wus tinitir Ki Bicak munya angangkang
wadya kang anèng ngarsi
sarêng alokira
lah payo iki prapta
kapêdhak sawiji angling
alah ta ingwang
mati bubukên mami

Nayadarma kapêdhak bêkta ampilan
agême sri bupati
Kyai Baru Karna
binêkta Nayadarma
anulya anuwun pamit
sri naranata
ya ta ngandika aris

lah ta iya yèn satuhu wani sira
tumbakku baru kuping
sira tambakêna
Nayadarma tur sêmbah
sandika gya mentar aglis
saking ngarsendra
umangsah ing ajurit

Adipati Pathi wus kinalang-kalang
wus parêk sang dipati
anulya nêrajang
mring kapêdhak Mêntaram
prasami ngantêp kuwanin
wus tinadhahan
Sang Adipati Pathi

kinarubut kudanira sampun pêjah
malumpat sang dipati
ngamuk lan curiga
ya ta Ki Nayadarma
prênahe rada kapering
sigra tinumbak
wau sang adipati

lambungira Adipati Pathi pasah
dhasar sayah ajurit
sang dipati niba
lajêng nêmahi lena
rêbutan wadya Mêntawis
ngaku tuk karya
matèni sang dipati

sampun katur dhumatêng sri naranata
yèn dipati ngêmasi
kinèn ambêktaa
jisim marang ngajêngan
kapêdhak sigra wotsari
nulya lumampah
mring prênahe kang jisim

Mangunjaya wuninga dipati pêjah
angrêbat tan kuwawi
anulya lumajar
mulih maring Santênan
angukut kang kari-kari
dyan kawarnaa
ingkang amundhut jisim

wong kapêdhak kewuhan pambêktanira
arsa pinundhi-pundhi
satrune sang nata
arsa dipun sèrèda
iki sêntana narpati
sami kewuhan
ana wong tuwa siji

asru mujar puniki karêp manira
sirahipun pinundhi
sikil sinèrèda
sêdaya kapêthukan
anulya dipun lampahi
sirah ingangkat
sukune dipun irit

aningali sang nata kalangkung suka
sampun prapta ing ngarsi
sang nata ngandika
lah padha adêgêna
iku jisime si adhi
wus jinaganan
ngandika sri bupati

tatabana apa gêgamane aprang
nulya dipun tatabi
datan anggêgawa
katur sri naranata
angandika sri bupati
adhi Santênan
wus sêdya nora mulih

lah wiyakên lathine adhi Bragola
apa baya barêsih
sampun pinariksa
katur rêgêt kang waja
angandika sri bupati
tan kobêr iya
asisig ta si adhi

angandika sang nata mring wadyabala
sapa ingkang matèni
wadya atur sêmbah
sami arêrêbutan
angandika sri bupati
hèh Nayadarma
prènèkna tumbak mami

pinariksa ki baru kuthah ludira
angandika sang aji
ya Si Nayadarma
kang matèni Bragola
kawarnaa Sawunggaling
sampun binônda
Endranata ningali

Endranata ngiwi-iwi sarwi ngucap
dene ta nora luwih
Sawunggathèl sira
ing mêngko wus binônda
angamuka sun jêjêgi
langkung bramatya
Sawunggaling sru angling

nora isin sira anjing Endranata
mau malik kulambi
arêp ingsun tumbak
umpêtan awor kompra
dene ta dêlapmu urip
eman sang nata
maringi tunggak sêmi

eman-eman alinggih lampit si bangsat
wong jêrih wêdi mati
duraka nèng dunya
Endranata miyarsa
wirang mundur linggih wuri
sarwi angucap
ngadhêp wong kênasarik

sampun katur Sawunggaling wus kabônda
dhawuh kinèn mêjahi
sampun pinêjahan
Sawunggaling sukèng tyas
kêlamun awèta urip
wirang nèng dunya
warnanên sri bupati

angandika sang nata mring Alap-alap
sira mentara aglis
lan Si Jagabaya
miwah Arya Panular
Si Ngabèi Wirapati
lan wong Mêntaram
milua urun mantri

amboyonga marang nêgara Santênan
poma sira dèn bêcik
yèn ana kang bôngga
anuli patènana
yèn wus mati kang prajurit
sira boyonga
dèn ênting aja kari

sarupane wong wadone ing Santênan
yèn bojone priyayi
ya sira tandhua
aja kongsi lumampah
lawan anggawaa joli
bok ipe benjang
sira tunggangna joli

Alap-alap lan Tumênggung Jagabaya
Panular Wirapati
wus amit tur sêmbah
nulya bubar sêdaya
datan kawarna ing margi
warnanên sira
Mangunjaya kang prapti

wus malêbu jro pura atur uninga
mring garwane dipati
yèn kang raka seda
tumpêsan saha bala
ya ta garwa samya anjrit
wong dalêm pura
gumuruh samya nangis

sêsambate sêdaya amêlasarsa
umung swaraning tangis
lir pendah ampuhan
sagunge para garwa
asangêt amêlasasih
aniba-niba
ana gumuling siti

putranira kang aran Rahadèn Rôngga
samya dipun tangisi
adhuh putraningwang
êndi ta ramanira
sapa wlas ing sira gusti
dhuh putraningwang
kakang mas adipati

jêngandika tilar putra maksih jabang
durung wruh rasa mukti
adhuh putraningwang
samêngko sira lola
kang putra barêbês mili
sajroning pura
gumrah swaraning tangis

para garwa prasami agêgulungan
ana kang sambat mati
ana sambat bapa
wênèh sambat lakinya
pundi ujarira asih
dhatêng kawula
pundi tandhane mangkin

têka dika tega tilar dhatêng kula
andika seda dhingin
dhuh kakang dipatya
kawula dika bêkta
datan sagêd kula kari
sang adipatya
ingsun gawanên mati

kapanggiha lan dika anèng akerat
tulusa angladosi
kula dhatêng dika
ênêngna jroning pura
ingkang gumêdêr anangis
wong dalêm pura
ya ta kang dhandhanggêndhis

wong Mêntaram wus malêbêt sami
jroning kutha nêgari Santênan
anèng ing pasar barise
kawarna kang winuwus
sanggung wadyabala ing Pathi
kang tinanggênah wuntat
sumêdya mrih lampus
mantri papat sêdya bela
Kyai Suraprameya kêlawan malih
gih pun Rôngga Jaladra

Surataka Pangalasan sami
wong sêkawan trah prajurit nyata
wus sami rumanti kabèh
warnanên ta kangrawuh
wus udani wadya Mêntawis
yèn para mantri bôngga
praptèng alun-alun
wêtara wadya Santênan
kalih atus sigra têngara anitir
mantri papat bêk sura

kinarutug mimis datan gingsir
pangamuke wong Pathi lir buta
mêmôngsa sangêt kaluwèn
golong pangamukipun
wong Mêntaram tan sêdya gingsir
wong Pathi pêrangira
karoban ing mungsuh
têmahan pêjah sêdaya
prajurite papat ngamuk ngowak-awik
wong Mêntaram sudira

Alap-alap anyamêthi wajik
wus kêpanggih lan Suraprameya
awatang-winatang rame
Suraprameya nglawung
Alap-alap gêbang patitis
kontal watangnya jêplak
Alap-alap nglawung
kêna jajanira pasah
ingabênan kanine gya mundur nuli
ngamuk Rôngga Jaladra

Arya Panular ingkang nadhahi
watang-winatang Rôngga Jaladra
kabrabad gulu iringe
sanyari pasahipun
undurira sampun mêcati
mangsah Ki Surataka
Wirapati mêthuk
arame tumbak-tinumbak
Surataka atiba tinumbak aglis
pêcah jajanya pêjah

Jagabaya Pangalasan jurit
rame ukih tan ana kasoran
Ki Alap-alap nulya ge
mangsah sigra têtulung
gya anumbak saking ing kering
kêna pilinganira
mundur lajêng ambruk
anèng sapipining lawang
nulya linggih Pangalasan angêmasi
nèng pipi lawang lênggah

Dêmang Suraprameya ngêmasi
linggih sarwi leyangan gêndhaga
Ki Wira Jaladra layon
mati ngurêbi pintu
Mangunjaya sarêng ningali
prajuritira têlas
sêksana lumayu
malêbêt ing dalêm pura
Radèn Rôngga wau kang dipun ulati
wus kêpanggih anulya

gya binêkta ngungsi munggah ngardi
wukir Prawata ingkang sinêdya
ya ta wadya Mêntarame
malêbèng pura sampun
gumêr gumrah swaraning tangis
Lap-alap Jagabaya
aniti sêdarum
sagunge kang rajabrana
lan wong dalêm Alap-alap amarani
marang sang rêtnèng pura

sang juwita maksih lara nangis
Alap-alap tan kêna marêka
amaksih têbih prênahe
sagung wong dalêm umung
sami nangis pating jalêrit
ana kang niba-niba
sinjangnya tan ketung
marga suta mangan lêmah
kang sawênèh sinjang malik praptèng kuping
wit sangêting karuna

angarompol lalêrira wilis
sami ngrubung kang marga atmaja
malah ta gayêr tangise
kêri asênut-sênut
lalêr wilis kathah kang manjing
sajroning kori praba
prandene tan ketung
nulya na wong tuwa prapta
gya ginitik sarwi sru dènira angling
dubilah iki apa

kang sawênèh ana niba tangi
kitrang-kitrang asêsambat biyang
dene sun lagi antuk sèh
tinilar marang kakung
ana ingkang nangisi nyai
cinêthot sarwi ngucap
sira durung tutug
lagya olèh sih sadhela
wêkasane sira tinilar ngêmasi
ya besuk rasakêna

sira ana nêgara Mêntawis
môngsa dadak kuranga wong lanang
malah kuwarêgên kowe
môngsa kobêra turu
kang sapisan rupamu bêcik
kapindho maksih kênya
watak wong Mêntarum
môngsa trimaa ping sanga
sawêngine sira dèn angati-ati
ginarap wong Mêntaram

wis mênênga babo putu mami
aja watir kêkurangan pangan
ya anggèr ora-orane
sira ngantia nganggur
nèng Mêntaram têka sawêngi
mung nini kuthanira
batanên sing kukuh
pasangana paku rancang
baluwarti lamun ana mungsuh prapti
kang panggah aja owah

para sêlir lara-lara nangis
gêgulungan ing saparan-paran
kagulung sumur sirahe
nuju sat sumuripun
pan kajungkêl sirah nèng siti
brahalanira mangap
malongo lir bêruk
wong Mêntaram parêk miyat
amancêrêng lir kucing ningali cindhil
cinandhak sikilira

gya ingangkat ginawa manginggil
margatmaja ingêlus lan asta
kagêpok senapatine
kagèt anulya dulu
ana kakung sumandhing linggih
gapyuk rinangkul sigra
anulya ginêlut
adhuh lae ta si kakang
nora nyana lamun iki maksih urip
nyata trisna maringwang

wontên inya siji aningali
ngangên-angên sajroning wardaya
kaya priye wêkasane
yèn agung sami muwun
môngsa iya kandhêga tangis
tan wurung binoyongan
marang ing Mêntarum
ni inya aris angucap
mring Tumênggung Alap-alap ing Mêntawis
ni inya aturira

ki tumênggung mangke kadipundi
renanira gusti ing Santênan
kados ta pundi samangke
Alap-alap amuwus
lah ta nyai kadi punapi
ing rena jêngandika
kawula tan purun
inggih lamun masesaa
yêkti ajrih kawula dhatêng sang aji
amongah sang ratu mas

nikèn inya wuwuse amanis
lah kiyai joli pêkênira
andika lêbokna age
mangke kawula matur
sun ririhe sang rajaputri
mênawi sagêd lêjar
saking atur ingsun
sigra ni êmban lumampah
sampun prapta ngarsane sang rajaputri
lênggah kapara ngarsa

solahira kêlangkung ngalap sih
nikèn inya andheprok nèng lèmah
amêlasasih ature
dhuh nyawa gustiningsun
akèndêla mangke rumiyin
napa wêkasanira
manggung agung wuyung
dawêg gusti linampahan
wus wiyahe wong lanang mati ajurit
wong wadon dadi tawan

sang suputri tan kandhêg anangis
lara-lara dènira karuna
wong jro pura nangis kabèh
inya tan kandhêg matur
sênggruk-sênggruk sarwi anangis
dhuh gustiku mas nyawa
mèndêla karuhun
inggih manuta kewala
sampun kongsi ginêpok wadya Mêntawis
gusti dados punapa

nikèn inya asru jêlah-jêlih
lah mênênga wong sadalêm pura
aja angrudah galihe
gustimu lagi liwung
têka padha bingungi nangis
balik padha dandana
lang-olanga sangu
lah sira môngsa wurunga
dipun bêdhol binoyong wadya Mêntawis
payo ta linakonan

sang juwita tyasira wus gigrig
amung kantun sêk-mingsêk kewala
ni êmban tumulya age
pinondhong sang rêtna yu
inginggahkên dhumatêng joli
para garwa sêdaya
jinoli tinandhu
wong dalêm prasami mêdal
cinawisan tandhu sampun sami nitih
wênèh anunggang tundhan

sarupane rabine priyayi
sampun sami tinandhu sêdaya
budhal sing nêgara kabèh
sêdalan tangis umung
lare alit pating jalêrit
ana kang jaluk sêga
wênèh jaluk banyu
jaluk susu myang dolanan
apan kathah bêboyongan saking Pathi
kadi uwong angarak

ana dhudha tuwa kuru mêngi
tur madati mikul akringkangan
andêrwili sêsambate
dhuh adhuh awak ingsun
binoyong mring nêgri Mêntawis
ana nêgri Mêntaram
ana adol apyun
kalèlètku wus mèh têlas
yèn êntèkanèng Mêntaram sangu mami
êndi gèn sun ngupaya

têtagihan baya banjur mati
angur ingsun yèn têkan Mêntaram
yèn êntèka lèlèt ingong
bêcik banjur angamuk
tandhing aprang lawan sang aji
yèn aku mênang aprang
banjur rabi ayu
gôndra pira wong Mêntaram
dènnya ngucap napasira mêmpis-mêmpis
umbêl luh dêleweran

tandhu joli andulur nèng margi
jajarane asri tiningalan
tumbak benang nèng ngarsane
langkung pangrêksanipun
magêrsari para prajurit
kocapa sri narendra
wus bubar karuhun
sampun prapta ing Mêntaram
sri narendra anggêganjar sakèh mantri
miwah para sêntana

pan bêdhahe nêgara ing Pathi
sinêngkalan pan sirna pandhita
tinata ratu babade
sêmana sang aprabu
pan adangu sang rajaputri
purwane lakinira
balela maringsun
sang dyah matur Endranata
ingkang bangus ambujuk ngadon-adoni
sang nata asru duka

duk sêmana sira sri bupati
sampun miyos siniwakèng wadya
akandhêg sitinggil bae
pinarak sitiluhur
Martalulut kang dèn timbali
lan Ki Singanêgara
ngandika Sang Prabu
Martalulut Singapraja
sudukana Si Endranata dèn mati
ana ing pagêlaran

ususira bêlabarna nuli
ing waringin kêmbar karonira
tugêlên iku lugune
êndhas panjêrên gupuh
têngah ngalun-alun Mêntawis
jisime pakakêna
iya marang asu
kalihira sarêng nêmbah
asandika ing timbalan sri bupati
gya mentar saking ngarsa

wadya Mêntaram sêdaya ajrih
aningali dukane sang nata
konjêm ing siti mukane
Endranata wus lampus
lan binêdhèl usus ingambil
wus kinarya bêlabar
anèng wringin kurung
sri narendra sampun jêngkar
angêdhaton sagunge wadya Mêntawis
agiris manahira

wus mangkana lama-lama
sri narendra siniwaka
pêpak ingkang wadyabala
miwah kang para sêntana
Panêmbahan Purubaya
kang tansah munggèng ing ngarsa
kang tinantun ing sri nata
kangjêng sultan angandika

lah ta uwa Purubaya
prakawis ing Surabaya
kang rama warti wus seda
kang kantun mung putranira
Ki Mas Pêkik parabira
punika ta karsa kula
sun boyongi mring Mêntaram
kula arsa wuningaa

Jêng pangran Purbaya turnya
kula sumôngga sang nata
inggih umiring sakarsa
prayogi katimbalana
sang nata anulya duta
gandhèk maring Surabaya
cêndhaking carita prapta
Pêrampelan dhukuhira

Alap-alap sampun panggya
dhawuhkên timbalan nata
sêdaya sampun jinarwa
dhawuhe sri naranata
Dèn Mas Pêkik asandika
anulya dandan gya budhal
Alap-alap dhawuh marang
Kyai Tumênggung Sapanjang

kinèn dandan angiringna
Dèn Mas Pêkik lampahira
mring Mêntaram dèn karêksa
kabèh uwong Surabaya
ing pungkur arumêksaa
lampahe ing Butuh prapta
angujung maring astana
sawêngi sare ngastana

Ki Mas Pêkik sare dagan
têngah dalu wayahira
ana swara kapiyarsa
angsung pemut ponang swara
alah ta Ki Surabaya
wruhanira besuk sira
ing Pajang ana narendra
putumu kang dadi nata

ngêdhaton ing Wanakarta
Ratu Kuning ingkang nama
iya kaki putunira
kulone kutha kang pura
kagyat wungu saking nendra
wus raina angandika
marang kang tunggu ngastana
apa sira ngrungu swara

ing Pajang kene cinêtha
ing besuk ana narendra
kaprênah putu manira
Ratu Kuning parabira
kêdhatone Wanakarta
juru kunci ris aturnya
kawula botên miyarsa
Dèn Mas Pêkik angandika

kariya tunggu astana
anulya budhal sêksana
datan kawarna ing marga
Ki Tumênggung Alap-alap
mring Mêntaram atur priksa
dhumatêng sri naranata
Dèn Mas Pêkik sampun prapta
sang nata lajêng sineba

pêpak ingkang wadyabala
miwah sagung pra sêntana
sang nata alon ngandika
lah ta uwa Purubaya
kados pundi rêmbagira
Radèn Mas Pêkik punika
yèn prapta ing ngarsa kula
sintên yoga ngabêktia

punapa uga patuta
Dèn Mas Pêkik ngabêktia
uwa paduka galiha
kang dados prayoganira
Panêmbahan Purubaya
yèn saking pamanggih kula
Dèn Mas Pêkik ngabêktia
inggih wit kungkulan nata

botên kalêbêt ing nistha
sampun kawon kawruhira
prayogi tinimbalana
majênga ing ngarsa nata
wus ngandikan marang ngarsa
ing samangke lumêksana
sang nata suka ngandika
alêrês uwa paduka

hèh ta gandhèk timbalana
Dèn Mas Pêkik mring ngarsèngwang
gandhèk anêmbah sêksana
Kyai Alap-alap prapta
Dèn Mas Pêkik sadayanya
nèng sor ringin durung seba
gandhèk dhawuhakên sabda
marang Dèn Mas Pêkik sigra

lajêng marêk ngarsa nata
curiga sumèlèh kisma
sangêt nganorakên raga
muka lir konjêm ing kisma
dhasar sangêt ajrihira
katanggung dening sih nata
kang muka datan tumênga
sênênnya sri naranata

kadi kêmbar ingkang surya
merang sagunge manusa
mangrêpa tumungkul padha
Dèn Mas Pêkik lon aturnya
dhumatêng sri naradipa
gusti pêjah gêsang kula
katura ngarsa narendra
witing saking mudha dama

tuwuk sih paduka nata
pun dasih angeca-eca
botên sumêja sewaka
milamba duk tampi sabda
ngandika marêk ingnata
ciptamba tampi nugraha
laelatul kadri prapta
sumusup jantung kawula

padhang têrang ing wardaya
myarsa rum manising sabda
pun dasih upami mina
kasrambah ing tirta marta
jêng sultan sarêng miyarsa
suka sajroning wardaya
sang nata aris ngandika
mring Dipati Surabaya

marma sira ngong prih seba
anèng ing ngarsa manira
wus pêsthi karsaning Sukma
patêmon sasi lan surya
sêdhênge bangun raina
umijil sang hyang radetya
patêmon lawan sêsôngka
iya iku upamanya

sakawan surup kang sôngka
yèn sêpi salah sijinya
pêsthi suwung kang buwana
Dèn Mas Pêkik pama côndra
manira upama surya
dadi têtimbanganira
ya Mêntaram Surabaya
yèn sira datan anaa

puwara rusak kang praja
puput ing Mêntaram têmah
lan manèh jênêng manira
nora têmu lawan sira
sirèku pama têlaga
pancurane ya manira
sira ingkang nadhahana
tirta gung tibèng têlaga

pêsthi asat kang têlaga
lamun ora nadhahana
mungguh upamane sotya
sirèku êmbananira
yèn êmbanan tanpa sotya
sayêkti suwung kewala
yèn sotya tanpa êmbanan
pan iku kurang utama

hèh Dèn Mas Pêkik ta sira
anèng Mêntaram wismaa
kadipatèn ya maksiha
nêgara ing Surabaya
sun paringkên maring sira
kabèh wadya Surabaya
aja owahkaya kuna
kang linggih lampit gêndhaga

apan ta iku maksiha
aja owah kaya kuna
ing Mêntaram Surabaya
mapan ta tunggal kewala
Ratu Pêkik darbe praja
Mêntaram lan Surabaya
lamine datan winarna
Adipati Surabaya

tinariman ing sang nata
ingkang rayi sri narendra
Ratu Wandhan wastanira
sih lulut apalakrama
mangkana alama-lama
sang nata anèng jro pura
marang cèthi angandika
timbalana ri manira

Ratu Wandhan maring pura
matura manira lara
kang cèthi mintar sêksana
Ratu Wandhan dalêmira
kasurabayan punika
sampun umarêk ing ngarsa
Ratu Pêkik lênggah samya
cèthi dhawuh sabda nata

titi timbalan narendra
Adipati Surabaya
asru dènnya ngusap jaja
ing siyang dalu sumôngga
dasih tan sagêd lênggana
Ratu Wandhansari sigra
umangkat wus praptèng pura
sapraptaning ngarsa nata

nulya lênggah sri narendra
Ratu Wandhansari nulya
ngabêkti marang kang raka
mangusapi lêbu nata
Ratu Wandhan aturira
kakang aji grah punapa
tyas kula langkung kapita
kangjêng sultan lon ngandika

yayi luwih saking lara
manggon ing ati manira
angranuhi ingsun rasa
larane ati manira
dene ta ana pandhita
ing Giri durung aseba
marang Mêntaram samangkya
mung iku gêrah manira

nora nanatambanira
tanah Jawa sun kang ngrata
wus kalah para narendra
amarga ing bôndayuda
mulane ing Giripura
tan sun rusak ing ayuda
durung pinêsthi ing Suksma
Sang Pandhita Giripura

ing samêngko maksih jaya
nanging ing samêngko iya
pandhita ing Giripura
pêsthi kang ngalahna yuda
iya amung lakinira
kasoran ing luhurira
ing nguni Susunan Ngarga
gêguru marang sang tapa

Susunan ing Ngampèldênta
iku purwane ing kuna
iku ta ingkang carita
ing purwane kuna-kuna
iku ta kang duwe crita
ing mêngko pan mèh tumêka
wirayat kang wus kacrita
dudukwuluh ingkang tômpa

nuli tapa akathah yuwananipun
ing tanah Jawa umiring
angalahakên prang pupuh
Ratu Wandhansari aglis
mring kang raka awotsinom

yèn mêkatên karsa dalêm sang aprabu
kawula anuwun pamit
dhawuhkên timbalan mulku
sigra lèngsèr saking ngarsi
amêdal saking kêdhaton

lampahira ing Surabayan wus rawuh
wus panggih lawan kang laki
manêmbah angaras suku
Ratu Pêkik anulya glis
kang garwa sarêng wotsinom

gya rinangkul ingaras lungayanipun
anggarjita jroning galih
yèn ana karya kang pêrlu
anulya sang liring Ratih
sêmana lajêng pinondhong

pan ingêmban mban ing cindhe puspita alus
binêkta ing jinêm wangi
lajêng dènnya pulanglulut
amain tikswara lungid
ing sawusira karongron

nèng jinêmrum sang rêtna bêbisik arum
ing karsane sri bupati
jinarwa titi sêdarum
purwa madya wêkasaning
ingkang raka lingnya alon

ingsun sêngguh yayi datan kadya iku
karsane sri narapati
yèn wêruha awak ingsun
iya duk ing nguni-uni
ing Giri pinrih sumaos

angidhêpa sujuda marang Mêntarum
wus kagêgêm tangan mami
nèng sêlaning drijiningsun
iku Sang Pandhita Giri
saèstune awak ingong

nora kalih lawan Giri Sang Awiku
lir amithês wohing ranti
pêsthi bêdhah Giri iku
Ratu Pêkik lingnya aris
dhuh kusuma pujaningong

sun aturkên mring rakanta sang aprabu
dasihe anyuwun pamit
mring Giri mêrêp ing ripu
sang rêtna anyabêt liring
kang raka tyasira kepon

aja watir pasrahna Suksma Kang Agung
dasihira datan lami
mring Giri ngrabasèng pupuh
ya ta nulya mangkat aglis
sarimbit malbèng kêdhaton

ingandikan sapraptane ngarsa prabu
Ratu Wandhan lan kang laki
wus ngabêkti kalihipun
tumungkul lir konjêm siti
sang prabu ngandika alon

kayaparan pandhita ing Giri iku
sun têmpuhakên sirèki
nungkule marang Mêntarum
umatur Pangeran Pêkik
pukulun gusti sang katong

gih sandika pun dasih nuwun pangèstu
dadosa jimating jurit
saking ing pangraos ulun
awêwaha sèwu malih
kados ing Giri kang mungsoh

dèrèng ulap ulun amêrêp ing ripu
samangke kawula amit
pangèstu dalêm kasuwun
kawula umangsah jurit
dhatêng ing Giri rêrêmpon

rayi dalêm kusumèng rat sang rêtna yu
datan ulun bêkta jurit
alon ngandika sang prabu
yayi mungguh karsa mami
bojonira ariningong

lawan kabèh kang para garwa-garwamu
padha gawanên ajurit
sawiji aja na kantun
uwis sah lumrah prajurit
kang lanang kasor rêbut rok

ingkang wadon upama jarahanipun
Pangeran Pêkik wotsari
mèstuti dhawuh sang prabu
kalih sarêng awotsari
mangaras pada sang katong

sri narendra alon pangandikanipun
adhuh yayi ari mami
aja pisah lan lakimu
sarêngna sapati urip
dèn pracaya mring Suksmanon

Pangran Pêkik sampun pinaringan sangu
êmas sêlaka myang picis
busana mawarna agung
Ratu Wandhan dèn paringi
busanèstri adi kaot

gya andonga wau Kangjêng Sultan Agung
sêlamêta ingkang rayi
dènira mangsah prang pupuh
mênanga dènirajurit
rinêksaa ing Suksmanon

sang dipati lan kang garwa awotsantun
sigra lèngsèr saking ngarsi
lampahira sampun rawuh
ing dalêm parentah aglis
angumpulakên sagung wong

wus misuwur wong Surabaya sêdarum
samangke Pangeran Pêkik
pan sampun kalilan mundur
dhatêng nêgri Surawèsthi
sagarwa putra aboyong

suka-suka wadya lit siyaga kumpul
wahana myang tandhu joli
tanapi sagung pêpikul
para mantri pêpak ngarsi
Ratu Pêkik ngandika lon

wruhanira sêkabèhe mantriningsun
marma ingsun kinèn mulih
ing karsaning sang prabu
ingsun kinarsakkên jurit
maring Giri arêrêmpon

para mantri tur sêmbah sêyanipun
inggih yèn paduka gusti
amêrêp ing Giri wau
sampun paduka ajurit
maring Giri arêrêmpon

gôndra pintên tiyang Giri yudanipun
Pangran Pêkik ngandika ris
samêngko ingsun angrungu
Sunan Giri amèt siwi
pêranakan Cina tanggon

para mantri umatur adhuh gustiku
mêngsah Cina kucir malih
sênadyan Cinane gundhul
kawula gusti tan ajrih
arêbut rok ing prang popor

gôndra pintên Cina kucir Cina gundhul
kathah wadya Surawèsthi
wadya Giri tiyang gunung
panganane wi gêmbili
Pangran Pêkik ngandika lon

anak êmas ing Giri ta karsaningsun
ya nora sun pêrêp jurit
pan amung sun purih nungkul
patuta kêrana aris
dadi anggambuh lêlakon

wontên mantri kang matur
kula myarsa warta sang awiku
andarbèni putra angkat Cina kucir
Endrasena wastanipun
puniku digdaya tanggon

arsa mapag prang pupuh
Sang Pandhita Giri gya tumurut
aturipun Endrasena Cina kucir
amapagêna ing ripu
kang wadya punggawa golong

ngandhêlkên bêdhilipun
singa tinuju pan botên luput
gih punika sênjata andêling jurit
kang sinipat datan wurung
kêna mimis têmah layon

langkung pracayanipun
Panêmbahan Giri dhatêng kuncung
angandika wau ta Pangeran Pêkik
sokur Cina mapag ripu
môngsa ta mundura ingong

mungsuh prang Cina kuncung
mara nuli ambêndhea gupuh
atêngara prajurit samya mêrgil
aglar anèng alun-alun
linèlèr arta panganggo

prajurit wrata sampun
nulya kinèn atêngara wau
panêngêran têngara bubarkên baris
budhal kang wadya panganjur
sajuru-juru mirantos

Pangeran Pêkik pungkur
saha garwa parèstri nèng pungkur
nitih joli prajurit nèng kanan kering
nitih kuda ulês dhawuk
busananira binarong

ginrêbêg wadyanipun
para prajurit kang anèng ngayun
yèn sinawang solahira gêgirisi
datan kawarna ing ênu
praptèng ngandhap amakuwon

tata pakuwonipun
sangandhap wukir Giri wadya gung
ambêlabar lir samodra tanpa têpi
nêngna kang sampun kêkuwu
ing Giri kang winiraos

sang pandhita duk lungguh
ingayapa para mantri agung
Endrasena kang tansah sumiwèng ngarsi
wontên mantri tuwa matur
ulun ngaturi pawartos

wontên mêngsah gêng rawuh
wadya Surabaya ingkang rawuh
tanpa wilis dêdamêl kados jaladri
ngêndhanu lir pendah mêndhu
tanpa watês kang pakuwon

badhe minggah ing gunung
ing Giri ngriki arsa ginêmpur
sang pandhita miyarsa ngandika aris
kayaparan ta budimu
Endrasena mungsuh rawoh

Endrasena umatur
kula ingkang amêthuk kang mungsuh
ya ta wontên kêtib tuwa matur aris
adhuh gustiku sang wiku
yèn tuwan dhahar tur ingong

luhung paduka patut
aris-arisan kewala nungkul
mindhak-mindhak ngathahkên risaking abdi
yèn tuwan mapag ing ripu
môngsa ta wurunga kawon

mêngsah tyang siji sèwu
kulit têmbaga balunga prunggu
otot kawat sungsum wêsi purasani
botên wande rêmak rêmpu
kulitipun ajur amoh

môngsa ta sagêd tatiruinggih kuna-kuna critanipun
Bagendhambyah Wong Agung Surayèng Bumi
wong siji mungsuh nêm puluh
sèwu wêndra mungsuh lolos

ingkang sawiji wutuh
wulu sawiji pan botên runtuh
ingkang satus wêndra sirna brastha gusis
amung satunggil puniku
ujar tinitah Hyang Manon

lanang jagad sawêgung
botên kêni kêlamun tiniru
botên wande dados boja lalêr wilis
Endrasena sru ambêkuh
wis aja kakehan padon

aku dhewe kang magut
wêndran barana mungsuh kang rawuh
andhêlika aja sira mèlu jurit
jêr ta tan liya gunamu
mung yèn ana ajating wong

bêgagah gonmu ngêpung
prawirane iya santri gundhul
dèn adu prang mêringis kakehan criwis
Endrasena nêmbah matur
sarwi sru dènnya miraos

lawas sun ayun-ayun
amungsuh prang lan wong Surèngkewuh
praptèng jawi têngara bêndhe tinitir
kang wadya Giri akumpul
sagêgamannya mirantos

mrêbot modin ngalumpuk
kabèh sami abusana pingul
yèn sinawang kadi kuntul nêbèng sabin
kêtib utawi pangulu
nèng ngarsa ayun rêrêmpon

Cina pranakan kumpul
lan sêntana senapatinipun
Endrasena paranakan Cina kucir
bala Cina kalih atus
pating galidrah kadyamong

mangsane asêsunu
katêndhagan marang buktinipun
para Cina wus Islam sêdaya sami
gaman abir miwah pênthung
canggak pêdhang tumbak kolong

nabuh têngêran kênthung
bêndhe bèri swaranira umung
sêdya ngamuk ing ayuda sarêng mati
sêksana umangkat gupuh
lampahing prajurit golong

wong Surabaya krungu
nulya anata prajuritipun
ingkang dadi dhadha sabêt kanan kering
tuwin awak lawan buntut
gêlar garudha anothol

Endrasena gih sampun
kang para prajurit sapun kumpul
mapan baris prajurit kang ngagêm bêdhil
sêksana prangira campuh
bêdhile muni bêrondong

kang binêdhil tan luput
wadya Surabaya kathah lampus
wadya Surabaya arsa ngamuk wani
kadhinginan tangkêpipun
wong Giri ngamuk kumroyok

mangsah wong Surèngkewuh
rame prang sampun acampuh
ing yudane wong kalih asilih-ukih
suraknya lir gunung rubuh
para santri dhikir bêngok

kabèh anêdya lampus
wadya ing Giri ngamuk punggung
sinasog ing tumbak busur miwah lêmbing
tan kandhêg pangamukipun
kasmaran anêmah layon

wus bubrah tataning baris
wadya Giri anèng têngah
pangamukira wus amor
barise pating sulayah
gustine tan karuwan
wong ingSurabaya kawur
prajurite kèh palastra

wadya Surabaya ngisis
wong cilik sami lumajar
pra prajurit bubar kabèh
ulate pating pandirang
datan môngga puliha
ya ta kêsaput ing dalu
kang buru mundur sêdaya

wong Giri wus sami bali
wangsul marang prênahira
wadya Surabaya kabèh
prajurite sami seba
dhumatêng gustinira
sêdaya sarêng umatur
ngaturakên pêjah gêsang

kawula tiwas ing kardi
wadya tuwan kathah pêjah
kang gêsang sami kaponte
kaburu kaponthal-ponthal
dhumatêng tiyang Arga
sêdaya atêguh-têguh
datan kandhêg ing tikswara

putra Cina kang nindhihi
tuhu kêlamun waspada
datan luput pambêdhile
wadya tuwan kathah pêjah
Pangran Pêkik duk myarsa
ature wadya sêdarum
ya ta angrês kang wardaya

tyasira pan sampun miring
rumôngsa datan kuwawa
tan sumêdya pulèh gêtèh
Ratu Wandhan waspadèng tyas
ingkang raka sungkawa
aris pangandikanipun
umatur dhatêng kang raka

yèn makatên kang ajurit
kawula anêdha lila
ing yuda ngong tandangane
kang raka gupuh ngandika
dhuh gustiningsun nyawa
ratu-ratuning wong ayu
kayaparan karsanira

wadyanira maskuari
prajurit akèh pralaya
kang garwa aris ature
sok uga andika lila
mênawi ta kawula
sagêd mulihakên purun
kang raka asru ngandika

sakarsanira maskwari
manira baya suwala
amung andhèrèk kemawon
sêmana wus bangun rina
Ratu Wandhan gya mêdal
pinarak nèng tarub agung
akalihan ingkang raka

sineba ing para mantri
Ratu Wandhan angandika
marang wadyabala kabèh
hèh wadyane lakiningwang
iku pan darbèk ingwang
reyal namung wolung èwu
dumên kancamu dèn rata

sandika nulya binagi
wêrata wadya sêdaya
arta utawi pangangge
sagung prajurit wus tômpa
ganjarane sang rêtna
kadya rajapan dènnyandum
nora nana kaliwatan

prajurit ing Surawèsthi
Ratu Wandhan ris ngandika
hèh wadya manira kabèh
sagunge ganjaran ingwang
padha sira gawea
ngingoni anak rabimu
ing besuk yèn mulih sira

praptèng omah ywa kuwatir
yèn ingsun mulih ing benjang
ya marang Mêntaram ingong
ngaturakên pêjah gêsang
yèn iku pêrangira
tan ana kang wani kiwul
sun matur ing kangjêng sultan

jêr wus kalah gonmu jurit
kabèh kaburu ngayuda
pra mantri kang mati akèh
wong cilik samono uga
ya ta para prawira
sêdaya sarêng umatur
prasami nangis sêdaya

tanapi para prajurit
lan mati sami karuna
adhuh adhuh gustiningong
sampun ta kadya mangkana
ingkang abdi sêdaya
panedyane siyang dalu
nglabuhi raka paduka

sarambut tan sêdya gingsir
ingkang abdi sêdayanya
lêbura lan siti amor
anglampahi ing ayahan
sampun mênggah ayuda
kalawan santri ing Gunung
têmpuhêna gunung waja

malêbêt sêgara gêni
angêbur samodra tawa
datan gumingsir abdine
kawula ing benjang enjang
gusti anyuwun lilah
ulun umangsah ing ripu
atandhing lan Endrasena

sênadyan balunga wêsi
otot kawat sungsum gala
têmbaga dados kulite
môngsa kawula ajriha
dene kagila-gila
mung Endrasena ginunggung
kaya wong lêlanang jagad

dinumèh wasis ambêdhil
môngsa ta iku kadia
Wong Agung Jayèngpalugon
yèn pêtak ngobahkên jagad
puniku Endrasena
anake Cina kêkuncung
kêkuciran ngacar-acar

arsa ngrata tanah Jawi
ya ta môngsa kêlakona
sêlak katiban astèngong
pêsthi bali dadi Cina
adol tangkwèh lan gula
sawênèh ana kang muwus
sikêpa ngarit ing desa

dhuh gustiku Pangran Pêkik
sampun susah ing wardaya
kula kang mêthuk jurite
santri gundhul miwah Cina
yudane kula uja
kang wadyabala gumuruh
prasami ngajak mêtu prang

mumpung ingsun iki wani
mungsuh siji sèwu ingwang
yèng ngandêlna gaweningong
mikul angkring sabên dina
môngsa mundhak-mundhaka
nora bisa lungguh ingsun
lampit leyangan gêndhaga

mumpung ta ing dina iki
ana dêrajat kabuka
besuk yèn tan ana manèh
kang sawênèh ana ngucap
sun tandhinga salêksa
yèn angangkat êmbataku
nora wêdi nora uwas

yèn sira amangun jurit
pan ingsun arsa uninga
wruhanira sira kabèh
ujare lêluhur ingwang
prajurit luwih digbya
Jawa tanpa lawanipun
kang saking rama ji kuna

sun guru pratingkah jurit
matur nuwun prajuritnya
gusti kenging tan kenging gèr
paduka samput tumut prang
yèn kula maksih gêsang
Pangran Pêkik alon muwus
prasêtyamu sun tarima

winalêsa ing Hyang Widi
Ratu Wandhan malih nabda
mring prajurit sêdayane
kabèh padha singidana
besuk têmpuhing yuda
yèn muni têngaraningsun
bêdhil muni kaping sapta

sagunge prajurit mami
nuli nêmpuha ing yuda
ngantêpa ing prang rêrêmpon
Ratu Wandhan sigra budhal
ginrêbêg wadyanira
rada têbah lampahipun
dèn undhangi wadyanira

Ratu Wandhan sikêpnèki
sêdaya wus sami prapta
pinaring busana kabèh
pangangge kang murub muncar
lir prajurit sinawang
kabèh sikêp Surèngkewuh
kulambi sangkêlat abang

ana ijo wungu kuning
klambi sora-sari ana
prasami trênggos kuluke
sinondheran sutra pita
ngajrihi tiningalan
Ratu Wandhan siyaga wus
sêksana anulya budhal

tan pisah kakangirèki
Pangran Pêkik Surabaya
wadya lit lir grah swarane
jêng sunan ing Giripura
sampun miyos ngayuda
sikêping pri Surèngkèwuh
umangsah jingga nononam

datan nganti parentahe gustinira 
lajêng pating barêkik
suraknya lir gêrah
wadya ing Surabaya
malatar dènira baris
jêng sunan myarsa
anulya inggal mijil

akalihan ingkang putra Endrasena
sampun angagêm bêdhil
wadya Surabaya
singa binêdhil kêna
nanging wadya Surawèsthi
tyasnya bêk sura
tan sêdya mundur jurit

pan rumôngsa kabotan sihing gustinya
anêdya malês bêcik
sami ting galidrah
sikêping Surabaya
kang ngamuk saya mangukih
têmpuh kang yuda
kadi ombak jêladri

sampun rukêt kang aprang tumbak-tinumbak
sawênèh gênti kêris
apêdhang-pinêdhang
ana gandhengan asta
ana kang bithi-binithi
Sang Endrasena
angamuk mobat-mabit

saya nêngah pangamuke Endrasena
lir pendah banthèng kanin
lirbuta don boga
singa katrajang bubar
wadya Surabaya miris
bubar lumajar
barisira angisis

Ratu Wadhan tumingal wadyanya rusak
sêmana anudingi
mring wadya simpênan
kinèn mêtu sêdaya
bêdhil sampun dèn sulêdi
muni ping sapta
prajurit mangsah jurit

dipun lambung wong Giri saking ngiringan
nanging datan udani
bubar ting sulayah
pêpati ting jalêmpah
wong Giri lumayu giris
putra ing Cina
kinêmbulan ing jurit

Endrasena angamuk lan wadya Cina
tandange gêgilani
nanging katadhahan
pangamuke wong Cina
tinumbakan akèh mati
pating sulayah
wangkene tumpang tindhih

gègèr mawur kang urip prasami giras
arsa angamuk wêdi
sêksana lumajar
sami angungsi arga
ingkang kari sami kanin
kang urip bubar
sêdaya sami ngungsi

ana ingkang angungsi raja pandhita
sawênèh ngrêbut rabi
wênèh ngungsi jurang
mlayu pinggir sêgara
ing Giri wus dèn ubêngi
barise kapang
pan sampun dèn idêri

ya ta wau Pangeran Pêkik lan garwa
minggah dhatêng ing Giri
lan sawadyanira
prajurit anèng ngarsa
pinapag anèng ing marga
dening wanodya
garwane Sunan Giri

sami nangis garwane raja pandhita
sêdaya angabêkti
dhuh karsa punapa
anggèr nuwun kawula
apuntênipun sang yogi
lêhêng gêsanga
kinaryaa pêkathik

Pangran Pêkik alon dènnya angandika
hèh wruhanira sami
sun tan sêdya paran
yèn kêna sang pandhita
mulane sun têka iki
arsa panggiha
iya lawan sang yogi

sêdyaningsun ni mantu mring lakinira
nora ingsun patèni
yèn kêna elinga
nungkula mring Mêntaram
ngaturêna pati urip
sun ora nyana
kêlamun mapag jurit

salawase yèn gugu pitutur ingwang
têkaa ngarsa mami
aja salah cipta
lah mara timbalana
lan aja anggawa kêris
payo dèn inggal
têkaa ngarsa mami

para garwa sami nimbali sêdaya
umarêk marang laki
prasami anêmbah
gusti atur kawula
andika dipun timbali
dhatêng Pangeran
Pêkik ing Surawèsthi

pan agêpah ature raja pandhita
sêksana dandan aglis
tan mawi curiga
sampun prapta ing ngarsa
sang pandhita atur bêkti
dhatêng pangeran
sang tapa langkung ajrih

angandika pangeran ing Surabaya
hèh pandhita sirèki
paran karêpira
sirèku ingsun gawa
marang Surabaya mangkin
sira ngidhêpa
marang Sultan Mêntawis

sang pandhita ing Giri alon turira
datan lênggana gusti
sampun karsaning Hyang
wirayat kina-kina
ing tanah Jawi puniki
tan kenging gethang
karèh dhatêng Mêntawis

jêngpangeran lakung angrês kang wardaya
marang mantu ningali
alon angandika
aja maras tyasira
ngong gawa marang Mêntawis
seba jêng sultan
Sunan Giri turnèki

gih sandika ulun mituhu sakarsa
inggih dhatêng nglampahi
pangeran ngandika
mring wadya Surabaya
padha jaganana sami
wadya sêdaya
umatur marang gusti

yèn suwawi sang pandhita pinêjahan
milanya têmah jurit
abdi kathah pêjah
inggih saking punika
ingsun ora dèn idèni
amatènana
dudu bubuhan mami

iya besuk lamun lair putuningwang
kang numpês uwong Giri
wis sira tandhua
sêmana sang pandhita
tinandhu sagarwanèki
ginawa marang
nêgara ing Mêntawis

uwong wadon sampun binoyongan samya
siji tan ana kari
miwah rajabrana
Pangran Pêkik gya budhal
cêndhaking carita prapti
nèng Surabaya
mung nginêp gangsal ratri

lajêng budhal dhatêng nêgari Mêntaram
sang pandhita tan kari
tan kawarnèng marga
prapta nêgri Mêntaram
anulya sowan sarimbit
malêbèng pura
kang raka kandhêg kori

Ratu Wandhan sampun prapta ngarsa nata
manguswa pada aji
sang nata ngandika
lah êndi lakinira
kang rayi matur wotsari
ing brajanala
sultan ngandikèng cèthi

timbalana praptaa ing ngarsaningwang
mbok inya angabêkti
sigra amit mentar
tan dangu praptanira
ing ngarsane Pangran Pêkik
nèng brajanalan
bok cèthi angabêkti

nulya matur bok cèthi mring jêng pangeran
gusti kula tinuding
paduka ngandikan
gya budhal nulya prapta
sumungkêm pada sang aji
wus kinèn lênggah
nêmbah umatur aris

ulun sampun nglampahi sabda narendra
ambêdhah dhatêng Giri
mangke sampun bêdhah
sang pandhita kabêkta
sumôngga karsa sang aji
sagarwanira
rajabrana tan kari

sri narendra alon dènira ngandika
bangêt tarima mami
saking karyanira
mêngko ta sang pandhita
sun paringakên sirèki
isining Arga
nuwun Jêng Pangran Pêkik

garwanira yayi sun paringi iya
kaputrèn busana di
wis yayi muliha
marang ing dalêmira
sarimbit nêmbah wotsari
lèngsèr umentar
nèng jawi ngêthèk putih

