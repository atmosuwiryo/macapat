Ki Hartati mêdhar sabda
dhuh sutèngsun sêdhêng sira ngawruhi
witting kabungahan iku
kang dadi pangèsthinya
ing manungsa pitung prakara kèhipun
ingkang sapisan kasuran
wardi kawantêran nênggih

Amrihira kineringan
wignya saking kasaktèn iku kaki
dene ta kalakonipun
saka acêgah mangan
de dadine saka santosaning kalbu
kang dadi sambekalanya
lamun anjajadha tuwin

Anganiaya sasama
kapindhone kagunan têgêsnèki
kapintêran pamrihipun
kinêdhèpan sasama
wiwittira saka puruita kulup
dene kalakone saka
têlatèn miwah tabêri

Kang dadi sambekalanya
yèn sukanan miwah rusuh ing budi
kabêgjan kang kaping têlu
têgêse kasugihan
pamrihipun kinalulutan puniku
wittira saking gaota
dene kalakone saking

Sabar tanapi narima
dumadine saka gêmi nastiti
angati-ati puniku
kang dadi sambekala
lamun lèr-wèh lawan angumpêt puniku
kang kaping pate kabrayan
apan wardèn têgêsnèki

Sugih putra lawan wayah
pamrih kopèn kinamulenan nênggih
saking ing sih wiwittipun
kalakone pan saka
mêpêt sabda mênggah kadadeyanipun
saking mantra myang sarana
nanging sambekalanèki

Para sêngitan sumlangan
kaping lima kasinggihan winardi
kaluhuran pamrihipun
kaajèn kinurmatan
witting saka tatèki nastapa iku
kalakone saka puja
kalawan ing pangabêkti

Dadi saka anorraga
ingkang dadya sambekalanèki
manawa loba ing kalbu
lawan angkaramurka
kaping nênêm kayuswan pan têgêsipun
apanjang ing yuswanira
kinandêlan pamrihnèki

Witte saka sadubudya
kalakone saka ing wahdat kaki
dadya saka sêtyatuhu
kang dadi sambekala
lamun dora kalawan cidra puniku
kang kaping sapta pungkasan
kawidagdan têgêsnèki

Kayuwanan pamrihira
kinopaman wittipun saking sukci
klakon saking cêgah nginum
mungguh kadadèyannya
saka paramarta lawan utamèku
kang dadi sambekalanya
manawa alaku nisthip

Kalawan asugih duka
uwus tamat ingkang pitung prakara
wau ta Dyan Jayèngsantun
karênan ing wardaya
alon matur rama wawarahmu wau
paran bisane katêkan
Ki Hartati malih angling

Kulup dadine kang cipta
kabèh iku manawa dèn-têmêni
ananing sêdya puniku
manawa ingantêpan
katêkane ing karsanira puniku
lamun têmên linampahan
ana babasannirèki

Dadi ing saciptanira
apa barang ing sasêdyanirèki
kalakon sakarsanipun
nanging ingkang mangkana
tumrap marang manungsa waskitha putus
ing sasandining dwi-astha
manawa manungsa maksih

Walaka satuhunira
wêruhipun kalamun dèntêdahi
bisane lamun winuruk
de dadine manawa
ditandangi wau ta Dyan Jayèngsantun
wus tampi ing pasang cipta
kang winêdhar Ki Hartati

Condhong suka rênaning tyas
amung ngungkih matur marang sudarmi
rama ing sauwusipun
dak lakoni sadaya
kaya paran goningong ngêtrapkên iku
Ki Hartati angandika
kulup tan kêna samangkin

Durung pinarêng ing mangsa
radyan minggu asru gagas ing galih
katungka ing Mahrib waktu
wus samya asêmbahyang
sabakdaning Ngisa nulya dhahar kêmbul
nutug dènnira bujana
sadaya samya wawanting

Asta rêsik sinarbètan
Nyi Hartati tatanya mring kang siwi
rara apa wus sumurup
arane driji lima
myang karêpe ing sawiji-wijinipun
ibu aku durung wikan
sang dyah gya rinangkul aglis

Ingarasan wantya-wantya
astanira kang kanan dèncêpêngi
lah èngêta sira masku
mulane ginawanan
driji lima punika ta arannipun
ing sawiji-wijinira
jêjêmpol ingkang rumiyin

Panuduh kaping kalihnya
kaping tiga panunggul rannirèki
manis ingkang kaping catur
jêjênthik kaping gangsal
kawruhana mungguh sêmune Hyang Agung
wong wadon wus ginawanan
dalil panganggoning èstri

Iku wajib kinawruhan
karêppe sawiji-wiji dariji
mula binêktan sirèku
jêjêmpol marang ing Hyang
dèn kaya pol ing tyas yèn angarsèng kakung
têgêse pol dènagampang
sabarang karsaning laki

Mula ginawanan sira
ing panuduh aja akumawani
anikêl tuduhing kakung
sapakon lakonana
pramilane ginawanan kang panunggul
kakungmu unggul-unggulna
miwah kalamun paparing

Nadyan thithik nora mandra
unggulêna guna kayaning laki
marmane sira puniku
jari manis ginawan
dèn-amanis ulat atanapi têmbung
yèn ana karsaning priya
dhoso basêngut ywa nganti

Ing netya dipun sumringah
nadyan lagi rêngu jro tyasirèki
yèn ana ngarsaning kakung
buwangên ywa katara
marmanira ginawan jêjênthik iku
dipun athak aithikan
yèn ana karsaning laki

Karêpe athak ithikan
dèntarampil marang sabarang kardi
kalamun ngladosi kakung
dèn-ririh lan dèn-kêbat
aywa kêbat drêg-drêgan grobyagan iku
kêbat narutua nistha
pan rada ngoso ing batin

Lamun kok èngêti rara
ingsun tanggung wus masthi sira manggih
mulya dunya akiripun
lan aja manah nyimpang
dèn-tumêmên dibandhunga patang puluh
aja gumingsir tyassira
dèn-trus lair têkèng batin

Rancangkapti duk miyarsa
sampun tampi cinancang pulungati
matur marang renanipun
dhuh ibu pangèstunta
muga-muga pinarêngna ing Hyang Agung
bisa nglakoni kang dadya
karêpe dariji gati

Luwaran dènnya dhaharan
tan antara nulya amapan guling
wau ta Dyan Jayèngsantun
kalawan risang rêtna
katri Buras wus lami dènnya dudunung
anèng nagri Pakalongan
lumintu Kyai Hartati

Sung wuwulang mring rahadyan
Nyi Hartati sung wulang Rancangkapti
samya ngêtog kawruhipun
kang nampèni kacêkap
kawarnaa Nyi Hartati gêrah sêpuh
pinarêng lan takdirira
tumêkanira ing jangji

Sang dyah alara karuna
layonnira kang ibu dènrungkêbi
mlasasih sasambat ibu
sapa kang momong ingwang
dene durung laki têka ibu lampus
sumaput datan panon-rat
Rancangkapti lir ngêmasi

Gumrah tangis jroning wisma
Ki Hartati amondhong ingkang siwi
mèwèk-mèwèk marêbês luh
dhuh jantung atiningwang
lah emuta babo nyawa ywa kabanjur
papas pupussên tyassira
èngêta yèn wus tinakdir

Malah sukura ing Suksma
susuwunên kamulyaning kajatin
kang langgêng salaminipun
anakku Jayèngsêkar
aku pasrah mungguh layonne ibumu
wis kono mangsa bodhowa
pêtakên mring dhusun Sranggi

Sang dyah rara wus binêkta
maring wisma pungkur ing tamansari
gya wungu saking ing kantu
anungkêmi kang rama
Ki Hartati tansah barêbêl kang êluh
pêgat-pêgat angandika
wis wungua sira nini

Rancangkapti wus alênggah
rama sira ywa bali marang panti
èh bocah wadon dèngupuh
maringa patamanan
ngundhuhana kêmbang gambir mlathi mênur
capaka argulo mawar
salong mênyanga ing panti

Patang gêndul lênga mawar
lawan lênga sêtambul têlung kopi
jêbadan rong cupu agung
we mawar myang hèr jamjam
ngênêm êncèh ratus têlung lodhong agung
kayu garu têlung rêmbat
kabèh wêtokêna aglis

Aturêna kakangêmas
lan rimongku kang saka ing Ngarabi
kêmbang êmas putih biru
kang têka wingi ika
kaagêmna luruh bandhosane ibu
banjur tinumpangan sêkar
roroncèn anamman kanthil

Uga aturna kakangmas
sampun mundur pra dasih kang tinuding
sang rêtna angrujit santun
kang nglayat tan petungan
jêjêl uyêl ambèr tumêka ing lurung
kang layon wus binrêsihan
samêkta rêrênggannèki

Jayèngsari gya utusan
lah ta Buras matura mring Kiyai
sarèhne iki wus rampung
wus samêkta sadaya
kang ingantipra sêpuh wus padha rawuh
nyuwun lilah banjur mangkat
Ki Buras umentar aglis

Panggih matur rèh dinuta
ki sudagar tan angling mung nganthuki
wus matur marang sang luhung
nuwun sampun kalilan
wus umangkat kang dhikiran swara arum
umyung lir manêngkêr wiyat
samarga wuwuh kang ngiring

Sampun prapta pasareyan
Jayèngsari ingkang mêtak pribadi
paragad pamêtakipun
kang ngiring wus bubaran
sowang-sowang mantuk maring wismanipun
radèn mantuk wus kapanggya
kalawan rama myang ari

Rancangkapti Jayèngsêkar
myang pra santri jalu kalawan èstri
datan kirang saking satus
ratri pantara siyang
samya darus Kur'an tan na kêndhatipun
praptèng patangpuluh dina
nulya amung sabên ratri

Èstri pitu jalu sapta
Rangcangkapti wus darus katam kaping
pitu dene Jayèngsantun
wus katam ping sadasa
sampun lêjar kang samya kataman giyuh
Ki Hartati awidada
dènnira mong siwi kalih

Tulus amukti wibawa
datan kêndhat sêdhêkah dana mintir
maring sasamèng tumuwuh
rupa baranaarta
pinapantês ing sapangkat-pangkatipun
janma nagri Pakalongan
warata kadanan sami

Babasan tan na kliwatan
suprandene dunyane Ki Hartati
nora kalong malah wuwuh
karya eramming kathah
ana ngira yèn saka karamatipun
putra dwi èstri lan priya
kang cahya apindha sasi

Mintir samya lêng-ulêngan
para tamu myang janma aminta sih
apa ing sakarsanipun
sayêkti sinukanan
saking nagri liyan apan wus misuwur
Ki Hartati ambêg dêrma
asih marang ing sasami

Anuju ari sajuga
Ki Hartati salira angalêntrih
animbali mring kang sunu
dhuh karo atmajèngwang
bokmanawa wus cakêt lan maotingsun
anon sadhengah wus kêmba
rarasati nikmat êning

Pêngetungku Jumngah ngarêp iki
purnama mancorong
pan kabênêr ing sèwu dinane
ibunira bokne Rangcangkapti
radyan awotsari
paran etangipun

Ki Hartati angandika aris
saking ri duk layon
kaetang nêm pasaran limane
sasinira kaundur kakalih
dene tanggalnèki
lilima kaundur

Duk gêblage iku amarêngi
ari Akat Êpon
tanggal kaping rong puluh Surane
taun Alip Akat etung siji
Sênèn etung kalih
Slasa etung têlu

Rêbo papat Kêmis limanèki
Jumungah nêm pantog
de pasaran Pon siji etunge
Wage loro Kaliwone katri
Lêgi papat nênggih
Paing limanipun

Ping rong puluh awit mundur siji
ping sangalas roro
ping wolulas têtêlu undure
ping pitulas papat undurnèki
jangkêpira kaping
nêmblas lima mundur

Sasi Sura awit mundur siji
Bêsar jangkêp loro
dadi ana Jumungah Painge
tanggal kaping limalas marêngi
Dulkangidah sasi
Jimawal kang taun

Nyuruhana mitra ngundang santri
jalu lawan wadon
ywa kuciwa sugatane nikèn
maragatta kêbo sapi kambing
ayam wiwah biri
bèbèk banyak kalkun

Wedang soklat êtèh lawan kopi
dhaharan sing gamoh
kang mirasa kang kapara akèh
barêkatan prantènana kaki
myang salawat picis
ywa kuciwèng sêmu

Tur sandika mundur suta kalih
mituhu sapakon
praptèng ari wus samêkta kabèh
bakda Ngisa Kiyai Hartati
pinarak pandhapi
manggihi pra tamu

Kang mapakkên miwah ngacarani
mrênahkên kang ênggon
Jayèngsari tan ana kèndêlle
jroning wisma Nikèn Rancangkapti
sanggyaning tatami
pinarnahkên sampun

Santri kaji nangkoda priyayi
apan datan awor
Ki Hartati midêr sung pambage
myang salaman dupi wus waradin
Radèn Jayèngsari
mahyakkên ing parlu

Têmbung cêtha angrêsêpkên ati
anorraga alon
miminta sih marang sadayane
tamu miwah santri kang miyarsi
rêsêp sukèng ngati
sugata lumintu

Nulya tapuk sagung para santri
sapêrlune ngaos
kang tan ngaos arame gogotèk
ing jro panti pan mangkono ugi
Nikèn Rangcangkapti
tan na kèndêllipun

Dènnya bujakrami mring tatami
rahab ing susugoh
lan kakungan ing jawi tan pae
wussing katam kèndêl sawatawis
tapuk sahman dhikir
swaranya gumuruh

Nglêbêt jawi sarampunging dhikir
ambêngan lumados
dinonganan arêmpêk amine
pragad donga gya bukti dumugi
brêkatan rinakit
piring cangkir kriyuk

Kètèl mangkok kuwung kêda basi
grêglèk gêlas bokor
kêndhi suru lading myang cukite
dhulang tenong cêthing srêbèt putih
bakakên si lilin
glaran batu alus

Pakinangannya tunggal miranti
salawat nèng kanthong
nyangang reyal pitu tumurune
gangsal niga maratah nyaringgit
miwah sadayaning
kang nèng ngarsanipun

Binêktakkên sanggyaning tatami
waradin sakèh wong
suka rêna ing tyassira kabèh
amaratah brêkate wong siji
ngalih bêktan sami
ana gotong têlu

Para tamu wus aminta pamit
Hartati lingnya lon
babo ingkang rawuh sadayane
sakalangkung ing panuwun mami
suka rênèng ngati
tan kenging winuwus

Sampun kirang aksamanta sami
maring raganingong
barêkatan apan prayogine
kaantukna rumiyin mring panti
kaparênga nganti
sakêdhap turulun

Samya dhêku sanggyaning pra tami
brêkatan wus bodhol
Ki Hartati pamit mring tamune
yun manggihi para tamu èstri
dupi praptèng panti
angsung salam gupuh

Tatanya ring rara Rancangkapti
para tamu wadon
apa uwus mranti brêkatanne
iya rama wus ginawa mulih
apa saananing
kang lumadyèng ngayun

Dalah wadhah dak purih gawani
lawan jawi jumboh
Ki Hartati latah sru sukane
kacondhongan sabarang karsèki
putra wruh ing wangsit
wasana lingnya rum

Pra rubiyah kang rawuh ing ngriki
sru panuwunningong
mugi sampun kirang aksamane
ngantossana saking sawatawis
wontên pêrlu kêdhik
pra rubiyah dhêku

Ki Hartati ngambil toyastuti
gya lumêbèng gêdhong
salat kajat dangu antarane
nulya ana cahya anêlahi
sakèh damar lilin
sirna sorottipun

Samya kagyat sakèh ingkang janmi
Rancangkapti gupoh
manjing gêdhong nêlahi sunarre
marêpêki kang rama pinanggih
wus tumêkèng jangji
puput yuswanipun

Mujur ngalor munggwèng kanthil sukci
Rancangkapti bêngok
ngadhuh-adhuh nrungkêppi layonne
kawarnaa kang ana ing jawi
sagunging parèstri
bilulungan gugup

Jayèngsari kagyat mentar aglis
prapta jroning gêdhong
wus têtela kang rama sedane
gya sinambut Nikèn Rancangkapti
pangandika ririh
babo ariningsun

Dèn narima sukur ing Hyang Widdhi
takdir kang dhumawoh
lah èngêta garissing papasthèn
tanpa pêrlu manggung kok tangissi
balik dèn-miranti
tikêllên lan sibu

Lêjar ing tyas Rancangkapti mijil
nèng jarambah lunggoh
tur uninga marang tatamune
myang parentah maring para dasih
sampêtting pakarti
sadaya kacukup

Jayèngsari mêdal tur udani
yèn kang rama layon
samya jêtung barêbêl waspane
para èstri gumrumung anangis
Radyan Jayèngsari
aparentah gupuh

Amiranti pangkat benjing-enjing
panguburre layon
tan winarna ingkang nambutgawe
para tamu guyup angrencangi
layon binarêsih
rinukti pinatut

Ingkang dadya pangagênging nagri
Pakalongan rawoh
Jayèngsari nêmbah lon aturre
pangkattipun layon benjing-enjing
ulun lawan ari
tumutur mring kubur

Nanging lajêng tan wangsul mring nagri
ulun yun dhêdhepok
kang tan têbah lawan astanane
rama ibu wontên dhusun Sranggi
sakawontênanning
kang kantun sadarum

Dalah papan pemahan myang panti
trussing lair batos
ulun sumangga ing sakarsane
ingkang ngasta pangawasa nagri
sakarsanta dadi
aywa walangkalbu

Dhuh sanggyaning kang rawuh ing ngriki
mênggah aturingong
sami ngidènnana sadayane
saur paksi tamu jalu èstri
mangkana wus wanci
sêdhêng angkattipun

Wus rinakit kang samya umiring
angrênggani layon
kèhing janma myang uparênggane
tikêl pitu kalawan duk nyai
sakalir wus mranti
ingangkatkên gupuh

Kèhing janma ramene kang dhikir
kadya samodra rob
kataman ing prahara gora rèh
gumalêdhêg kang kari anggili
kaponthal nututi
lajêng samya mikul

Tan winarna lampahirèng margi
ing astana rawoh
sinarèkkên cakêt lan nyaine
paragadding panguburrirèki
kang samya umiring
sadaya wus mantuk

Kantun para batih kang umiring
marang sakarongron
Jayèngsari alon ngandikane
èh sakèhe abdine kiyai
tan na dakaranni
mantuka rumuhun

Ngopènnana saananing panti
dene raganingong
patang puluh ari anèng kene
mulyakakên ingkang wus suwargi
poma dèn nastiti
sagung para wadu

Wussing tampi dhawuhnya sang pêkik
kêbut jalu wadon
samya mantuk marang ing wismane
kawarnaa kang kari prihatin
Radyan Jayèngsari
nèng ngandhapping pocung

Dhuh riningsun payo tumuli lumaku
ngupaya kang dadya
wêcane sang maha yogi
ngêndi baya prênahe ing Sokayasa

Yèn talendho ing laku mênèk kajujul
mring batih kang padha
trêsna sih ayun umiring
ing sapurug satêmah ngribêddi lampah

Iya kakang aku dhèrèk sakarsamu
Ki Buras turrira
upaminipun ngêntosi
kula badhe tilêm saking saêleran

Rancangkapti angandika sakarêpmu
ananging dak tinggal
sira kantunnna pribadi
yèn wus tangi banjur age anusulla

Buras matur uwis kojur botên èstu
rahadyan wus linggar
saking ing astana Sranggi
ngidul ngetan sumêngka anggraning arga

Tumurun ing jurang pèrèng siluk-siluk
surupping baskara
kèndêl dènnira lumaris
sipêng anèng dhusun tuwin padhêkahan

Enjing bangun linajêngkên lampahipun
lêpasing lumampah
tan ana sangsayèng margi
ya ta wau para batih Pakalongan

Samya nusul marang ing Saranggi dhusun
rahadyan tan ana
atanya mring kanca siti
winangsullan sadangune nèng astana

Mangkya suwung wikana ing puruggipun
pra dasih sungkawa
bilulungan ngupadosi
alêstantun tan ana ingkang pinanggya

Sigêg ingkang pra dasih kang wayang-wuyung
wau lampahira
Jayèngsari Rancangkapti
wus angancik sukuning Parau arga

Amalipir ngambah têpining tlaga dhut
warak kang kapapag
gêndring marang êmbêl bêlik
saya dêdêr ing lampah langkung rêkasa

Êbun ingkang nèng godhong pating parêntul
gumêbyar lir sotya
hawa asrêp anglangkungi
kang mahawan sadaya nrêthêk wèl-wèllan

Buras nyêbut bilah thik adhêm kalangkung
sabarang kaidak
rasane lir ngidak api
kira-kira iki lagi bêdhug awan

Iba mêngko lamun wanci bangun esuk
kiraku tikêl pat
ah kranjingan adhêm iki
sakirane apa ana wong kang krasan

Manggon anèng kene raratune jêkut
suprandene dara
sakaliyan tan katawis
ngeca-eca dènnira sami tumindak

Radyan nolih ywa kok praduli bae wus
adhêm manggon dhawak
Ki Buras wèl-wèlan angling
botên niyat pun adhêm kula ajaka

Tanpa têmbung gapyuk ngrangkul malbèng usus
tinundhung tan kesah
malah kêkah anggendholi
têpung pisan si adhêm kok banjur trêsna

Gya tumurun rahadyan ing lampahipun
anon padhêkahan
anèng lambunge kang wukir
angandika payo yayi pinaranan

Kang garêmbêl ngarêp iki kaya dhukuh
ngupaya patanyan
lampahipun sampun prapti
patêgalan nuju pangagênging dhêkah

Ngundhuh-undhuh Kenthol Gunawan jujuluk
kagyat duk umiyat
janma tri saking ing ardi
lampahipun ngênêr maring patêgilan

Ki Gunawan amapagkên sampun tundhuk
aris atatanya
kamipurun nilakrami
nami sêdya miwah kawijilannira

Jayèngsari amangsuli ngandika rum
kula Jayèngsêkar
sadhèrèkulun pawèstri
Rancangkapti saking nagri Pakalongan

Sêdyaulun maring Sokayasa dhusun
Gunawan tatanya
sintên ta ingkang sisiwi
kang ayoga ulun Ki Hartati nama

Kenthol guguk Ki Hartati mitraningsun
wus lami tan panggya
punapi taksih basuki
nuwun mangke sakaliyan sampun lina

Kala sugêng wantos-wantos wêlingipun
ing sapungkuringwang
sira lan arinirèki
pruitaa sang pinundhi Sokayasa

Milanipun sarampungirèng pangubur
tan wangsul mringwisma
lajêng mentar praptèng ngriki
Ki Gunawan angling kula botên nyana

Lamun sampun praptèng jangji kalihipun
anak dènnarima
ngèstokkên tuduh sudarmi
bokmanawi ing têmbe manggih kamulyan

Lamun sarju prayogi kampir wismèngsun
nêntrêmkên sarira
rèh mêntas lalampah têbih
têmbe ulun umiring mring Sokayasa

Sakaliyan tyassira langkung panuju
wus kerit mring wisma
Gunawan nulya ngundangi
para batih kinèn samêkta sêsêgah

Wusnya rampung linadossakên mring ngayun
dhuh anak sumangga
kinarya jampi kalantih
sawontênne sugatanipun tyang ngarga

Tanpa rabi pramilanya langkung kidhung
èh bocah gêdhèkna
totormu ywa kongsi mati
sakaliyan wus wawanting nulya dhahar

Wus dumugi linorodkên Buras gupuh
Rangcangkapti lingnya
kakang iki desa ngêndi
lawan ingkang aran totor iku apa

Ana jroning wisma suda asrêpipun
sapa namanira
ingkang darbe wisma iki
dene ngaku mitrane kang wus suwarga

Ki Gunawan gumujêng alon lingipun
anak nama kula
Kenthol Gunawan duk maksih
rêmên dagang lan rama dika tan pisah

Baya sampun tinakdir dera Hyang Agung
ulun tansah tuna
rama dika manggung bathi
kaku ing tyas dhêdhêkah Diyèng punika

Sêpi samun suprandene manahulun
têntrêm sukawirya
angungkuli kala sugih
sangandhapping panti punika guwanan

Rintên dalu totor latu datan lampus
mila nèng jro wisma
datan akaraos atis
Buras matur lêrês-lêrês kang timbalan

Tanpa jêkut ning mêngko nèk mêtu nguyuh
awak rasakêna
mêsthi tis-tis tiba katis
wedang tuwa anom datan krasa panas

Ki Gunawan aturrira
ing benjang enjang prayogi
lêledhang supadi enggar
ing tyas kataman prihatin
umiyat candhi-candhi
Diyèng kathah warninipun
talaga Pakarêman
babahan Aswatamèki
sumur gumling myang kawah Candradimuka

Rancangkapti duk miyarsa
kakang sesuk milu mami
ing dalu datan winarna
nahan wus wanci byar enjing
Hyang Surya andhadhari
sadaya apan wus ngrasuk
busana gya sarapan
pinantês dhaharan enjing
wedang êtèh alalap gêndhis kalapa

Wus dugi dhahar sarapan
wawi anak mumpung enjing
gya linggar saking ing wisma
Gunawan lumakyèng ngarsi
sacakêtting kang margi
miyat candhi cacah têlu
nèng èrèng-èrèng arga
angongkang ing jurang trêbis
kang satunggal aran candhi Duryudana

Kalih candhi Dhanyang Druna
katiga candhi Sangkuni
ing lampah wus mancat minggah
praptèng nginggil siti wradin
umiyat candhi-candhi
candhi Arjuna jinujug
ing têngah wontên sela
kumalasa lus pasagi
têngah sela krowok isi toya marta

Langkung asrêpe kang toya
majêng mangilèn kang candhi
ing ngarsane candhi Sêmar
kidulling Arjuna candhi
Sumbadra langkung adi
ing ngarsa mawa lèng agung
Jayèngsari turrira
puniki êlèng punapi
Ki gunawan alon wijiling wacana

Gèr punika winastanan
babahan sang Durnasiwi
inggih Bambang Aswatama
ngalèr ngilèn trusannèki
tumindak ngidul myat ing
candhi Puntadewa Prabu
kakalih candhi ngarsa
kêmbar warni alit-alit
winastanan candhi Nangkula Sadewa

Kidul candhi Puntadewa
winastan candhi Srikandhi
lajêng dènnira tumindak
ngidul ngilèn sawatawis
umiyat candhi asri
aran candhi Bimasunu
ya candhi Gathutkaca
samya ngilèn ajêngnèki
ngidul malih miyat candhi Wrêkudara

Inggil tur agêng priyangga
arêspati langkung wingit
pribadya majêng mangetan
salêsih dènnya ningali
tumindak ngidulmalih
myat Tlagawarna rannipun
we lir kuwung wangkawa
pêthak abrit biru kuning
lirap-lirap kalangkung asri kawuryan

Mawèh sêngsêming wardaya
anglilipur ing prihatin
ri wusnya myat Tlagawarna
miyat talaga Tus nami
toya kalangkung wêning
katandha dhasaring ranu
gya miyat tlaga Kidang
umobing we mawèh giris
nulya wangsul ngalèr ngilèn lampahira

Umiyat ing candhi Krêsna
sêmu wingit anglangkungi
rêspati kang wawangunan
kêmput tapis dènubêngi
nulya tumindak malih
mangilèn myat trusannipun
babahan Aswatama
kang anjog ngarsaning candhi
sang dyah adi Sumbadra kasêbut ngarsa

Kawuri candhi babahan
nulya mangetan lumaris
miyat ing tuk Bimalukar
toya manthur langkung wêning
Buras gupuh marani
kapengin raup myang nginum
tangan kalihnya nadhah
dupi kasêntor ing warih
asru jola ngacêcêng tangan kalihnya

Rancangkapti dahat suka
tatanya Buras thik mringis
jingklak banjur awèl-wèllan
narêthêg umatur ririh
nuwun raose sami
nyas kadya nadhahi latu
we asrêpe kalintang
jimpe tanganulun kalih
nora majat adhême tuk Bimalukar

Wangsul mangilèn lampahnya
kathah rêca alit-alit
pinarik pinantha-pantha
wiwitan ingkang kaèksi
tan liyan lir wit kopi
amung awis uwohipun
rahadyan minta wikan
Ki Gunawan turrira ris
lah punika kang nama purwakucila

Wohipun kenging kinarya
panulaking wisa mandi
sarpa lamun kaungkulan
tanpa karkat angalêntrih
kalabang kalajêngking
ulêr ing sasaminipun

Buras gupuh angundhuhi
kanthong kalih kêbak woh purwakucila

Maring arga ambêg wasta
Pakarêman langkung wingit
têngah sela kumalasa
kathah babalunging paksi
radyan tatanya maring
Ki Gunawan ris umatur
punika balung kaga
sadhengah paksi ngungkuli
Pakarêman tamtu pêjah lajêng dhawah

Ana ing sela punika
wus tamat nulya ningali
ing kawah Candradimuka
luwêng satêngahing ngardi
isi we sulak kuning
umob lirang gandanipun
tan na kuwasa nyêlak
mawa kukus sawatawis
toya mili nanging kawah datan lukak

Datan dangu dènnya miyat
lajêng tumurun wus prapti
ing ngèrèng-èrèng sitinya
dèn ambah amêmbêk-mêmbêk
gathuk lawan têlagi
akathah maliwissipun
antingan apêpanthan
ana gisiking têlagi
Buras angling apa ta kae antingan

Ki Gunawan angandika
iya ika êndhog mliwis
nanging ewuh panjupuknya
awit siti tan kuwawi
kalamun dènênciki
amblês êmbuh gadhugipun
Ki Buras miris maras
tumindak aminggring-minggring
lampahira wus tan ngambah siti mêndat

Miyat sumur Jalatundha
ubênge pinalangan pring
ngaluwêng dhapur kukusan
jawi palang gasik wradin
kathah patilassanning
sêkar konyoh miwah kutug
rahadyan minta wikan
Ki Gunawan turrirèki
sabên malêm Anggara Kasih punika

Kathah janma kang tirakat
wontên ingkang minta sugih
wontên minta kadrajatan
wontên minta dènkasihi
myang minta darbe siwi
wontên minta têguh timbul
sontên angobong dupa
manawi wus têngah ratri
angglundhungkên timba bumbung binandhulan

Sela bundêr agêng madya
supadi enggal lampahing
timba prapta gyanning toya
yèn katrimah sêdyanèki
pangraos sawêk kalih
dhêpa sampun angsal ranu
gya inginum saêkal

kenging bêkta lamun kinarya sarana

Manawi datan katrimah
dalomokipun pawarti
tali ngantos sèwu dhêpa
tinarik tan antuk warih
Ki Buras anyêlaki
nginguk lêbête kang sumur
singunên giris ing tyas
badannya sakojur mrinding
undurrira alon-alon ulat biyas

Cakêt lawan Jalatundha
wontên toya ingkang mili
saking sapucaking arga
nanging lampahe kang warih
dadak anyimpang têbah
datan lumêbêt ing sumur
mangkana dènnya miyat
ing Diyèng saurutnèki
tan rêkasa ing tyas datan mawi kêmba

Ki Gunawan aturrira
wus têlas kang dèntingali
prayogi wangsul mring wisma
bilih kadalon nèng ngriki
saèstu tan kuwawi
mindhak-mindhak asrêppipun
radyan matur sumangga
tumurun wus praptèng panti
pasugata tinata tharik samêkta

Wawi anak lajêng dhahar
rayi paduka kalantih
sahari datan anadhah
sang dyah angandika aris
kasêngsêm umiyat ing
candhi miwah sanèssipun
mawèh rênaning driya
dumadi tan ngrasa ngêlih
Ki Gunawan ngandika Alkamdulillah

Wus wawanting toya panas
pakantuk dènnira bukti
cinarik sinungkên Buras
tanpa taha dènnya bukti
kasrêtên minta warih
sinungan wedang kumêbul
gya inginum nir rasa
panas asrêp kadi warih
mung gugusi lambe lidhah kraos lidhas

Radyan matur mring Gunawan
candhi Duryudana tuwin
candhi Druna candhi Suman
candhi Puntadewa aji
candhi Arjuna candhi
Nangkula Sadewanipun
kalawan candhi Bima
tuwin candhi Dwarawati
ngajêngipun wontên sela kumalasa

Pasagi sinangga ompak
kubêngira pinarigi
bulêt ingukir lung-lungan
têngahing sela waradin
sinêrat sastra rêmit
kadiparan ungêlipun
mèsêm Kyai Gunawan
atur wangsulan mrakati
sastra Buddha ingkang tumrap wontên sela

Punika apan pèngêtan
pambêkannya kang cinandhi
ngungsêd Radyan Jayèngsêkar
mugi kaparêng ing galih
amêdhar suraossing
sadaya ingkang kasêbut
anèng sela sasanga
nanging tinêmbungna Jawi
inggih anak punika langkung prayoga

Winarna pambêkannira
sira Prabu Kurupati
puguh sêbarang kinarsan
mituhokkên ing panggalih
adrêng pikir ginêlis
ayo jangjine tumanduk
rikat nanging guguppan
ing atur tan tinaliti
mungkur marang carita mawa surasa

Ranning ondhe miwah adat
lêlabuhan ala bêcik
tan arsa nguningannana
nurut karsane pribadi
rêmên akarya wiwit
gagrak anyar kang sinarju
lumintu paring dana
ambungahakên wong cilik
nanging ingkang ambyuk angubungi karsa

Yèn ta mungguh kang mangkana
kaugung kapati-pati
wus datan asubasita
ilang tataning narpati
katon tyas nanging jirih
watak molor nora mulur
yèn mênêng lir gupala
ngumpêt karsa tan ngrapêti
gojag-gajêg uga iya uga ora

Manawa na turre wanodya
ingkang dadya suprih pamrih
anjalari sukawirya
myang drêbalane mas picis
iku rêna kapati
pangarabe nora uwus
yèn durung tibèng karsa
sarwa nora pisan ering
ing sujanma mangun tèki tapabrata

Malah punika ingaran
wong papa sudra anisthip
awit tan ngubungi karsa
kabungahanning ngaurip
anggêppe ing panggalih
marang Hyang Suksma linubung
sayêkti nora liya
mungguh Bathara linuwih
tanpa rupa muhung jatine priyangga

Krana kawasèng kaanan
tanpa cêgah tanpa sirik
milih sakèhing gumêlar
ingkang purbamisesani
têtêp karsaning Widdhi
sida dumadi tan lêbur
tamat pambêkannira
sang aprabu Kurupati
gantya Arya Sangkuni patih Ngastina

Watêkannipun kinandha
pradulèn ngaruh-aruhi
nora kêna wong kumlebat
thik-ithik dipun waoni
gawe sêriking ati
sikon saronne lumintu
tingkah solahing liyan
mung tansah dipun owahi
nora nana sawiji kang kabênêran

Pasthi tumiba ing lêpat
yèn nana ngarsa Sangkuni
sanadyan uwis bênêra
gumrêmêng maoni ririh
saradan tudang-tuding
anyungir ulate rêngu
yèn lêkas pagunêman
nora liya-liya malih
pan wus kêna pinasthèkkên lamun nacad

Ngrasani alaning janma
dèn andhar awit jêjênthik
suku minggah kongsi prapta
pucuk rambut tanpa uwis
dadi rênaning galih
yèn nyatur tindak kang dudu
kinarya cagak lênggah
ngira-ira mring sasami
mung alane bae ingkang pinêthikan

Nora pisan angetokna
bêciking liyan pinurih
sirna kadhang tinutupan
pamrih arahing panggalih
dimèn aja ngungkuli
ya marang sariranipun
yèn ana wong kakandhan
nora ngalêm mring Kya Patih
miwah nora carita alaning janma

Pasthi ambanjur pinapas
aja ambanjur cariwis
tur yèn tinunjêl ing rêmbag
anjêlomprongakên amrih
dudune ing sasami
lamun lêkas gawe dhawuh
mlaksana amisesa
ngawang ngawur tan dumugi
ing wasana tan tumibèng karaharjan

Kang pasthi dadya panggrêsah
pêgêl sayah anglakoni
praptèng don dadi tutuhan
prandene bisa ngingêrri
ing catur anyelaki
iku mau kurang anu
lamun ta mangkeneya
iya tumiba ing dadi
lah ta ora padha ngati-ati ing tyas

Pan mangkono Arya Suman
yèn tinutuh ing prakawis
malah malês nutuh dadra
ngêncêngi bênêr pribadi
suthik yèn dènaranni
luput parentahe ngawur
banjur angisis jatha
ana kamituwa dadi
iku goroh yèn aku nora bênêrra

Saking luputmu priyangga
malengos kang sinung angling
wus watake kyana patya
ing rêmbag garèndhèl wuri
garêgêding panggalih
sadina-dina pan namung
amrih ara-uruwa
gègèra ingsun angutil
gêrahuyang yèn ana arjaning jaman

Jalukane awèwèhan
kumêt tur rada nylêkuthis
dene anggêppe ing driya
marang Hyang Suksma Linuwih
Gustine têtêp Gusti
kula ya kawula tuhu
marma kudu akarya
anyuprih bêciking dhiri
supayane dadi tumiba ing mulya

Kudu mangangkah tan kêndhat
angêndhak gunaning janmi
ngala-ala mring manungsa
aja ana kang ngungkuli
supadya dadya kèksi
badanne dhewe linuhung
ngalela anèng jagad
pangrasa bêcik pribadi
dadi sida katarima Hyang Wisesa

Sangêt condhong Sri Narendra
Jakapitana ing patih
Sangkuni klakuanira
rêsêp ing tyas narapati
myang ingkang para ari
kurawa sadayanipun
tan ana kang sulaya
gilig golong kang panggalih
abiyantu ing karsa jêng sri pamasa

Rumojong sêdya swuh brastha
gung kinarya sêkar lathi
anurut parentahira
kang paman Arya Sangkuni
sabarang pamrayogi
tan nana ingkang winangsul
saatur-aturrira
tamtu bisa nuju kapti
marma tansah cakêt nèng ngarsa narendra

Kinarya mantriwisesa
kaprêcaya nguwasani
kabèh bot-repotting praja
mêncarkên karsèng narpati
sukêr walêdding nagri
kasrah bang-bang alum-alum
kang rawe-rawe rantas
malang-malang dènputungi
idu gêni ering kabèh wong sapraja

Wus tamat watêkannira
Kya Patih Arya Sangkuni
kang myarsa sadaya suka
radyan aturrira aris
saèstu anyèplêssi
lan wujud wayanganipun
paran pambêkannira
Dhanghyang Druna maharêsi
Ki Gunawan anglajêngakên carita

Pupundhèn nagri Ngastina
dadya pangumbahan pikir
kang minangka tuwanggana
-ning praja tinuwi-tuwi
sapa sinambatting sih
risang Baratmadyasunu
ya Bambang Kumbayana
satriya ing Ngatasangin
angajawa apaparab Dhanghyang Druna

Adhêdhepok Sokalima
jroning wawêngkon nagari
Ngastina gung sinunggata
tuhu pandhita linuwih
cipta anggêpe maring
Hyang Widdhi batharanipun
sinêru mêngku puja
pinrih wor agal lan rêmit
ywa kasêlan ing pangragasuksmanira

Lamun nora mangkonoa
mungguh kawula puniki
yêkti nora darbe daya
gonne bisa mobahmosik
malah kaworan saking
Hyang Purbamisesanipun
loro-loroning tunggal
têtêp-tinêtêpan sami
dadya amung kawula darma lumakya

Wêwatêkannira marang
sasaminirèng dumadi
sisinglon sabarang karya
nora kêna yèn dinugi
saking pêncaring angling
labêt loro-loro têlu
tan ngêmungkên sajuga
kaarah nyampar pakolih
ing pirêmbag mubêt kêsit nora panggah

Pakolèhe kang supaya
aywa katlindhês ingkang ngling
ingkang tumiba ing ala
amung kang tumibèng bêcik
katonna rêmbug saking
iya ing sariranipun
marma cinalang-calang
pakewuhe kang ginati
salingkuhe wiweka dinèkèk ngarsa

Palèsèddan ing wicara
pangarêp ngenaki ati
nanging sadalêmming cipta
mandêng caloroding kapti
yèn wus wruh dènjurungi
pinèt saprayoganipun
awiknya kamandaka
ing sabda tan ngatawisi
awit saking kinêmbong basa mardawa

Ngêgungkên pangêla-êla
ginunturan ing mamanis
abang lambe marakdriya
wisa martane ngênani
kadhang warta wisaning
anggutuk lor kêna kidul
marma sang Dhanghyang Druna
mêngkono watêking ati
ing uwite saking kasluruning lampah

Dahat adrênging wardaya
duk maksih nèng Ngatasangin
tan arsa gumantyèng rama
amung sangêt mangun-tèki
kapati mati-raga
nora sare dhahar nginum
mênêng manungku puja
manuh manawa manonni
kalêksanan antuk wangsiting jawata

Yèn sanyata mamrih sira
mring kamulyaning jagad tri
wudharên tapabratanta
lumakuwa angajawi
ing kono ana janmi
kakasihing jawata gung
turasing Sang Hyang Brahma
nanging karsaning Dewa di
ing samêngko pan maksih kinarya samar

Durung katon kawistara
maksih dipun waranani
dening Hyang Jati wasesa
srana andhapasor sami
mamrih raharjèng budi
tapabratane sinamun
asorre ngêmu rasa
Pandhu Dewanatasiwi
Narapati nagara gung ing Ngastina

Wus dadi pratiknyanira
sinung papancène pasthi
dening Hyang Jagad Pratingkah
singa-singa wong kang asih
miluta anyêdhaki
bisa momong marang iku
sayêkti katarima
barang pamudyane dadi
wus mangkono iya ora kêna cidra

Marma Bambang Kumbayana
enggal dènnira lumaris
ngulati mring tanah Jawa
mituhu ucapping wangsit
samana sampun prapti
nanging kaloloh ing laku
labuh labêting arda
tumpang so sabarang kardi
ngungun ing tyas wau Risang Rêsi Druna

Awit dudu kang sinêdya
mungguh Ngastina nagari
rèhning wus bangsa pandhita
dadya sêdya tan gumingsir
mantêp têtêp nglakoni
laku ingkang wus kabanjur
kacêmplung nèng Ngastina
momong Prabu Kurupati
mung ing batin miluta Nata Pandhawa

Lan mungguh Sri Duryudana
dahat dènnira mumundhi
marang risang Dhanghyang Druna
angangge guru marsandi
ing rêmbag gung tinari
pra samya kèlu kalulun
wong saprajaNgastina
mangastawa ngaji-aji
amiminta aji jaya kawijayan

Sang Nata sadina-dina
mèh nora sah lan sang rêsi
lawan sira Arya Suman
iya sang Patih Sangkuni
ingkang minangka tali
ngêncêngi sagung rinêmbug
wani toh lara pêjah
mantêp ora angoncati
marma nurut nata mring sarkaranira

Sampun titi pambêkannya Rêsi
Sokalima mangkya ulun mêdhar
kang sinung sih Jawatane
sira sang Pandhusunu
Sri Iswara Cintakapuri
miwah sakadangira
kalima winuwus
kalakuwanira samya
Prabu Darmakusuma Yudhisthira ji
iya sang Dwijakangka

Iya Darmawangsa sri bupati
Puntadewa Guna Talikrama
Cintakapura prajane
Ngamarta ya winuwus
ing Batanakawarsa dening
panênggaking Pandhawa
risang Bayusunu
iya Arya Bratasena
Wrêkudara ya Kusumayuda tuwin
sang Bima gêng birawa

Paparab satriya Jodhipati
nunggil munggwèng sajroning nagara
de kang dadi panêngahe
satriya surasadu
Madukara ingkang ngrênggani
paparab Dananjaya
ya sang Pandhusunu
Palguna Arjuna Parta
Endraputra Janaka Radèn Jahnawi
Prêmadi ya Pamadya

Lawan bibisik Prabu Karithi
nanging muhung ana ing suwarga
ing Tejamaya siniwèng
dening pra surawadu
yèku nama Prabu Karithi
malih sang Pandhuputra
dwi warujunipun
dhêdhepok ing Tanjungtirta
sakaliyan sapa dasanèng wawangi
Nangkula lan Sadewa

Jangkêp gangsal ing mangkya winarni
pambêkannya Sri Darmakusuma
rumangsa kawula kiye
ing tyas marmanya kudu
karya bêcik marang sasami
pangangkah aywa kêndhat
asarananipun
nêpungakên kabêcikan
marang liyan kang widadaa basuki
lan norring jiwa raga

Kang supadya sidaning dumadi
mindêng-mindêng ngudang katarima
sumuci mring batharane
jumitaning sumungku
nungku tama mamati kapti
sakarsanirèng liyan
katampèn rahayu
sanityasa tyas susanta
sêtyaning ngling sêdya mrih rênaning ati
tan tilar parikrama

Sakarsane tan arsa sak sêrik
-ira marang sakèhing tumitah
wahyane pamuwus sarèh
sarèh sarekaning hyun
sêmu mênêng tan mardulèni
sasolah bawaning lyan
pan namung jinurung
kang katampik nora nana
mung kalêbut watak angaruh-aruhi
amot mêngku ing driya

Yèn ngandika tansah angiribi
nora pisan yèn nyulayanana
marang sasama-samane
sarênganing tumuwuh
panyiptane ing Suksma jati
kang murwa ing bawana
bisaa sawujud
ilanga jênêng kawula
panganggêpe wus mati sajroning urip
kamulyaning kaanan

Ing jaba jro jinumbuhkên sukci
kadya palwa kamot ing samodra
tan sêsak dening sarahe
mis bacin ganda arum
rêgêd rêsik agal lan alit
kalêbu tan tinulak
sumungku ring ayu
ing pangrasa sukmanira
pan linanggêngakên kalawan pamuji
wus tanpa pilih papan

Mandêng Maha Sukcining Hyang Widdhi
kang winanuh jaman têpêtloka
sumingkir marang karamèn
tan karya sukèng kalbu
ing kaanan sawiji-wiji
ing jagad Janaloka
cinipta tan wujud
wus mulih aranning kuna
sampun tamat pambêkan Sri Pandhusiwi
mangkya gantya winarna

Pambêkannya risang Bayusiwi
sira Radyan Arya Wrêkudara
sang Bratasena parabe
kaku ananging kukuh
nora tau akarya wiwit
mucuki ing prakara
adoh saking iku
ing samangsa wus katatap
ing panggalih panggah nora wigah-wigih
tan ana cinêgahan

Nora nganggo tèdhèng aling-aling
apa barang sakarsa balakan
tan nganggo bêcik-bêcike
lamban bae ing catur
lomas-lamis iku tan sudi
nya dhadha êndi dhadha
ywa kakèhan rêmbug
singa bêcik binêcikan
singa ala iya pasthidialani
amuk rêbutên ing prang

Kêncêng lêmpêng nora minggrang-minggring
nir wikara nir baya nir pringga
têtêg sabarang karsane
tan nganggo singgan-singgun
ala bêcik bêcik tumuli
ewuh pakewuh tanpa
bênêre linajur
ngukuhi kêcaping kata
etang wuwus yèn wus wêdhar dènrungkêpi
tan nana kinèringan

Wus tan ngetung lara lawan pati
tan suminggah sêdya linaksanan
ngantêpi basane bae
tan kêndhak dening ridu
nadyan para jawata sami
tan kêna malangana
ing sakarsanipun
anggêpe mring Hyang Wisesa
nora sêlak lamun kinarya gagênti
ilang was-wasing driya

Sajatine bathara linuwih
nora arah ênggon warna rupa
kalimputan ing anane
purbawisesanipun
pribadi sang sidaning dadi
wus wiratamèng cipta
pupuntoning kawruh
kawula wus tan rumangsa
Arya Sena tan bèncèng-cèwèng maligi
wênang adarbe karsa

Srana mantêp têtêp tan gumingsir
bêtah ngangkah yèn durung kalakyan
apa kang kinarsakake
nora marêm ing kalbu
lamun durung prapta sajati
jati-jatining karsa
sinêru sinangkut
wus tamat pambêkannira
Arya Sena wong agung ing Jodhipati
mangkya ingkang winarna

Pambêkannya Rahadyan Pamadi
Arya Dananjaya sang Arjuna
anênggih Radyan Pamade
sang Batharendrasunu
apaparab Prabu Karithi
kêkêmbange bawana
Madukara mêngku
sang Parta iya Janaka
amanjaya jayane sang jayèng jurit
prawira widigdaya

Amumpuni ing guna kasêktin
datan kewran gêlarring ngayuda
têtêg tatag sabarang rèh
sarèh sasmita putus
tatas buntas yitnèng wigati
wiweka surèng laga
lêga lir tumambuh
tapa tapaking warastra
munggwèng graninng kang arga antikswa lungit
ing rat tuhu minulya

Mila dadi kondhang ing sabumi
sira Rahadyan Andananjaya
saking budi paradhahe
sring ngêtog ing sakayun
ing sujanma jalu lan èstri
sakarsa linanggatan
tan ana winangsul
nadyan surendra bawana
pra jawata tuwin kang para apsari
inguja sakarsanya

Karya rêsêp mring rowange linggih
rêspatine ngunguwung kawangwang
bisa basa basukine
mardawa ing pangungrum
kaduk-manis ambajong liring
kumêclap nuju prana
kang kêna kumêpyur
dhasar sêmbada ing warna
wus kaonang-onang ing jana yèn sigit
sêdhêng dêdêg pidêksa

Bang-bang awak ing sarira lêntrih
rurus raras wingit lir ngongotan
antêng mintir graitane
tan pati kaduk guyu
mung èsême dèn incrat-incrit
sumèh ing pasamuwan
ing sêmu sinamun
jroning naya mawa cahya
ing wasana lir wimbaning sitarêsmi
parigêl paribawa

Ing kabuddhan tuhu andhèwèki
babaguse wayuh wong sanambang
mêksa katon unggul dhewe
manawa ing panggunggung
binanjurna kamot ing tulis
langkung pangêla-êla
kirang papannipun
mangkana sang Endraputra
bisa manjing ajur-ajèr agal rêmit
tan kewran ing kaanan

Dhasar bêtah tapabrata lêsning
Mintaraga tama êning coba
kalis godha rêncanane
panganggêpirèng kayun
kang kawasa amisesani
sayêkti tan kasêlan
ing olah kang dudu
dadalan kang murbèng titah
kamulane limput-linimputan ing sih
satunggal nora tunggal

Nora tunggal ananging ngêmori
yêkti lamun iya uga iya
iya iku dudu kiye
agampang nanging ewuh
pasthi dunung tan andunungi
kêncêng têrkadhang mêmbat
sumendhe sumangguh
agagah nora agahan
sagah dèrèng kinantên pasthi ananging
yèn sêlak botên pisan

Anut mangsa kalaning dumadi
nyata lempoh angidêri jagad
iya kana iya kene
amung babasanipun
ya bojomu ya bojo mami
dene ta garwaningwang
têtêp garwaningsun
wus titi ingkang pambêkan
satriya nung ing Madukara ngrênggani
mangkya gantya winarna

Watêkannya risang Pandhusiwi
kang sumêndhi myang wuragilira
ing warna tan na sanèse
myang solah bawanipun
sang Nangkula Sadewa sami
tan pae ing paeka
sakaliyan jumbuh
marang Hyang Purbawisesa
mung sumarah datan andarbèni kapti
mênêng tan mêngku karsa

Nora nana kang dèn paran ati
nora suka lan nora sungkawa
iya apa satibane
karsane Maha Luhur
sakarêntêg nora sak sêrik
wus ngiwullakên cipta
rêsik tan sumênut
sagalugut nora nana
kang kinarsan apa sêdya paring bêcik
wus nora pisan-pisan

Apa dadi ala kang kinapti
ala manèh kalamun arêppa
kang bêcik nora rinanggèh
dadya mung gumalundhung
angalindhung maring Hyang Widdhi
tan darbe tatampikan
tan darbe panuwun
tan darbe dayaupaya
amung lila sukur pasrah ing dewa di
awit Hyang Wicaksana

Mring sasama samaning ngaurip
tan mlaku-mlakuwa kinèdhêpan
sawêruh-wêruhe dhewe
ala bêcik tan muwus
iya nora tan angrasani
kang mangkene mangkana
tan nacad lan gunggung
urippe mung babarêngan
sande siyos baya pinanggih pribadi
tan ana paran-paran

Sakaliyan sungkêmira sami
saparentahing raka sakarya
sadaya sakarsa dhèrèk
ajurra kumur-kumur
yèn pakonne dipun jurungi
tan pisan sumingkira
sumungkêm samya nut
titi tamat pambêkannya
satriya di Nangkula Sadewa lêwih
gantya kang winursita

Sastra ingkang tumrap sela munggwing
sangarêpe candhi Krêsna apan
sasambêtan suraose
ingkang sampun kasêbut
pambêkannya sang Pandhusiwi
myang Krêsna cariyosnya
punika nak bagus
kalimanirèng Pandhawa
wus ubaya lan sakadangira sami
aywa sah sing sasana

Asor-unggul malarat lan sugih
mati-urip lan lara-kapenak
salah siji labuh kabèh
sabiyantu ing kayun
tan sulaya sabayapati
yèka kang patêmbaya
ing upaminipun
antigan sapatarangan
pêcah siji kabèh milu ambelani
swuh brastha suka lila

Sanadyan wus mangkono kinapti
sang Pandhawa prandene tan tilar
arêmbag saprayogine
kang raka sang inastu
narendra di ing Dwarawati
sri nata Danardana
Padmanaba Prabu
paparab Bathara Krêsna
Wisnumurti ya Kesawa Arimurti
narpati Narayana

Amung kadang naksanak saking stri
lan Pandhawa nanging wus ubaya
gêmah rusak bela bae
kalima sunu sarju
dadi nême sang Wisnumurti
marma sêdya mangkana
Sri Krêsna puniku
kalawan Radèn Janaka
sakaliyan sami katitisan dening
kyatingrat Sang Hyang Suman

Wus pinaro karsaning Hyang Luwih
panitise Hyang Wisnu Bathara
angagal kaalusane
pisah roroning dhapur
saupama lir sosotya di
lawan êmbanannira
samodra lan alun
kadya surya lan sorotnya
puspita bra ngambar gandanira sumrik
lir jiwa anèng raga

Lumah kurêpping suruh upami
yèn dinulu beda seje warna
ginigit padha rasane
mangkono pisahipun
nata Krêsna lawan Jahnawi
lugune nora beda
sami titis Wisnu
wus ngalela ngejawantah
tuhu tunggal pinangka padha sawiji
sudibyèng jagadraya

Bisa nuksma kang ganal myang alit
krêtarta saolah kridhaningrat
kang minangka prajuritte
kontanning jawata gung
kinèn munah laku durniti
angkara ngangsa arda
adrêng pakarti dur
ing rèh rurusuh rinusak
Sang Hyang Wisnu ingkang andarbèni kardi
anggêmpur kala murka

Nora pae sajroning wus nitis
têtêp tumurun mring ngarcapada
lêstari ing pakaryane
marma sang antuk wahyu
katitisan sang Wisnumurti
ing watak kalakuwan
myang pambêkan jumbuh
aji kaote samantra
sang Arjuna angumbar karsa ngratani
yèn Krêsna rada cêgah

Amung ngudi dadining pambudi
kawaspadan lêpasing graita
wicaksana sasanane
siddhi paningalipun
ing wêweka pangati-ati
limpad ing pasang cipta
wruh ing iya dudu
ing nistha madya utama
tuman têmên ta sujananing naya di
mring sêmu nora samar

Sakarêntêg iya nora pangling
marang sande siyosing prakara
kinarang nèng graitane
bisa manis ing têmbung
wruh ing têmbung kang kandêl tipis
miwah kang dawa cêndhak
mandhêk lawan laju
anuhoni asthabrata
nora wangwang ing sabda tatas patitis
putus ing pasang cipta

Yèn ngandika karya sukèng ngati
lawan nora mathênthêng miyagah
kadya pangangguran bae
manis winoran cucut
tumarêcêp sabda tarincing
angandhar tan nglêmpara
wossing tan kalimput
limpating budi kumêpyar
lamun nyandhak karya kêkênthêl lan pikir
pan nora amisesa

Dhèmês ngêtrap lamis nanging dhamis
tan katara lamun ngumpêt karsa
rapêt ing pasambunganne
bisa nigas anyambung
ambabangun ayêmming ati
awit carita krama
karêm olah sêmu
ênggon wangsulle mikêna
kêdhap-kêdhap kocaking netra lan alis
tan kawistarasmara

Titi sorah pambêkanning
sang aprabu Danardana
rahadyan turira alon
saklangkung panuwun kula
de kaparêng amêdhar
sadaya ingkang kasêbut
sastra Buddha tumrap sela

Mênggah têtêmbungannèki
punapinggih sampun jarwa
Ki Gunawan lon dêlinge
anak têmbung Sangsêkrita
tur-ulun jarwanira
Jèngsari ngandikèng kalbu
wong iki baya pujangga

Wusana umatur malih
suraosse kang pambêkan
kadiparan kalêjêmme
Korawa lawan Pandhawa
dadya cacah sasanga
Gunawan mèsêm lingnya rum
inggih makatên anakmas

Mila pamrih lumastari
kinarya nanangi driya
mêndhêt criyose ngaluweh
tinali-tali minangka
tutuladhaning gêsang
talitining pra luluhur
punika kang kinawruhan

Pugut pêncaring dumadi
tindak ingkang ingarannan
nistha madya utamane
ginambar pambêkan sanga
tuladhaning dumadya
runtut kuna-kunanipun
kêni tinêdhak samangkya

Êninging tyas kang winarni
punang laguning mardawa
supadi kawistarane
têpaning kang wit darsana
saking pamanggihingwang
kilap lêrês lêpattipun
kawula sumangga karsa

Sampuning sorah winarni
ambêg miwah kalakuan
sasanga kang jinalèntrèh
sang aprabu Duryudana
kalih Sangkuni Patya
Rêsi Druna tiganipun
golonganing sri Ngastina

De ta ing Cintakapuri
dhingin Prabu Darmaputra
sang Bratasena karone
tiga Arya Dananjaya
sakawan Sang Nangkula
kalima Sadewanipun
kanêmme Sri Nata Krêsna

Ing Pandhawa nêm winijil
Ngastina kapetang tiga
rong golong kinêmpalake
dadya jangkêp petang sanga
ing mangke pan sinuda
Nangkula Sadewa wau
tunggil wus atunggal warna

Solah myang tanaga sami
marma pangetangan sanga
namung wolu sajatose
lan malih makatên uga
Jahnawi lan Sri Krêsna
tinon ing paningal jumbuh
rahsane kadi sajuga

Kalamun makatên kadi
kêpanggih sapta petangnya
samangke ginandhèng manèh
anggêpnya Sangkuni ika
lawan Sang Dwijakangka
gargêtting driya sumênut
awitte tunggil pinangka

Ananging upami warih
Sangkuni toya ing rawa
buthêk nandhêk tur naiyèng
kasarahan anggrah-anggrah
mambêg kewala datan
wontên ilèn-ilènnipun
jro êmbêg êndhut bladhêran

Tangèh lamun dènênggonni
ulam loh toya karasan
dêstun niku trunalele
matil mandi mawa wisa
malih nadyan wontêna
sawêr toya ting pancungul
anak-anak gumarayah

Ngamarta upama warih
mudal tuknya marawayan
jroning maya-marya nyarong
myang tinon rawi sinungan
ilèn-ilènning toya
mili mratani lumintu
dhatêng têgal pasabinan

Têlêngnya datan ngêndhatti
mumbul pamudalling toya
rêsik sakêdhik rêgêde
dènênggoni ing wadêr bang
guramèh sêpat tambra
samya yêm mamangsa lumut
ganggêng wangunnya karasan

Darmaputra lan Sangkuni
mung makatên prabedanya
netya samya nêtêpake
kawula inggih kawula
gusti têtêp gustinya
witnya samya sami banyu
buthêk lawan bêning maya

Niku dumunung pangèksi
lamun totogge paningal
toya maya rêna tyase
yèn buthêk pêpêt nèng netra
nanging ta sami toya
Arya Sena tunggil dhapur
lan Duryudana mangkana

Pinèt gambare upami
yèn latua latu sanglat
datan kantênan sakinge
tèplêg dhawahe tan prênah
urubnya mulad mubal
karya gugupping tyas bingung
yèn tan murub murêng bêtah

Sena upaminya agni
niku pami gêni mulad
tan mobat mabit urube
mèntèr ujwalanya mubyar
antêng sorote padhang
angêsuk dhatêng alindhuk
datan nyamut-nyamut sêmang

Dumunung wontên pamyarsi
mirèng swaranya dahana
yèn sanglat yêkti guguppe
tumambirang ing driyarda
yèn antêng latu mulat
tan wontên sangsayanipun
ing panampi malah cêtha

Sanglat mulad sami api
sanadyan sami dahana
nanging sanès tumanduke
Sena lawan Duryudana
sumlênêk pangrêngkuh tyas
maligi sami sumujud
tan wontên nami kawula

Kumbayana lan Prêmadi
tunggil pangincênging cipta
ananging sanès dhawahe
sang kadi upami kisma
sang Druna siti lincat
jêmbrung kacukulan rumput
lingi garinting wadêran

Jêblog yèn katiban warih
mlênyèk jawi ing jro padhas
yèn kaidak plera-plere
lunyu mring sukêtan kekah
ambulak ngêmplak-êmplak
kitri karang witte taun
ngarêtêg amung dêlêg pang

Samangsa tan ana warih
têgêsse mangsa kartika
banjur ngaloloh lêmahe
pêcah pisah sami nêla
lêbêt tur wiyar panjang
singa-singa kang kacêmplung
gya minangsa sato galak

Sira Dyan Arya Jahnawi
yèn ta upamia kisma
siti ladhu radin ngompol
kaworan pasir malela
mawur lir sabên rinya
dèndhangir pacul lan garu
manawi katiban jawah

Dhahas malah rêsik gasik
yèn lami tan kambah tirta
dhasarripun sampun ngompol
upami tinanêmana
samukawis ngrêmbaka
lastantun wijinya thukul
sami lawan babonnira

Sêmpulur enggal andadi
kang namung pedah dêlêg pang
enggal walagang uwitte
nanêm kang pancèn ron-ronan
kêtêl lêma ngrêmbayak
yen wiji sêkar kinayun
kusuma lajêng angrêbda

Bilih wiji tuwuh pinrih
genjah uwohnya andadya
tulus matêng-matêng wohe
makatên sanèssing karya
Arjuna Dhanghyang Druna
apan sami dhasarripun
lincat ladhu inggih kisma

Punika dumunung munggwing
anèng kedalling wacana
dènraosi sawontênne
awon sae kasumbaga
datan sah winacana
makatên upaminipun
Druna lawan Dananjaya

Ing tyas tan kenging pinasthi
bilih sitinipun wrata
utawi sadaya lêgok
kadhang lêgok kadhang rata
rata kadhang lêgokan
nanging inggih sitinipun
ingkang kisma sami kisma

Ingkang latu sami api
ingkang toya sami toya
amung sanès wahanane
wontên ta makatên uga
Nangkula myang Sadewa
pinèt iku paminipun
kadya gyanning samirana

Ngirid ganda bangêr bacin
miwah ganda arum ngambar
asêdhêp minging wangine
sumrik dumunung ing grana
ananging bacin ngambar
sanès saking angin iku
lawan sanès saking grana

Sakalihe amung darmi
sayêkti wontên ing ganda
kilap sintên ingkang gawe
sangkanne botên uninga
lan botên kauningan
nging kêdah uning puniku
wittipun saking punapa

Mangsa tilarra saking wit
yèn bangêr mantuk bangêran
yèn arum mantuk arumme
kang ganda yêkti mangkana
mung darma angin krana
ajal lan kamulyanipun
ingkang dènantuki ika

Makatên ingkang upami
Nangkula lawan Sadewa
ya ta winangsulan manèh
ing wau wus ngetang sapta
saking winorring sabda
uwitnya tunggal sawujud
dadya kantun etang gangsal

Gangsalipun Wisnumurti
sang aprabu Danardana
nalikanya aprang rame
Bratayuda mung Sri Krêsna
kang dadya pandaming ngrat
uning obah osikkipun
ing mêngsah kalawan rowang

Kanthi èngêting panggalih
sakêdhap netra Sri Krêsna
botên pisan yèn kasupèn
ubayanya ing Pandhawa
miwah ubayanira
mêngsah tiga warninipun
Sangkuni myang Dhanghyang Druna

Panunggul Sri Kurupati
babala sèwu nagara
para ratu gêdhe-gêdhe
nata Krêsna datan kewran
maring kartisampeka
wiknya pasang byuha agung
wadinya adamêl gêlar

Langkung sagêd mikênani
ugi botên sinalira
mung pratikêl pikantuke
ingkang tumandang ngayuda
nênggih risang Pandhawa
majêng mundurnya samya nut
saparentah nata Krêsna

Marmanta pinundhi-pundhi
sakadang nata Pandhawa
winastu linuhurake
aywa kongsi kaoncatan
têtêppa sinuwita
anuduh ing marga ayu
dadya pandam pangauban

Matur Nikèn Rancangkapti
kula nyuwun sêsêrêpan
Wara Sumbadra kalihe
Wara Srikandhi punika
punapa sampun krama
paran cariyossing dangu
cinandhi cakêt Arjuna

Sang Gunawan wacana ris
mênok sang Wara Sumbadra
lan Srikandhi ku garwane
Wong Agung ing Madukara
risang Andananjaya
lilima garwa kasêbut
ana ing layang Wiwaha

Kabèhe ayu linuwih
katri putrining narendra
kalih atmaja wikune
pantês dumadya tuladha
èstri kanggêp ing priya
winursita candranipun
dyah lima endahing warna

Sumbadra sêpuh pribadi
atmaja Sri Basudewa
ing Mandura karatone
warna ngrêsêpakên ing tyas
sumèh lindri kang netra
apasaja driya tangguh
sêmune kurang budaya

Awijang dêdêg rêspati
kuning labêt mung kêpama
wênês mandhês kulittanne
tan pati ngadi busana
mangu kadung yèn mlampah
dyatmika arang amuwus
tan rêgu manis sêmunya

Ririh tanduke yèn angling
lumuh sêndhuning wicara
amot mêngku aksamane
tuhune pribadya ingkang
pinrih susêtyèng priya
datan lênggana sakayun
mring maru kadi sudara

Rumêsêp tan swalèng kapti
sanadyan kurang budaya
lêgawa nrus ing batinne
winongwong ing widadarya
labêt kadang Hyang Suman
marma sang Dananjayèku
sêmu ering pamêngkunya

Para maru-marunèki
anggêpe samya nyuwita
miwah kang raka kalihe
Prabu Krêsna Baladewa
kalangkung trêsnanira
marang dyah Sumbadra iku
kadang èstri mung sajuga

Apisah panggonannèki
milane tansah anduta
wau sang nata kalihe
kikintun arta busana
kalawan tanya warta
karaharjane sang ayu
dene garwa kang panênggak

Dyah Manuara wawangi
saking pratapan wijilnya
Tirta awama putrane
sang Bêgawan Manikara
sang dyah punjul ing warna
lirpendah gambar pinatut
netra jait antêng raras

Pamulu manis mrakati
lamun paès wimbuh endah
sanadyan ngusutta bae
kaya madu pinasthika
lurus babau wijang
maya-maya tinon mancur
angunguwung mawa teja

Kuning wênês sêmu wilis
kadi Hyang Pudhak-sinurat
mêncorong katon warnane
tanpa apipindhanira
Hyang Andakara ingkang
katawêng ing ima rêmu
rumamyang amaradipta

Nyunarri kang sitarêsmi
kuciwane mung samantra
dene lugas gêgêlunge
prandene mungguh sêmbada
sarwa ramping sadaya
sranduning sariranipun
ing pambayun kurang madya

Lir tawon gung ingkang lagi
gumana lambung satata
mikatonni sasolahe
apindha sêkar kintaka
lathi dhamis anggula
sathêmlik rêkta sumunu
kadi kang manggis karêngat

Kengis ing wiraganèki
mijitimun punang waja
arêntêt rampak pucuke
sêmu abrit tur kumilat
awor lawan wicara
awèh kêsarring pandulu
sarwa lus sasolahira

Èsêm iriban tan kengis
kèksi sinamun ngandika
têmbung rumakêt manisse
tanduk angangayuh driya
bisa nuju ing karsa
-ning priya myang marunipun
dènnya nanggapi pinangkat

Susila anor ing dhiri
sêpi dhiri piyangkuhnya
èngêt trahing pandhitane
bêtah nglapa wungu lênggah
karêm mangulah puja
tamat ing caritanipun
garwa Parta kang panênggak

Panêngah Dèwi Ulupi
atmajanirèng pandhita
Bagawan Kanwa wastane
dhepok wukir Yasarata
endah rêspati warna
liringe anunjung biru
sumorot kadi kartika

Dhèmês sèdhêt mêrakati
kadya pratima rinêngga
sarêntêg bambang awake
mawèh brangta kang tumingal
liringe pindha wulan
tan pêgat maèsmu guyu
kengis kang waja gumêbyar

Antênge wêkasan kèksi
sumèh ing pamulunira
pantês yèn amathêt lambe
ngiras mintonakên waja
wangun tètèsing toya
kataman baskara nrawung
lwir trênggana mrih sasana

Jaja wêlar wêwêg isi
gêmuh ingkang payudara
parigêl patrap solahe
kèwês kêdalling wicara
tinut liringing netra
tandang tanduke rumêngkuh
mring priya myang marunira

Bisa cawis angladèni
kang dadi karêmming priya
myang maru cèthi sêdene
marma wong sa-Madukara
ajrih asih sadaya
suyut tur mawa kayungyun
lawan garwa kang panêngah

Gantya garwa kang sumêndhi
Gandawati musthikèngrat
atmajanira sang katong
Arjunayana narendra
ing Sriwêdari praja
warnanya tuhu pinunjul
wênês ngropèk apidêksa

Sariranira ngalêntrih
amardapa tiningallan
jênar wingit pasêmonne
antêng dyatmika wiweka
ruruh yèn angandika
titi kurang gujêngipun
rema mêmak ngandrawila

Wilis sêdhêng ngrêspatèni
ngarompyoh sisinommira
jangga lumung pranajane
wêlas wimbuh maya-maya
lwir wêngkêring nyu dênta
pinêtri kalangkung-langkung
gandhewa gadhing kang asta

Awijang baunirèki
wiraga nangi asmara
kalamun lumampah alon
lêmês lambung mêmbat madya
kadya tunjung lumênggang
ing warih kadilir banyu
mawèh ganda rum angambar

Wasis salwir karyèng èstri
raratus kokonyoh jêbat
widhadari paguronne
winulangkên marunira
mrih dadi kanthi tama
dènnira suwitèng kakung
gantya garwanya pamêkas

Nama sang Wara Srikandhi
saking nagari Cêmpala
-rêja puniku putrane
Sri Maha Prabu Drupada
ing warna tuhu pelak
jênar pasariranipun
lwir kancana sinêpuhan

Wadana anuksmèng sasi
liringe manis agalak
budiman kang samya anon
sèdhêt dêdêge rêspatya
gandhang tanduke sabda
gandês luwêse mawèh kung
tulus raharjaning driya

Kalamun slanggappan angling
datan mawi tiningallan
sinandi ngliling drijine
amung lawan kakungira
kalamun angandika
patitis saulonipun
cumondhong mapankên nitya

Kênyaming lathi yèn angling
gumêbyar kengis kang waja
lwir thathit barung tumêmpoh
curna prananirèng driya
kajarak mamanisnya
marmanira sang-abagus
kalamun arsa aniwa

Yèn sang rêtna kang ngladossi
sang Parta wande sumewa
lawan sukane sang sinom
maos sagung srat lukita
lalagon gêng kang sêkar
wisatikandhêh swara rum
nglik ngumandhang gêtas rênyah

Kenyut sanggya kang miyarsi
yèn wus nulya winursitan
rahsèng lukita salwire
saya karya yam-yamming tyas
miwah sang lwir kusuma
lêbda busana mamatut
tumrape marang sarira

Nyamlênge tan mindho kardi
dadya tuladan para dyah
utawi marang marune
rinasuk sinalondhohan
tan keguh rinêngonan
tan alamis gapyak-gapyuk
dadya nora bisa duka

Lêjar lumunturing kang sih
puwara mong mangla-êla
mring Srikandhi sang lir sinom
tuwin risang Dananjaya
dènnya sih tuk babahan
nanging sang rêtnaning ayu
tangèh yèn agênging driya

Awit wus waskithèng wangsit
dènnira malês sihira
maratuwa gung bêktine
gumanti mring Kunthi sang dyah
pinunjung sabên dina
tinurut sakarsanipun
yèku caritaning kuna

Èstri kang kanggêp ing krami
nalika ing jaman purwa
wus kawilang utamane
marma yoga piniridda
pakolèh pinarsudya
pinangkat sakadarripun
ywa kongsi tanpa tuladha

Buwang caraning dumadi
bokmanawa tibèng papa
ina pribadi luputte
jumrunuh kèh samya nêtah
kaduwung wusananya
rara giluttên satuhu
crita kang wus ingsun wêdhar

Rangcangkapti mangênjali
datan langkung pangèstunta
mugi angsalla sawabe
garwa risang Dananjaya
gangsal salah satunggal
manthuk-manthuk sang linuhung
dakidèni sira nyawa

Mangkana dyan Jayèngsari
dupi miyarsa carita
ginilut sasuraose
prasêtyèng tyas boya nêdya
krama yèn datan angsal
wanita kang kadi wau
pinilaur tanpa krama

Buras malongo miyarsi
wasana ngling dhuh saiba
sang Dananjaya bêdhodhog
bojone lima utama
sing ngene-ngono ana
pangiraku wus-amunthu
nora niyat lunga-lunga

Ki Gunawan mèsêm angling
Buras risang Dananjaya
arang ana ing prajane
ngalênjêt mring pagunungan
ngrampassi para endhang
paminggir tan kêna ngetung
miwah garwawiddhadarya

Saisining sawarga di
kabèh garwane Arjuna
iku mau bêbasane
bojone janma sajagad
iku garwa Arjuna
garwane Arjuna iku
tulus garwane pribadya

Buras muwus tobil-tobil
ngudubilah nora talah
apa kabênêran biyèn
gonne ngiris kala sunat
gêr ginuyu ngakathah
Ki Gunawan guguk muwus
jaman iku tanpa sunat

Anak bagus Jayèngsari
mung samantên gadugingwang
ing wanci sampun sêdhênge
aso wawi sasareyan
rahadyan lon turrira
bilih kaparênging kalbu
ulun lan putranta rara

Ayun sumêrêp yêktining
dhatêng sumur Jalatundha
enjinge lajêng kemawon
mangkat saking Jalatundha
dhumatêng Sokayasa
Ki Gunawan lon lingipun
iku labêtte taruna

Nir marlupa sayah arip
pringgabaya tan rinasa
mung nêrrang tyas katon mêlok
pami kula mambêngana
ing karsa kirang rêna
mila ulun mung jumurung
dhèrèk punapi karsanta

Ki Gunawan wus miranti
timba mring myang obor blarak
samêkta anulya bodhol
bêkta obor sowang-sowang
wus praptèng Jalatundha
sakaliyan nulya gupuh
anyêmplungakên kang timba

Tali tan mawi nguluri
sumur katon kimplah-kimplah
prasasat mung nyidhuk bae
bumbung kalih kêbak toya
ingaturrakên marang
Ki Gunawan dahat ngungun
anak kalangkung katrimah

Suwawi dèninum sami
adat dhatêng asrêp tahan
lan kadugèn sakajate
nulya inginum saksana
sabumbung sowang-sowang
mèh têlas Ki Buras matur
kula nun nyuwun loroddan

Kajêngipun mantun atis
bumbung dwi sinungkên Buras
tinampèn lajêng ginogok
sarwi asru wuwusira
e biyang nora dora
têka angêt jasatingsun
kanthi padhanging wardaya

Wanci akir lingsir dalu
nuringrat katon nêlahi
sirêp ingkang nur buwana
mèh rahina sêmu abrit
mega malang ganthêng pêthak
ramya swaraning kang pêksi

Radyan mangênjali matur
aywa kirang pangaksami
ulun lajêng kalilana
umangkat saking ing ngriki
datan langkung pangèstunta
raharjanirèng lumaris

Dumuginipun ing purug
ywa kirang juga punapi
mèsêm Kiyai Gunawan
saèstune ulun ngirid
supadi ing lampah gancang
myang kang matur ing sang yogi

Têmbe yèn anak wus katur
kula ngantos sawatawis
yèn anak wus têntrêm ing tyas
gènulun wangsul mariki
Jayèngsari duk miyarsa
sukèng tyas umatur aris

Sukur bage sèwu nuwun
paduka sih kawlasasih
adan umangkat saksana
bagaspati wus dhadhari
enggar kang samya lumampah
tan ana sangsayèng margi

Tan cinatur laminipun
dènnira samya lumaris
saking ing Diyèng wus prapta
tlatah Sokayasa nênggih
kèndêl têpi patêgalan
Buras kinèn tanya maring

Kang lagya andhangir jagung
wakne kula nilakrami
kang sinambat myang pilênggah
tuwin raning dhusun niki
myang sintên pangagêngira
ki dhangir kagyat mangsuli

Pantèn takèn namaulun
Ragatruna lênggah mami
kabayan ing Sokayasa
anênggih kangjêng kiyai
sinambat Sèh Akhadiyat
ingadhêp pinundhi-pundhi

Pantèn punapi ingutus
utawi damêl pribadi
wau Ragatruna mulat
mring Gunawan datan pangling
gya lumajêng praptèng ngarsa
manêmbah turrira aris

Ulun tan nyana saglugut
yèn paduka ingkang prapti
kanthi bêkta kalih putra
punapi yun bêkta maring
rakanta Sèh Akhadiyat
Ki Gunawan anganthuki

Èh Ragatruna dèngupuh
maturra raka kang Kyai
tuwin kang bok Siti Wuryan
ulun arsa caos bêkti
lan anggawa dwi atmaja
Ragatruna mêsat aglis

Nahên ta ingkang winuwus
Sèh Akhadiyat myang padmi
lagya lênggah nèng paningrat
nglilipur garwa kang lagi
kataman duhkitaning tyas
murcane siwi sang pêkik

Ki Mas Cêbolang jujuluk
wus sinêbar sakèh dasih
angluru tan antuk warta
mila saya gung prihatin
Maha Wiku ngandikanya
mring garwa myang para dasih

Rèh wus tita tan kêpangguh
têmbe manawa wus eling
balèni panggawe yogya
birai maring utami
buwang pakarti angkara
murka rucah ing ngaurip

Kalamun nyata nakingsun
sayêkti mulih pribadi
tur wus tampi kang piwulang
nging pandhita kang wus sidik
sampurna trang ngèlmunira
ingkang tumêkèng kajatin

Tan luwih padha nyunyuwun
rahayune kang lunga nis
èh ta Wuryan di narima
sira pasraha Hyang Widdhi
saka palaling Hyang Suksma
sadurunge jêbèng mulih

Sira pinaringan liru
kang dadya rêm-rêming ati
wèh suka rênaning driya
kadi yogamu pribadi
utawa trah witaradya
Siti Wuryan duk miyarsi

Katon lêjar ing wulangun
kawuryan ujwala wêning
kasaru Ki Ragatruna
mangarsa umatur aris
amba ngaturi uninga
arinira Diyèng tuwin

Kakalih atmajanipun
ayun sumiwèng sang yogi
èh Truna yayi Gunawan
iku nora darbe siwi
wis ta banjur aturana
ywa kasuwèn anèng jawi

Ragatruna nêmbah mundur
tamu katri sampun kerit
tundhuk nulya rarangkulan
bagya-binagyakkên sami
sang wiku aris ngandika
padha bêcik sira yayi

Têkamu ing ngarsaningsun
wawangune awigati
lawan bocah iku sapa
kang jalu warnane pêkik
kang wadon ayu prakatya
katêmbèn ingsun udani

Ki Gunawan mèsêm matur
dhawuh paduka kapundhi
mênggah pisowan kawula
rèhing lami tan sumiwi
dumadya wulangun dahat
dhatêng paduka sarimbit

Dene kaping kalihipun
nyowannakên rare kalih
anakipun ki nangkoda
Pakalongan Ki Hartati
jalu èstri ing samangkya
wus sami tumêkèng jangji

Wus katur sadayanipun
miwiti têkèng mêkassi
Sèh Akhadiyat ngandika
yayi ingkang nora dugi
apa condhong lan kiranta
Ki Gunawan turnya ririh

Lêrês kiraka kang dhawuh
ulun pan makatên ugi
ananging badhe tatanya
jatosse yèn juwarèhi
mila ulun mung sumangga
kulup ngabêktia aglis

Kalawan arinirèku
maring Jêng Kyai sarimbit
tanggap radyan lan ri sang dyah
manêmbah lampahnya ririh
parigêl solah wiraga
dhèmês luwês mêrakati

Ri wusnya mangraup suku
rahadyan tan kenging têbih
lan sang Luhung Akhadiyat
sira Nikèn Rancangkapti
duk ngabêkti Siti Wuryan
tansah dènnira ngarassi

Sarwi angandika arum
nini ywa sandeyèng kapti
ramanta kang wus suwarga
aku mitrane sayêkti
kalawan yayi Gunawan
miwah ramanta kiyai

Katrinya saeka kayun
tan ana winalangati
lwir kadang sayayah rena
nêmbah Nikèn Rancangkapti
sang wiku gantya ngandika
èh ta kulup Jayèngsari

Sakarone lan arimu
di sukur narimèng ati
mêsthine ya nora timbang
ing nagara lan ing ngardi
muwah-muwuh anèng praja
anèng wukir gung kalantih

Kalawan sira baturmu
radyan nêmbah matur aris
saèstu ulun têmaha
mituhu tuduh sudarmi
rencang ulun mung satunggal
pun Buras namanirèki

Maha wiku manthuk-manthuk
Siti Wuryan matur aris
sadya dhahar wus samêkta
prayogi dhahar rumiyin
mêsakakên kulup rara
rèh mêntas lalampah têbih

Bilih sampun dhahar kêmbul
dimènne angaso sami
wus jêngkar saking paningrat
lênggah dhahar èmpèr wingking
nutug dènnira bujana
wus linoroddakên mring dasih

Maha wiku ngandika rum
yayi asoa rumiyin
mring panti tamu lor langgar
wus lèngsèr Gunawan Kyai
Siti Wuryan mundur lawan
Rancangkapti mring jinêmrik

Rara asoa wong ayu
payo turon ingsun dhidhis
kalihe samya sareyan
rara caritakna mami
wit angkatmu saka ngomah
saprene wus pirang ari

Rancangkapti lon umatur
bilih awit kesah mami
ri tanggal wulan kalepyan
jalaran wus langkung lami
bilih saking Pakalongan
sawêg pêndhak ari mangkin

Lah rara awit lumaku
mangkana dyah Rancangkapti
kalimput sintrèning lampah
piniluta ing mamanis
apan wus katur sadaya
Siti Wuryan sukèng galih

Kèndêl ing cariyosipun
têkèng candhi Macanputih
lajêng kapati anendra
Siti Wuryan marêk aglis
ing raka maksih alênggah
lawan Radèn Jayèngsari

Kagyat ingkang garwa rawuh
umarêk matur bibisik
purwa tumêkèng wasana
cariyosnya Rancangkapti
maha wiku latah-latah
nora luput kira mami

Èh kulup sun tanya tuhu
kang prasaja aja kumbi
nitik saking udakara
dora sakèhing pawarti
sira ngaku nak sudagar
rinta Nikèn Rancangkapti

Mring ibumu wus umatur
palêthèking kira mami
Jayèngsari duk miyarsa
tumungkul waspa drês mijil
sakawit têkèng wêkassan
wus katur tan ana cicir

Sang wiku angrangkul gapyuk
langkung martrênyuhing galih
mangkana pangandikanya
aja sumêlang ing ati
dipracaya ing Pangeran
ingsun kang akarya rêmit

Anyamun namar anutup
sakèh wadi kang piningit
sira lawan ari para
padha ingsun akên siwi
enggar tyassira rahadyan
dalunya datan winarni

Wau ta ing enjangipun
Kyai Gunawan maharsi
pêpak kang lênggah paningrat
Sèh Akhadiyat bibisik
sakèh wadi mring Gunawan
samya sukanirèng galih

Nimbali dasih sawêgung
agêng alit jalu èstri
sawusse sowan sadaya
Sèh Akhadiyat ngundhangi
èh sakèhe bocahingwang
piyarsakna tutur mami

Ing samêngko karsaningsun
Jayèngsari Rancangkapti
dak pundhut putra minangka
gêgêntine kang lunga nis
padha sira sêksènana
sadaya asaur pèksi

Wus ngumum mring liyan dhusun
nahan Ki Gunawan Kyai
dènnya anèng Sukayasa
sukuning Bisêma wukir
wus tri ari gya pamitan
linilan umantuk aglis

Siti Wuryan myang sang wiku
karênan among ing siwi
lêstari têkèng diwasa
tan kurang juga punapi
wus supe mring kang lêlana
kalimput ing siwi kalih

Mintir ing pamulangipun
saya têrang ing panggalih
kadyangganing kang kusuma
Jayèngsari Rancangkapti
wus kudhup kantun angantya
babarring kusuma adi

Tan na wusse yèn kawuwus
kang sih-sinihan lan siwi
sigêg gantya kang winarna
sarêng ing lampahirèki
carita kinarya gantya
mêgatruh ingkang winarni

