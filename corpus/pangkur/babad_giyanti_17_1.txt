angili lan ingkang Paman
Surabrata sampun angèsthi pati
amung kuda pitung atus
patang rakit bandera
Surabrata ambêndhe nglanggar mangidul
wadya Mangkudiningratan
panganjure anadhahi

sinarêmpêng sampun dhadhal
kagegeran sami minggah ing wukir
wau Rahadèn Tumênggung
Surabrata barisnya
majêng ngilèn pamrihe sami pakantuk
kang lèr kalamun praptaa
sayêkti sami kaèksi

Pangeran Mangkunagara
barisira kèndêl ing Kaliasin
andangu mantri pangayun
kang rayi ênggènira
dèrèng ngancik nagari maksih nèng gunung
kapêngkok wong Pranaraga
Surabrata anadhahi

langkung bramatya ing driya
Pangran Mangkunagara duk miyarsi
ginêlak ing lampahipun
praptanirèng jro kitha
mantri ngarsa prasamya lajêng mangidul
kapêthukan barisira
Surabrata anadhahi

rame dènira ayuda
Surabrata ngundhangi wadyanèki
payo aja nalumayu
sêrodên ing ayuda
kang nindhihi gumrêgut sami amuwus
mêngko padha lumayua
yèn wus katon payung kuning

yèn padha Jawa kewala
alêksana apa gawe ngoncati
pangarsa prangira nubruk
êdir pangrasanira
gêtas bae Pranaraga adatipun
mangkya tinunjang apanjang
anêrot anunjang wani

kagum kagèt tan anyana
Pranaraga prange bôndakalani
pangeran wau amuwus
duk arsa masanggrahan
jroning kitha pangarsa kawon prangipun
malêdug kathah kabranan
pangeran têngara aglis

wande makuwon jro kitha
pan kasusu tulung bala pangarsi
budhal sawadya mangidul
Tumênggung Surabrata
duk tumingal ana payung kuning mêtu
anuwarèng balanira
payo ngèrèt ngetan aglis

binêrêg wong jro mangetan
dupi cêlak wana sami nyamêthi
turôngga kèh sarêng mamprung
ilang manjing ing wana
ting balêsar kathah kang minggah ing gunung
wangsul mangilèn pangeran
masanggrahan sawadyèki

anèng dhusun Kasatriyan
pinggir lèpèn alit ragi atrêbis
wadya makuwon sadarum
kang rayi wus miyarsa
Pangran Mangkudiningrat sabalanipun
wus nunggil ing Kasatriyan
lawan kang raka wus panggih

wau ta kang kawuwusa
kang abaris Bancar sri narapati
andadosakên kang rêmbug
ngêlar-êlar jajahan
Ki Tumênggung Alap-alap kang tinuduh
lan Radèn Pringgadiningrat
katiga Dipadirjèki

sami kinèn mêndhêtana
tanah Pajang turut Gondhang ing Wêdhi
Pamasaran Wukirkidul
Peperan sapangetan
tri punggawa kêkapalan pitung atus
wus budhal saking ing Bancar
Mas Rôngga ingkang winarni

saking pabarisan ngarsa
wontên prapta saking môncanagari
Pangran Mangkunagarèku
Madiun sampun bêdhah
Pangerane Madiun kacandhak lampus
buh kanoman kasêpuhan
pangerane kang ngêmasi

Mas Rôngga sumiwèng ngarsa
nêmbah matur pukulun sri bupati
pêcah nagari Madiun
pangeranipun pêjah
duka dalêm kang anèm miwah kang sêpuh
Sri Bupati Kabanaran
wau kalane miyarsi

kalangkung bramantyanira
angundhangi mring sagung pra dipati
budhalan marang Madiun
enjing sigra têngara
sakathahing prajurit sampun akumpul
sumrêg budhal saking Bancar
anabrang bangawan aglis

Garogol kidul bangawan
kèndhêl saking randhat panabrangnèki
duk bêna bangawanipun
môngsa ing rêrêndhêngan
saking kiranging baita ana lêsung
ingkang kinarya anabrang
ana kang karya gèthèk pring

tigang dina tuntasira
wus akumpul ing Garogol prajurit
kang wadya samya tinantun
wani ingadu aprang
lan bature Si Mangkunagara iku
yèn wêdi padha karia
yèn wani barêng lan mami

kang matur purun sadaya
angandika wau sri narapati
padha undhangna wadya gung
sun jabêl paring ingwang
Adipati Mangkunagara puniku
padha sira ngaranana
Suryakusuma samangkin

wadyagung sami sandika
budhal saking Garogol têngah wêngi
margi anasak wanagung
rêngkêt angèl kalintang
pêtêng-pêtêng pan ginêlak lampahipun
wau lampahe sang nata
langkung angowah-owahi

sarêng byar kèndêl nèng alas
ngara-ara wadya pating kulicir
nulya ana wong Madiun
prapta atur uninga
kang wus pasthi Pangran Purwanagarèku
pêjah anèng palataran
wolulas rencange mati

dene putra padukèndra
ngalor ngetan lolosipun rumiyin
sampun kêdhik abdinipun
malajêng ting balêsar
kilap inggih risak lan basukinipun
dèrèng wontên kang pawarta
duk miyarsa sri bupati

kalangkung bramatyanira
sigra Gêndhong lan Ranawijayèki
kinèn amisah angruruh
sami lampah anamar
sigra munya têngara budhal gumuruh
saking Karas lampahira
sadina cupêt lumaris

kèndêl rêp anulya budhal
praptanira ing Bayêm têngah wêngi
wontên prapta wong Madiun
tinanggap aturira
yèn Pangeran Mangkunagara wus laju
sampun wontên Pranaraga
aprang lan Surabratèki

Surabrata wus kasoran
rencangipun kathah pêjah myang kanin
duk prang lan Pangeran Timur
apan dèrèng kasoran
kawonipun Pangran Mangkunagarèku
kang amukul saking wuntat
duk miyarsa langkung runtik

tan nganggo têngara budhal
kang wadyagung tan ana kobêr bukti
miwah tan kobêr aturu
lan sangu sami pisah
pan sarêng byar praptanira ing Madiun
Pangran Dipati Bintara
praptane marêbês mili

nanging tan purun matura
Pangran Mangkukusuma sami sêdhih
tuwin kang para tumênggung
sami pucêt sadaya
Pangran Natakusuma sami tan purun
Mas Rôngga kêkês kewala
pra dipati langkung jêgrik

wau kang darbe nagara
ing Madiun rawuhe sri bupati
pan kasusu kawur-kawur
nusul mring Pranaraga
sapraptane Kasatriyan sampun surup
lajêng marêk ing ngajêngan
matur ngaturi udani

yèn rama paduka prapta
Pangran Mangkunagara duk miyarsi
kagyat ing dalu pan gugup
nimbali pra dipatya
Ki Dipati Kudanawarsa nèng ngayun
Janingrat lan Janapura
miwah ingkang para mantri

pangeran alon ngandika
kayaparan kiyai iki prapti
wong wadonan besuk-esuk
dèn esuk budhalêna
mêtugunung anjog ing Pacitan iku
angulon anjog Wiraka
mandhêga Sêmbuyan sami

pangeran malih ngandika
kayaparan Kudanawarsa iki
apa oncat apa magut
matur Kudanawarsa
yèn suwawi luwung oncata pukulun
yèn rêmbag kônca punggawa
dawêg umatura sami

prasami kèndêl sadaya
sigra pangran wau ngandika malih
kiyai mungsuh lan ingsun
cincing môngsa kobêra
sawab misih nganggang-anggang tandangipun
ingsun anêmah anekad
pan ingsun anêdya mati

bocah mantri yèn anêdya
têmên-têmên iya sun ajak mati
mantri jro sarêng umatur
sandikane gumêrah
ya jinajal yèn enak lautanipun
yèn nora enak lumajar
anusul wadonan benjing

wus dadi pirêmbagira
dalu-dalu busêkan wong pawèstri
udan riwis-riwis dalu
banjir kali Satriyan
langkung agêng lèpène alit arêjung
dalu undhang karya sasak
kêna kaambah yèn enjing

wuwusên Natèng Banaran
nèng Madiun tan dangu kèndêlnèki
lajêng budhalira jujug
dhatêng ing Pranaraga
angah-angah nulya lampahira prabu
kadya ge nêmpuh ing aprang
ilang jatmikaning ngèlmi

ngalamat badhe kasoran
sarwa supe wêwatak nguni-uni
bubar ambabar têkabur
ngawuskên sêdyanira
yèn nêmêni durung dèrèng abên tarung
mêthi maria makuthak
mung niyat nuthuk sathithik

tan anyana yèn kang putra
nêdya nekad anêmah tan nêmêni
praptèng Pranaraga bangun
wadyane pinarênca
ngêpung bata sang nata kang mêtu ngayun
kapanggih suwung kewala
tan ana manungsa siji

langkung cuwa ing tyasira
nulya undhang kumpul sagung prajurit
kèndêl anèng alun-alun
sarêng duk praptanira
ingkang putra pangran dipati anusul
mung bêkta wadya sadasa
marêk ing rama wus panggih

rinangkul wau kang putra
matur kala binujung ing ajurit
kang rama nyêgah ing atur
uwis aja dinawa
angrêrundah ing tyas amuwuhi nêpsu
kèndêle ngêntosi êbyar
sarêng byar manggih wong siji

wong Madiun sikêp minggat
wus kacêkêl anulya dèn takoni
saure wontên ing ngriku
Pangran Mangkunagara
kidul kilèn dhusun Satriyan gènipun
dhusun Têgal Ampèl lèrnya
sampun rakit ngati-ati

katur sigra paparentah
aprang dharat prajurit kang priyayi
prajurit cilik puniku
kang sami nindhihana
panggonane jaban pangawat puniku
saking alun-alun mêdal
sapraptanira ing sabin

tinata pangawatira
Rôngga Suryanagara têngênnèki
kang kiwa pangawatipun
Pangeran ing Bintara
Pangran Mangkukusuma kanthinirèku
Pangeran Natakusuma
Pangran Pakuningrat nunggil

pangran ngabèi kinarya
lan kang raka pangeran adipati
pangirid ing ngarsa prabu
prajurit suranata
mantri miji aparak ing wuri prabu
pinilih lan brajayuda
kang munggèng ing kanan keri

gêlak lawan sri narendra
sinuwaran budhal sagung prajurit
saèngga alun gumulung
Pangran Mangkunagara
sabalane wau duk miyarsa gugup
matah kang môngka pangawat
kanan Kudanawarsèki

lawan Janingrat Mataram
Jasamodra Pangeran Timur kèri
Janapura kanthinipun
sami nginggil turôngga
Pangran Mangkunagara kalingan dhusun
lan mantri jêro kewala
nênggih sêdyane ngunduri

pan kasusu Pangeran Mangkunagara
gène nata prajurit
mungsuh sêlak prapta
kang dèrèng nabrang ngetan
prajurit saragni abrit
lan pêrangtandang
saragni irêng sami

lan pêrang nggo saragni jo myang tamtama
kang dèrèng nabrang sami
ingkang sampun nabrang
wus nunggil lan pangeran
saragni polèng lan bugis
mêngsah balabar
sawang-sinawang sami

ingkang lajêng campuh rumiyin pangawat
Danawarsa ginitik
mring Suryanagara
kanthi lawan Mas Rôngga
Kudanawarsa anganthi
lan Ki Dipatya
Janingrat ing Matawis

rame campuh ing aprang sami suranya
rame bêdhil-binêdhil
Mas Rôngga kalawan
Radèn Suryanagara
nêrob angrub ing ajurit
Kudanawarsa
lan Janingrat kalindhih

binalêdig wau de Suryanagara
pangeran wus ningali
yèn Kudanawarsa
Janingrat wus kasoran
mêngsah lan kapêdhak ngampil
wontên sadasa
têtulung ing ajurit

Wirasana munggèng keringe Mas Rôngga
sigra pinistul aglis
marang ing pangeran
wêntisira kang kêna
tan pasah nanging asakit
Ki Wirasana
ingundurakên aglis

Danawarsa Janingrat sami uninga
yèn pangeran nulungi
sami wangsul sigra
Pangran Mangkunagara
datan angagêm jêmparing
namung sanjata
kumat encok astèki

wus binêrêg Rôngga lan Suryanagara
keron dènira jurit
dene Wirarana
kabranan pupu kiwa
sampun binêrêg ing jurit
pangawat sêmpal
kang kering têmpuh aglis

Pangran Mangkudiningrat lan Janapura
wus campuh kang anggitik
Pangeran Bintara
Pangran Natakusuma
rame ulêngan ajurit
kang munggèng dhadha
sang nata marentahi

payo bocah pinilih lan suranata
miwah brajayudèki
têmpuhên kang ika
baris sinang baranang
gone Suryakusumèki
sarêng umangsah
cêlak kalangan kali

kali banjir prasami tantang-tinantang
suranata gêbyuri
ingkang sami lanas
pinilih brajayuda
kang wus nabrang campuh aglis
ingamuk bubar
wong prangtandang saragni

linawan prang lèrès sanginggil turôngga
abêr ingkang angungsir
dharat lawan sayah
dènnya mêntas lêlampah
rina wêngi têlung bêngi
tan ana mangan
lajêng gêbyur ing kali

akalêbus akèh tan bisa lumampah
bêrêg jeprok pribadi
bêdhil sami lênggah
tan ana ingkang angsal
wong jeprok binêdhil kêni
wong arip sayah
tatu kêdhik ngêmasi

saya kathah kang pêjah gampil kewala
nulya sami kaèksi
ingkang sinabrangan
dene gèning pangeran
inguwuh wangsula malih
wangsul sadaya
binêrêg ing turanggi

ting sêleyor tan ana kêras lumajar
tan kongsi nabrang siji
kacandhak sadaya
wontên wong pitung dasa
tumpês mung dadi sêsabin
sabin sakothak
kunarpaning prajurit

bêcik-bêcik patine gampang kewala
ukur kacuwik mati
wong kang sami sayah
ngêlih sarta kapiran
ilang bayuning ajurit
rêkasa mêksa
wau ta kang ajurit

mantri jêro kang sami kalingan desa
ingkang dèrèng ajurit
ngarompol nêmdasa
midikda katawêngan
ranu rumênggèng hyang rawi
lila mangarsa
arsa umangsah jurit

kawistara ing rama gèning kang putra
kèndêl atata malih
amapag angrupak
campuh ramening yuda
Pangran Mangkunagarèki
wingkinging bala
kalingan kopat-kapit

alok êsêm lamun sira lumayua
iya kapêngkok wukir
nadyan dudu sanggan
ing prang ayo anekad
bêja mati bêja urip
wadya miyarsa
umangsah ambêg pati

caruk rukêting prang gumuruh wurahan
akathah kang ngêmasi
wadyane kang rama
Wangsèngsari palastra
miwah Kaji Tapsirodin
bêbêcikira
suranata pinilih

Ki Mukidin Purwadipura palastra
Ngali Muktaha mati
rusak barisira
nirbaya jagabaya
prajurit kaparak sami
kèngêr ing gêlar
ing aprang tanpa ngudhil

kanan keri sira ingkang kaparapal
amung gèn sri bupati
ingkang taksih wêtah
pan kinitêr kewala
nêmpuh kanan kering wuri
sira sang nata
nguwuh-uwuh kang mati

Pangran Mangkukusuma binêdhil kêna
tiba saking turanggi
katur ingkang raka
sakala langkung duka
angêmbat lawung kumitir
angungak-ungak
kang putra dèn ulati

Pangran Mangkunagara nora katingal
pijêr amobat-mabit
ngimpun prajuritnya
singa kang mandhêlonga
sakala dipun jêjêgi
dadya akêkah
sadangunira jurit

sigra wau Pangran Dipati Bintara
umatur saha tangis
mring raka narendra
suwawi ingoncatan
inggih wadya padukaji
kathah kang tiwas
dhuh kakang prabu aglis

nulya sri narendra ngingêrkên turôngga
pan arsa anuruti
marang aturira
nênggih Pangran Bintara
sumyur wadya kang dèn ungsir
ingkang atahan
tan pisah lawan gusti

pan ingungsir binendrongan ing sanjata
nênggih samargi-margi
wau pêjahira
Radèn Suraprameya
sadèrènge nabrang kali
dangu kapisah
kalawan sri bupati

tinututan ngamuk kinarubut kathah
dènira angêmasi
wau sri narendra
kapêngkok lampahira
wadya sakarine mati
sadaya samya
kinèn nabrang rumiyin

ing bangawan sarikêt akulithihan
dèrèng nabrang kudèki
pangeran ngandika
lah mara bêdhilana
Kudanawarsa udani
lamun pangeran
maring kang rama lali

sigra ngêrap Danawarsa praptèng ngarsa
pan sarwi anyapihi
wong kang ananjata
sarwi matur tur sêmbah
dhuh gusti paran puniki
karsa paduka
dhumatêng ing ramaji

damêl seda saking marga siya-siya
botên arus ing bumi
inggih yèn paduka
gusti mangarsakêna
botên aprang malih-malih
lan rama tuwan
kula kang sagah mangkin

kula sagah ngengingkên rama paduka
inggih botên amargi
saking siya-siya
pangeran angandika
anut Kudanawarsèki
lah iya bocah
prajurit sadayèki

andhêgêna mring kiyai aja mêlak
dimèn nabrang aririh
mêngko yèn wus nabrang
nuli kinthilên padha
wau sagunging prajurit
kèndêl sadaya
wus nabrang sri bupati

balanira ingkang anututi nabrang
pinêlak ing turanggi
kagêbyur ing toya
kèli kathah kang pêjah
pra santana pra dipati
nyabrang sadaya
ngumpul lawan sang aji

wontên kalih atus kumpule kang wadya
ingkang sami turanggi
satus ingkang dharat
lajêng ing budhalira
prapta rêp anèng Sumampir
kèndêl sakala
nênggih ngêntosi abdi

ingkang sami kapisah kathah kang prapta
dupi ingtêngah wêngi
budhal saha bala
limang atus wus ana
duk kumpul anèng Sumampir
mangke kèndêlnya
ing Tulung sri bupati

Pangran Mangkunagara wau kèndêlnya
sakiduling Sumampir
langkung sukanira
unggul dènira yuda
Kudanawarsa ngaturi
kêkalih mêngsah
ingkang kacandhak urip

namanira Ki Bênêr lan Ki Jaraga
inggih Jaraga Ngukir
pangeran ngandika
ingsun siji kewala
Si Jaraga kang angukir
Si Bênêr iya
rawatana pribadi

byar raina saking Tulung budhalira
wau sri narapati
angalèr ngilènnya
Pangran Mangkunagara
budhal saking ing Sumampir
nèng Tulung dènnya
makuwon sarkarèki

kawuwusa wau kang lumaris
Natèng Banaran sadina-dina
dhusun Sumambung kèndêle
tanah bumi Madiun
ingkang kilèn watêse nunggil
lawan ing Jagaraga
êlèr kilènipun
langkung rujit kang wardaya
ingkang ketang adhuh dêdukaning Widhi
angas têkabur ing tyas

kang sumêlang tyasira narpati
putra jalu apan kalih pisan
dèrèng kantênan wartine
gêsang lan sedanipun
duk kapisah madyaning jurit
kang abdi kathah-kathah
wus sami angumpul
kang prapta duk kèndêlira
ing Sumampir wontên tigang atus nênggih
ingkang kaatur samya

nèng sumambung dèrèng kèndêl prapti
mung kang putra kalih dèrèng prapta
Pangran Adipati Anèm
kalawan arinipun
wau sira pangran ngabèi
tyasira kawuyungan
ngurêng rêntêngipun
tan antuk nadhah anendra
prapta wau nênggih kang punggawa katri
rumiyin kang dinuta

ngirup-irup ing bawahirèki
Pangran Dipati Mangkunagara
kang dèn ingkud jajahane
kathah têlukanipun
kang binêkta sowan sang aji
nêdya mring Pranaraga
kapêthuk Sumambung
Ki Tumênggung Alap-alap
sami ngujung kalihe Dipadirjèki
katri Pringgadiningrat

kêkapalan kalih èwu nênggih
angsalira bupati katiga
Alap-alap kapalane
sadaya wolung atus
Ki Tumênggung Dipadirjèki
nêmatus kang turôngga
pan prajuritipun
Tumênggung Pringgadiningrat
gih nêmatus prajurit ingkang turanggi
dharatipun akathah

langkung asrêp tyasira narpati
dadya rèrèh kongsi tigang dina
anèng Sumambung lamine
nulya wau anuduh
angulati kang putra kalih
sira Arya Panatas
anamur tinuduh
lan Dêmang Gonggang Galungan
Dêmang Bulu Kumêndhung lan Rajêgwêsi
kapat sami anamar

sigra budhal wau sri bupati
saking Sumambung saha balanya
lampahira ngalèr ngilèn
anèng marga sadalu
enjingipun anulya prapti
dhusun ing Sukawatya
Sumbêran ranipun
masanggrahan saha bala
ngarêm-arêm mring sagung para prajurit
gêladhi ngara-ara

ingkang ibu anèng Ngrancang prapti
sêkêl malih kang putra sor ing prang
kang wayah ical kalihe
nulari sang aprabu
kambuh-kambah kadhudhah sêdhih
raga rug kawigaran
wiyoga kagiyuh
sumpêg manaput ing driya
darawasèng sandea tyasira tistis
matis anrus tan kesah

kunêng kang agung sungkawèng galih
ngungkung salat Natèng Kabanaran
lawan sagung prajurite
wau ta kang winuwus
Pangran Mangkunagara mangkin
ingkang amasanggrahan
wontên dhusun Tulung
lèr wetaning Kamagêtan
kidul kilèn saking Madiun nagari
lèr kilèn Pranaraga

dangu marang Kudanawarsèki
pira kèhe pêpati sadaya
Danawarsa lon ature
inggih duk mêntasipun
saking aprang dipun cacahi
kapanggih gangsal bêlah
kajawi pukulun
Rahadèn Suraprameya
miwah Radèn Purbanagara kêkalih
pan amung gangsal bêlah

inggih langkungipun pan kêkalih
dupi sadalu enjing cinacah
kula kèn mangsuli malèh
akêdhik ingkang kantun
amung sèkêt kirang kêkalih
tilasipun mêrangkang
inggih kesahipun
anuwun dèrèng kaduga
inggih wontên kang panggih dhusun satunggil
kang dèrèng pati bagas

tinakenan inggih botên kikip
sarêng mambêt bun dalu mêrangkang
sami ngulari kancane
punika wartinipun
jêng pangeran jêtung miyarsi
lah tumênggung kabranan
ana banjur lampus
apa iya banjur waras
Ki Dipati Kudanawarsa turnyaris
sakawan ingkang pêjah

kang sadasa lajêng sarasnèki
dadya nênêm têtêp ingkang pêjah
sasat pêjah ing ajange
sami lan pêjahipun
gih pun Jayaprameya sami
lan pun Tunawaskitha
ing upaminipun
pati tan kenging dèn akal
paran mêngko bêcike ing laku iki
banjur apa mandhêga

aturipun Kudanawarsa ris
yèn ing lampah lajêng umantuka
dhatêng Pajang Matarame
kangelan tan pakantuk
pan ing bumi môncanagari
dèrèng wontên palihan
ingkang sami suyud
kathah ingkang sami trêsna
pra dipati ing rama tuwan sang aji
suwawi tinêngganan

ing sawulan kewala ta gusti
tata-tata umacak punggawa
angupados prayogine
wontêna kanthinipun
Pangran Mangkudipura Gusti
mêngsah môncanagara
gusti ingkang amung
Pangeran Mangkudipura
ingkang sampun keringan ing kanan kering
prawiraning sudira

sigra Pangran Mangkunagarèki
yèn mangkono lah payo budhalan
maring Pranaraga manèh
datan kawarnèng dalu
enjing budhal sawadya atri
prapta ing Pranaraga
wau kang jinujug
sakidul wetaning kitha
dhusun Wanakarta kang dèn pasanggrahi
wadyagung pamondhokan

Pangran Mangkudipura ngaturi
kadang ipene kang lêlêganan
apan ing nguni randhane
Pangran Silarong iku
inggih dèrèng arsa akrami
antuk kusuma desa
punika pukulun
sumanggèng karsa paduka
nadyan inggih kaparingna para mantri
mijil lajêng paduka

Pangran Mangkunagara lingnyaris
ingsun eling iya Danawarsa
Si paman Purubayane
ngundhêr nèng Gunungkidul
duk tinukup kongsi barindhil
wong nora duwe bêja
cilakane muput
hèh ta iku Danawarsa
kongkonana Si Paman Purbaya iki
prapta ing Pranaraga

konên ngatêr punggawa sawiji
Si Tumênggung Suramangunjaya
kabèh lan sagêgamane
Danawarsa wotsantun
sigra nuding mantri kêkalih
ing Magêtan winarna
prapta Gunungkidul
panggih Pangeran Purbaya
wus binêkta ing marga datan winarni
praptaning Pranaraga

lajêng sumiwèng ngarsanirèki
Pangran Mangkunagara ngandika
paman paduka ing mangke
asiliha jêjuluk
inggih nuli paduka rabi
putri ing Panaraga
apan randhanipun
paman Silarong ing kuna
inggih dèrèng imah-imah malah mangkin
yèn tan antuk pangeran

dening jêjuluk paman ta mangkin
Pangeran Arya Cakranagara
manawi wontên bêgjane
nama Purubayèku
salamine katoring-toring
padha angèstrènana
sagung pra tumênggung
sadaya saur kukila
duk puniku pangeran wus ningkah aglis
lan putri Pranaraga

ya ta kunêng kawuwusa malih
Kêdhu Pagêlèn Pajang Mataram
Sakèbêr majêng barise
sampun tilar ing Kêdhu
amangsuli bumi Matawis
gunung Gamping barisnya
ajêjagang kukuh
tarub kabèh wong Mataram
Kyai Surajênggala lan Rajaniti
angêmbani Walônda

pun Kapitan Sungrat kang tinuding
baris ngajêng anèng Parambanan
ênggèn pangajêng lamine
Kulman pan dêr Pol Kêdhu
Mangkuyuda ingkang jagani
Paglèn Kapitan Bagrak
sumabitèng laku
Ki Tumênggung Arungbinang
duk puniku angaturakên pawarti
marang Kapitan Bagrak

sabalike Mangkunagarèki
marang idlèr saiki wus aprang
Susunan Mangkubumine
kinarubut ro iku
dêlèr Pangran Mangkunagari
Susunan Kabanaran
wus kasor prangipun
rêmpu balane kèh pêjah
Tuwan Pangran Mangkukusumangêmasi
kasambut ing ayuda

misih tumut kang raka sang aji
Pangran Purbaya tumut Pangeran
Mangkunagara balike
Kapitan Bagrak muwus
dadi êntèk mungsuh puniki
yèn Mangkubumi rusak
sapa manèh mungsuh
nauri Kyai Rungbinang
salawase mungsuh kang bôndakalani
mung siji iku iya

ya ping pira-pira mring Kumpêni
Mangkubumi rusak pinukul prang
lèrène rong sasi bae
nulya kèh balanipun
banjur aprang amêmalahi
aja kakira-kira
karusakanipun
lamun trah Raja Mataram
karo badan tan kêna dèn mêjanani
ngungun Kapitan Bagrak

duk samana Pagêlèn arjaning
pabarisan wus kadi nagara
sagêluh pelak patute
pasar agêng ing ngayun
malah dagang Samarang prapti
tanah Pajang Mataram
dadi joganipun
akèh nungkul pra dipatya
para mantri numbakanyar akèh prapti
nungkul Kyai Rungbinang

Kapitan Bagrak Pêrlop sinalin
ingkang ganti saking Batawiah
binisikan Kapitan Sèl
Kapitan Bagrak sampun
budhal mantuk marang Batawi
ngungun ingkang tinilar
malih kang winuwus
Sultan ing Bantên kèwêdan
wontên Gowong panggènanipun kasupit
ing kiwa têngên mêngsah

kancanipun ingkang tunggil baris
kang pra dipati bubar sadaya
nging misih ngadêg barise
wontên Gowong puniku
botên nungkul marang Matawis
maring Pagêlèn ora
miwah marang Kêdhu
lan Tumênggung Mangkudirja
kanthinira dèrèng wontên nêja gitik
kalangkung susahira

Sultan Bantên sangêt dènnya watir
muwus mring Tumênggung Mangkudirja
kakang tumênggung bêcike
kula kakang anusul
mring Sang Nata Banaran mangkin
kula lumaku namar
botên gawa batur
mung dika gawani kakang
batur dika kang wus wruh Pajang Matawis
inggih siji kewala

kula dhewe gawa batur siji
laku ngedan cara santri kakang
wus sami rêmbag kalihe
wus lajêng lumastantun
prajurite wong suralathi
mung kantun tigang dasa
tinilarkên sampun
mring Tumênggung Mangkudirja
lampahira nusup dharat tan katawis
cara santri kewala

sabên kèndêl angulari masjid
namanira ngalih Ki Mustapa
wus langkung Kêdhu lampahe
lajêng anênggêl gunung
ing Pênthongan kang dèn margani
ngetan anjog ing Tumang
kèndêl tigang dalu
ing ngriku ngupaya warta
panggènane Susunan Amangkubumi
apadhang tuturira

wontên tanah bumi Sukawati
ing lèr kilèn wastaning Sumbêran
watawise ing samangke
nadyan kesah gènipun
tan atêbih ing Sukawati
Tumang maksih kacungan
ngriki maksih tumut
ing Sang Nata Kabanaran
apêparon maring Surakarta inggih
anulak karusakan

Sultan Bantên sigra angkatnèki
saking Tumang mangalèr angetan
anjog Gagatan sêdyane
langkung kawêlasayun
arêrendhon lampahirèki
ing lêlakon sadina
dadya tigang dalu
singa kandhêgan kampiran
sami asih dene pamulune misih
tan ilang sutèng raja

nèng Gagatan kèndêl ing Rêpapaking
tigang dalu sangêt sayahira
nèng dhukuh pinggiring lèpèn
wontên surone patut
sêdya ngasokakên ing sikil
wismane Ki Nur Iman
nguni kaumipun
Ki Tumênggung Jayadirja
Sultan Bantên ayêm ing papan prayogi
kalawan amiyarsa

wong sadesa nênggih sami sêpi
sami nambut damêl pasanggrahan
ing Dhuwêt sêsaosane
Natèng Banaran ngayun
masanggrahan badhe alami
sawetaning Gagatan
mung lakon sabêdhug
miyarsa srêp manahira
Sultan Bantên dèn andhêg dèn gumatèni
marang Kyai Nur Iman

têlas labêt ing sayah lumaris
anèng dhusun sampun patang dina
dènira dus esuk sore
wus mêdal cahyanipun
alus tingkah jatmika wingit
yèn kalanira salat
Ki Nur Iman tumut
ngadani lajêng akamat
sabên sore Sang Prabu Mangkarawati
adan lajêng akamat

cara Bantên swarane gumrining
Ki Nur Iman anake wulanjar
Ni Bok Saridah namane
anginjên sabên dalu
Ki Mustapa saparannèki
yèn maring kali awan
nuli tinut pungkur
anginte sapolahira
api-api kaprênggok angincang alis
ngêndhokkên kasêmêkan

linungsurkên wontên kalih nyari
têpis wiring pambayun katingal
mêmanas driya rakite
Ki Mustapa tumungkul
nora pisan nêdya ningali
nanging sampun karasa
bok walanjar lamun
dhêdhayoh iki muliha
kaya mati ingsun brônta sipat kuping
Ki Nur Iman uninga

yèn anake brôngta ing têtami
dalu sasampuning bakda ngisa
sami jêjagongan suwe
prapta sugatanipun
Bok Saridah bikut ngladèni
kêmbên solok têrbaya
sinjangipun wulung
dhêdhêmêne cilik mula
sinjang wulung nanging wêdaling Sêmawis
apike bok wêlanjar

sêngkangipun lapak batu tangkil
walang sakêpung sêsupenira
mas bèh ro ing sataile
Kyai Nur Iman cukup
ngugung anak dipun tutugi
sapatute wong desa
rêjêkine cumpu
mangkana Kyai Nur Iman
amarsudi pitakone niti-niti
amrih wêca balaka

adhuh anak pun bapa puniki
lumaku têmên yèn jinarwana
saking ajal kamulane
miwah sinêdyèng kayun
pan pun bapa wus trêsnèng batin
inggih dhatêng pun anak
balung trus ing sungsum
awit pun bapa supêna
sadèrènge pun anak prapta ing ngriki
ingkang nguni Jumuwah

wontên sasi lèr wetan ing ngriki
surêm agring nis prabawanira
ima naputi sangkane
nuntên wontên kadulu
saking kilèn wontên lumaris
nênggih awarni lintang
gênge sabaluluk
kèndêl ing ngriki sakêdhap
dangu-dangu pun lintang punika nunggil
pun sasi kang kalaran

nuntên sasi cahyanipun pulih
pan sumêblak ingkang ngôndakara
amadhangi ing jagate
amung lêt tigang dalu
nuntên anak prapta ing ngriki
anèh impèn punika
Sultan Bantên muwus
kula ing Gowong kewala
Ki Pangulu ing Gowong ingkang sêsiwi
gih yêkti pun Mustapa

sêdya kula puniki angabdi
inggih dhatêng Natèng Kabanaran
mupung kasoran yudane
akêdhik abdinipun
bokmanawi katampèn ugi
Ki Nur Iman lingira
puniku satuhu
pun bapa dèrèng tarima
maksih sasab Sang Prabu Mangkarawati
gumujêng wuwusira

basakêna pun paman angudi
alah dawêg maibên pun paman
dika arani yêktine
Ki Nur Iman amuwus
nora lamun anaking santri
sanadyan angakua
anaking pangulu
sintên botên maibêna
sêtun asor ngakên anaking bupati
puniku misih dora

dika mèmpêr kang rayi sang aji
inggih nama Pangeran Purbaya
ing cahya lan pasêmone
botên kaot sarambut
malah wilêt pun anak ugi
lawan ruruh pun anak
ing saengganipun
kadi satriya lan raja
pasthi sanès ing solah jatmikanèki
nunggil pisah tan pisah

pan pun bapa botên akêkêlir
rayi andika anak kawula
mring dika sangêt brangtine
Bok Saridah puniku
kasmarane kadi kapesing
gih kongsi dadi rumab
angising sêsêntul
pêcirit sarandhu alas
yèn andika akesah saking ing ngriki
pasthinên nuli pêjah

wau Sang Prabu Mangkarawati
adhuh paman katingal punapa
manjing panganiayane
tan dangu tangis umyung
nyainira anusul gipih
ki omah anakira
kasabêt tan emut
nora suwe têka sêndhang
ya disèrèt wong dot polèng agêng inggil
anakmu guragapan

ya ki anak dhêdhayohmu niki
katon kang ngrêbut mring anakira
iya wurunge kênane
Ki Nur Iman sru muwus
adhuh anak suwawi aglis
tulunga kawlasarsa
rayinta puniku
yèn kongsia praptèng tiwas
dadi paran pun bapa arang sutèki
nêmah sèwu cilaka

rinarêpa Rajèng Pakungwati
têmah wêlas tumut marang wisma
sapraptane bale gêdhe
lênggah ing ulonipun
ni wulanjar nglugur aguling
karingêt lir dinusan
kêbês kêmulipun
umatur Kyai Nur Iman
lah suwawi pitulungipun sayêkti
wêlasa ing pun bapa

sigra Sultan ing Mangkarawati
ngungkabi kêmul lajêng gêrayang
gêtêr kang dèn êmèk-êmèk
tan ana tabêtipun
antarane sarira sakit
amung asakin driya
saking karêpipun
Sultan Bantên osiking tyas
wus dilalah nêmu bekaning lumaris
iya kinapakêna

lamun nora nurutana iki
dadi beka anyênyuwe lampah
mupus titahing Hyang mangke
sigra wau sinêmbur
gumaregah sigra ngêbyuki
ing pangkonira sultan
guragapan muwus
wêdi-wêdi aku bapa
wonge dodot polèng kudu gawa mami
iku ngadêg ing lawang

pangrungkêbe sangsaya ngapithing
wêntisira sultan datan kêna
binênggang winêngkang kèkèt
Sultan Bantên anjêtung
kang karasa garwanirèki
nora duwe tênaga
sapolahe ruruh
dene iki wong ing desa
bisa gêlar sapolahe nora yêkti
têrlalu tukang bisa

garwanira anaking bupati
pêparinge Sultan Kabanaran
Dèn Rara Padmiyah rane
nênggih kang asêsunu
Adipati Suranatèki
punggawa nagri Dêmak
pêjahe ramèku
Adipati Suranata
radèn rara timur pinundhut mring puri
diwasane kinarya

têtariman Rajèng Pakungwati
pelag warna kapelag tênaga
ruruh tan ana cacade
cumangkok ing tyasipun
amanggiha garwa kadyèki
sêdhih tyasira maras
bok dèn uwus-uwus
ing asmara karasikan
Ki Nur Iman pamuwuse wali-wali
anak yèn kalakona

rayi dika sakite mulyèki
dèn ningkaha kula inggih pasrah
juru dangkên ing arine
cinêkak kandhanipun
Sang Aprabu Mangkarawati
apan sampun aningkah
nyupêt beka puput
Sultan Bantên anèng kana
dhukuh pinggir kali sakilèn Rêpaking
lami gantya winarna

Sultan Kabanaran kang ginupit
kang makuwon dhusun ing Sumbêran
parentah ing punggawane
amangun ing prang pupuh
ngêlar-êlar jajahannèki
kang tinuduh ngalèra
masisir angirup
Pangran Dipati Bintara
Dêmak, Kudus ing Lasêm Rêmbang ing Pathi
kang kinèn nêlukêna

budhal saking Sumbêran lumaris
wau Pangran Dipati Bintara
kawan atus prajurite
wong Garobogan gupuh
kinumpulkên sami kinêrig
wuwuh prajuritira
turôngga nêmatus
nulya Pangran Pakuningrat
budhal ngilèn kanthi pangeran ngabèi
mring bumi Samarangan

Alap-alap lan Dipadirjèki
budhal ngidul lan Pringgadiningrat
samana sangêt sakite
timbalanira prabu
kinèn ngantukêna tumuli
marang ing Surakarta
wruha bapakipun
Adipati Pringgalaya
mantri nênêm kang tinuduh wus lumaris
Koplo Pringgadiningrat

wus ginotong nèng jêjolèn êpring
wau ingkang tinuduh angetan
Pangeran Dipati Anèm
ngadhêpana Madiun
nagri Jipang kinèn ngayomi
samangsane pangeran
Mangkunagarèku
kesah saking Pranaraga
sawurine aja talangke nganciki
budhal saking Sumbêran

nulya wau têngara sang aji
budhal saking pakuwon Sumbêran
misih akathah untabe
Mas Rôngga munggèng ngayun
Pangran Natakusuma wuri
sami kanthi punggawa
wuri lan ing ngayun
kunêng malih dutanira
Tuwan Sarib Bêsar Tuwan Sèh Ibrahim
kapêthuk anèng marga

dutanira rumiyin sang aji
nanging ngutus nêlik mring Samarang
anarêngi ing lampahe
ingkang prapta rumuhun
aturira ing sri bupati
èstu yèn Sarib Bêsar
dutane Sultan Rum
gusti anggêpe Walônda
aturipun miwiti malah mêkasi
yèn carakane prapta

wau kula tilar anèng margi
inggih prapta ing dintên punika
sigra ngundhangi balane
kèndêl lêlampahipun
pra dipati ngandikan sami
Pangran Natakusuma
kang ngirid mangayun
timbalanira sang nata
kayaparan utusane Sèh Ibrahim
apa ginatèkêna

iya apa kinarya sêsami
Pangran Natakusuma wotsêkar
prayogi ginatosake
ngandika sang aprabu
kaya priye sagung bupati
apa padha manuta
ing sapikiripun
Adhi Mas Natakusuma
sarêng nêmbah Mas Rôngga matur rumiyin
lêrês rayi paduka

yèn kêmbaa bilih dèn ewani
lawan dipun wastani nyakuthak
dutane narendra gêdhe
Kangjêng Sultan ing Ngêrum
nênggih ratu-ratuning bumi
wajib dèn ajènana
gumujêng sang prabu
saryalon dènnya ngandika
iki desa ing Garogol duwe masjid
masjide rêsikana

anèng kono gon ingsun nêmoni
carakèng Rum gustine sajagat
pira-pira ingsun kiye
tinêkan duta ing Rum
durung ana kang dhingin-dhingin
kongsi adhêdhayohan
caraka saking Rum
kang wadya samya maragang
agêng alit samya angrêsiki masjid
ing jawi tinaruban

lagya eca ngandika lan abdi
wontên matur yèn caraka prapta
Mas Rôngga lajêng kinèngkèn
mêthuk nanging sinamun
amung kuda sakawan ngiring
Sang Natèng Kabanaran
budhal sawadyagung
mring Garogol jroning desa
jujug masjid rinakit sampun prayogi
anganti roning kamal

Mas Rôngga Wirasantika
lawan caraka wus panggih
karsa mêdhun saking kuda
dene andulu priyayi
Mas Rôngga lingiraris
sanak sampun dika mêdhun
dawêg sami lumampah
anggendhong sêrat puniki
kula kering wontêna ing ngajêng kula

saksana lajêng lumampah
Mas Rôngga têtanya aris
nênggih sami alêlampah
anênggih sami tinuding
wong sanak saking pundi
carakalon aturipun
kula tiyang Samarang
ladosanipun mas patih
kang satunggil upasipun petor bêsar

tiyang saking Surabaya
inggih Kangjêng Tuwan Sarib
rencange sami tinilar
sadaya wontên Batawi
sami tiyang ing Turki
kalih atus pitung puluh
samarine punika
amung bêkta rare kalih
dhatêng jendral mung kêkalih wonge tuwa

lan wongkaji kang satunggal
anama Kaji Dul Jaki
nging dèrèng wruh ing jajahan
milane botên tinuding
mila tiyang Samawis
tuwan bêsar karsanipun
wus prapta pinggir desa
ing Garogol cêlak baris
têdhak kerid caraka praptèng taratag

Pangeran Natakusuma
ingandikan marang masjid
Mas Rôngga lan Jayèngrana
Dul Wakid miwah Muhyadin
sang nata ngandikaris
Adhi Natakusumèku
apa sun têmonana
hèh Rôngga caraka iki
wonge dhewe tuwin apa wong pundhutan

Mas Rôngga matur tur sêmbah
urunan tiyang Samawis
saking pêpatih Samarang
petor bêsar kang satunggil
upas têtiyang saking
Surapringga asalipun
Pangran Natakusuma
umatur saha wotsari
sêratipun luwung pinêndhêt kewala

sigra Muhyadin dinuta
mundhut srat lan Ki Dul Wakid
saksana katur kang sêrat
duta kinèn nunggil linggih
lawan kang pra dipati
sami munggèng ing têtarub
sinugatanan kinang
saking kang para dipati
sangunipun epok gendhong pra dipatya

sang nata amaos sêrat
saking Tuwan Sèh Ibrahim
bêbukane salam reyang
tuwan sèh kang ahli Turki
mashur ing Atasangin
pun bapa sayêktinipun
nakoda gêng kawilang
jinis prakara nagari
lunganingsun saking Turki ginawanan

cap Sultan Muhamad Lekan
Rum Ngadli kang ngêbayani
wêwêngkone Rum sadaya
sagung kang para narpati
Sultan Mustapa Rumi
ya gawani êcapipun
têgêse kang pitungkas
ing nagara wetan nênggih
urut timur nagara kèh padha rusak

rusakipun saking aprang
rèhne tanah Jawi mangkin
kanan kering sapangetan
ana ingkang ngapalani
nyata Jendral Batawi
ature kang marang ingsun
tan tumut karya rusak
ingkang adarbe pribadi
rêbat atas sami karabat kewala

datan wontên wonge liya
rowange rêbat nagari
dene mangke kang prakosa
inggih nama Mangkubumi
dadi pun bapa mangkin
ya sawuse salam ingsun
atêtanya mring sira
adhuh nyawa Mangkubumi
sabab apa sira gawe nora arja

jênêg gawe kasusahan
sapadha-padha dumadi
duraka wis marènana
anak ingsun Mangkubumi
pan sira wong abêcik
sirèku sutaning ratu
sira kang kawajiban
rumêksa rahmat sabumi
sapa nanggung iya dosamu ing kana

pan si jendral iki pasrah
selak rusak tanah Jawi
pan kinarêpakên samya
kang sami darbe pribadi
sun puji sira ugi
ing pawarta nêdha tuhu
eling sutaning raja
nora pikir salah kardi
ingsun nyawa wêruhna sakarêpira

lawan ingsun iki nyawa
papagên sun arsa panggih
sarat kudu pêpanggiha
pribadi amituturi
sawusnya buka tulis
anglênggêr jêtung angungun
alon dènnya ngandika
Dhimas Natakusumèki
baya kene dhawuh apuraning Suksma

Dul Wakid kinèn akarya
angsul-angsul kang prayogi
adangu pitungkas wulang
kang rumêrêp sêdhêp manis
kang nora anyênyêngit
dhap asor saurutipun
kang têtêp mêlasarsa
wus dadya dipun êcapi
kang tinuduh Radèn Arya Jayèngrana

ngaturkên wangsulan sêrat
dhatêng nagari Samawis
tinuduh sami sadina
Jayèngrana bêkta tulis
duta wus dèn panggihi
ginanjar pangadêgipun
arta lawan busana
caraka wus nêmbah amit
sarêng mêdal lawan Radèn Jayèngrana

mung bêkta kuda nêmbêlas
patbêlas dharate sami
têgêsipun lêlancaran
priyayine dèn pilihi
datan kawarnèng margi
margi sawêngi praptèng suk
wanci pukul sawêlas
dhatênge nagri Samawis
jujug maring gène Tuwan Sarib Bêsar

sira Radèn Jayèngrana
lan Tuwan Sarib wus panggih
sigra ngaturakên sêrat
wêwangsule sri bupati
têmbunge mêlasasih
sêdhêp pasrah dhirinipun
juru basa kang maca
petor bêsar kanthinèki
pamaose winalèn-walenan rahab

petor bêsar ngatag nyêrat
marang Ki Kaji Dul Jaki
tulisana basa Arab
aturêna tuwan aglis
nurun Kaji Dul Jaki
mrih basa Arab wus katur
mring Tuwan Sarib Bêsar
winaos suka tan sipi
têmbung manis asêdhêp mawi la-êla

sarta ngungun amiyarsa
ingkang rèh dadine jurit
pratikêling tanah Jawa
kinaniaya sayêkti
dene kongsi karawit
duk Jendral Baron pan Emuf
akèn angêlongana
ing Pangeran Mangkubumi
ing sawahe kalong saparo kewala

dadya miji ing santana
nging Pangeran Mangkubumi
alumuh lumakyèng karya
yèn kalonga Sukawati
dadya putungan sami
lajêng ngêkahi puniku
bumi ing Sukawatya
nadyan kalonga sakikil
sun labuhi ajur mumur dadi lêmah

Si Hondorop pira-pira
saguh ngulihakên malih
ing ujare komandaka
Pangran Arya Mangkubumi
lajêng gitik-ginitik
rêbut bêja ing prang pupuh
Kumpêni krêp kasoran
akathah ingkang ngêmasi
Tuwan Sarib tanya marang petor bêsar

iya iki petor nyata
mangkene kawiting jurit
petor bêsar aturira
gih jendral mariki dhingin
Pangeran Mangkubumi
lolosipun sapuniku
wus nyata nora dora
anak ingsun Mangkubumi
kaya age ingsun iki pêpanggiha

kunêng kang anèng Samarang
lagya ayêm-ayêm pikir
sang nata ing lampahira
wus lajêng ing Dhuwêt prapti
masanggrahan sang aji
wus pamondhokan wadyagung
sang nata badhe lama
ngiras dènnya angantosi
carakane kang marang nagri Samarang

sang nata arsa ngadêgna
sagung wadya kang ngêmasi
anakipun kang kinarya
karya mantri jro sang aji
suwidak kang kinardi
badhe nyèkêt sabinipun
kang kinarya lêlurah
têtiga kang alit dèsi
ing Kumêndhêng nênggih Suradimênggala

lêlurah ingalih nama
Ngabèi Prawirasêkti
kancanipun ngalih dasa
sami Prawira namèki
lêlurah saragêni
Wirasastra kang pinundhut
lurah mantri jro nama
Yudakartika ing mangkin
sakancane sadaya wiwitan yuda

Mas Malar mangkya kinarya
Ngabèi Baurêksèki
kancanipun kalih dasa
wiwit bau namanèki
lagya samadya sasi
kancane lami kèh nusul
wontên wong tigang dasa
kalih dasa kang pinilih
Kyai Bênêr ingkang kinarya lêlurah

lan ingalih namanira
Ranadirada Ngabèi
sakancane ngalih dasa
wiwitan Rana namèki
Ki Sutamanggalèki
Gêdhong sinungan jêjuluk
Ngabèi Mangunjaya
mantri jêro kang rinakit
busanane abyor mantri wolung dasa

ya ta wau kawuwusa
Sang Prabu Mangkarawati
ingkang wontên padhêkahan
padhusunan ing Rêpaking
mangkat sowan tumuli
bêbêktane tigang pikul
lombok kalawan kacang
kimpul talês lan gêmbili
nunggang jaran wadon sami bêbathilan

arasukan gandhul pêthak
kasa kêmbang lungsêd kêdhik
anyamping sarung Makasar
pasêmon wilêt awingit
lampahira wus prapti
Dhuwêt pasanggrahanipun
Sang Nata Kabanaran
nuju siniwakèng kasih
dumarojog manjing tan mawi larapan

awor lawan suranata
miwah kang mantri pinilih
dèn nyana kônca kewala
dangu-dangu kang asandhing
pra sami angingsêri
sang nata wruh sapa iku
Sultan Bantên turira
sigra Muh Yadin nambungi
rayi dalêm Sultan Pakungwati prapta

ingawe lajêng umangsah
gapyuk rinangkul nulyaglis
sang nata dhawuh kang waspa
Sang Prabu Mangkarawati
tangise lir pawèstri
ulêt lir kêkupu tarung
wus dangu tata lênggah
kang rayi tan sinung têbih
kang dinangu ing sasolahbawanira

prajurite karisakan
sabên prang tan angundhili
kula kanthi Kakang êmas
Purubaya nêniwasi
ngandika sri bupati
sarwi nênggak waspanipun
yayi prabu dilalah
sira ngungsi marang mami
nêdya enak yayi têka nêmu rusak

karine prajuritira
mêngko sira sèlèh êndi
kang rayi matur tur sêmbah
kantun tigang dasa nênggih
amung wong saralathi
tigang dasa ingkang kantun
minarsa pitung dasa
tan wontên kantun satunggil
prang Walônda mêngsah pun Kapitan Bagrak

rayi paduka Kakang Mas
Purubaya ngapirani
tumpêse prajurit kula
sanambang sawidak tawis
pun Kandhayakan mati
wong saralathi kang kantun
kula titipkên samya
pun Kakang Mangkudirjèki
kula sêlak onêng wulangun ing tuwan

kapiyarsèng katêbihan
sawadya tumpêsing jurit
prang kalawan putra tuwan
Pangran Mangkunagarèki
duk kula amiyarsi
langkung kambah ing tyas wimbuh
mila anglugas raga
anêmah samargi-margi
bêgja lamun pêjah kapêthuk ing mêngsah

nanging sawab jêng paduka
nèng marga lampah lêstari
tan wontên kang munasika
ngêrabèt lampah anyantri
kang raka ngandikaris
sun yayi rumasèng kalbu
sêsikuning Hyang Suksma
kang dhawuh ing awak mami
iya mêntas lêlaku banjur mangsah prang

durung ana sêsarapan
miwah durung olèh guling
mulane kèh katiwasan
tyas ingsun nêkani kibir
bubar kandêl-kandêling
lali yèn padha tumuwuh
sutamu ro kapisah
ki dipati ki ngabèi
kapalayu tyas ingsun kalangkung marma

wetan alas iku prapta
Si Panatas kang ngulati
lawan yayi kakangira
Mangkukusuma ngêmasi
sami ngungunirèki
kang rayi ngaturkên wau
sal-angsal tigang rêmbat
sang nata ngandika aris
kaya ngapa mangkono tuk-antukira

kang rayi matur balaka
duk wontên dhukuh Rêpaking
kasukon sayah lumampah
adharat sadasa ari
kèndêl dhukuh Rêpaking
pinêksa ingambil mantu
inggih Kyai Nur Iman
gumujêng sri narapati
bênêr yayi wong amalês kabêcikan

sang nata malih ngandika
Dhimas Natakusumèki
wong Gagatan dhawuhana
sun paringakên si adhi
Dhimas Mangkarawati
iya ing Gagatan satus
anaa kang rumêksa
samêngko maring si adhi
bêkêl satus iku sira kongkonana

srahna maring Si Nur Iman
konên nata kang abêcik
ing Gagatan bumi rosa
jaran salawe kuwawi
rumêksa mring si adhi
ing sarina wênginipun
wong sèkêt ing Pulutan
rumêksa dhahare adhi
tur sandika Pangeran Natakusuma

anglampahakên caraka
mantri jêro kang tinuding
Ngabèi Ranadigdaya
Ranadimêja satunggil
ing Gagatan wus prapti
sampun budhal bêkêlipun
kapanggih kawan dasa
pênglawe sakawan sami
wus binêkta maring wismane Nur Iman

kagyat ing tyas kagegeran
priyayi songkokan prapti
baju lurik irêng ginggang
lancingan sangkêlat abrit
nyuriga cara Bali
lawan bature gumrudug
kabèh bêkêl Gagatan
dhrodhog dènnya amanggihi
bêkêl kabèh wus kasrah marang Nur Iman

Ngabèi Ranadigdaya
Ki Nur Iman dèn jarwani
kiyai mantu andika
pan dede santri mêmêri
sajatine kiyai
Sultan ing Bantên puniku
mêdhêdhêg Ki Nur Iman
adhèhèm nênggak ambalik
Ni Rubiyah anakira Ni Saridah

nyuwargakkên mring wong tuwa
Gagatan Pulutan iki
pinaringkên mantunira
ni nyai watuk nyukikik
mantuk mantri kêkalih
akathah pasangonipun
ing wuri wus tinata
kaprajuritan turanggi
tigang dasa sakawan bêdhil nêmbêlas

lan waosipun wolulas
sadaya sopal jininggring
lêt kalih dina praptanya
lan sèkêt rêmbatannèki
Sang Prabu Pakungwati
mèsêm suka dènnya dulu
wus karya pamondhokan
Sang Prabu Mangkarawati
ragi kilèn pangarsane pasanggrahan

wolu rare panakawan
prasamya nitih turanggi
sêmuwa pratikêlira
mèh prasasat sabupati
Bok Saridah têtilik
sawulanipun ping têlu
miwah sultan cangkrama
Sang Prabu ing Pakungwati
angêrakat ulam kali pêpucungan

kang winuwus dutanira sang aprabu
langkung kinasihan
marang Sèh Ibrahim Turki
karya surat ngèngrèng Tuwan Sarib Bêsar

dhapuripun surat pratelan puniku
marang Batawiah
prakarane Mangkubumi
dèn sikara mulane dadi murwèng prang

lungguhipun Sukawati têlung èwu
saanane jendral
nagari Surakartèki
dèn êlongi saparo pangran tan suka

milanipun wus kalakon karyanipun
kang wau nèng mêngsah
rinêbut anandhang janji
singa ngrata ing Sukawati ginanjar

Jendral Emuph ingkang nglêbur janjinipun
kathah rèngrèngira
kinèn nurun Wirasari
wusnya dadi Tuwan Sarib angandika

iya iku Jayèngrana turna gupuh
maring anak ingwang
Susunan Amangkubumi
iki rèngrèng kang bakal marang si jendral

besuk ingsun lamun uwis atêtêmu
lawan putraningwang
besuk ing sabalèn maning
pasthi kono iya ingsun pêpanggihan

rèngrèng iku yèn wus dadi têrna ingsun
ingsun kang anggawa
marang nagara Batawi
aja susah sutaningsun akongkonan

ya ta wau Jayèngrana kinèn mantuk
wus binêkta sêrat
bêdhug tiga angkatnèki
Jayèngrana saking Samarang nagara

ngatêripun Radèn Wirasari wangsul
ing nagari Dêmak
sira Radèn Wirasari
lampahipun wau Radèn Jayèngrana

praptanipun ing Dhuwêt pan wancinipun
kèndêl pondhokira
sakêdhap lumêbêt aglis
jujug marang Pangeran Natakusuma

sampunipun bakda ngisa lêbêtipun
sang nata wus salat
satêdhake saking masjid
animbali Pangeran Natakusuma

lêbêtipun angirid Jayèngranèku
prapta ing ngajêngan
ngaturakên ingkang taklim
saking rama tuwan Tuwan Sarib Bêsar

sêrat katur kalih rèrèng sami katur
sigra tinupiksa
kadriya têmbunging tulis
ya ta mèsêm ing Pangran Natakusuma

dhimas gupuh undhanganapra tumênggung
padha angrasakna
ing surate Sèh Ibrahim
matur nêmbah Pangeran Natakusuma

pênêdipun abdi dalêm pra tumênggung
kang abaris ngarsa
sae katimbalan sami
miyarsakna ing surate Sarib Bêsar

sang aprabu pangandikanira arum
bênêr yayi êmas
nuli kongkonana aglis
sarupane punggawa kang baris ngarsa

wus anuduh Pangran Natakusumèku
angêriga samya
punggawa kang baris ngarsi
sami prapta tan kalilan bêkta wadya

misih tugur sagunging prajuritipun
kang baris pangarsa
praptaning kang pra dipati
pan sadaya sami lancaran kewala

wetan kidul kulon sarêng praptanipun
Pangran Pakuningrat
kilèn lan pangran ngabèi
kidul nênggih Dipati Suryanagara

kanthinipun Môndraka Wiradigdèku
lawan Jayarata
Tumênggung Dipadirjèki
Alap-alap lan Tumênggung Pusparana

têlas kidul wetan sarêng praptanipun
Pangeran Dipatya
Anom sawadyanirèki
lan kang Paman Pangran Dipati Bintara

sadaya wus tumamèng ngarsa sang prabu
sang nata ngandika
hèh sagunging pra dipati
lawan para satriya para santana

sadayèku dèn amêrês budinipun
padha rasakêna
ing karsane Sèh Ibrahim
iya ingkang muni layange kang prapta

iya ingsun kinèn akirim pra sadu
mring gurnadur jendral
sumilih kadya nêdha dil
anjaluka bênêr ing gurnadur jendral

wong aluhur saking asor wiwitipun
aja ta ugungan
dumèh Tuwan Sèh Ibrahim
Sarib Bêsar maring sun wus mundhut putra

iya iku kêkêlire têgêsipun
aja ta kabiyak
Tuwan Sèh maring sun asih
iya dadi ngadêg bênêr Sarib Bêsar

dadya ampuh Sarib Bêsar yèn tinantun
mring gurnadur jendral
pratingkahing tanah Jawi
ing batine Tuwan Sèh wus marang ingwang

karsanipun Sarib Bêsar batinipun
kinèn anjarwakna
ing Radèn Jayèngranèki
kalêthêke tyase Tuwan Sarib Bêsar

awotsantun pra dipati kang tinantun
pukulun sang nata
sampun tanggêl ing pakarti
anganggea waos dhuwung marang jendral

inggih lamun pun jendral darbe pangukup
botên wit piyambak
amiluta amrih ing sih
jêr pun jendral inggih ingkang amiluta

iyêg guyub pra sêntana pra tumênggung
sami aturira
Pangran Natakusumèki
ingkang dadi pangirid atur andhêsak

kang dhinapur mungguh panggawene satru
ngajak rêrampekan
yèn dhèwèk nora nglanggati
satêmahan kabalik ingkang pratingkah

ingkang luhur satêmah dados soripun
ingkang asor mangkya
dados luhure sayêkti
sawab saking timbalan jêng nabi duta

lamun satru salah siji ngajak atut
kang siji tan arsa
jinabakakên sayêkti
wêwilangan ing umat jêng nabi duta

sru angguguk gujêngirasang aprabu
pagene yayi mas
anganggo wêdi jêng nabi
ngumbe arak si adhi ing sabên dina

iku takut ing wêwalêr kangjêng rasul
gumujêng tur sêmbah
Pangran Natakusumèki
sanès ing prakawis arak lawan aprang

sang aprabu gumujêng ngandika arum
yèn mangkono padha
bênêr panuwunirèki
ingsun lagi nêmu dêdukaning Suksma

mungsuh iku kang gêdhe angajak patut
iya Si Walônda
ya kang gêdhe mungsuh mami
mungsuh cilik iku Si Mangkunagara

sanèn dipun yèn kudu asor ing ngriku
lagya dukaning Hyang
kang dhawuhing awak mami
wus dilalah kalah ing prang lawan bocah

mêngko mungsuh Si Walônda ngajak patut
ing têgêse iya
iku pitulung Hyang Widhi
gawe asor prang amuk sariraningwang

batinipun durung cacad têmên iku
ingong madêg nata
iya nèng Ngayogya dhingin
awèh wêruh marang Dêlèr ing Samarang

mundhut êstu yèn ingsun jumênêng ratu
iya di adêgna
rêna ngrasa awak mami
yèn kang Wayah Susunan Pakubuwana

dêlèr langkung panampike marang ingsun
dadi ingsun iya
umadêg nata pribadi
iya iku sun lêbokkên layang jendral

iya lamun Kumpêni angajak patut
Hondorop Samarang
dèn salinana tumuli
lamun nora mangkono ingsun anêmah

sampun anut pra punggawa anung-anung
ing sakarsa-karsa
mupakat ing lair batin
mumpung durung layar Tuwan Sarib Bêsar

sigra wau rèngrèng tinurut karuwun
saking Sarib Bêsar
kalah apa sor sathithik
wurukipun pisêdhêp ing tuwan jendral

sêratipun piyambak wau sang prabu
ingkang dhatêng jendral
êla-êla anglangkungi
sarta mawi mugi-mugi tuwan jendral

dipun asru angadilana satuhu
mangkya eyang jendral
ngarsakakên atur mami
ingkang mijil saking Tuwan Sarib Bêsar

têgêsipun eyang jendral mrih satuhu
karsa ngadilana
lampahane awak mami
saèstune pan kula kinaniaya

yèn rumuhun wontêna sêrat gurnadur
kang dhatêng kawula
sarèhe kula lampahi
inggih môngsa kapanjanga lampahing prang

pun gupêrnur sok mêdosi sêratipun
kula nêmah nekad
angraos yèn sinakait
jinabakkên darah Kapakubuwanan

mila bingung kang ngraos tan wontên ngukup
mangkya eyang jendral
amrih lêrês kang sayêkti
sasat dhawuh pitulunging Gusti Allah

langkung nutug la-êla prasabênipun
wus dadya sadaya
inggih sampun dèn rèng-rèngi
ingkang katur dhatêng Tuwan Sarib Bêsar

lawan dhuwung Nagasarasah wêwolu
lan waos trisula
inggih sinarasah sami
amung kuda benjing sinusul asmara

Ki Dul Wakid kang tinuding
bêkta sêrat angaturna
mring Sarib Bêsar lampahe
kinanthenan Wôngsayuda
magang ing Surabaya
lampah dalu mangkat surup
lampahe mêdal ing Dêmak

sarêng byar anjog nagari
ing Dêmak kèndêl sakêdhap
tilêm sami wêntawise
wontên kalih têngah êjam
sampun makan turôngga
sigra lajêng lampahipun
asar prapta ing Samarang

jujug Radèn Wirasari
wusnyaso lajêng binêkta
dhatêng wismanipun petor
gène Tuwan Sarib Bêsar
panggih dutatur sêmbah
angaturkên sêratipun
saking kang putra sang nata

amanggil Kaji Dul Jaki
sêrat tinurun basa Rab
sêrat kêkalih rèngrènge
wus dadya katur ing tuwan
Sarib Bêsar nupiksa
sakalangkung sukanipun
lajêng dènira ngandika

hèh sapa aranirèki
carakane putraningwang
tur sêmbah alon ature
pun Ngabdul Wakid kawula
kang abdi suranata
ing putra tuwan pukulun
Tuwan Sarib atêtanya

sapa gawe layang iki
Dul Wakid matur tur sêmbah
gih putra tuwan sang katong
pribadi ingkang akarya
mèsêm sarwi ngandika
Tuwan Sarib wruhanamu
Dul Wakid lan rèng-rèng ingwang

bêcik iki gêmêt iki
sêdhêpe amêlasarsa
asore mratelakake
mêmanis ing kaluhuran
iki bae sun gawa
Ki Dul Wakid aturipun
milanipun putra tuwan

sêrat kinarya pribadi
dene tuwan ingkang bêkta
miwah mawi pratandhane
waos lan dhuwung punika
tuwan sampun kanisthan
lan sampun tanggêl pukulun
têtulung ing putra tuwan

sru ngandika Sèh Ibrahim
hèh Dul Wakid aja susah
ingsun kang duwe panganggo
putraningsun wong analar
nora mrih kaluputan
ingsun gendhong ingsun pikul
môngsa wêdia kangelan

tur sêmbah Ki Ngabdul Wakid
milanipun putra Tuwan
ambêktani pratandhane
kang katur gurnadur jendral
têtêp mantêp ing manah
dene tuwan kang amangun
bicara ing sapunika

ya Dul Wakid ingsun iki
arêp layar benjang enjang
ya warahên putraningong
aja angadoni aprang
yèn ana mungsuh prapta
kaya nora lawas ingsun
patang puluh dina prapta

matura aja kuwatir
wus muliha iya sira
iki angsul-angsul ingong
Dul Wakid anêmbah tômpa
lajêng matur pamitnya
angkatira bêdhug têlu
saking nagari Samarang

Tuwan Sèh ing bangun enjing
mancal dhatêng Batawiah
kunêng wau ing lampahe
tigang dalu praptanira
saking nagri Samarang
wus lajêng panggih gurnadur
kutha Intên praptanira

wus sami atata linggih
antuk-antuke binuka
Jendral Jakup Musêl kagèt
kadi pisungsunging raja
raja ing kina-kina
mrih unggul wicaranipun
Sang Nata ing Kabanaran

sêrat sampun dèn tampèni
winaos ing juru basa
duk miyarsa langkung kagèt
Jakup Musêl langkung maras
bok Tuwan Sèh dêduka
dene ta tibaning luput
samangke têka Walônda

wusnya tabe suratnèki
Sri Bupati Kabanaran
kang nguni umadêg katong
lawan karsane priyôngga
dêlèr nampik tan arsa
Hondorop pinintan èstu
anulak amonthal-monthal

dadya nêmahi ngajurit
duk Jendral Muph aniaya
wontên ing Surakartane
têdhakira tuwan jendral
nagri Surakarta nyar
tigang wulan dadosipun
nuntên Jendral Emuph prapta

kula nguni anglampahi
anglêbêti sayêmbara
wontên kagungan sang katong
bumi cêlak lan nagara
ing Sukawati nama
cacahipun tigang èwu
sabêdhug saking nagara

ingkang ananggung prajanji
karsane kang madêg raja
inggih pun Dêlèr Hondorop
singa ingkang angrêbata
ing Sukawati tanah
bisa ngabur mungsuhipun
singa kang untung ginanjar

inggih kula anglampahi
mungsuhe kula pukul prang
aprang rame arêrêmpon
têtêp kula tuk ganjaran
Sukawati sadaya
inggih cacah tigang èwu
mayor kang nanggung bicara

ingkang sami darbe bumi
lininton nuntên kawula
pinacak kasenapatèn
lami dadi kapala prang
mungsuh limang satriya
gawe bondhan tanpa ratu
pan sampun dening kawula

nuntên jendral praptanèki
angêlongi sawah kula
kinantunakên saparo
Hondorop jublêg kewala
datan purun pratela
nuntên jendral antukipun
kula atilar nagara

nuntên kula dèn lurugi
nênggih saênggèn ginusah
wontên sataun lamine
manah nêmah lajêng nèkad
tan wontên têtulunga
kula prang kalih pun undur
wit kalonge sawah kula

pun undur dutane prapti
sagah sapêjahe Jendral
Emuph pun undur sagahe
ngantukakên sawah kula
lami tan kalampahan
anuntên kula binujung
saênggèn dèn urak-urak

inggih wong arêbut pati
kulamuk nadhahi ing prang
pun Mayor Has ing pêjahe
lajêng pêjahe Mayor Pal
Mayor Kalèrêk pêjah
pan kula lajêng anglalu
ing mangke kula miyarsa

dhatêngipun Sèh Ibrahim
mupakat lan eyang jendral
karsa têtulung mèh kasèp
mugi êyang ngadilana
sagung radpênindia
kalawan sabênêripun
lawan malihipun eyang

yèn ngarsakêna sayêkti
angukup dhatêng kawula
inggih pun Dêlèr Hondorop
kesaha saking Samarang
yèn ta taksih punika
lêbura dèn kadi bubuk
kula têmah mati ngalas

botên nêdya anêpangi
ing karsane tuwan jendral
yèn Hogêndrop botên katon
pan inggih sakarsa-karsa
eyang gurnadur jendral
kula sayêkti anurut
dhatênga ing lara pêjah

sawusnya tutug nupèksi
jendral kalangkung wirangnya
miyarsa sêrat ungêle
wani mêlèhkên pasaja
sagung radpênindia
kucêm prasami angungun
ngrêrêpa mring Sarib Bêsar

tuwan têtela puniki
panjange kang lêlampahan
culikane Si Hondorop
kumêlar rada gumuna
inggih tuwan yèn ala
kinarya paran puniku
angling Tuwan Sarib Bêsar

lah iya kapriye maning
nadyan Si Petor Sêmarang
padha misih eling kabèh
Mangkubumi dènnya kesah
barêng kalawan jendral
padha kabêranang nêpsu
jendral muwus inggih tuwan

sampun susah Mangkubumi
kula ingkang têtulunga
nênggih puniku akale
angipuk Mangkunagara
dèrèng panggih samangkya
nging tuwan sayêktinipun
sampun tanggêl lampah tuwan

anuntên tuwan panggihi
Mangkubumi dimèn eca
botên wande karatone
sapalih ing tanah Jawa
rukunan lan kang putra
mupusa ing takdiripun
wêlasa jagate rusak

angling Tuwan Sèh Ibrahim
mangke duk ajêng-ajêngan
Mangkubumi dèn êbut ro
tuwan jendral wuwusira
milane inggih tuwan
Si Hondorop dimèn mundur
barise tuwan undurna

punika cap kula inggih
lan sagung radpênindia
mupakat pikir wus dados
pangupaksining prakara
Susunan Kabanaran
kinukup kinarya ratu
saparo ing tanah Jawa

ngiras Ratu Senapati
rêruwêding tanah Jawa
kuwajiban nyirnakake
kadi ta pamomongira
Sang Prabu Surakarta
nora dèn iri prangipun
kêni urunan kewala

urunan mantri sawiji
sayêkti antuk kewala
Sang Prabu Surakartane
kang Rama Natèng Banaran
anyirnakêna mêngsah
Kumpêni ingkang angadu
pracaya Natèng Banaran

Si Hondorop yèn wus mulih
inggih dhatêng ing Samarang
yèn sampun kêni gunême
Mangkubumi wus panggihan
lan Tuwan Sarib Bêsar
mangkana jendral kêkintun
surat mring Sunan Banaran

lan badhe rasukan katri
warni baludru katiga
wungu cêmêng lawan ijo
pupusan ingkang sakawan
krêsting martas we samya
hèr mawar kalawan pistul
alus kêkalih kêmbaran

sênapan alus sarakit
sangkêlat abrit tigang pak
tigang pak malih rêng ijo
wus têlas pitungkasira
mring Tuwan Sarib Bêsar
duk arsa mancal ing wau
kasaru wontên caraka

saking Dêlèr ing Samawis
kang wontên ing panglurugan
tur uninga ing kasore
Mangkubumi rêmpu ing prang
Pangran Mangkunagara
atur kang pratandhanipun
boyongan èstri wolulas

nanging sagung kang radpêni
tan wontên purun nganggêpa
dene wus lawas samêngko
ênggone abêbêcikan
lawan Mangkunagara
durung bisa atêtêmu
kinèwèr saking kadohan

rêmpêk sagung kang radpêni
tan wontên purun nganggêpa
môngsa wurunga malèsèd
wus nora patut rinasa
yèn Mangkubumi Nata
kêna cinandhak satuhu
kinukup ginawe raja

mungsuh Mangkunagarèki
lah iya andadak apa
duwea rupa salawe
nora na dadi prakara
lamun Mangkunagara
dene Mangkubumi iku
yèn misiha dadi mêngsah

sêtun apêsa sawarsi
malah tan kongsi samana
aprang nuli rosa manèh
marma nuli aja obah
Mangkubumi kewala
kinanthi ginawe ratu
riyêgsa rad pên india

sampun mancal Sèh Ibrahim
saking nagri Batawiah
datan kawarnèng laute
wus prapta nagari Têgal
sadalu lajêngira
ing Samarang praptanipun
wanci byar minggah dharatan

petor bêsar mêthuk aglis
sarwi ambêkta kareta
wus lajêng wau lampahe
praptanira kapetoran
petor aris têtanya
inggih ta paran pukulun
wong agung-agung karsanya

mojar Tuwan Sèh Ibrahim
wus nora ana rinasa
amung Mangkubumi bae
kabèh-kabèh nora ana
amikira kang liya
wus sah ing sakarsanipun
angadêgakên sri nata

nulya Wirasari prapta
miwah Wiryamanggalèki
petor bêsar atêtanya
bapak paran warta Jawi
dêlèr badhene malih
anglud dènira amukul
inggih sapurugira
angêsuka Mangkubumi
rêmbag kanthi Pangeran Mangkunagara

Wiryamênggala turira
inggih badhene ingungkih
Mangkubumi ênggènira
petor bêsar matur aris
mring Tuwan Sèh Ibrahim
lah tuwan paran puniku
Mangkubumi ginêcak
yèn tuwan datan tumuli
nungkak dhatêng barise dêlèr punika

Tuwan Sarib Bêsar lingnya
lah ta petor sun lumaris
sapa kang milu maring wang
petor bêsar anauri
kula ingkang ngaturi
Mantri Bahrawa puniku
tuwin mantri sadasa
sagêgamane lumaris
kang rumêksa ing tuwan wontên ing marga

asru dènira ngandika
wau Tuwan Sèh Ibrahim
iki pakirime jendral
mring sutèngong Mangkubumi
petor umatur aris
pênêd inggih lajêngipun
nanging mêdala Dêmak
lampah rungak anênitik
gène baris sutanta Natèng Banaran

bêcik Wirasari sira
ingkang lumaku pribadi
anggawa surate tuwan
iya ingsun angantèni
lan Mantri Kalicêri
kang padha jaga karyèku
dene tuwan lajênga
dhatêng ing Surakartèki
tuwan dêlèr barise nèng Butuhkuyang

Wirasari pinitungkas
katura ing anak mami
Mangkubumilamun sira
ingsun karya pulmak mami
dene pracaya mami
Wirasari nêmbah mundur
lan petor dutanira
Ki Wirayuda kang nami
sarêng budhal lawan Tuwan Sarib Bêsar

ingiring Mantri Bahrawa
wontên sawidak turanggi
dharatipun kalih bêlah
kèndêl Ungaran sawêngi
nagari Jawi osik
kambah prajurit saking Rum
Jêng Tuwan Sarib Bêsar
nênggih Tuwan Sèh Ibrahim
kathah ingkang nêdya panggih amrih sawab

amisuwur ing pawarta
lamun Sèh Ibrahim Turki
wus mijil ingkang mangunah
kadya karamating wali
misuwur tanah Jawi
baya iki tatanipun
kambah ing waliullah
mangkana kang ngucap malih
agêbagan kang nêdya panggih ing tuwan

nora ketung kasusahan
tuwa nom jalu lan èstri
sabên kèndêl sami marak
bêkta pêpanganan sami
sêkul lan ulam pitik
praptèng Salatiga sampun
sakiwatêngênira
wiwit awan kongsi wêngi
anèng marga samarga-marga mangkana

budhal saking Salatiga
sapraptaning Bayalali
kadya kinêrig wong desa
prasamya prapta ngabêkti
Surakarta winarni
upêrup matur sang prabu
Hèndrik Johan Abraham
yèn badhe wontên wong Turki
utusane Jêng Sultan Muhammad Lekan

kadi benjing-enjing prapta
samangke nèng Bayalali
langkung saking badri bêsar
pênêt tuwan angurmati
bilih dhatêng mariki
tuwan inggih dipun cakut
punika tuwan jendral
sami ajrihangajèni
dhapuripun siwêr inggih kulit pêthak

ya ta enjing kawuwusa
prapta Tuwan Sèh Ibrahim
pukul satêngah sawêlas
prapta lajêng marang loji
sang nata wus dhawuhi
badhe pasanggrahanipun
pantês ing Kaluraman
pinarnah ing pinggir kali
nyuwungakên wismèng Mantri Sumayuda

Yan Hèndrik Johan Abraham
langkung dènira amèt sih
urmat mariyêm ping sapta
apan ing samargi-margi
Ungaran Bayalali
Salatiga aming mitu
lajêng wau ngaturan
apêpanggih sanga aji
wus binêkta sami anitih kareta

sapraptanira jro pura
agupuh sri narapati
amêthuk ing palataran
kagyat Sèh Ibrahim Turki
sêmune raja iki
amirip kêrabat ingsun
wusnya sami alênggah
satêngah jam winatawis
uprup mamitakên sayah makuwona

sang nata ngatêr ing natar
wus salaman manthuk amit
lajêng dhatêng Kaluraman
uprup misih atut wuri
Pangulu Wôngsaniti
tampi timbalan sang prabu
kinèn amanggihana
Tuwan Sèh Ibrahim Turki
bêkta suguh mring pakuwon Kaluraman

prapta sami atur sêmbah
angaras padanirèki
kang mathoki Saradipa
ingkang jaga rina wêngi
Pangulu Wôngsaniti
sami kodhêng basanipun
kang ngêntèk basa Arab
amung Ki Kaji Muktasim
tinimbalan Kêdhunggudèl wismanira

wau ing sapraptanira
sira Ki Kaji Muktasim
kang minôngka juru basa
lêga kang angadhêp sami
Pangulu Wôngsaniti
sami angsal-angsal katur
dinangu ing sang nata
pocapane Sèh Ibrahim
antuk têgês kunêng malih kawuwusa

Sang Prabu ing Kabanaran
ngalih pakuwon Talgaji
dhusun agêng têngah wana
lèpènira kanan kering
langkung saking prayogi
wontên masjidipun agung
kinarya barjumuwah
suka manahing wadyalit
ya ta wau Radèn Wirasari prapta

mantri Dêmak pitu samya
kang dhèrèk lampahirèki
wontên kuda tigang dasa
wau Radèn Wirasari
jujug pakuwonnèki
Pangran Natakusumèku
lajêng atur uninga
yèn dutane Sèh Ibrahim
Wirasari bêkta mantri Dêmak kathah

katur ing nata ngandika
nimbali kang baris ngarsi
pra dipatya pra santana
kèndêl carakanirèki
anèng pakuwon sami
Pangran Natakusumèku
praptane pra dipatya
caraka ngandikan aglis
kerid marang Pangeran Natakusuma

sapraptanira ngajêngan
duta Radèn Wirasari
ngaturakên sêratira
ingkang saking Sèh Ibrahim
lawan kang sêrat malih
saking jendral angsul-angsul
lan sagung kêkintunan
akathah awarni-warni
samya suka mulat sagung pra dipatya

sêratira Sarib Bêsar
pratela ing lampahnèki
lamun unggul kang bicara
jendral alingsêm tan sipi
nanging cinêkak ugi
anutuh ing bangsanipun
Jendral Emuph ing kina
kang tiwas kapati-pati
lan Hondorop gumun aculikèng praja

wus dilalah bêjanira
anak ingsun Mangkubumi
dene anuju pun bapa
kang ngêmbat prakawis iki
kêna gitik-ginitik
lawan wong atêmên iku
yèn mantêp ana uga
iya pitulunging Widhi
sutaningsun ingkang pitaya mring bapa

iya marang panglurugan
bubarakên kang abaris
Si Hondorop wus muliha
dèn enggal marang Sêmawis
tan wurung sira benjing
tinarima panêdhamu
tinurut sira benjang
lungane saking Samawis
langkung suka Sri Bupati Kabanaran

anulya surate jendral
tinupiksa tan atêbih
lan sêrate Sarib Bêsar
iring-iringan anunggil
ing wêkasane sami
saguh amêcat gupêrnur
saking nagri Samarang
miwah saguh angadili
atêtulung tan wurung kinarya raja

ing jendral panêdhanira
sampun kathah sônggarunggi
Kumpêni pasthi tan cidra
mring Susunan Mangkubumi
asal saguh ngrêsiki
nyenapatèni prang pupuh
bôndha-bandhuning aprang
miwah kanthining prajurit
sampun susah Kumpêni kang matah-matah

jêr wajibing kang sarira
angrêsiki tanah Jawi
Kumpêni nguruni bôndha
prabeya amangun jurit
kang sarira pribadi
arjane ingkang anêmu
kabèh riwuking praja
mungsuh rêrêgêding bumi
Kumpêni srah mung wruh sirnane kewala

mungsuhe padha urakan
mungguh pêthèking Kumpêni
sayêkti tandhinge jipat
pasthi bêcik Mangkubumi
anak ratu sayêkti
lan atine sêtya tuhu
lan durung aprang cidra
lami prang lawan Kumpêni
pan ing kono tinêmu prajurit nyata

lan sakathahing prakara
wontên rama dika yêkti
inggih Tuwan Sarib Bêsar
singa ingkang dèn sênêngi
tan wani mêlawani
ing caraka Sultan ing Rum
amung nanggung kewala
yèn liyane Mangkubumi
kinarsakna tan purun lamun nanggunga

angluwarna kasusahan
sutaningsun Mangkubumi
pan iya môngsa wurunga
Sarib Bêsar wus amalih
rujuk lawan Kumpêni
sapa kang agawe wurung
dutèng Rum wus waspada
nora kêna dèn kilapi
sawusira maos srat sukèng wardaya

tyasira marwata suta
sigra dènira mrentahi
Adhi Mas Natakusuma
sira saosa turanggi
pasangan têlung rakit
kang prayoga ulêsipun
sun karya kêkiriman
marang Gurnadur Batawi
tur sandika Pangeran Natakusuma

Pangeran Natakusuma
dhawuh sagung pra dipati
sigra asamya utusan
marang barisan ing ngarsi
duta wus dèn angsuli
Radèn Wirasari sampun
kathah ganjaranira
tigang dalu nèng Talgaji
enjang pamit wus mantuk mêdal ing Dêmak

wuri ngalih pasanggrahan
tilar pakuwon Talgaji
marang ing Jurangkênanga
kêrig sagunging prajurit
masanggrahan sang aji
nèng Jurangkênanganipun
wadyagung pamondhokan
Mas Rôngga atur udani
têlikipun prapta saking Pranaraga

andhèrèk lampahing mêngsah
budhal saking Pranaragi
bupati môncanagara
kang sampun nungkul kinêrig
cacahing kang turanggi
watawis salêksa langkung
langkung gêng kang gêgaman
mangke prapta Sukawati
wontên Tugu gènnya pacak barisira

lawan dêlèr sêmadosan
maksih nèng Butuh gèn baris
wau kalane miyarsa
amèsêm sri narapati
baris kang anggêdhèni
wadya môncanagarèku
pakantuk nadhahana
arahan môncanagari
angundhangi sagung prajurit prayitna

upama yèn pinukula
badhe anêdya nadhahi
nanging kapalang punika
pitungkase Sèh Ibrahim
sampun nadhahi jurit
yèn wontêna mungsuh rawuh
dadya sami angadhang
margining mungsuh kang sami
anêliki gèning baris mungsuhira

amêndhêm prajurit wana
momor tan wontên kulambi
kadya wong desa kewala
wong pitung puluh pinijig
Mas Rôngga kang prajurit
pinêthil wong patang puluh
Pangeran Pakuningrat
wonge tri dasa pinijig
tinindhihan binêkta miranti wana

wau ingkang masanggrahan
nèng Tugu sawadyanèki
balabar ngêbaki wana
pangeran sigra anuding
caraka badhe panggih
kalawan tuwan gupêrnur
bêkta wadya turôngga
gangsal atus dharatnèki
nyabrang lèpèn kang liwat sami umulat

bêkta bandera sakawan
kang priyayi nut wong cilik
bêcik kang adoh macalang
watêke waspadèng warti
tur karêpe wong cilik
akèha dènnya ngrêramu
lajêng sagung gêgaman
angliwati kang miranti
balanipun Pangran Arya Pakuningrat

amomor saking ing wuntat
Mas Rôngga balanirèki
amomor saking ngiringan
bêkik lajêng anumbaki
angulewang ambêdhil
ingamukan kathah lampus
ngiwa nêngên katrajang
busêkan tan amalêsi
ting gudandap ngiwut Pangran Pakuningrat

Mas Rôngga angamuk duta
gusis wau kèh ngêmasi
ingkang pêjah pitung dasa
nêmbêlas kacandhak urip
banderane sarakit
kacandhak sarakitipun
sèkêt kuda kabandhang
sanjata waos kèh kèri
langkung majêng kèndêl Tugu pabarisan

opyak ana mungsuh prapta
wong pacalang kang katail
undhang prasamya prayitna
sakêdhap gègèrirèki
badhe dipun wangsuli
ambêkta gêgaman agung
nanging tan kalampahan
wuwusên kang mêntas jurit
Pangran Pakuningrat kalawan Mas Rôngga

mundur ing Jurangkênanga
ing pasanggrahan sang aji
angaturakên bandhangan
pirang-pirang rèntèng kuping
nênêm sirahing mantri
sèkêt kuda alit agung
bêbandane nêmbêlas
kalewang waos lan karbin
langkung suka sang nata dènnya umulat

dinangu rakiting aprang
punggawa kalih wotsari
wau Pangran Pakuningrat
Mas Rôngga umatur aris
sasolahing ajurit
langkung sukanira prabu
kinèn ambagi samya
bandhangan dipun waradin
wus binagi sakancanira warata

pakuwon Jurangkênanga
tan alami dèn ingsêri
masanggrahan ing Rarômba
tan owah baris pangarsi
papan langkung prayogi
wau ta malih winuwus
Jêng Tuwan Sarib Bêsar
kang wontên Surakartèki
sarêng lampah agantya panggambuhira

kang abdi Sang Aprabu
ing Surakarta ngulamanipun
pan andina ngadhêp Tuwan Sèh Ibrahim
Wôngsaniti lan pangulu
agung dènira ngalap sor

sapira kêtibipun
ingkang ngaturkên sugatèng prabu
dhawuh marang Ki Kaji Amad Muktasim
Kaji Muktasim umatur
andina saking kadhaton

pangandikanirarum
Jêng Tuwan Sarib maring pangulu
hèh pangulu ratumu amêlasasih
umatur kyai pangulu
lan Kaji Muktasim kinon

tuwan gih sakalangkung
dhasare yatin kalane timur
duk miyarsa kagyat Tuwan Sèh Ibrahim
ngandika Tuwan Sèh asru
ya Muktasim yèn mêngkono

sun dongakna Hyang Agung
apa ta sukak baturi aku
matur nêmbah wau Ki Kaji Muktasim
tuwan inggih sakalangkung
sadaya dhêku rumojong

bismillah ngadêg sampun
sarwi nêtêpakên srêbanipun
kang umulat sadaya sami umiring
mangkarag gêgithokipun
sami eram sama dongong

de sangêt swaranipun
sarta barêbês wêtune kang luh
wus dangune sirêp tanpa swara aris
wus mari pangadêgipun
Tuwan Sarib lajêng lunggoh

sarwi ngandika arum
uwis Muktasim pandonganingsun
kaya tinarima mring Hyang Mahasukci
sira mau padha dulu
duk sun barêbêl wêtu loh

ing kono dhawuhipun
wahyu kalamun ratunirèku
pasthi nêmu pitulung dera Hyang Widhi
tulus adêgira ratu
tan ana nêmu pakewoh

salamêt ing donyèku
nadyan ngakerat iya wallahu
aklam satuhune kang madêg narpati
padha anêmu rahayu
aja na nêmu pakewoh

ya arsa pamit ingsun
banjur marang barisane Butuh
sigra Tuwan Sarib Bêsar marang loji
Yan Johan Abraham sampun
angatêr manjing kadhaton

wus panggih sang aprabu
Tuwan Ibrahim wus pamit sampun
mring sang nata nutugakên karyanèki
para ngalim kinèn tumut
abdinira sang akatong

angatêr marang Butuh
wus mêdal saking ing pura laju
Uprup Abram angatêr lampahirèki
saonjotan wangsulipun
Tuwan Sèh wus praptèng Butoh

panggih lawan gupêrnur
langkung gugup dènira andulu
badri bêsar nanging ta wong sabrang iki
apa baya karyanipun
dêlèr urmat atêtakon

hèh babo ya tuwanku
paran ing karsa tuwan puniku
anêdhaki gèn kula apacak baris
punapa ingkang pinundhut
kula sumôngga kemawon

Tuwan Sarib sumaur
arêp wêruh bae barisanmu
êndi ingkang putus pakaryamu iki
êndi ta kang dadi batur
êndi ingkang dadi mungsoh

gupêrnur lon sumaur
kang dadi batur kêkasihipun
Pangran Adipati Mangkunagarèki
Mangkubumi mungsuhipun
kang sampun jumênêng katong

Tuwan Sèh malih muwus
êndi tandhane kang dadi batur
apa uwis katêmu marang sirèki
dêlèr alos sauripun
tuwan ing batin kemawon

gih lamun wong puniku
sampun asaguh yèn dadi batur
nuli cidra Gusti Allah botên kêni
basane kang kula rêngkuh
Tuwan Sarib mojar bêkoh

sira iku gupêrnur
angagulakên kadibyanamu
wong kumingsun sira iku sun arani
mulane tiwas sirèku
têkonmu ingkang mêngkono

wong tôndha lambe gugu
iki Mangkubumi sêratipun
prapta ing Batawi wis ginugu pasthi
iya marang ing gurnadur
sagung Kumpêni wus golong

prasami sukanipun
Tuwan Dhirèktur Petrus Albètrus
kabèh suka iya marang Mangkubumi
pambêkane sêtya tuhu
durung linyok durung goroh

lah iki karyaningsun
iya ambubarakên barismu
tuwan jendral wus anyandhak Mangkubumi
tan wurung ginawe Ratu
ing bumi Jawa sêparo

tinuduhkên capipun
pucat netyane tuwan gupêrnur
angrêrêpa marang Tuwan Sèh Ibrahim
tuwan kula nêdha tulung
sampun kantos manggih awon

Tuwan Sarib sru muwus
ya ora ala tiwas sirèku
dene gugu swara Mangkunêgarèki
wong ora gêlêm katêmu
têka sira maksih ngrêngkoh

pira antaranipun
ya gonira wiwit badhamèku
wis sataun têka nora bisa panggih
seje Mangkubumi iku
ngajak pasthi ing wiraos

bêcik angajak têmu
sapa ginawe wakil gurnadur
samangsane ngajak sapatêmon dhingin
yèn wis têmu nuli rêmbug
gunême enak linakon

mêngkono padha tuhu
padha wong têmên agathak-gathuk
yèn wis kowe bubar mulih mring Samawis
nulya sun kinèn têtêmu
wakile jendral pan ingong

sigra têngara umung
ambêdholakên baris gupêrnur
saking Butuh akêbut sarêng saari
kang baris agêng mangidul
kadya lun gumulung golong

kunêng malih kawuwus
sarêng ing gantya ingkang winuwus
Panêmbahan Madura duk praptanèki
prajurite pitung atus
sarta surate Pandorop

siyang laku jinungkung
dènira arsa antêp prang pupuh
iya lawan Susuhunan Mangkubumi
lir angajak ngêbut têlu
arsa mêksa si palugon

rubêd pangêrigipun
prajurit Sampang milane kantun
mila prapta nèng Surakarta nagari
Panêmbahan Madurèku
anèng wisma Petor Brikton

dene ta wadyanipun
lèr Baturana pangalèripun
nocog gêdhong prajurit ing Madurèki
sarêng dêlèr praptanipun
saking barisan ing Butoh

panggihan loji sampun
Pangran Madura lawan gupêrnur
lawan wau nênggih Tuwan Sèh Ibrahim
panêmbahan mèsêm muwus
tanya dadine lêlakon

tuwan idêlèr tutur
suwuk saking dutane Sultan Rum
Tuwan Sarib nimbali Kaji Dul Jakim
praptanira ngarsanipun
kinèn nyauri wiraos

panêmbahan puniku
sampun jinarwan lamun gurnadur
karsa nyandhak Susunan Amangkubumi
ing watak sêca satuhu
ingkang nora watak linyok

lamun kasor ing pupuh
arsa kinukup sêdya tinulung
wong atêmên wêruh lamun dèn bêciki
panêmbahan sru gumuyu
tan ngilangkên manising wong

panêmbahan sigra animbali
Kudapranglangit prapta ing ngarsa
panêmbahan lon ature
tuwan lah ta puniku
rencang kula sok kula tuding
têmu Mangkunagara
wontên ping sapuluh
dèrèng pinanggihan cêlak
kula utus inggih dhatêng Mangkubumi
sok pinanggih pan cêlak

atêtanya Tuwan Sèh Ibrahim
bêcik êndi Mangkubumi ika
kalawan kaponakane
lawan wêwatêkipun
matur nêmbah Kudapranglangit
kula matur balaka
pilih ramanipun
nadyan wêwatakanira
botên beda inggih pênêd Mangkubumi
watak saking santosa

botên môntra yèn mungsuh tinuding
codakèng mêngsah ngandika cêlak
tan kêna sèlèh dhuwunge
lah ngarah apa iku
lah Pranglangit nganggoa kêris
môngsa sira wania
anyuduk maringsun
sanadyan sira wania
ingsun wani krismu bêcik ingsun wani
sarwa gumujêng latah

lamun Pangran Mangkunagarèki
yèn manggihi têbih lamat-lamat
tan purun ngandika dhewe
tan katon kuncungipun
malah langkung êsak kapati
gumêr kang amiyarsa
wuwuh mantêpipun
Tuwan Sarib duk miyarsa
pratingkahe duta Madura Pranglangit
ingkang agung dinuta

wong Madura marang Mangkubumi
iya marang Amangkunagara
liwat seje wêwatêke
Mangkubumi wus punjul
kasumbagèng liya nagari
budi wilêd santosa
têtêp mantêpipun
wiraganira noraga
kasusatya prasasat ing tyas nir wèsthi
was-uwas tan kawawas

putus ing tyas titis tan katawis
anêratas ing tyas kasantosan
titih tan katutuh tètèh
ing tata tuhu tangguh
tula-tula labêt taliti
nir guna amiguna
rucine rinacut
rêjane ngeja kaharjan
nir rêringa kramisthanira kaèsthi
amusthi tanpa asta

nistha madya tama nitèng tami
tuman têmên tumut ing utama
kanisthan puthês pinêthès
mawut dèn awut-awut
watak wuta tan dèn atuti
mrih aywa katalêtah
têluh katalutuh
kalamun katula-tula
Tuwan Sarib Bêsar langkung sukanèki
têtela ing wêwarta

dêlèr lagya prapta tigang latri
pan jinujul ing utusanira
Pangran Mangkunagarane
kang taksih baris tugur
suratira ngajak anggitik
mring Natèng Kabanaran
mangkya barisipun
kang anèng dhusun Rêraba
rencangipun kathah minggat kantun kêdhik
duta Mangkunagaran

Dêmang Karanganyar kang tinuding
lawan Ngabèi Malangsumirang
Ngabèi Malangdewane
dêlèr ngaturi gupuh
Panêmbahan ing Madurèki
myang Tuwan Sarib Bêsar
ingaturan rawuh
surat wau kinèn maca
juru basa ing têmbung ajak anggitik
mring Natèng Kabanaran

tuwan dêlèr nênggih dèn aturi
mêdal saking ing kulon bangawan
pan ing Japuh panyabrange
kulon jog wetanipun
kula nyabrang Malalèn nênggih
binêskup kadi bebas
nênggih sampun tanggung
sawusnya titi kang sêrat
Panêmbahan Madura ingkang nauri
duta Mangkunagara

hèh caraka matura sirèki
mring anak Arya Mangkunagara
hèh duta makatên lire
tiba têngah katèngsun
nora nyêbut pangran dipati
marang bêndara dika
dene kula ngrungu
undhang Natèng Kabanaran
jabêl nama duk wau dènnya maringi
Sri Natèng Kabanaran

duta katiga tumungkul sami
langkung lingsêm dening panêmbahan
nyêngkrok-nyêngkrok pamuwuse
lajêng dènnya amuwus
panêmbahan mring duta katri
punika adhi duta
ing sayêktinipun
dêlèr sampun maras-maras
yèn anganggêp mring Pangran Mangkunagari
kalêbu tanpa ngrasa

ujar liwat têka dèn andhêgi
dadi dêlèr kang kêna ing tarka
wong tanpa susuh têgêse
dadi ta suratipun
Pangran Mangkunagara mangkin
pan datan winangsulan
kêdhik asilipun
ambêburu ujar liwat
dêlèr antuk ujar wong gêdhe Batawi
dene nganggêp pangeran

jendral sampun nganggêp Mangkubumi
apa bêcik padha ujar pisan
padha watêk pasajane
punika karêp ingsun
anak Arya Mangkunagari
bêcik padha têmua
mupung ana ingsun
patut ingsun iki tuwa
kula rêksa ing karo-karone sami
ana ngarah têmênan

lamun ora angarah sayêkti
apa gawe kudu lêlayangan
wong golèk cacad awake
kudu angajak magut
sapa ngandêl wurung kapanggih
uwis duta muliha
lurah ngong gupêrnur
olèh cacad marang jendral
anganggêp wong ingkang durung apêpanggih
angura ngayawara

duta katri nulya pamit mulih
lampahira datan antuk karya
prapta ing Tugu lampahe
katur mring gustinipun
lampahira lamun tinampik
mila mundur mring Sala
pun dêlèr kasêndhu
dhatêng ing gurnadur jendral
dene lawas durung ana tur udani
dènira pêpanggihan

apa gawe tinutugkên iki
môngsa kurang têrahing Mataram
iya kang bêcik atine
pangeran duk angrungu
langkung ngungun kaduwungnèki
nanging pangrasanira
ing tyas wus amêngku
sakala ing nungsa Jawa
sakênane wau wong môncanagari
tanah kang pitung lêksa

ya ta wau pakuwonirèki
Pangran Dipati Mangkunagara
yèn bêngi udan malinge
maling gumriwis rêbut
tan ngobêri ing sabên wêngi
mangkana êmbanira
kang garwa tinuduh
Nyai Ban Singamênggala
ngaturakên turôngga dhawuk kêkalih
lan angaturi sêrat

mring kang rama nênggih sri bupati
lawan garwa jêng ratu bandara
nyuwun rorod dèn eyange
ing kangjêng ratu ibu
sinjang lawan kasêmêkani
lawan nyênyuwun pisan
kagunganirèku
para kêbayan nêmbêlas
kang angiring nyai êmban wus lumaris
lumampah rantab-rantab

lampahira pan sampun lumaris
cacah priyayi ingkang turôngga
gêng alit amung salawe
langkung barisanipun
pra dipati baris ing ngarsi
têtindhihe Mas Rôngga
kagyat duk andulu
wong liwat arantab-rantab
kinèn mandhêg tinakèn dutanirèki
Pangran Mangkunagara

nyai êmban kang samya dèn iring
wus ingandhêg sadaya kèndêla
Mas Rôngga utusan age
sigra wauanuduh
mantri ngarsa ingkang tinuding
tur uningèng Pangeran
Natakusumèku
yèn wontên caraka prapta
saking Pangran Mangkunagara dutèki
punapa kinarsakna

punapa ta tinulaka aglis
Pangran Natakusuma gya sowan
tur priksa wontên dutane
Adhi Rôngga Pukulun
tur uninga caraka prapti
saking ing putra tuwan
Mangkunagarèku
punapa tuwan karsakna
manawi ta paduka tulak sayêkti
nata gumujêng suka

adhi liwat kanisthanirèki
iya wong balèkake kongkonan
dhimas timbalana age
duta ya prapta iku
nanging padha dèn ngati-ati
ing batinan kewala
nêmbah samya mundur
sapraptaning pakuwonnya
dhinawuhan hèh mantri dutane adhi
caraka banjurêna

sigra nêmbah amit duta prapti
sampun prapta ênggène Mas Rôngga
dhinawuhakên ing mangke
nênggih timbalanipun
Pangran Natakusuma aglis
Mas Rôngga paparentah
mring mantri panganjur
wus kinèn ngirid caraka
ing praptane jujug pakuwonirèki
Pangran Natakusuma

duta prapta pakuwonirèki
Pangeran Arya Natakusuma
pan sampun sinaosake
ing ngarsanira prabu
nyai êmban majêng wotsari
angaturakên sêrat
katur wus pinundhut
binuka sinuksmèng driya
atur tobat panalôngsa miwah malih
kang kawrat kang wus kangkat

kawula nuwun parentahyêkti
gih pêrkawis paduka ngarsakna
kondur praja Matarame
nganggêp kawula dangu
mangkya sampun èngêt ing pikir
sumôngga karsa nata
suwawi pukulun
rumiyin kêni rêncana
manah liwung ngupados margining pati
mangkya sampun watgata

ngaturakên kuda dhawuk kalih
pan saosan agêm kalih pisan
wus titi tamat sêrate
kinèn makuwon sampun
sampun dhawah ing karya tulis
Tumênggung Sindusastra
surat angsul-angsul
mring Pangran Mangkunagara
sawusira sinaoskên dèn êcapi
wus pinaringkên duta

lan pakintun rama ibu sami
pinaringkên duta sigra mêsat
êmban Singamênggalane
ing marga tan winuwus
praptèng Tugu katur ing gusti
Pangran Mangkunagara
surat rama prabu
binuka sinuksmèng driya
bêbukane sira kulup kirim tulis
marang sun tur pariksa

ing prakara aturira iki
ingsun iki wong tuwa tan bisa
kakèhan ubêd têgêse
sun turut sakarêpmu
sira eling ingsun ya eling
yèn sira lali lagya
iya sakarêpmu
mangkya sira anêlôngsa
sun parentah muliha Pajang Matawis
têtulunga ing yuda

ing Mataram kabrokan Kumpêni
lawas-lawas bumi têmah rusak
wus môngsa bodhoa kowe
arêbut wong Matarum
sampun titi wau kang tulis
pangeran sigra undhang
marang wadyanipun
bêndhe ngubêngi barisan
undhang lamun wus atut aruntut malih
lan Natèng Kabanaran

sami têntrêm tyasira wadyalit
kunêng malih gantya winursita
panêmbahan lawan idlèr
wis pamit mring sang prabu
miwah tuwan ya Sèh Ibrahim
budhal marang Sêmarang
Pangran Madurèku
atilar prajuritira
kalih atus têtindhih mantri kêkalih
pun Lêmbu Surènggana

Dêmang Lêmbusôngka kang satunggil
panêmbahan pitu likur dina
nèng Surakarta lamine
mêmulang sang aprabu
sakèh bêksa sami ngawaki
kathah kang wus kacandhak
dènira sang prabu
praptane nagri Samarang
dhêdhêp sirêp idlèr tan milu prakawis
mung Tuwan Sarib Bêsar

surat jendral agung ingkang prapti
ingkang dhatêng Tuwan Sarib Bêsar
idlèr tinambuh tan olèh
ing surate gurnadur
amung petor bêsar mêningi
lawan sinung pariksa
kang gawa puniku
dene Tuwan Sarib Bêsar
iya saking wismane dipun ênggèni
mring Tuwan Sarib Bêsar

ya ta wau kawuwusa malih
Pangran Dipati Mangkunagara
rolas ing Sura budhale
saking baris ing Tugu
arsa ngrêbat nagri Matawis
parentah ingkang rama
linakon puniku
sapa wruh tutuge karya
pan ing ngriku sagah nyaut abadhami
lan Natèng Kabanaran

wus kinêrig wong môncanagari
kadi wontên turôngga salêksa
wontên rong lêksa dharate
parentah mring panganjur
angampiri Surakartèki
têtindhihe pangarsa
prajurit jronipun
satus saragêni abang
panumbake prangtandang atusan bêdhil
nênggih sragêni abang

môncanagara limang bupati
ing Kaduwang lan ing Jagaraga
Balora Rawa Kalangbrèt
gêcak Surakartèku
lampahira wus andhingini
pangeran maksih têbah
kalawan panganjur
rampit Sangkrah Pasampangan
tinadhahan wong bumi campuh ing jurit
ramya abêbêdhilan

binantonan Kapitan Dul Jalil
kang jênêngi Walandi sakawan
lawan nênêm kastabêle
kalih mariyêmipun
rame aprang bêdhil-binêdhil
pukul kalih awit prang
malah kongsi surup
kalêbon ing Pasampangan
wismanira têtiga ingkang binêsmi
ubêg sajroning desa

nulya ngamuk Kapitan Dul Jalil
lan wong bumi sami anarajang
Kapitan Simbang praptane
lajêng tumut angamuk
wong prangtandang nênêm kang mati
môncanagara giwar
sinusul wus kawur
ing mariyêm tundha-tundha
akèh kêna prajurit ingkang turanggi
malêdug asarsaran

sampuning rêp mungsuh undurnèki
pan kapêthuk anèng Wanasraya
Pangran Mangkunagarane
sande kasaput dalu
amakuwon Wana prayogi
badhe enjing kewala
ing pangrampitipun
ing Surakarta ubêkan
aprayitna miyarsa badhe rinampit
dalu pacak barisan

kang makuwon Wanasraya enjing
budhalira gumuruh kang bala
ambêlabar wun-awune
kadya wana katunu
wadyanira pangarsa prapti
ing Ganggang kaèbêkan
dhêdhêt kadya têdhuh
sapangidul sapangetan
praptanira Pangran Mangkunagarèki
pukul satêngah sanga

bala Kumpêni sampun miranti
Kumpêni datan ngantêp parentah
Kumpêni lit panyabrange
Kapitan Barok Kolur
ingkang kidul nyabrang Samanggi
lawan wadya Madura
satus nabrangipun
wong Jawa ngindhung sudagar
duk punika manahira datan ajrih
dening mêngsah alêksan

wong kang tuwa sami muring-muring
watêke Pangran Mangkunagara
kaya mêngkono adate
dadya pangeran riwuk
anèng Ganggang gênggêng prasami
nora parentah mangsah
tan parentah mundur
mariyêm saleko ingkang
kidul wetan mungêl anguluk-uluki
mimisipun kaliwat

mungsuh ingkang anèng wuri kêni
ingkang sami mudhun saking kuda
sami juju turanggane
katiban mimis kagum
turôngga kang kajuju kêni
dhadha baune ika
niba lajêng lampus
opyak horêg wuri kêna
lawan bala Kumpêni sami mrêpêki
tan ulap mungsuh kathah

dadya undhang pangeran ngunduri
mingêr ngidul ngetan Panusupan
angidul ngetan kèndêle
kuda langkung gungipun
kadya pagêr jarak kaèksi
dhêndhêng kadya tan obah
dènira lêlaku
upsir kinèn asêsumbar
payo Mangkunagara sida angrampit
atimu kaya walang

wingi batur mungsuh dina iki
êmbèn rowang êmbèn dadi mêngsah
ngandêlakên bala kuwe
mêntas mênang prangipun
mungsuh Sunan Amangkubumi
mungsuh saya tan mangan
mungsuh wong angantuk
alêlaku têlung dina
têlung bêngi nora mangan nora bukti
banjur prang mêsthi kalah

prajurite Surakarta iki
têrajangên iki padha waras
wirangmu malincur bae
iki sudagar ngindhung
samya wani amagut jurit
mangkana sampun têbah
wau lampahipun
pêpikul kang kèri padha
dèn kêkinthil upêsir sami turanggi
ginêpuk anèng wuntat
