wong agung asiniwaka
aglar sagung punggawa kang para ji
Arya Maktal nêmbah matur
pukulun rama tuwan
sri bathara panggenane sampun têmtu
lawan sawadya punggawa
wontên nagri Kaelani

kang dèn ungsi Rajèng Kelan
pan tumanggah Prabu Kelanjajali
mêngsah paduka pukulun
putrinipun prawira
Kelaswara tate bônda para ratu
milane sagah samôngsa
mêngsah lan Paduka Amir

wong agung mèsêm ngandika
wus karuhan yayi Natèng Mêdayin
iya nora arsa kondur
anutugakên karsa
wus têtela iya ing pangungsènipun
Umarmadi undhangana
wadya gung saos ing jurit

samangsane budhal ingwang
nanging wusa samêkta kang para ji
datan wande sun ngalurug
amukul nagri Kelan
dene mêngko pan lagi klangênan ingsun
suka nèng nagri Yujana
sandika sagung para ji

wau ta Sang Kakungingrat
nèng Yujana kacaryan acangkrami
dènnya kalangênan nutug
ing wana myang ing toya
lan kasêngsêm trêsna marang ratunipun
Kewusnendar ing Yujana
wong agung langkung dènnya sih

mangkana duk abujana
Jayèngmurti lan sagunging para ji
alon ngandika wong agung
yayi prabu Yujana
nagri Kelan pira ta lêlakonipun
dharate saking Yujana
Kewusnendar awotsari

pukulun pan kalih wulan
ngalèr ngetan inggih saking ing ngriki
layaran pitulas dalu
watês pan karocokan
nagri Kelan têtêngahan lêrêsipun
tampinganipun kang wetan
lan ing Cina nunggil wangkid

kang lèr tampingane nunggal
lan ing Ngindi kang kidul tunggil wangkid
lan kakang Prabu Lamdahur
Lamdahur nambung sabda
inggih saking Surati lèr wetanipun
wetan lêrês saking Kusta
kilèn Kusta tunggil wangkid

lan jajahan Rum punika
ing Ngandêli lan Kusta tunggil wangkid
Ngandêli kang tumut ing Rum
kidul kilèn tampingnya
tunggil wangkid lawan Yujana pukulun
kang kilèn tamping Yujana
lan ing Yahman tunggil wangkid

ing Selan ratu prakosa
widigdaya Prabu Kelanjajali
punika pan sutanipun
Raja Bardinilekan
ratu wudhu ing aprang salaminipun
tumitah nèng ngalam donya
inggih dèrèng angsal tandhing

wong agung alon ngandika
mring Lamdahur yayi Rajèng Surati
tuduhên dhingini laku
ing Kusta lan ing Gêdhah
lan Sêlangur sandika Prabu Lamdahur
parentah ing balanira
ratu kang badhe dhingini

Rajèng Ngêrum pinundhutan
lan ing Ngindi Yujana Yahman sami
ratu satus pitung puluh
bidhal saking Yujana
panganjure sarta anglalar marga gung
gunggunge kang balakuswa
wontên gangsal atus kêthi

kang môngka cucuking lampah
Sang Suratisdaham Rajèng Surati
kalawan Sang Raja Harnus
ratu nagri Têrkiyah
lan ing Gêdhah Raja Alam kang panganjur
ing Kusta Raja Marekan
Ngandêli Raja Bêrdasih

urunan wadya Yujana
Raja Ukdur lawan Sang Raja Kibsil
lan Raja Bardinankandrun
urunan Ngindi Raja
Dawudanu lan Raja Jêrjani Biktur
kadya parbata pawaka
saking Yujana lumaris

angkên girindra puspita
dêdamêle ratu kang mianjuri
ratu satus pitung puluh
lêpas saking Yujana
nglalar marga ing wana-wana gra gêmpur
wus têbih ing lampahira
asmara sagung para ji

kunêng wontên kang winarni
rêksasa pêpalajêngan
kabur saking ing dhangkane
ing nguni ditya Jabalkap
nênggih ingkang sêsuta
anama wil Raja Samum
pêparab Mardusindhula

sapêjahe ramanèki
Raja Samum tilar surat
marang Mardu atmajane
kulup ing sapatiningwang
sira age lungaa
aja dhêdhôngka sirèku
iya ana ing Wukirkap

angungsia kang abêcik
kang adoh saking Gunungkap
besuk ing Jabalkap kiye
tan kêna kambah ing ditya
wil diyu lan dênawa
yèn maksiha mantunipun
iya Sang Natèng Ngajêrak

Wong Agung Surayèng Bumi
Menak Jayèngsatru Ngarab
kang anggêmpur ditya kabèh
yèku kang mêrung maring wang
kang gruwung grananingwang
mila sang rêksasa Mardu
tapa nèng wukir Sindhula

wontên tigang atus nênggih
kang tumut dhôngka Sindhula
saking Kelan kidul kulon
sadaya sami martapa
wil Mardu wus pêputra
kêkalih èstri pinunjul
tumut amartapèng bapa

nama Mardawa Mardawi
kalih samya kinawasa
bisa manjing aju-ajèr
dhasar pakartining ditya
bisa laku mangkana
nanging punika pinunjul
sasama-samaning ditya

mangkana miyarsa warti
bungasing wana katrajang
ing bala Jayèngpalugon
ingkang mianjuri lampah
angègèrakên wana
burone samya kêplayu
andhêmpèng wukir Sindhula

buron agêng-agêng sami
gajah banthèng macan warak
balêgdaba sênuk mèmrèng
jilma lajêng asuwita
marang Mardu punika
iya Mardu iya Jamum
Mardujamum namanira

buron wana ngratu sami
mring ditya Jamum akathah
saking sangêt sutapane
miwah marang sutanira
Ni Mardawi Mardawa
ngawulakkên buron agung
Jamum kabul kang istijrat

dhasar rasêksa wus sêkti
aja kudu nganggo tapa
ditya wus sugih kasêktèn
Raja Mardujamum ika
winuwuhan martapa
pinrih ing kasêktènipun
ngasorna isining jagad

miwah putra kalih èstri
prasamya mrih kaprawiran
angajap pinunjul dhewe
mangkana wau kang putra
kalih samya ngandikan
praptèng ngarsa ramanipun
putra Mardawi Mardawa

Raja Jamum ngandika ris
babo nini ana karya
nora wurung gawe gêdhe
iku satru kabuyutan
nêlasah marang sira
ngupaya têdhake Samum
kaya priye dayanira

Raja Jamum sarwi nangis
karaos wau kang rama
pinatèn Jayèngpalugon
kang putra kalih tur sêmbah
inggih maras punapa
numpêsa sawadyanipun
Wong Agung Surayèng Jagad

kawula rama kadugi
inggih sadalu kewala
ingkang kadi samodra rob
wong Menak sabalanira
botên kantos rong dina
paran karsa rama prabu
Raja Jamum angandika

rara ewuhe tyas mami
nora kêna ginagampang
Wong Agung Jayèngpalugon
ditya sangisoring wiyat
gêmpur Jabalkap sirna
tan kêna tinulak iku
dibyane Si Kakungingrat

dene karêp ingsun nini
bêcike pan pinirowang
mrih kêna rusake kabèh
iki mupung anèng têba
mêntas bêdhah Yujana
banjur mring Kelan anglurug
yêkti yèn besuk miyarsa

yèn ingsun maksih nèng ngriki
karana tan ana marga
pantês kambah gaman gêdhe
kang anjog nagari Kelan
amung wukir Sindhula
akèh pacangkraman patut
ing wana miwah ing toya

nora narka awak mami
alas iki yèn kongsia
kambah ing Jayèngpalugon
dening doh kaliwat-liwat
ing mêngko karsaningwang
sira lan arinirèku
arupaa wanodyendah

mring Kalana Jayèngmurti
padha amriha kagarwa
wruhanira sutaningong
sirnaa Si Kakungingrat
yèn Maktal durung sirna
sayêkti Maktal winangun
kinarya silih wong Menak

mring Dipati Guritwêsi
pasthi bisa angupaya
kabèh kang nyidra ing têmbe
yèn maksih Si Parangteja
kang padha gawe ala
tumindak mêmalês ukum
sira pan kaburak-burak

rêmbug ingsun mau nini
yèn sira kongsi kagarwa
miwah yèn mêtu anake
bisa angêbas ambebas
dene wus kasarira
pinèt ta sangkaning alus
ludhêsa nora kawruhan

kang putra kalih wotsari
inggih lêrês karsa tuwan
lamun wontêna margine
paran kinarya jalaran
Raja Jamum ngandika
sira maliha warnèku
putri manungsa kang endah

besuk yèn makuwon lami
wong Menak anèng Sindhula
iya ing kono patrape
nini ing paekaningwang
wus matêng kang rinêmbag
kunêng malih kang winuwus
kang wontên nagri Yujana

Wong Agung Surayèng Bumi
lan sawadya para nata
patang puluh dina lête
budhale panganjurira
ing wuri asiyaga
dene kèndêle wong agung
ginubêl ing para garwa

garwa putri Parangakik
lawan putri ing Karsinah
kang samya gubêl kalihe
dening Rajaputri Cina
agung tampi rêruba
maria abasa ibu
sangêt ing panuwunira

malah prasêtya tan sipi
agung dènnya tampi surat
nuwun sangêt pêpacake
yèn datan kêni sêsambat
ing têmbung maratuwa
kangbok kawula mit lampus
kasêksèna ing paduka

dadya surate sang putri
kang marang Rêtna Sudara
katur ing Jayèngpalugon
gya nimbali kalihira
Marmaya Arya Maktal
sapraptaning jro kadhatun
kinèn maosa kang surat

Adipati Guritwêsi
maos srate putri Cina
pêpuji marang hong tingte
katura sêrat kawula
inggih pun Adaninggar
katur paduka pukulun
Rêtna Sudarawrêtika

putri adi Parangakik
tuwin putri ing Karsinah
kawula tur saisine
pèni-pèni saking Cina
kalih èwu gotongan
pun bapa ji kang kêkintun
sawêg dhatêng kawan dina

kamipurun kaping kalih
kawula tur pêjah gêsang
aksamanên sang lir sinom
Kangbok Sudarawrêtika
paduka mantunana
mring kawula basa ibu
kawula atur prasêtya

yèn paduka tan mantuni
kawula asuduk jiwa
wontên ing ngarsa kakang bok
lamun kenginga kawula
sowan dhatêng paduka
prasasat aparing umur
nambung kawan dasa warsa

pitungkase jêng rama ji
kang mungêl jro surat warah
inggih makotên wêlinge
babo nini dèn waspada
iya nadyan akèha
putri dadi garwanipun
Wong Agung Surayèng Jagad

amung putri Parangakik
Rêtna Sudarawrêtika
suwitanana ta anggèr
lair batin anggêpira
rêngkuhên ibunira
iku putri potang umur
mring Wong Agung Kakungingrat

lawan dènira akrami
Rêtna Sudarawrêtika
êsah lawan hong tingtene
iya tan mawa kinarya
padha-padha manungsa
Jêng Nabi Ibrahim iku
sarta Hyang Lata wal Ujwa

kang gawa parentah kawin
marang Sang Rêtna Sudara
marmane dèn bisa anggèr
suwita Rêtna Sudara-
wrêti putri utama
angukuhi bênêripun
milalu ambuwang kadang

lawan Sirtupelalèli
putri adi ing Karsinah
padha kulanana anggèr
makatên ingkang pitungkas
rama ji mring kawula
dhuh kakang bok raganingsun
atur prasêtya prasapa

lamun paduka anampik
tan arsa andasihêna
dhatêng kawula wiyose
kawula sakêthi merang
mantuk mring nagri Cina
dhuh kakang bok raganingsun
rêngkuhên kula mawongan

Adipati Guritwêsi
angling marang Arya Maktal
yayi mas ingsun wus wêroh
warnane Sang Putri Cina
dudu pantêse ika
putri sênggrang watêkipun
nora patut laku sopak

Arya Maktal ananduki
yêktine puniku kakang
ing pawarti titah tanggon
nanging ta kudu dilalah
dhompone ing pratingkah
putri mêmêlas satuhu
lêlakone putri Cina

nambungi Sudarawrêti
apan sarwi nênggak waspa
iya yayi mas kapriye
lamun ingsun anampika
mitra lan putri Cina
aranana awak ingsun
yayi kalêbu wong apa

miwah kakang Adipati
Tasikwaja aranana
bêcik êndi raganingong
anampik kalawan tômpa
sêtyane putri Cina
sigra nêmbah sarwi matur
wong agung ing Parangteja

inggih sae anampèni
lamun paduka nampika
niyaya kêkandhange
mênggah Hyang Suksma winastan
inggih nampik nugraha
wajib ngukup kawlasayun
têtulung wong sudra papa

wau kalane miyarsi
Wong Agung Surajèng Jagad
Arya Maktal ing rêmbuge
marang ing Rêtna Sudara
tuwin Ki Umarmaya
mèsêm ngandika wong agung
hèh yayi mas Parangteja

paran gonira ngalingi
iya mring sasiraningwang
darapon aja kagêpok
nisthane sariraningwang
luputa ing pocapan
Arya Maktal nêmbah matur
gampil panatasing nyawa

apan tuwan inggih botên tumut-tumut
pan amung sang rajaputri
kang darbe karsa puniku
mêmitra sami pawèstri
lan sarate pisah ênggon

sanalika bucal raosan pukulun
pan paduka anyar krami
putri Kuwari puniku
garwa paduka kêkalih
mingsêra nêbih ing ênggon

lawan wontên loking jana sasabibun
sang rajaputra kêkalih
wus diwasa wayahipun
mawat binagi para ji
para nata sapratêlon

pan kawula kang nganthi sadumanipun
ingkang kawula êmongi
Radèn Jayusman puniku
lan ibune atut wuri
sayêkti pisah pakuwon

kang saduman kang nganthi yayi Tamtanus
dene kang dipun êmongi
Rahadèn Ruslan puniku
saibune atut wuri
inggih pisah kang pakuwon

ingkang kantun saduman kang para ratu
lah sira kakang dipati
Marmaya nganthia iku
ngarèni umiring gusti
wong kabèh padha parungon

ingundhangkên sayêkti nuntên misuwur
sintên ingkang amastani
punika nuntên pinupu
ing Cina sang rajaputri
yèn sampun sami kalakon

botên wontên pawong sanak cacadipun
mêmitra samining putri
sayêkti tan ana iku
graitani Paduka Mir
ujêr sampun seje ênggon

ya ta mèsêm ngandika wau wong agung
iya bênêr iku yayi
pratikêlira puniku
kalis ing sarira mami
sayêkti nora kagêpok

pan karsane dhewe yayi karo iku
pawong sanak padha èstri
sapa mangênana iku
Rajaputri Parangakik
gumujêng tyasnya cumêmplong

dalanane yayi aywa na sirèku
rêmbug iki tanpa uwis
si kakang Umarmayèku
wong tuwa sok kidah-kidih
alingan ajrih katanggor

Umarmaya tumênga sarwi macucu
mele-mele amundêlik
dhing dhang dhèng dhung iya dhèng dhung
inggih lêrês sang suputri
kawula ajrih katanggor

tur kawula sakêthi wêlas satuhu
dhatêng ing Cina Sang Putri
lan ragi maras ing kalbu
mungguh ing batin kaèksi
pratingkah karya saking wong

botên wande mêmalêsi anak putu
kang kantun darmi nglampahi
sadaya samya gumuyu
Rêtna Sirtupelaèli
nambungi yèn uwis dados

mau-mau padha angrasa pakewuh
kang Dipati Guritwêsi
tuwa pijêr mingak-minguk
nora wani angurêbi
anglintêr sok kurang sagoh

ya ta wau pangandikanira arum
Wong Agung Surayèng Bumi
yayi bagenên dèn gupuh
Umarmadi milu mami
pangarêp kang milu mring ngong

tur sandika wong agung kalih gya mêtu
sapraptanira ing jawi
parentah ing para ratu
pinartiga sampun dadi
pandume kang para katong

wau putri Parangakik wus angutus
surat marang rajaputri
ing Cina sarta kêkintun
sinêmayan dèn timbali
iya besuk yèn wus bodhol

saking nagri Yujana sida ngalurug
marang nagri Kaelani
ana ing marga yèn dalu
sira yayi sun timbali
marang pasanggrahan ingong

suratira Sudarawrêti kang rawuh
mring Cina Sang Rajaputri
binuka dangiyahipun
ngêla-êla nganyut galih
sang putri mrêbêl mêtu loh

langkung suka kagète kang wêtu êluh
pan dudu êluh prihatin
sêgêr awak mari lêsu
acipta Sang Rajaputri
Parangakik nganthi mring ngong

wus lêjar saking kang wuyung
tyasira sang rajaputri
ing Cina Rêtna Daninggar
nalika ningali tulis
saking Sudarawrêtika
putri adi Parangakik

yèn wus salin têmbungipun
mangkya basa yayi dèwi
aprasasat sinatmata
mring Wong Agung Jayèngmurti
surate Rêtna Sudara
agung dèn iling-ilingi

têmbungira manis arum
sêdhêpe amukêt ati
bisa gawe êla-êla
kakang bok Sudarawrêti
gandês luwêse pasaja
kaduk maniserêspati

nyêr-ênyêre têrus sungsum
ting kalêlêr anèng kulit
ting sarênut anèng manah
kakang bok Sudarawrêti
bisa gawe enggaring tyas
putri musthikaning bumi

angundhangi balanipun
wong Cina kang pra dipati
kyana patih dhinawuhan
myang sagung satriya mantri
kinèn anabuh gamêlan
biola lawan sêruni

sami suka kang wadya gung
dènnya lêjar tyasing gusti
kunêng gantya winursita
Wong Agung Surayèng Bumi
ngundhangi bala samêkta
sakapraboning ajurit

sagung para ratu-ratu
enjing anêmbang têngari
gumuruh swaraning bala
kadya bêlah kang pratiwi
sira Prabu Kewusnendar
tinuduh barêpi baris

minôngka mênggalanipun
pianjur panata baris
budhal wadya ing Yujana
tigang yuta busana sri
kadya parbata puspita
prajurite bêcik-bêcik

Raja Ukdiyar nèng ngayun
panuntun lampahing baris
rêmpêk sawadyabalanya
sumundhul kang pra dipati
para ratu ing Yujana
sapangkat-pangkat tulya sri

sira Kewusnendar Prabu
ginarêbêg pra dipati
rêspati nitih turôngga
ing wuri ingkang nambungi
Raja Samsir Ibnu Buldan
narpati ing Kôndhabumi

gumrah sawadyabala gung
ingkang sumundhul ing wuri
ing Kangkan Sang Raja Ukman
nulya Prabu Yusup Adi
enjange malih ing wuntat
Raja Kemar kang nambungi

nitih dipôngga sang prabu
ginarêbêg pra dipati
kathah lamun cinatura
sagunging para narpati
budhale saking Yujana
Wong Agung Surayèng Bumi

anitih pun askardiyu
sinongsongan tunggul asri
ginarêbêg para raja
satriya punggawa mantri
para kadang wurinira
asri lampahing prajurit

ing wana-wana gra gêmpur
kambah kathahing lumaris
wadyabala ing Kuparman
kadya ladhu-ladhu mili
antara ing pitung dina
ing wuri budhalirèki

para nata wadyanipun
Wong Agung Parangtejèki
among ing Radèn Jayusman
Sang Rêtna Sudarawrêti
asri upacaranira
wadyabala Parangakik

sagunging kang para ratu
sapalih lumakyèng ngarsi
sapalih lumakyèng wuntat
sawadyabalanirèki
lir prawata kêmbang-kêmbang
angèbêgi wana giri

nulya malih enjangipun
ingkang sumundhul ing wuri
Prabu Tamtanus ing Yunan
sawadyabalanira sri
kang among ing Radèn Ruslan
tan pisah lan ibunèki

Karsinah Rêtna Rabingu
saupacaranira sri
wadyabala ing Karsinah
tuwin kang para narpati
kang umiring Radèn Ruslan
sapalih kang munggèng ngarsi

sapalih lumakyèng pungkur
sawadyabalanirèki
kang pungkur nagri Yujana
ing praja sêmune mamring
budhale wadya Kuparman
kadya ombaking jaladri

lubèr balabar wana gung
saking kyèhning kang para ji
wadyane tanpa wilangan
bêranang lirparwatagni
kunêng kang lagya lêlampah
wadyabala Kuparmani

wuwusên ratu panganjur
satus pitung dasa prapti
jajahan nagari Kelan
bêbahak desa paminggir
busêkan dhusun tampingan
gègèr mantrine gambuhi

turôngga lir sêsulung
wong tampingan wong jro kitha bubul
wira-wiri kang mriksa gègèrirèki
wong tampingan kapalayu
giris praptane kang mungsoh

ya ta wau Sang Prabu
Kaelani nênggih kang winuwus
sira Raja Kelanjajali tinangkil
aglar punggawa gung-agung
miwah kang rama sang katong

sang prabu ing Mêdayun
Patih Gajahbihêr awotsantun
dhuh pukulun kang dados gègèring jawi
panganjuring mêngsah rawuh
anitik badhe pakuwon

datan wande anglurug
Prabu Nusirwan ingkang jinujug
yèn paduka ngêkahi Rajèng Mêdayin
nagari Kelan ginêmpur
tinumpêsan lanang wadon

para ratu panganjur
wonge ratu satus pitung puluh
inggih gusti wontên tigang atus kêthi
dhusun paminggir supênuh
wontên ing dhusun Mario

jêmbar radin pukulun
angungkurakên bangawan agung
kanan wukir wana agêng ingkang kering
ara-ara jêmbar ngayun
badhe papaning prang pupoh

praptane têlik ulun
saking nagri Yujana pukulun
inggih èstu Wong Agung Surayèng Bumi
lêt patang puluh dinèku
saking ing Yujana bodhol

balane pinartêlu
pinisah putra kêkalihipun
lan ibune kang samya putri prajurit
sampun binagi wadya gung
dinum ingkang para katong

lampah lêt pitung dalu
rama lawan putra kalihipun
angandika Sang Prabu Kelanjajali
hèh Gajahbihêr nora wruh
pagene mêtu ing kono

apa nora na tutur
yèn iku marga gawat kalangkung
ing Sindhula wukir ênggoning rasêksi
nambungi Rajèng Mêdayun
wus adat Jayèngpalugon

marga gawat tinêmpuh
botên watak nyinggahi pakewuh
kayu aèng lêmah sangar tawa sami
sang Rajèng Kelan umatur
wiyahèn dèrèng katanggor

pan Sindhula pukulun
ênggèn dênawa Sang Raja Jamum
ditya sêkti martapa amrih linuwih
ing kaprawiran pukulun
atmajane roro wadon

kaprawirane ampuh
wontên balane wil tigang atus
samya kinèn martapa amrih kasêktin
isining bumi puniku
ciptane samia kasor

bumi kula pukulun
apan nênggih wontêne ing ngriku
inggih minta lilah kawula sayêkti
sampun tigang dasa taun
wukir singub jurang sigrong

jangji kula pukulun
yèn arsa môngsajalma puniku
botên môngsa manungsa ing Kaelani
ing kanan kering praja gung
inggih kang sami binadhog

sagah ing kula nêngguh
yèn ngriki manggih baya pakewuh
anulungi purun anglabuhi jurit
mila kèringan pukulun
samya jrih kang para katong

kula winastan ngingu
inggih dhatêng wil pun Raja Jamum
tur puniku inggih kajênge pribadi
kawula nyêgah tan purun
pinênginga dadi mungsoh

luwung yèn dadi batur
kenging ing aji kasêktènipun
mila para ratu tanah ajam wingwrin
winastan pun Raja Jamum
kula kang darbe ngon-ingon

lawan kaananipun
wayah tuwan pun Kelaswarèku
sabên gitik praja ratune nadhahi
kasor prang sakaliripun
kyèh para ratu binoyong

lampahan kawan dalu
wukir Sindhula lampah sinêru
saking ngriki sêdhênge pan pitung dalu
margine maripid gunung
wukir Sindhula kagêpok

hèh Gajahbihêr iku
môngsa wurunga yèn gêmpur tumpur
Si Kalana Jayèngmurti sawadyèki
binadhog ing Raja Jamun
dilalah tumpês ing kono

Patih Bêstak lon muwus
marang Gajahbihêr nora sêru
anak Gajahbihêr kula pemut yêkti
sisip tangguhe sang prabu
prakawis Jayèngpalugon

cinampah prang lan diyu
inggih buta punapa puniku
buta dhêkêm andhêlik sok dêkêp gênjik
wil numpês pitik tumurun
buta dadi ama babon

dika botên angrungu
Raja Hiprit lan Raja Pardiyu
sabalane yutan sintên kang matèni
siji botên gawa batur
Wong Agung Jayèngpalugon

ratu dika puniku
punapa tan ngrungu caturipun
wontên ditya sirah sèwu gêgilani
astanipun kalih èwu
gêgêdhêging jagat wutoh

Si Jamum buta kuncung
tan pantês kinarya agul-agul
buta ngili papariman gawa pithi
kaliwat nistha winuwus
dèrèng wruh marang wêwaton

samaduna dhas sèwu
wadyabalane sayuta uluk
kabèh sirna dening Sang Surayèng Bumi
pun Jamum puniku besuk
mung wong sikêp kang anjotos

Kya Patih Kelan dhêku
inggih rama wontên putrinipun
kalih pisan sami prawirèng ajurit
Ki Patih Bêstak angguguk
pikir dika liwat jompo

moprok botên lumaku
pikiring rare moprok ing tangguh
Kyana Patih Gajahbihêr dhêku malih
môngsa borong rama ulun
kang sampun jajah pamiyos

kunêng ingkang gunêm lawan pikir
gantya winiraos
rajaputri ing Cina budhale
saking Yujana sawadyanèki
baris Parangakik
ingkang tinut pungkur

nanging sinamar ragi anêbih
miwah yèn makuwon
tan katawis batin panunggale
katon manjila pakuwonnèki
mangkana winarni
duk angsal sadalu

budhal saking Yujana nagari
wontên ing pakuwon
tinimbalan ing dalu karsane
nênggih Rajaputri Parangakik
putri Cina nênggih
kerid lampah pandung

Rêtna Sudara nganguk-anguki
jawining pakuwon
putri Cina mung lan turanggane
wau Rajaputri Parangakik
dènnya mêmanuki
nilib cara pandung

nitih garudha yêksa sang putri
nèng jawi pakuwon
pinggir wana wontên patayare
upacara Radèn Jayusmani
kang rama maringi
Cina kalih èwu

lurah sakawan binakta kalih
pun Tinggowiyangkoh
lawan pun Jongcukun satunggile
kang kinarya jaruman nimbali
putri Cina kering
dening pun Jongcukun

mung pacara kalih kang umiring
pun Tinggowiyangkoh
lan Jongcukun anilap lampahe
putri Cina anitih turanggi
wus cêlak kang baris
lampah mandhêg mangu

Rajaputri Cina ngandika ris
hèh Tinggowiyangkoh
lan Jongcukun iki kaya priye
dening laku wus parêk lan baris
yèn sinapa mangkin
kapriye saurmu

duk punika putri Parangakik
dènira mirantos
nuju tanggap ping wolu wayahe
pukul sadasa sang dyah kaèksi
praptanira kerid
sang rêtnya gya niyup

sarwi nguwuh enggal yayi dèwi
ing kene gon ingong
Adaninggar kagyat apa kiye
sigra Jongcukun matur wotsari
punika jêng gusti
mêmanuki mêthuk

putri Cina miyarsa tan aris
saking kuda anjog
gurawalan tilar turanggane
Rêtna Sudara ngadêg nyêkêli
garudha yêksèki
cinandhak Jongcukun

putri Cina kang nyêkêl kudèki
pun Tinggowiyangkoh
Adaninggar ngrungkêbi padane
sarwi anjrit lara-lara nangis
pada kinapithing
sangsaya sru muwun

pêjahana kawula puniki
dèn enggal kakang bok
yèn gêsanga mêmirang ing akèh
kula isin dhatêng bumi langit
suku madal siti
sru panangisipun

papa pataka têmên wak mami
gung dadi lêlakon
Adaninggar matia dèn age
urip karya jalêbuding bumi
atinggal prajèki
tuwin rama ibu

kadang warga tan ana katolih
praptèng raganingong
durung wêruh ing rèh sêsikune
wêwadine wong agung sawiji
api buta tuli
katanggor ing watu

Adaninggar aja urip-urip
hèh kaki topèkkong
ngur banjutên ingong sang hong tingte
lênyêpêna sing ngalam donyèki
putri Cina iki
nyênyampuri tuwuh

ngapêsakên jênênging narpati
sagung para katong
ingkang sami putri tênayane
karya ojat Adaninggar iki
èstu jêjêmbêri
pêngus bêngus-bêngus

baya katingal wêrjid lan cacing
lan irisirispoh
nora katon manungsa pantêse
amawongan tan arsa nampèni
amêmitra mami
mèh katawur-tawur

lah pêdhangên kakang bok dèn aglis
inggih raganingong
yèn wis layon ulihna dèn age
lah pêtakên bumi Parangakik
maring Cina pasthi
môngsa na kang ngaku

cêmpurungên bumi Parangakik
candhinên aywa doh
nadyan pêjah nyèthi ing dhèwèke
aksamanên kangbok awak mami
mung angèsthi pati
suka nganyut tuwuh

putri Cina kaku tyasirèki
satêmah ngêjojor
kadya kayu akancing astane
pangrangkule ing pada sang putri
sarira tan osik
malirik tan muwus

sariranya wus kadya ngêmasi
kêkêtêg nèng tênggok
putri Cina sangêt kakon atèn
nora bisa ngampêt nêpsunèki
netra kadi cuki
ilang kocakipun

maras tyase putri Parangakik
wungua riningong
kaya dudu anak ratu gêdhe
darungakên pikir tanpa kardi
salahing pawèstri
yèn kagêdhèn nêpsu

ginarayangan sariranèki
sadaya pan atos
kêkêtêge wus ngalih ênggone
mêmbêg-mêmbêg samataning pitik
wus asawang mayit
sang putri kalangkung

maras ing tyas wêlas aningali
mring kang sawang layon
angur layon êmpun garayange
iku sang putri atos kapati
ngacêcênge kadi
kayu andalujur

winungu-wungu mêksa tan osik
angling sang lir sinom
hèh Jongcukun muliha dèn age
mring pakuwon pundhutên dèn aglis
si wulan piningid
ya jêmpananingsun

kang amikul aja liya saking
padha sikêp wadon
kuda iku lah cancangên bae
atur sêmbah Jongcukun tumuli
lumayu wus prapti
ing pakuwon agung

sampun binêkta jêmpana aglis
sikêp sami wadon
sigra-sigra wau ing lampahe
nulya prapta ngarsane sang dèwi
sang dyah ngatag aglis
mring wadya kang mikul

padha unggahna rampanên aglis
iku ariningong
gya rumagang wau pawongane
sampun munggèng jêmpana tan osik
putri Cina maksih
sangêt dènnya kantu

kondur Rajaputri Parangakik
praptane pakuwon
tinurunkên saking jêmpanane
putri Cina pan dèrèng anglilir
inginggahkên aglis
marang ing tilam rum

kocaping carita tigang ari
kang amindha layon
panglilire saking antakane
wungu pungun-pungun angabêkti
Putri Parangakik
andikanira rum

rèrèhêna yayi tyasirèki
aywa katêlangso
wong kêgêdhèn nêpsu ala lire
nora duwe bêbêcik sathithik
lamun putri adi
aywa ngingu nêpsu

ila-ilane kang dhingin-dhingin
jênênging wong wadon
yèn ngugunga duwe nêpsu gêdhe
nora antuk jênênging akrami
duraka pinanggih
amanggih papa gung

putri Cina andhêku wotsari
pukulun kakang bok
saking sangêt ing manah lêpate
amba nênutuh badan pribadi
gêtun ping sakêthi
solah kang wus luput

mangke sumôngga tan darbe urip
kagungan kakang bok
siyang dalu anut sakarsane
pêpundhutan wus aglar nèng ngarsi
dhahar putri kalih
gunême mas timbul

eca tyase dhêdharan Sang Rajaputri
Rêtna Adaninggar
mopo yèn sarênga bukti
purune purun pinêksa

wusnya dhahar lumados inuman sami
lawan gônda wida
Rajaputri Parangakik
Rêtna Sudara ngandika

rungokêna yayi dèwi sun tuturi
duk pacangan ingwang
lawan Sang Surayèng Bumi
beya samodra ludira

paman prabu ing Cina apa ta lali
duwe putri endah
yèn krama bantên ing jurit
wus ila-ila ing kuna

kramaningsun lawan Sang Surayèng Bumi
bêbantên ayutan
pêpati wong Parangakik
pon-ponane tumulia

parandene sêmono durung pinanggih
imbuh bantên kadang
kakang Prabu Parangakik
aprang mungsuh lawan ingwang

sun patèni kakang Prabu Parangakik
madyaning palagan
iku kandêle wak mami
lan yayi putri Karsinah

putri Cina kagyat umatur wotsari
kakang bok Karsinah
Rêtna Sirtupelaèli
ing pundi kang pasanggrahan

angandika Rajaputri Parangakik
adoh anèng wuntat
têlung dina saking ngriki
nindhihi wadya ing wuntat

wus sun undang ing Karsinah yayi dèwi
lakon têlung dina
satêngange bae prapti
payo yayi rêrêmbugan

sira iku bêcik salina agami
badanmu sêpata
sira Sêlama ta yayi
aja ngèmbèt balanira

Rêtna Adaninggar umatur wotsari
pukulun sandika
badan kawula pribadi
sampun kawruhan ing kathah

angucapa lailaha ilallahi
anêksèni ingwang
kang akarya bumi langit
kang satuhune Pangeran

lawan malih Ibrahim kalilolahi
anêksèni ingwang
satuhu Nabi Ibrahim
yèku dutaning Hyang Suksma

kang ingakên pawong mitrane Hyang Widhi
sang putri wus Islam
ngindalah ing lair kapir
batine nyata wus Islam

pun Jongcukun tinuduh paring udani
mring pakuwon Cina
aywa na kelangan gusti
wau ta pakuwon Cina

abusêkan gumuruh swaraning tangis
sirnane gustinya
tigang dina nora prapti
jalu èsrti sru karuna

sapraptane Jongcukun sirêp kang tangis
lan bêkta parentah
saking putri Parangakik
pakuwon Cina ywa obah

aja owah kaya ana yayi dèwi
êmban karo samya
Siwang Siwung dèn timbali
barênga lawan utusan

sampun têntrêm wadya Cina tyasirèki
ban kalih ngandikan
mring Jongcukun atut wuri
manjing jroning pasanggrahan

wau Radèn Jayusman praptanirèki
pakuwoning paman
marêk ing ibunirèki
tur sêmbah lajêng alênggah

putri Cina dhêrakalan angudhuni
ulap duk tumingal
ing cahya amindha sasi
kesisan dening pawana

momor lawan pawongan dènira linggih
Sang Rêtna Sudara
gya nyandhak astanirèki
lah sirèki basakêna

dadak lunga sira dalih sapa iki
apan putranira
Ki Jayusman anak mami
patut ingsun lan wong Menak

wus tinarik astanira minggah malih
Rêtna Adaninggar
ngunandika jroning galih
mèh ngêblêgi ingkang rama

numbras têmên cahyane wong Arab iki
padha nukmèng wulan
têkan bêbayi nuruni
putri Cina aturira

kawulanggèr ngawu-awu ing sang pêkik
kamipurun amba
ingambil sudara wèdi
dhatêng ibu jêng paduka

Dyan Jayusman andhêku nuhun wotsari
putri Cina kagyat
sinêmbah mring radèn mantri
marêbêl awêtu waspa

angandika Sang Rêtna Sudarawrêti
yayi aja krama
iya mring sutanirèki
dadi was-uwas maringwang

sutaningsun iya sutanira yayi
padha ujar pisan
nora bisa ujar lamis
Rêtna Daninggar tur sêmbah

angandika Rajaputri Parangakik
kulup timbalana
pamanira dipun aglis
ingsun arsa rêrêmbugan

lan bibèkmu karo pisan sun timbali
sun wêruhne padha
marang ing dhêdhayoh mami
Dyan Jayusman nêmbah mentar

tan antara praptane sampun dèn irid
wau ingkang paman
lawan ingkang bibi kalih
putri Cina duk tumingal

pan kumêpyur tyasira sang rajaputri
kesah arsa ngiwa
ampingan sêdyanirèki
Rêtna Sudara ngandika

sarwi latah jêrèh têmên sira yayi
umpêtan ana pa
nora nana kêdhah-kêdhih
Adaninggar matur nêmbah

lah punika raka paduka kang prapti
Sang Sri Kakungingrat
ngandika Sudarawrêti
apan ika yayi Maktal

putranira Ki Jayusman kang angirid
kang sun kon angundang
lamun wong lagi ningali
sapisan kèh kasamaran

iya Maktal iya Sang Surayèng Bumi
kêmbar rupa swara
mila trêsnane tan sipi
alah ingkang tunggal wêlad

lunga ngunthul padha cukur wong kêkalih
kadange tan kêna
milu ing salah sawiji
mung Maktal tan kêna pisah

tunggu makam padha cukur wong kêkalih
Maktal prapta nêmbah
miwah ingkang garwa kalih
sawusnya tata alênggah

Maktal matur paduka agêgujêngi
ngandika punapa
ngraosi ing prapta mami
Rêtna Sudara alatah

duk pangunthul duk pamakam sun rasani
duk patunggu jarat
nora nana malih-malih
karo yayi Adaninggar

Jarahbanun Banawati marêpêki
dènira alênggah
Adaninggar angingsêri
Sajarahbanun gya nyandhak

ing wêntise dhuh kakang bok dhatêng pundi
wong pinarêpêkan
têka dadak angingsêri
punapa tuwan tan sotah

akêkaruh kawula tiyang ing Mêsir
Adaninggar mojar
mas ratu kula kang ajrih
lamun botên sinampara

Jarahbanun matur têka pindho kardi
sampun darbe cipta
liya kakang bok ing ngriki
Adaninggar rêsêp ing tyas

Jarahbanun angling sarwi angêjèpi
hèh kulup Jayusman
parènèkna jênggi mami
wadhah pamucangan ingwang

rajaputra tur sêmbah marang kang bibi
marêk ngarsanira
sarya ngaturakên jênggi
putri Cina eram mulat

baya iki kadange Sang Jayèngmurti
têka nora basa
iya marang radèn mantri
Rêtna Sudara ngandika

yayi êmas Parangteja sun tuturi
Rajaputri Cina
wus masuk agama mami
Dyan Maktal dhêku tur sêmbah

inggih sukur kêdah lêstari basuki
nanging jêng paduka
utami atur udani
inggih mring raka paduka

iya yayi nanging iku yayi dèwi
badane sêpata
balane tan sun lilani
aywa mutahakên kilang

inggih lêrês ing karsa sang putri
gampil masalah mênggahing wadya
yèn sampun senapatine
pintên-pintên pukulun
rajaputri gumujêng angling
ya talah yayi talah
apa kêna besuk
yayi Dèwi Adaninggar
yèn puliha kaya ciptane duk lagi
mangkat saking ing Cina

kalakona mendah kaul mami
Arya Maktal umatur wotsêkar
kadi wikana ing têmbe
yèn paduka kang mangun
kadi botên lêpat ing benjing
sêdhêng abis kang aprang
kanthia pukulun
lan ature para raja
rama Nata Mêdayin pinungkas nuli
punika kang pangkalan

lagya eca imbal wacanèki
kasaru prapta putri Karsinah
Maktal têdhak sagarwane
ngurmati ingkang rawuh
rajaputra mêthuk ing bibi
amung Rêtna Sudara
kang maksih alungguh
praptane putri Karsinah
angabêkti mring Rêtna Sudarawrêti
Adaninggar tur sêmbah

matur Rêtna Sirtupelaèli
lah kakang bok punika wong anyar
sapa sintên kêkasihe
Sudarawrêti muwus
lah badhenên sapa ta yayi
kang dadi praptanira
kaduga sang ayu
gya rinangkul Adaninggar
dhuh ragane sira iki yayi dèwi
putri adiing Cina

aja susah wardayanirèki
dene panggawe kang wus kaliwat
aja sira rasakake
mung panggawe kang durung
yèn wus kanthi kangbok sirèki
nadyan kaluputana
barang pakaryèku
sayêkti yèn nora kêmba
nora nistha bantên dhas mantri sakêthi
antêpe wong sêsanak

wus mangkana bubar kang apikir
cinarita Rajaputri Cina
wus tinampan pan dasihe
kocap ing sabên dalu
ing pakuwon ing Parangakik
siyang nèng pasanggrahan
Parangakik wau
amung yèn kala budhalan
putri Cina nindhihi wadyanirèki
yèn kala masanggrahan

nora parêk apan nora têbih
sampun kalok yèn Sang Putri Cina
pamitrane pandasihe
mring Rêtna Sudarèku
pinanjingkên sudara wèdi
wau ta budhalira
lamine wong agung
mangkat saking ing Yujana
sampun angsal kalih têngah wulan nênggih
punjul sawêlas dina

kantun lêlampahan kawan ari
praptanira jro kitha ing Kelan
kalimput têpis wiringe
mêngsah ngasut anglimput
abusêkan gègèr tan sipi
otêr wong sanagara
para ratu-ratu
kang karèh nagara Kelan
môncapraja kasusu praptanirèki
samya tugur jro kitha

pajêg barise wong Kaelani
dene sagung para Ratu Arab
angrêsiki saosane
kêkojor kang winangun
dhusun agêng papane rêsik
nênggih Mariobara
andina gumuruh
wadya gung kang nambutkarya
tuwin sagung pakuwoning pra narpati
rinakit wadyanira

dene Wong Agung Surayèng Bumi
kèndêl cangkrama têngahing wana
lèr wetan Sindhula gène
pacangkramanan agung
masanggrahan Sang Jayèngmurti
lawan sagarwa putra
kalangon anutug
ya ta wau kawarnaa
Raja Jamum lan putranira kêkalih
prasami pirêmbagan

payo nini wus sêdhênge mangkin
mêngko pukul siji linêkasan
sira manjinga pondhoke
Kalana Jayèngsatru
amindhaa kênya sirèki
putri kang luwih endah
sumandhinga gupuh
ing dagan nuli matura
yèn kinarsan nêdya mawongan anyèthi
marêkan ngèstupada

putri kalih matur nyêmadosi
inggih mangke bapa ji kularsa
nêlik anamur siyange
inggih ing benjing dalu
ingkang rama suka nuruti
putri kalih turira
kula mangke dalu
arsa mêmêlêng mêmuja
inggih karya pangabaran gora riris
pikêkêsing prahara

lamun datan katampèn ing benjing
datan wande lamun bôndayuda
ing prang angabên kasêktèn
ditya kang tigang atus
nyurakana saking ing wuri
anglêkasêna môntra
kêkêsa kang ngrungu
Rêtna Mardawi Mardawa
mring pamujan gêntha kêkêlèng munya tri
anglandêng dupanira

pan gumuruh brêkasakan prapti
kang anggusti mring Rêtna Mardawa
Rêtna Mardawi wusdene
gandarwo ilu-ilu
topèng règès kang samya prapti
klunthung waluh galedrah
pidhir lawan sênggrung
lungkrah pèlèr ludrêg rèngkrèh
samya ngatas ing karsa gusti sang putri
wadyane brêkasakan

lan wus tumurun kang sanjatagni
sakêmbaran ciptanya sang rêtna
wus katêkêm jagad kabèh
linuwar pujanipun
wangsul marêk ramanira glis
praptèng ngarsa tur sêmbah
dhuh rama wak ingsun
sampun Hyang Lata wal Ujwa
aparing sih kang kawula cipta kêni
kang sanjata dahana

Raja Jamum suka ngandika ris
iya dhenok sayêktine sira
malêsa lara patine
eyangira karuhun
liwat saking kawêlasasih
dadi pangewan-ewan
kupinge pinêrung
irunge ginaruwungan
panggawene Si Kalana Jayèngmutri
eyangmu nuli lunga

ngalih ngadhaton alas Sagarsi
balane ditya kang tinumpêsan
ana salêksa cacahe
kang kari ana sèwu
ingkang padha ginawa ngili
kabèh ingkang kapisah
ngulati katêmu
panggonane eyangira
nagaraning manungsa alas Sagarsi
kadhaton eyangira

nuli lami-lami iku prapti
Kakungingrat Sagarsi nagara
eyangmu iku patine
kang dèn urupkên iku
kêkapaning turôngganèki
ya si askarduwijan
anaking ditya gung
Siranès ingkang sêsuta
nuli Patih Sagarsi kang kinèn kardi
kêkapaning turôngga

Ratu Sagarsi atur udani
lamun ana buta pêpêrungan
sarta garuwung irunge
iku nuli jinujul
mring Si Kakungingrat ing nguni
patine eyangira
nèng Sagarsi gunung
wong wis ngili dèn upaya
liwat luwih Si Kalana Jayèngmutri
gawe sawênang-wênang

pan ing mêngko sira lawan mami
apêpulih dene ta wus lawas
gon ingsun martapa kiye
pan wus nêmbêlas taun
nêdya sêkti anglêluwihi
dene saananira
dhenok lawan ingsun
limalas taun pan ana
ora etang rasêksa ênggoning sakti
aja kudu atapa

iya amrih kang babarpisani
iya babo lan sira kewala
wong Arab iku tumpêse
tan nganti jaluk tulung
ingkang jamak pan tumpês tapis
kang sanjata dahana
wong Arab kapupus
ditya tri atus ngandikan
praptèng ngarsa Mardujamum ngandika ris
hèh sagung sanak ingwang

dèn padha ngantêp sapisan iki
yèn kasora ngungsi ngêndi sira
sajagad kadhangan kabèh
têmpuhing aprang pupuh
dèn gumuruh surakirèki
wil tri atus tur sêmbah
kadi yèn kacakup
balanipun Jayèngrana
pasthi tumpês dening putranta kêkalih
sirna pun Kakungingrat

iya payo bubaran miranti
kunêng malih ingkang kawuwusa
wadya Rab ing pakuwone
kang lagya lênthang-lênthung
Ki Dipati Tasikwajèki
mubêng ngidêri wana
lampahnya anglantur
ki dipati tanpa rowang
karsanira yun wruh watêsing wanadri
talatah bumi Kelan

Umarmaya manggih kali alit
langkung wêning kathah selanira
ing pukul têtiga sore
angambil toya dhingkul
mapan siram ki adipati
inguwuh saking wuntat
Marmaya anjumbul
tinolih si kaki tuwa
kang manggihi ana ing alas Kuwari
Marmaya marêk nêmbah

kaki Sarwijo saking ing pundi
kaki tuwa mèsêm aturira
iya saksôngka-sangkane
atutur mring sirèku
ana mungsuh nyidra ing jurit
dudu jalma manungsa
ditya aran Jamum
dene kang arsa cinidra
Arya Maktal iya lan Ki Jayèngmurti
nanjak karti sampeka

prawira dhustha amara sandi
widigdayèng kewuh luwih awrat
yèn luputa pratikêle
iya ing limang dalu
arinira wong agung kalih
aja pisah panggonan
siyang dalunipun
rajaputi karo ika
ing Karsinah lawan putri Parangakik
bubuhana anganglang

ing sajroning pasanggrahan pasthi
dene patihmu kang roro padha
ngirida ing sakancane
Si Sihngiyar puniku
lan Si Tajiwalar ngubêngi
sajaban pabarisan
wongira kang pêthuk
pilihana kanthèkêna
aja luwih iya patang atus sisih
Tajiwalar Sihngiyar

kang wadya gung aja na kang mijil
nadyan ana ing prang gêgêmpuran
padha andhêdhêpa bae
ya kang duwe karyèku
iya amung sang putri kalih
wus muliha dèn yitna
musna tan kadulu
wau sira kaki tuwa
langkung ngungun Marmaya gyanampèl wêntis
umêsat kadi kilat

tan adangu pasanggrahan prapti
wus apanggih lan Sang Kakungingrat
katur kabèh sasolahe
Marmaya nampèl pupu
mêsat kêsit saengga thathit
praptèng pakuwonira
Sudarawrêtiku
panggih sampun jinarwanan
mêsat malih panggih Sirtupelaèli
jinarwanan sri nata

rajaputri ing Karsinah
Rabingu Sirtupelèli
gya mrasuk kaprajuritan
marêk ing Sudarawrêti
wus panggih awotsari
umatur Rêtna Rabingu
kangbok ngatas ing karsa
punapa inggih tumuli
jêng paduka sowan dhatêng pasanggrahan

mèsêm dènira ngandika
Rajaputri Parangakik
yayi nora seba rina
sanadyan ing mêngko bêngi
pan nora nêdya panggih
jujug jaba bae ingsun
lah iya ngarah apa
jêr pakewuh sun jagani
lamun sira kangên têka pêpanggiha

malerok putri Karsinah
inggih paduka manawi
panggih ngong anut kewala
ing puniku Rajaputri
Cina nuju mêningi
Rêtna Sudara lingnya rum
aja ngregoni padha
mring Rajaputri Kuwari
Si Kisbandi kang lagya pêpanggih anyar

têlungane raganingwang
nora kudu dicêdhaki
sok karta asok sirnaa
ingkang dadi satru mami
wong tuwa têmu kari
yayi tan mikir kang iku
iki pan mungsuhira
prawira dhustha ngluwihi
dhasar tapa dhasare dudu manungsa

arinira Parangteja
iya kang budhala dhingin
Arya Maktal tinimbalan
praptèng ngarsa ngandika ris
Rêtna Sudarawrêti
yayi dhingina sirèku
aja barêng lan ingwang
hèh yayi poma dèn eling
pitungkase kaki Ijo marang sira

Arya Maktal matur nêmbah
inggih kawula rumiyin
ngandika Rêtna Sudara
iya dhingina sirèki
tur sêmbah lèngsèr aglis
Arya Parangteja laju
mung wadya sawatara
ingkang kari gunêm sami
putri kalih katiga lan putri Cina

tur sêmbah putri Karsinah
mênggah ta pun yayi dèwi
paran ing karsa paduka
punapa kenging kinanthi
angling pasthi yèn kêni
yèn mungguh arinirèku
sun ajak adol karya
sun adu prang milu mami
mati urip aja pisah lawan ingwang

Adaninggar matur nêmbah
punika lêganing galih
ajura ngayahan ing prang
datan kumêdhèp ing pati
yèn ta dèrèng ngêmasi
pangraos jêg sampun-sampun
kangbok ngawaki ing prang
ing kalih-kalihe sami
yèn ta dèrèng sêbit kadange taruna

kangbok kawula putusan
dhatêng pakuwon mêmêtik
kang pantês kawula bêkta
ngandika Sudarawrêti
wajib pan sira yayi
kasêktènmu gêni murub
pratikêlira ing prang
yêkti wadyanira yayi
padha konên saos kayu lawan lênga

sandika Rêtna Daninggar
Ban Siwang Siwung tinuding
andhawuhi kyana patya
Siwang Siwung mêsat aglis
ki patih dèn dhawuhi
wong Cina kang saos kayu
miwah wadya Karsinah
tuwin wadya Parangakik
samya saos ing kayu kalawan lênga

kunêng gantya kawuwusa
Wong Agung Surayèng Bumi
wadyane wus ingundhangan
yèn dalu aywa na mijil
Arya Maktal wus prapti
panggih winangsitan sampun
pandhapa pasanggrahan
apan sampun dèn langsèni
pan ing ngriku ênggène Sang Arya Maktal

nêngna suruping baskara
budhal putri Parangakik
anitih garudha yêksa
putri Karsinah anitih
paksindra saomahi
Adaninggar nitih sampun
janggi nanging tan bisa
nênggih anapak wiyati
dadya wau putri kalih lampahira

angèmpèr mung tigang asta
bênggange kalawan siti
asih marang putri Cina
têgêse kang dèn kawruhi
kanthèn tan kêna têbih
lampahe putri katêlu
bayak samarga-marga
gunêman sarwi lumaris
angandika Rêtna Sudarawrêtika

yayi abote wong Arab
yèn minungsuh ing ajurit
sêktine akèh kang nyandhak
pan amung awase yayi
kang nora nanimbangi
tan kêna cinidra wêruh
unggule ing ayuda
miwahpraptaning bilai
wus kawruhan iku abote wong Arab

mungsuh ingkang laku cidra
jampêng nora kulak warti
buta gunung tur alasan
sikara nêdya matèni
wau wong Parangakik
Karsinah Cina asêlur
ngusung kayu lan lênga
kabèh samya pinêdhati
pan tinumpuk sajawining pasanggrahan

wau patihe Marmaya
Radèn Sihngiyar angirid
kawan atus mubêng ngiwa
Radèn Tajiwalar ngirid
wong kawan atun nênggih
mubêng nêngên samya pêthuk
andêl Kaumarmayan
sadaya wus nandhang wangsit
samya sirêp sagunging wong pasanggrahan

ya ta wau kawuwusa
Mardujamum saputrèki
Rêtna Mardawi Mardawa
ditya nêm atus tan kari
pukul sapuluh wanci
angkatira Raja Jamum
ditya nêm atus ika
ing têgêse laju èstri
buta lanang mung tri atus cacahira

matêk prapta angin gora
mêsês bayu bajra tarik
sindhung-riwut magênturan
dalêdêg prahara midid
dhêdhêt maerawati
lampahing ditya anggrêgut
ing marga tan winarna
prapta kikise kang baris
Raja Jamum miranti sabalanira

wau Sang Rêtna Sudara
lawan Sirtupelaèli
katiga lan putri Cina
praptèng pakuwon wus manjing
wadya kinantun jawi
sang dyah namar lêbêtipun
amatak lêlimunan
Rêtna Sirtupelaèli
kalih ngagêm kamandèn saking Ngajêrak

sêsaat datan katingal
sanadyan setan lan êjin
tan ana kuwasa mulat
aywa kang manungsa malih
yèn bisa aningali
Sang Rêtna Daninggar wau
ngagêm talikêm tular
sêkti nanging maksih kèksi
linarapan kêmandèn saking Ngajêrak

sampun tumut tan katingal
ing Cina Sang Rajaputri
ngandika Rêtna Sudara
nanging yayi yèn ajurit
padha ngaton kang pasthi
ana môngsakalanipun
yèn agunga nyiluman
dudu ambêking prajurit
wong prawira sura mrata jaya mrata

anjêjêp tata panggenan
putri katiga miranti
prayoga panjêjêpira
prapta angin gora riris
Rêtna Sudara jawil
lah iki dutaning mungsuh
dudu angin pasaja
kêkêse katara yayi
pan wus prapta pantêse kang mungsuh cidra

yayi mara rungokêna
swara ingkang kapiarsi
praptane kang pangabaran
matur Sirtupelaèli
punika ing wiyati
cat mirêng cat tan karungu
hèh yayi Adaninggar
apa sira kaya mami
matur inggih ngandika Rêtna Sudara

yèn mêngko ana katingal
cumalorot saking langit
sarupa-rupane baya
sanadyan rupaa paksi
turôngga miwah sapi
yèku panjilmaning satru
apadene manungsa
hèh yayi Daninggar aglis
prêpêkana sabêtên talikêm tular

nanging antinên sadhela
dulunên solahe dhingin
kunêng kang lagya rêmbagan
kawuwusa ing wiyati
kang arsa mara sandi
ngandika Sang Raja Jamun
rara payo manjinga
sun anti têka ing ngriki
nora adoh nora parêk sêdhêng uga

pan Si Arya Parangteja
wus anunggal têlung bêngi
nèng pandhapa pasanggrahan
ênggone kang dèn langsèni
wus parêk lan nagari
Kelan baya ulah rêmbug
dilalah bêgjanira
ngumpul ingkang sira pinrih
sira padha arupaa wanodyendah

sira Mardawa jujuga
iya Si Surayèng Bumi
sira Mardawi jujuga
Si Maktal kang anèng jawi
pan ingong angèstrèni
olèha sabda putrèngsun
sigra amalih warna
kalih wanodya yu luwih
sarêng nêmbah putri kalih gya tumêdhak

cumalorot kadya kilat
manjing pasanggrahan nuli
mayêng ngupaya gènira
pakuwon kêkojor nênggih
sagung wadya kang kêmit
kinênan ing sirêpipun
wus manjing pasanggrahan
tan ana kang ngudanèni
apan lajêng anjêjêp ing pasarean

anjawil putri Karsinah
kakang bok punika prapti
payo yayi Adaninggar
kinthilên dipun aririh
dulunên solahnèki
Adaninggar nêmbah maju
acancut pêkak madya
Rêtna Sirtupelaèli
anjagani Mardawi kang anèng jaba

kang anjêjêp pasarean
sakala amalih warni
Mardawa warna kêlabang
manjing mring daganira Mir
putri Cina kasilib
kumêpyur maras tyasipun
dhustha warni kalabang
Adaninggar gya ngulati
miyak langse katingal wau kang nendra

pukul satêngah satunggal
wong agung wus eca guling
wau Sang Rêtna Mardawa
wus arupa jalma malih
ngadêg daganirèki
Adaninggar kagyat dulu
nanging Rêtna Mardawa
mring Adaninggar tan uning
ingagêman kêmandèn saking Ngajêrak

marang Sang Rêtna Sudara
wau ta Sang Rajaputri
Adaninggar mundur ngiwa
mulat ngawasakên malih
mêndhak daganira Mir
miyat ing wadananipun
lir imbaning basônta
liyêping netra alungid
kadya sunaring kartika udan kapat

wau Sang Rêtna Mardawa
mêsgul dènira ningali
dangu dènira nèng dagan
lali dènirarsa mamrih
mring Sang Surayèng Bumi
angraos owêl satuhu
yèn kongsia palastra
dangu dèn iling-ilingi
arsa mungu duk anglawe astanira

kêju ing tyas ngunandika
jrihe bok ngagèt-agèti
dadya angacung kewala
astane sang putri maling
kamanungsan ing kapti
dangu dènnya rangu-rangu
wau Sang Putri Cina
sumuking ôngga kadyagni
lir balêdhos jajane mundur mangiwa

putri Cina angikal talikêm tular
gigire ingkang pinrih
darapon mêdala
saking ing pasarean
sumêlèt gigire kêni
pêdhês apanas
kagyat nolih ing wuri

nora nana katon kanan keringira
lah sapa nabêt mami
mungsuh angatona
yèn sira nêdya ala
ingsun iki nêdya bêcik
arsa mawongan
marang Jêng Gusti Amir

lagya ngucap sinabut talikêm tular
wadanane kang kêni
sumaput apanas
kadya tinapuk wongwa
Dèwi Mardawa sru angling
angadêg sigra
wus nora nêdya bêcik

sangêt wilur agêsêng wadananira
Rêtna Daninggar angling
setan bêlis lanat
dene gumêcik sira
êndi tandhamu yèn bêcik
alaku dhustha
prapta tan ana ngirid

ngandêlake si wewe sugih prawira
mêtua payo jurit
ya si brêkasakan
Mardawa sru angucap
nêdya apa sira iki
apa nyikua
ing lakuningsun iki

dhasar lanas Rêtna Dèwi Adaninggar
cinandhak astanèki
pan sinèrèt mêdal
Mardawa sigra nyandhak
astane sang rajaputri
sêndhal-sinêndhal
udrêg tarik-tinarik

sami mêdal anèng lataring paningrat
wau kang anèng jawi
duk lagine prapta
jumênêng anèng latar
Rêtna Sirtupelaèli
sigra anjambak
sinêndhal saking wuri

pan kalumah Mardawi tangi gya nyandhak
mring Sirtupelaèli
pan udrêg-udrêgan
miwah Rêtna Mardawa
ngêrik wus malih rasêksi
arine samya
angrik wus salin warni

samya malih rasêksa mumbul ngawiyat
Jamum kagyat miyarsi
lan tri atus ditya
kang nganti nèng gêgana
kang putra prapta nungkêmi
wadananira
gosong abuh abintik

adhuh rama solah kawula kawruhan
wong Arab langkung sêkti
kula kajêmala
wonge datan katingal
pundi kang sanjata gêni
kula umangsah
ing yuda apêpulih

Raja Jamum mangkrak krura gora sabda
niyup sawadyanèki
Mardawi Mardawa
ngêrik mudhun sêsumbar
ngatona payo ajurit
hèh putri Arab
gumuruh ing wiyati

Rêtna Dèwi Sudarawrêti wus mêdal
marang jabaning baris
napak jumantara
watara pitung dhêpa
lawan Sirtupelaèli
Rêtna Daninggar
praptèng jawi nauri

nguwuh-nguwuh sira Dèwi Adaninggar
mudhuna sira bêlis
atandhing prawira
iki Si Adaninggar
kadang putri Parangakik
sudirèng laga
rêbutên ing ajurit

wadya Cina Parangakik lan Karsinah
sadaya wus winangsit
akarya dahana
wadya Kaumarmayan
Radèn Sihngiyar ngundhangi
lan Tajiwalar
suraka anyalahi

surak uhu tan ana malih suraknya
uhu suraknya ririh
sira Ni Mardawa
musthi panah dahana
miwah Ni Dèwi Mardawi
lumêpas sigra
wau kang sanjatagni

udan gêni gênine Sang Putri Cina
mumbul marang wiyati
sidhakêp Sang Rêtna
Adaninggar amatak
mênyan madu sapêdhati
sigra sadaya
ingêbyukakên gêni

mubal mumbul mulad-mulad ngalad-alad
prasami anadhahi
gênine kang mêngsah
kentar kumantar-kantar
pyur sumyur samya muryani
amudhar asta
putri Cina saryanjrit

mumbul malih dahanane putri Cina
gantya napak nampêki
rame ngadu yasa
dèrèng wontên kasoran
swaraning ditya krura ngrik
mangamah-amah
gumuruh ing wiyati

mubal malih dahana saking gêgana
prapta têmpuh samyagni
gumuntur swaranya
pak prok nungsung gêgana
langkung sukanya ningali
Rêtna Sudara
myang Sirtupelaèli

dènnya ngabên pangabaran putri Cina
langkung ramene jurit
nadhahi dahana
têmpuh samya dahana
kadya nampêk-anampêki
ambyar sumêbar
tuhu ngebat-ebati

nguwuh-uwuh Rêtna Mardawi Mardawa
nusula yèn prajurit
padha putri Arab
payo aprang gêgana
dèn padha angungsi pati
ngrik gora sabda
wau duk amiyarsi

datan kêna sinayutan putri Cina
lanase nglêliwati
sigra dènnya nêmbah
mring putri kalihira
mêsat sang putri nulya glis
manjing dahana
dêdêl anurut gêni

samya maras Sang Rêtna Dèwi Sudara
myang Sirtupelaèli
jagani prangira
kang rayi Adaninggar
nitih titihane kalih
saking kadohan
wau ta kang ajurit

putri yaksa kagyat dènira tumingal
mungsuhe nurut gêni
hèh hèh babo sapa
aranmu putri Arab
dene bisa nurut gêni
sumaur sugal
Adaninggar ran mami

kang ingakên kadang mring Rêtna Sudara
lan Sirtupelaèli
ditya sira sapa
ingkang arsa mangrusak
ingsun Mardawa Mardawi
mung loro sanak
sudibya ing ajurit

jinêmparing pawaka Rêtna Daninggar
sinabêt ing panangkis
ing talikêm tular
sumyur agni suh sirna
ing prang kinarubut kalih
Rêtna Daninggar
tuhu putri prajurit

datan kewran ing prang pinrih kering kanan
sigra langkap pinusthi
tajêm wus lumarap
kêna Dèwi Mardawa
kacundhuk jajanira ngrik
tiba sinôngga
ing ramanira aglis

Raja Jamum ngrik nguwuh Rêtna Mardawa
pindhonên ingsun iki
dimèn babarpisan
ywa tanggung patiningwang
wau kang rayi Mardawi
manah pawaka
ngêbyuki saking wuri

mawur ambyar sinabêt talikêm tular
agni tan migunani
Mardawi pinanah
tiba sinôngga bapa
nguwuh ngrik akon mindhoni
Sang Putri Cina
mênthang langkapira glis

kêna dening pamindhone Adaninggar
kalihe urip malih
sarêng dènnya mangsah
kalih ngagar badhama
ambêdhama nganan ngering
talikêm tular
panangkis mobat-mabit

pan gumuruh surake ditya ngawiyat
nêm atus jalu èstri
wau ing dharatan
Sihngiyar Tajiwalar
samas ingkang surak lirih
uhu suraknya
wong kawan atus sami

kang ayuda rame dènnya ngadu yasa
rok bôndawala pati
kinrubut bêdhama
Sang Putri Cina kontal
kasingsal saking ing agni
tiba lumarap
kumleyang dèn tadhahi

sigra Rêtna Sudarawrêti anyandhak
myang Sirtupelaèli
niyup pêparentah
hèh wong Cina gêdhèkna
gênimu aja na kongsi
kandhêg urubnya
hèh wadya Parangakik

miwah bala Karsinah padha milua
angurubakên gêni
aja kongsi kêndhat
byukana kayu lênga
sungsunên mênyan saèsthi
sigra kang dupa
inguncalakên agni

mubal mumbul kadya sundhula ngakasa
Rêtna Sudara angling
paran yayi sira
apa maksih kuwawa
ing prang kinarubut kalih
Sang Putri Cina
nêmbah maksih kuwawi

inguncalkên malih sajroning pawaka
dêdêl anurut gêni
Rajaputri Cina
nguwuh asru sêsumbar
payo Mardawa Mardawi
bapakmu padha
konên ngrubut ing mami

aja tanggung lah payo barênga mara
rêbutên ing ajurit
iki putri Cina
kasub kaonang-onang
widigdaya tanpa tandhing
sudirèng laga
yudakanaka mami

