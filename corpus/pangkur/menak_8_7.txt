Raja Makrub mêlak liman
marêpêki mutêr gadanirèki
dèn prayitna ingsun pupuh
yêkti rata lan lêmah
nantang lalab si gêgêcok tèblèng Kuljum
amasang tangkis wisesa
môngsa mindhoa sun gitik

dènira nauri sugal
ngêtab kuda sarwi amasang tangkis
Sri Kosyani Ibnu Kuljum
aja kakehan swara
hèh Mikail sun tadhahi panggadamu
sigra tumêmpuh kang gada
lir gêlap tibaning tangkis

orêg bumi ing paprangan
rame surak mungsuh rowang nyarêngi
kang dahana mubal murub
wêsi tinangkis waja
angalingi ing Kosyani Ibnu Kuljum
aloke wong Jaminambar
wong Arab pasthi ko mati

môngsa kongsi mindhonana
sabên nibakakên gada Mikail
gada gêng wawrat rong èwu
patang atus kati mas
ngêndi olèh tinangkisa ajur mumur
tibane pawaka mubal
gègèr anibani baris

sasirnane kang dahana
katingalan sira Prabu Kosyani
Sang Kosyani Ibnu Kuljum
angolahakên kuda
sira Makrub Mikail asru amuwus
si monon maksih agêsang
wêntala ing gada mami

Mingkail angangkat gada
arsa mindho mingêr Raja Kosyani
angatepang kudanipun
dupi nèng wurinira
gya rinanggèh pinrêpêkan Raja Makrub
kacandhak kang ikêt pinggang
sinêndhal saking ing èsthi

Sang Raja Makrub kasêndhal
gya binanting kalêngêr tibèng siti
wong Arab surak gumuruh
Mikail balanira
para ratu patang atus samya tanduk
umagut mangrêbut ing prang
sigra Sang Raja Kosyani

buwang gada narik pêdhang
ngêtab kuda nêngah dènira jurit
kang pra dipati ing Kuljum
miwah satriyanira
sarêng mangsah wruh gustine binarubuh
kalih atus wolung dasa
ambyuk angamuk mangungkih

caruk corok ing ayuda
abusêkan kathah ingkang ngêmasi
Mikail ginawa mundur
rinêbut ginosongan
nanging sagung bala pra dipatinipun
Mikail kathah kang pêjah
kamuk prajurit Kosyani

paran bala Jaminambar
mundur lagis saryambêkta kang kanin
tuwin kunarpaning ratu
Raja Kosyani mojar
satriyane punggawane kinèn mundur
Raja Kosyani sêsumbar
minta mêtuning prajurit

hèh ta wong ing Jaminambar
aja ganti barênga sun kêmbari
iki narpati ing Kuljum
andêle ing Kuparman
para Ratu Ngarab kalêbu gêgêdhug
wau Raja Saesalam
nalikanira ningali

prange Mikail kasoran
hèh Baktiyar wong wetan sapa iki
dene prawira satuhu
Baktiyar matur nêmbah
inggih ratu paminggir salaminipun
punika sanaking-sanak
lawan Sultan Parangakik

kaponakan ibunira
gèdhèg Rabusamawati wal arli
nolih kanan keringipun
wontên ratu prakosa
gung aluhur Raja Tursina ranipun
wruh susahe gustinira
Raja Rabusamawati

sujud umatur pralabda
dhuh pukulun sampun tuwan prih galih
para prajurit puniku
amba mangke kang bêsta
kaatura bêsta mring jêng sang aulun
kawula ingkang mulihna
ing lêlingsêm paduka ji

ngandika Sri Saesalam
lah ta payo-payo ingsun idini
prajurit bang wetan iku
kabèh ta cêkêlana
padha aturêna bêbandan maringsun
Raja Tursina mit nêmbah
wus mudhun saking ing langit

praptèng ngandhap nitih kuda
wus samêkta salir kaprabon jurit
Tursina Raja umagut
panggih ayun-ayunan
sami munggwing turôngga kêkalihipun
samya wasis ing turôngga
kitêr-kinitêr aganti

hèh Ngarab sapa ranira
tuhu langar akarya mati-mati
prajurite gustiningsun
miwah para Mukarab
sira banting Mikail kapati kantu
pan satingkahkumalancang
ko karya tingkah sumêkti

maring di pangungsinira
pasthi sira mati de ngasta mami
prajurit sapa aranmu
ratu tuwin satriya
hèh sun Raja Kosani Narpati Kuljum
lah balik sira ran sapa
Tursina ingsun narpati

hèh tangkisa ingsun gada
dèn apanggah pasang Raja Kosani
Raja Tursina agupuh
sênggak sarwi anggada
dyan tumêmpuh ing tangkis lir gêlap sèwu
jumêbrèt wêtu dahana
kumutug mangawiyati

kèh kagèt baris Kuparman
ana ngucap wong Jaminambar iki
lumrah luwih kuwatipun
liring gada gêng kaprah
yèn luwêsa tangkêpe abot minungsuh
aracak wagu ing pêrang
tan parigêl ing ajurit

aloke wong Jaminambar
sida lêbur wong ika awor siti
môngsa kuwata pinupuh
dening Raja Tursina
wurung mau sida iki ajur mumur
ilane panas kapêlak
katingal Raja Kosani

anyandhak Prabu Tursina
si mangkonok tan ajur ingsun bindi
gada pinutêr mandhuwur
wus pindho dèn prayitna
rame surak mungsuh rowang sarêng umyung
amindho pangantêpira
gambuhe kang masang tangkis

sing rosaning pamupuh
tangkis kuwat gada gêng tumêmpuh
sarêng swara têmpuh kukus amanasi
gigire turôngga putung
Kosani lumumpat adoh

anarik pêdhangipun
malês sukune turôngga rampung
kasangsaya Tursina tibane linggih
suraking wadya gumuruh
tangi main pêdhang karo

prang dharat kalihipun
rame main pêdhang wantu-wantu
Natèng Kuljum sayah dening wus ming kalih
Tursina tigas prangipun
marma Kosani kalêson

Raja Trusina dulu
mungsuhira payah sangêt lêsu
dyan sinandêr cinandhak arsa binanting
ingikal-ikal mandhuwur
Prabu Gulangge duk anon

sinadêr dharat gupuh
praptèng papan Gulangge swara sru
ngrêngyèng swara pêtak kang lagya ajurit
mar kagyat pangikalipun
uwal Kosani wus runtoh

Gulangge mangsah nutup
ngadêg ngalingi Sang Natèng Kuljum
kagyat Prabu Tursina sapa sirèki
swaranta lir gêlap barung
sarta gêng luhur abakoh

sawang pangeran ingsun
wa Rabusamawati wal arlu
baya Sultan Kuparman Surayèng Bumi
kang sinêmbah para ratu
dene gung luhur jênggorong

Gulangge lon sumaur
ingsun dudu Sang Surayèng Satru
gêgêbale Gulangge Ngrokam praja di
kawilang ratu pangayun
gugup Tursina angadoh

pêdhangira sinarung
nyandhak gada ngangsêg ngangkat pupu
masang tangkis Gulangge sigra nyarêngi
jumêbrèt lir gêlap barung
Gulangge tan obah sing gon

pining kalih ping têlu
ing panggada mêksa tan pakantuk
kaku tyase Tursina amuring-muring
tinitir pamupuhipun
bayu kiyu têmah alon

payo gêntia mupuh
sun wus mupuh ping salawe langkung
imbuh-imbuh sawuse kiyu kaping tri
baya na ping wolu likur
Gulangge nauri alon

durung pênuh antêmu
payo ingsun pasang kang abakuh
ingsun sira gadaa ingkang patitis
anaa maning ping têlu
Tursina kagyat ambêkoh

ngudubilah sirèku
wus sun antêp kaping wolu likur
têka dadak sira jaluk imbuh maning
sayêkti wus katog ingsun
angur tangkis ingsun tanggon

kaya pa panggitikmu
apa lanang pribadi sirèku
mèsêm angling Gulangge sarwi mrêpêki
lah tangkisa dèn abakuh
sun gada aja mandhêlong

gada tinumpang luhur
ring paris dèn êncot tan ginêbug
rosanipun kang tangkis agênging bindi
dèn êncot-êncot ping têlu
prabu mêndhak paris jêplok

kongsul bêbalung sikut
gumuruh suraking bala umung
ngluguk suka sira Sang Prabu Kosani
paduka mrih rare timur
ingêncot dèn oyog-oyog

têmah sikute kongsul
Gulangge nyandhak binanting asru
kasangsaya kunarpa sumyur ing siti
wong Arab surak gumuruh
wong Jaminambar anjoto

ana kang ambêbantu
kalih wêlas prajurit pra ratu
andêl-andêl wus samya kinèn nyêkêli
mring Gulangge mrih nalikung
parêng mêsat wus praptèng don

kanan kering angêpung
agahan dènira mrih nalikung
parêng ambyuk Gulangge glis tadhah narik
binuwangan sêbrang-sêbrung
kalih wêlas tanpantuk don

tibèng barisanipun
Prabu Marmadi suka angguguk
ngadat sabên sagung bala ing Kohkarib
parigêl pambandanipun
binêkta mundur makuwon

kang prang kasaput dalu
tinêtêgan kalihe wus mundur
Rajèng Rokam mundur lan Prabu Kosani
pinapag Sang Wirèngkewuh
praptèng singangsana lunggoh

wus bubar sing têtarub
praptèng pakuwon sinugun-sugun
andrawina pêpak kang para narpati
rèhing aprang kang winuwus
sumarawung para katong

wong Jaminambar mungguh
gêgaman corok nging kurang ampuh
dir wagune ingkang nora mêmarèni
pratingkah nora gêguru
ngandika Jayèng Palugon

hèh sagung anak putu
ing prang aja dir kaduk ing lêngus
aja kaya Tursina Sri Narapati
kang mati rêmpu ing mau
gumujêng kang para katong

gumêr kang padha gunggung
mring Prabu Gulangge prange sêmu
Natèng Kuljum nambungi ngong mèh sathithik
nglangi jêmbar mati ciyut
sangsaya gumêr pra katong

aja na asung prau
Natèng Rokam kang môngka sung prau
ginablog ing Umarmadi para iki
saemu bêbarang tutur
saya sru antuk paguyon

hèh Gulangge sirèku
inganggêp wong bêlah mring Si Kuljum
Natèng Rokam mèsêm nadyan ta Marmadi
inganggêp tukang pêrau
sok padhaa karahayon

sabda Sang Wirèngkewuh
yayi Ngrokam lan yayi Tasangsul
karo padha sira ingsun ta jaluki
lilanira rolas prabu
lan dasa luwarna mêngko

Gulangge lan Tasangsul
matur tanpa damêl mawi nantun
dyan pinundhut prapta lajêng dèn luwari
sinadatkên sadaya wus
prasamya mucung sinung gon

para ratu boyongan ingkang rolikur
milu Arya Maktal
praptane pakuwonnèki
lajêng samya bojana kang para nata

sinasugun tan owah karajanipun
samya nèng wijoan
rolikur dènira linggih
angandika wong agung ing Parangteja

sanak ingsun para ratu kang rolikur
wau kang timbalan
Jêng Gusti Surayèng Bumi
kinèn nodhi wacanane budinira

sami matur para ratu kang rolikur
wuh anggèr katura
ing jêng raka Paduka Mir
pan rumaos pun patik anambut pêjah

batos ulun rêmak-rêmpu datan anut
anging kalairan
Raja Rabusamawati
dèrèng campuh ing Gusti Surayèng Jagad

pan saèstu ing batin kawula anut
inggih ing agama
raka paduka Jêng Amir
kalairan amba tuwan sasabana

alon muwus Arya Maktal mring pra ratu
iyainsa Allah
sira pan uwis nyanggêmi
paran kapir ngindanas Islam ngindalah

sinungan wus pamondhokan kinèn mundur
pinanci kang jaga
dhahar inuman pinanci
gônda wida jêbadan sinung kang jaga

pinapatut babut-babut kasur-kasur
kunêng kawuwusa
ingkang kasoran ing jurit
Jaminambar Sang Aprabu Saesalam

kalih puluh sor katitih yudanipun
miwah duk wiwitan
yudane nora ngudhili
ingkang sangêt sêkêle duk prang rong dina

yudanipun sabên wong Arab tuk unggul
Sri Tasangsulngalam
narendra ing Burudangin
prang sadina antuk ratu pitung dasa

ingkang lampus bangkene sawidak sumyur
pinangan rante mas
sapuluh kacandhak urip
enjingira kacandhak ing kalih wêlas

angsahipun Raja Gulangge dibya nung
luhuring ayuda
marma Saesalam kingkin
ya ta ana nata dibya pasang kêmat

sikiripun salami-lamine kabul
ran Rajèng Surakal
wrin gusti sangêt rudatin
saking dènnya kasor ing prang sadangunya

nêmbah matur Surakal marang Sri Rabus
kawula pulihna
ing susah kasoring jurit
anumpêsa sadaya kados kaduga

mangke dalu kawula ingkang umagut
lawan nguculana
bêbandane para aji
kang tinawan samadyaning rananggana

inggih lamun sampun luwar para ratu
lêga tyas kawula
angling Rabusamawati
iya nuli kalakona ujarira

uculipun kang kabônda para ratu
Surakal gya nêmbah
tumurun saking ing langit
praptèng ngandhap masang kêmat ngobong mênyan

sandhas mênus mubal kukuse kumêlun
sigra Sang Surakal
wus manjing kukus tan kèksi
sasirnaning kukus Surakal wus musna

tan kadulu marang pabarisan agung
ing tabuh sawêlas
praptèng pabarisan manjing
lajêng amor marang sagung bala Ngarab

jinajah wus angulati ênggènipun
ratu kang kabônda
dangu tan ana kapanggih
ing pakuwon Kohkarib wus ora ana

ujêr wau kang bêbandan para ratu
wus samya linuwar
maring sing pondhok Kohkarib
nèng pondhoke wong agung ing Parangteja

gya anjujug maring pasanggrahanipun
Arya Parangteja
lajêng malêbèng jro kori
kang asaos sadaya tan na uninga

kilènipun palataran wisma agung
arame kang swara
kathah kang wong nglêladèni
pinaranan jinêjêp dening Surakal

ting palangkruk para ratu kang rolikur
samya nèng wijoan
jibêg ingkang nglêladèni
asri ingkang dhêdharan munggwing meja mas

langkung ngungun Surakal dènnya andulu
ratu kang tinawan
mangkya amanggih basuki
manggih suka kalawan manggih kamulyan

trêkanipun sayêkti sami angringkuk
maksih binêstanan
mangkene wong Arab iki
têtêkone abêcik sugih apura

lamun iku kancaningsun para ratu
maksiha binônda
sayêktine akèh mati
ingsun amuk kabèh silib jro barisan

mêngko uwus têtela lamun pinunjul
angapurèng tawan
wong kacandhak jroning jurit
parandene nèng kene sinungga-sungga

sigra masuk apan arsa atêtêmu
lawan para nata
wau pun Surakal Arip
sami kagyat para ratu duk tumingal

alon muwus hèh Surakal para ratu
yèn maksih abandan
sayêkti ingsun uculi
ingsun gawa mulih marang ing jro pura

mêngko uwus nêmu ayu samya ucul
nora ingsun gawa
agawe nisthaning bumi
sira padha ingapura nêmu arja

apan ingsun sayêktine arsa wêruh
saking pêpêdhakan
Wong Agung Surayèng Bumi
dene luwih tyase anggônda kumala

sanak ingsun padha karia rahayu
sigra dènnya kesah
wau Ki Surakal Arip
para ratu rolikur agunêm samya

bêcik matur pêpeling marang wong agung
Gusti Arya Maktal
iki Si Surakal Arip
maling sêkti pêthute wong Jaminambar

praptèng dalu manawi sêdya tan ayu
sigra tur uninga
Wong Agung Parangteja glis
nulya têdhak marang gène ratu tawan

ngandika rum wontên paran sanak ingsun
matur para nata
rolikur sarêng wotsari
inggih anggèr wontên pandung sêkti prapta

andêlipun damêle anidrèng dalu
sagêd anyiluman
awasta Surakal Arip
wau dhatêng ênggène raka paduka

manthuk-manthuk anyangking gandhewanipun
wus padha karia
sanak manira para ji
ingsun arsa anusul si maling guna

lajêng mungu marang Arya Pulangkewuh
kakang ana karya
iya ing sawêngi iki
ana maling pêthute wong Jamitruna

payo marang pasanggrahan
si maling Surakal Arip
wus manjing jro pasanggrahan
Umarmaya angling aris
antènana sun dhingin
sun gugah anakirèku
gawanên papat pisan
Si Umardani Marmadi
Umarsaid Marsabit adunên pisan

wus tangi sakawan putra-
nira Arya Pulangwêsi
pan samya maling prawira
sumbaga sring sabèng wêngi
dadya sarêng lumaris
gantya wau kang winuwus
lampahira Surakal
dumrojog pakuwon prapti
tan ana wruh lajêng maring pasarean

angadêg ana ing dagan
mangu dènira ningali
ing cahya ingkang anendra
apindha wimbaning sasi
kanaka ting parêlik
lir sujine wintang wuluh
wungu ingkang anendra
nanging api-api guling
Ki Surakal nèng dagan sarya sru mojar

hèh tuhu pamujiningwang
Wong Agung Surayèng Bumi
èstu nayakaning jagad
tyase angrêtna sinangling
cahyanira nêlahi
apura parimarta gung
yèn aja anguculna
tuwan ing para narpati
Jaminambar kang samya kajodhi ing prang

ulun tumpês sabalanta
inggih sawêngi puniki
ing mangke tuwan upama
mungsuh kabônda ing jurit
ngapura ngaji-aji
tan bucal namaning ratu
tuwan luwihkên samya
pamulasarèng para ji
dadya tuwan têtêp musthikèng buwana

tan kenging yèn cidranana
dadya mangke amba amit
sigra mêsat Ki Surakal
tan arsa mêdal ing kori
pagêr kang dèn lumpati
jagang kapurancang mêtu
cat katingal cat ilang
Umarmaya angawruhi
jawil marang wong agung ing Parangteja

yayi maling Jaminambar
iki Si Surakal Arip
anakmu sira dhêpana
ing kene nyêkêla maling
ingsun tilik rumiyin
ing jro pasanggrahan agung
manawa ana kênan
nora suwe ingsun mijil
Umarmaya angatag atma sakawan

Mardani Marsandi enggal
tututana punang maling
butên pat lan arinira
Si Marsaid Umarsabit
sigra putra pat sami
tur sêmbah rama umagut
payo maling mandhêga
ing kene padha prajurit
sira mamak hèh maling ing Jaminambar

Surakal sira miyarsa
lamun wau dèn tututi
rarya papat sumbar-sumbar
wus mandhêg Surakal Arip
lajêng dènnya ajurit
Ki Surakal kinarubut
ya ta Dyan Tasikwaja
sajroning pakuwon prapti
pan kapanggihwong agung nuju pinarak

nulya tanya Umarmaya
wau ngriki wontên maling
wong agung alon ngandika
iya ngadêg dagan mami
sun api-api aguling
nora suwe nuli mêtu
matur pun Tasikwaja
punika Surakal Arip
maling sêkti andêle wong Jaminambar

Marmaya wus amit mêdal
praptaning jawi ningali
atmajane prang lan dhustha
apan eca tyasirèki
dadya pijêr alinggih
lan Maktal eca dêdulu
yudane putranira
arame gantya ngungkuli
pun Surakal kinêpung tinubruk mêsat

tinubruk ngering anganan
tinubruk nganan angering
binlêjog têngah manculat
marucut-mrucut kinêmpit
ubêng-ubêngan sami
putra sakawan amuwus
hèh laknat sira mamak
anglêkaskên maling sêkti
ngandêlakên wong linuwih kaya sira

baya wong ing Jaminambar
kang linuwih sabèng wêngi
liyaning praja tan ana
angorakakên sayêkti
pakuwon Ngarab iki
nuduhkên tan ana kakung
karya pangeram-eram
dyan putra Marmaya sami
sakawannya sarêng ananjata kaca

Surakal mumbul tan kêna
anjêpat kapanggih wuri
umalês nanjata kaca
putra Marmaya tan kêni
sami widagdanèki
apan sami sêktinipun
sami rikat manculat
dangu rame ing ajurit
gya Surakal angilang mêtu ngiringan

Umardani pinrêpêkan
gigire sinundêp sêking
aniba sampun palastra
Umarsadi Umarsaid
Marsabit dèn sundêpi
pêjah tiba ting talêbug
kagyat sira Marmaya
anyandhak sarwi anangis
kang kêkalih cinandhak ing Arya Maktal

nalôngsa Dyan Tasikwaja
pangatage marang siwi
langkung ngungun kaduwungnya
dangu-dangu emut nuli
yèn titahing Hyang Widi
pangatage marang sunu
batin pakaryaning Hyang
ing pêpancèn wus pinasthi
ya ta wau Surakal nguwuh sêsumbar

hèh dulunên Umarmaya
sutamu kapat ngêmasi
kagyat Umarmaya nabda
lah yayi Maktal sirèki
tunggunên suta mami
sun susule maling iku
nampèl wêntis Marmaya
mêsat kumilat lir thathit
prapta gène Surakal lajêng têmpuh prang

hèh Marmaya kamayangan
sira têmu lawan mami
kene padha andêling prang
adhêmit pan maling sakti
sira maling sun maling
payo ngadu yasèng pupuh
lah iya aja susah
sagêndhingmu sun tadhahi
sigra kalih amêdalkên kaluwihan

kaluwihaning Surakal
mêtokkên sanjata agni
Marmaya mêdalkên sigra
apan ta sanjata warih
êpur datanpa dadi
Surakal mêdalkên sampun
jêmparing Dyan Marmaya
parise daluwang prapti
duk pinanah tangkis parise daluwang

sigra mumbul Ki Surakal
Marmaya mêsat nututi
tinulak sinawat ngubal
Marmaya malêsat ngering
mingêr anêngên malih
Umarmaya sêbrang-sêbrung
langkung ramening aprang
sami pothèt samya julig
pan adangu samya nêlasakên gêlar

jêlu Arya Parangteja
dening danguning ajurit
aprang pijêr lalaluya
Arya Maktal mojar wêngis
kakang sirèku jurit
têka ora unggah-ungguh
katutuh sêsêmbranan
dudu carane prajurit
prang mangkono dadak tênaga lêlewa

yèn tan gêlêm prang têmênan
mundura ingsun gêntèni
tunggunên cêcêblungira
sang adipati duk myarsi
wuwusira kang rayi
anangis sakit tyasipun
anyandhak kuluk sigra
kang saking Ngajêrak nguni
pusakane nênggih Jêng Nabi Suleman

wus pinasang tan katingal
sanadyan setan tuwin jin
samya tan ana tumingal
mring Dipati Guritwêsi
pêdhang wilah wus kambil
Surakal datan andulu
kelangan mungsuhira
mulat kanan kering wuri
julalatan Surakal maras ing driya

sigra mêsat ngayuh wiyat
Sang Tasikwaja nututi
kacandhak nulya pinagas
kang jôngga murda cinangking
gêmbung tumibèng siti
swaranira sru gumrêbrug
sapêjahya Surakal
murdanya maksih cinangking
badanira gumuling anèng pratala

wau ta kang para nata
wus dangu panusulnèki
mring Wong Agung Parangteja
ratu rolikur prasami
ngungunira tan sipi
eram dulu Pulangkewuh
gunane ing ayuda
mêsat ngawiyat nututi
maring langit jroning kutha Jaminambar

inguncalakên saksana
murdane Surakal Arip
tiba ing langit kaping pat
kya dipati wangsul malih
tumurun sampun prapti
lan Arya Maktal wus pangguh
wau jisim sakawan
wus sami binêkta mulih
byar raina sampun ngaturi uninga

katur Sri Kamidilngalam
sigra gènira nêdhaki
mring pakuwon Tasikwaja
Marmaya apanggih nangis
lan Arya Maktal sami
kapanggih asênggruk-sênggruk
wong agung praptanira
lajêng tumrutul anangis
lah kadang ngong kang sanyawa lawan ingwang

mupusa pasthining titah
kinarsakkên ing Hyang Widi
kawula nora kuwasa
Kya Umarmaya nulya ngling
sarwi ngidung pêrasi
tumêngèng tawang macucu
enggar samya amêtak
kang kunarpa dèn kurmati
samya ngungun sadaya kang para nata

Umarmaya kidungira
anaa sèwu nak mami
kinarsakna babarpisan
môngsa susaha tyas mami
yèn karsaning Hyang Widi
apa gawe kudu wuyung
bubar kang anglêlayat
mangkana ingkang winarni
Raja Rabusamawati Jaminambar

miyat murdane Surakal
kalangkung susahing galih
kêkês bala Jaminambar
kang para ratu prajurit
Sang Rabusamawati
tyasira awayang-wuyung
nêdhas prihatinira
sadina tan ana jurit
kalihira andhêdhêp mungsuh lan rowang

Sang Aprabu Jaminambar
kapati dènnya prih galih
ya ta kawuwusa enjang
kinèn anêmbang têngari
wadya Rab samya mijil
têngaranira gumuruh
baris arêbut papan
wong Jaminambar duk mijil
andalêdêg umèb angrèb wus amapan

yayah kang samodra wutah
wus anêpungakên baris
atata atut kewala
wong cilik amung nyuraki
dene kang magut jurit
punggawa satriya ratu
tuwin kang para putra
gumrah sami magut jurit
pan kinarya sêsinaon ulah yuda

wau Prabu Jaminambar
anjênêngi ing ajurit
munggwing ing langit kaping pat
sagung malekate sami
ngayap kang Mukarabin
kang ajagi barisipun
ewon kang para nata
Wong Agung Surayèng Bumi
sampun miyos lawan sagung para nata

kinubêng nèng pabarisan
munggwing dirgasana rukmi
sinasotya nawa rêtna
jumêrut nila widuri
ratu andêl ngajurit
aglar kanan kering cukup
myang raja pinituwa
Lamdahur Prabu Marmadi
Natèng Kebar Yunan Ngabêsi Yujana

ing Kangkan Kuwari Yahman
ing Dêmis Biraji Turki
ing Sam Mêsir lawan Kelan
Natèng Sarkab Ngalabani
Bangit Rum Burudangin
sami nama pinisêpuh
kathah yèn cinatura
para ratu kang taruni
ingkang sami acaos pagut ing aprang

dene ratu pinituwa
yèn warta niyatirèki
pamagute asmarèng prang
ratu anom-anom pasthi
kang magut ngrumiyini
pasamuan kadi mêndhung
ya ta kang winursita
Raja Rabusamawati
menga-mengo rêntêng susah kasusahan

Raja Makrub kang minôngka
nênggih Malekat Mikail
kang aprang sampun picondhang
binanting Raja Kosani
kalêngêr mangkya mari
wani malih kudu magut
mulihkên kalingsêman
tumrêcêp sanggupe pasthi
apêpulih kasore wong Jaminambar

Mahaprabu Saesalam
suka dènira miyarsi
sanggupe prajuritira
sok munia dèn anggêpi
pan wus kasoran dhingin
ing mangke maksih ginugu
Raja Makrub ingatag
nêmbah miyos saking langit
sapraptane ing barise wadyanira

sigra anitih dipôngga
samêkta kaprabon jurit
umangsah amandhi gada
amêlak lampahing èsthi
surak wadyanirèki
sagung wadya ratu-ratu
gumuntur magênturan
yayah manêngkêr wiyati
asêsumbar wong Arab ywa mundur ing prang

ya ta wau tan tahan miyarsa sumbar
Risang Raja Sambaji
Narpati Kodarya
mêdhun dènnya alênggah
mangyu nèng byantara Amir
nuwun sapangat
amba miyosi jurit

angandika wong agung sakarsanira
yayi Prabu Sambaji
nanging dèn prayitna
sun srahkên ing Hyang Suksma
angaras padanira Mir
Natèng Kodarya
umangsah ing ajurit

gurawalan amêlak dipangganira
kawot kaprabon jurit
praptèng rananggana
sampun ayun-ayunan
Raja Makrub asru angling
wong Arab sapa
ingkang mêtu ngajurit

anauri ingsun Narpati Kodarya
nama Raja Sambaji
andêling ayuda
ingangkah saudara
tatal ngong mêkasi kardi
ambônda raja
anêmbahkên para ji

Makrub angling hèh Sambaji lêkasana
apa anèng sirèki
Sambaji sru mojar
hèh Makrub sira mamak
dene sira wus ngrasani
prange wong wetan
sira lan Sri Kosyani

iya nora andhingini prang lan sira
dene lagya nêm wêngi
sira wus picondhang
binanting kalesedan
Raja Makrub duk miyarsi
ngêtab dipôngga
mutêr gadanirèki

ingayatan sigra masang tangkisira
pinupuh Sri Sambaji
jumêbrèt lir gêlap
gumuruh punang surak
wong Jaminambar lok mati
hèh ratu ika
wus ajur awor siti

paris waja gada wêsi tan tumama
mêtwagni angalabi
ulading dahana
katon Natèng Kodarya
Raja Sambaji tan osik
tangkis lêgawa
dipangganira anjrit

pining kalih Sang Sri Sambaji ginada
asru dènira angling
hèh wong Jaminambar
yèn durung kaping tiga
panggadanira mring mami
pan ora sira
sun aku mungsuh yêkti

sawusira ping tiga panggadanira
malês Prabu Sambaji
ampuhing pagada
gumludhug swaranira
punang paris mêdal agni
gada-ginada
langkung ramening jurit

orêg kêtug pandhola angombak-ombak
samadyaning ajurit
rèh gora prakêmpa
eram mungsuh lan rowang
angrok silih ing ajurit
dangu prang gada
dipanggane Sambaji

katêlangso liman rêbah lajêng pêjah
kaplêsat tibèng siti
tangi narik pêdhang
Makrub dipangganira
pinêdhang tatas kang sikil
malumpat tiba
gumuling anèng siti

tangi narik pêdhang gapruk lajêng mêdhang
pêdhang-pinêdhang ganti
udrêg liru papan
kèdêr idêr-idêran
pacangkrama liru tangkis
surak gumêrah
suka kang aningali

abar tangkis rok pêdhang pêdhang-pinêdhang
kari luwêsing jurit
Sambaji andhupak
jajane Makrub niba
kalumah pan kasaliring
gya linumpatan
dening Raja Sambaji

wangkingane cinadhak sarwi apêtak
kajunjung Makrub Aji
apan wus ingundha
ingubêngakên tawang
adangu nulya binanting
rata bantala
Makrub pêjahirèki

balung sumyur luluh datan ana kalap
eram kang aningali
tuhu yèn prawira
Sambaji Prabu tama
wontên ratu sura sêkti
wong Jaminambar
prakosa gêng ainggil

ran Mahraja Gurdana ngrapakên kuda
duka yayah sinipi
prapta ing ranangga
sampun ayun-ayunan
Raja Sambaji binindi
saking turôngga
tinangkis datan osik

sampun tita Gurdana pambindinira
sinabêt kang turanggi
suku papat rantas
sigra Prabu Gurdana
malêsat tiba kabanting
gya linumpatan
dening Raja Sambaji

wus cinandhak astanira kalih pisan
rinangkus datan osik
Umarmaya prapta
sarya bêkta pusara
Gurdana wus dèn talèni
mring Tasikwaja
binêkta mundur aglis

mring barise Marmadi dyan malih prapta
ratu lajêng gadani
Sambaji tan obah
winalês wus kabônda
wong ahlul kojah amarni
ingkang carita
prange Raja Sambaji

ing sadina atuk ratu kalih dasa
kang sami dèn bandani
kasrah Umarmaya
satunggal kang palastra
dadya salikur para ji
wong Jaminambar
bêbêcike kang kêni

dening Prabu Sambaji Natèng Kodarya
sampun diwasèng ari
mundur kalihira
bêdhol baris sadaya
Wong Agung Surayèng Bumi
mêthuk praptanya
marang Raja Sambaji

nguswa pada ing Gusti Sang Kakungingrat
rinangkul pan kinêmpit
kakang paran polah-
ira ambônda mêngsah
para ratu luwih-luwih
wong Jaminambar
kasor sira cêkêli

matur nêmbah saking sapangat jêng tuwan
nugrahani ing dasih
lajêng masanggrahan
sadalu andrawina
pinaringan busana di
kaprabon endah
sapanjênêng buka sri

kawuwusa ing dalu Sri Saesalam
bojana lan para ji
nanging gêng sungkawa
atanya mring Baktiyar
wong Arab wau kang jurit
kagila-gila
prakosa sura sêkti

sapa rane lan ing ngêndi prajanira
Baktiyar awotsari
nagrine Kodarya
Mraja Sambaji nama
nak-sanak nguni garwa Mir
putri ing Kelan
kang uwa kang siniwi

asru mojar Mahaprabu Saesalam
pira ratu kang kêni
ingkang kabôndèng prang
matur para malekat
satunggal rêmpu binanting
lan kalih dasa
kasor dipun bandani

abdi tuwan apan ratu pêpilihan
kang katawan Sambaji
nabda maharaja
yèn ingsun umaguta
amatènana Sambaji
sun sêmpal-sêmpal
lawan sun suwir-suwir

nanging nistha sun mêngsah Rajèng Kodarya
dene ratu pamburi
pan dudu pangarsa
yèn ingsun paguta prang
apês têmên jênêng mami
ya ta na raja
gêng luhur angluwihi

kang amatah sagung wadya Jaminambar
kang dadi Jabarail
Duljalal prakosa
dêdêg satus sawidak
êgas prawira ing jurit
mila kinarya
Malekat Jabarail

wruh ing sêmu yèn gustine sru sungkawa
sujud matur ing gusti
dhuh kang maha mulya
amba kang mulihêna
lingsêm kang dados prih galih
kula kang mangsah
mangke amba bandani

para Ratu Ngarab ingkang samya ulap
kang sami nglêlanangi
madyaning ranangga
inggih ing benjang enjang
katura bêbêstan sami
ing ngarsa tuwan
suka wau duk myarsi

sru ngandika Mahaprabu Saesalam
iya ing benjing enjing
nuli lakokêna
kaya saujarira
wus sêgêr ingsun miyarsi
sira wus sasat
nyêkêl Si Bagendha Mir

sarupane kang ngasorkên kancanira
tumpêsên ywa na kari
Duljalal sandika
ing dalu tan winarna
ya ta kawuwusaenjing
muni têngara
angirabakên baris

samya mêdal kang baris arêbat papan
wadya Rab animbangi
sampun munggwing papang
Risang Surayèng Laga
nèng dirgasana alinggih
kang para nata
aglar nèng kanan kering

prabu putra prabu buyut prabu wayah
kang sami munggwing kering
kanan para raja
warnanên Jaminambar
miyos wus sami alinggih
langit kaping pat
jênêngi ing ajurit

amit nêmbah mring Sang Prabu Saesalam
Duljalal Jabarail
sapraptaning ngandhap
mundhut kuda pêpêrang
kawot sakaprabon jurit
kuda wêdalan
nagri Budardan janggi

agêng luhur kuwat wêton ing Budardan
gêng inggil pitung kaki
mangsah munggwing kuda
sarwi amandhi gada
praptèng papan asêsirig
lajêng mandhapan
dêdêge sri bupati

satus lan nêm dasa gas apan sêmbada
simbar jaja thi-athi
godhèg palawangan
jêjenggot kêtêl panjang
yèn tinon lir danawa ji
mata ngatirah
andik pan kadi agni

sumbar-sumbar hèh payo prajurit Ngarab
kang mangan wohing dami
kang anganggo pama
wulune wêdhus gibas
lah papagna tandang mami
angadu yasa
sapa kang bosên urip

iki andêl prajurit ing Jaminambar
jro langit Jabarail
kang kinèn angrèhna
wêwêngkon Jaminambar
jro langit jabaning langit
sun patih tuwa
pituwaning pêpatih

ya ta wontên ratu bala Rab miyarsa
prajanira Siwardi
Sang Raja Daryalam
marêk pamit magut prang
manêmbah anyuwun idin
wus ingidenan
ngandika Jayèngmurti

iya sira sun srahkên Hyang Maha Mulya
nêmbah Daryalam Aji
nitih kuda mangsah
kawot kapraboning prang
praptèng papan asêsirig
angundha gada
sang prabu ing Siwardi

wus apanggih lawan Sang Prabu Duljalal
ingkang aran Jabrail
asru atêtanya
ratu sapa ranira
dene sira kumawani
wani amapag
sun tangguh mungkur wuri

nauri Prabu Daryalam
sun Daryalam Narapati Siwardi
Duljalal asru angguguk
yèn sira wani ringwang
apa ana ing sira tamakna mringsun
Daryalam nauri sugal
mamak jampêng ta sirèki

dora yèn ora ngrungua
yèn wadya Rab ing yuda tan dhingini
yèn durung jangkêp ping têlu
datan ingaku mêngsah
yèn wus ganêp ping têlu panggadanipun
yèku wus ingaku mêngsah
rêbut bêgja amalêsi

gumujêng sênggak Duljalal
iya bênêr amung kêmba sun angling
manawa na bedanipun
kèhe bala Natambyah
bokmanawa ana seje gêlaripun
wantu pira-pira raja
tan wruh rêmpêg sadayèki

yèn wusa jaman warata
ya dèn yitna sira ingsun dhingini
sêsambata wong tuwamu
tiba antakanira
nora wurung sira mêngko dadi awu
katiban ing gadaningwang
sênggak sang môngka Jabrail

pan sarwi amutêr gada
wawrat sèwu kati mas punang bindi
ngling Daryalam ki takamu
tarimanên dènira
kang angambil nyawa boting gadaningsun
wus amasang tangkisira
Daryalam Natèng Siwardi

wus tiba gada lir gêlap
langkung kuwat Duljalal Jabarail
prasamya kagyat wadya gung
wau tibaning gada
lan rosane Daryalam panangkisipun
orêg kang bumi prakêmpa
dadya mangayuh wiyati

gêng mubal makatar-katar
tibanira dahana angliwati
sajabaning baris agung
tiba ing wanawasa
maksih agêng agni nunu ing wana gung
burone gègèr lumaywa
anêrot narajang baris

barise wong Jaminambar
kang katrajang andaka warak èsthi
singa blêgêdêba sênuk
mèmrèng rimong taksaka
miwah sato lit-alir mawur sumawur
malêdug pyuk anarajang
ulêngan madyaning baris

wadya lit ing Jaminambar
kèdêk kèlês dening andaka èsthi
katunjang ing mesandanu
singa taksaka wraha
kang katêmpuh baris wadya lit kèh lampus
baris Ngarab kèh katrajang
ngalangkên daludag sami

tunggul lêlayu bandera
ingalangkên pinolah angêbyoki
buron sami giwar mawur
nulak anêmpuh samya
baris Jaminambar uyêl kawur-kawur
kang kèlês sami kèh pêjah
dening buron ing wanadri

cubluke wong Jaminambar
buron nêmpuh tan ana dèn kêbyoki
ing daludag umbul-umbul
sayêkti ajrih nrajang
têka dadak tinumbak banthèngirèku
singa andhanu sangsaya
ngamuk dening nandhang kanin

ambalasah kang pêpêjah
dadya kèndêl samana kang ajurit
dening baris gègèripun
baris Ngarab ngundhangan
ngobat-abit bandera daludag agung
mrih giware buron alas
lutung gêgiras ngêbyoki

ing tunggul miwah daludag
pamrih aja ngeroni wong ajurit
marma kinèn atêtulung
wadya Rab tyasireca
manuk-manuk kang katrajang gêni murub
mumbul kombul ing maruta
anibani wong abaris

kèh mati lajêng pinangan
wus mangkana buron giras samya jrih
kinêbyok ing umbul-umbul
nulak bali mring wana
lawan sampun sirêp dahanèng wana gung
nanging wus kathah kang pêjah
mangkana wau kang jurit

Duljalal lawan Daryalam
rame dènnya ganti bindi-binindi
adangu pupuh-pinupuh
dèrèng wontên kasoran
apan nyêngka Daryalam tandhinganipun
kari gung luhur agagah
aprakosa sura sêkti

Daryalam pan amung sura
aprakosa nanging tan agêng inggil
pidêksa dêdêge patut
bagus pan datan gagah
rame aprang ing gada pupuh-pinupuh
pan samya prakosanira
miwah kuwatingpanangkis

dangu-dangune prang gada
saking kuwat Duljalal awor runtik
tan tula prakosanipun
panangkising Duljalal
miwah Prabu Daryalam panangkisipun
kuwat pamupuh Duljalal
Daryalam kuda ngêrasi

gigire putung kapadal
bêbokonge Daryalam kuwatnèki
kapalêsat ditabipun
tangi anarik pêdhang
kudanipun Duljalal pinêdhang rampung
sukunira kapat pisan
sigra lumumpat Jabrail

caruk prang pêdhang-pinêdhang
ukêl panduk popor ukih-ingukih
rame suraknya gumuruh
kadya rèh nêngkêr wiyat
antuk sisih kaprawiraning prang pupuh
sadina prange Duljalal
Daryalam nadhahi tandhing

samya eram kang tumingal
kuwatira Daryalam tandhing jurit
mungsuh agêng tur aluhur
Jabarail Duljalal
suprandene tan kasor sagêndhingipun
aprang gada aprang pêdhang
prang duduk cacab calimprit

miwah prang junjung-junjungan
gantya tarik-tinarik datan osik
bakuh tan ana kang rubuh
kongsi suku kalihnya
amblês tala apan ta kongsi sadêkung
sumundhul sêndhal-sinêndhal
mangukih tan ana kongkih

sakenjing dènira aprang
malah sore pan dèrèng wontên salin
Duljalal Jabrail muwus
Daryalam kêsêl ingwang
sesuk bae tinutugakên prang pupuh
nauri Raja Daryalam
lah iya iki wus wêngi

parêng mundur kalihira
tinêtêgan mundur kang sami baris
Daryalam ing praptanipun
sakala tinadhahan
duk manêmbah Daryalam lajêng pinêngkul
Sang Natèng Siwardi marang
Wong Agung Surayèng Bumi

kinêmpit ingkang mastaka
Sri Daryalam sampun binêkta linggih
ingêla-êla dinangu
paran yayi Daryalam
prang sadina mungsuhira gêng aluhur
andêle wong Jaminambar
Prabu Daryalam wotsari

nugraha èstu jêng tuwan
inggih drêmi pun dasih anglampahi
dyan bubar makuwon sampun
lajêng samyandrawina
Sang Aprabu Daryalam pinaring agung
busanèng kaprabon endah
sukèng tyas Natèng Siwardi

suka para raja-raja
samya muji prawirane ajurit
marang Sang Daryalam Prabu
dènira prang sadina
lan Duljalal kang nama Jabrail iku
pêpatih mangku bantala
angrèh samaning pêpatih

anênggih sapraptanira
ing ngarsane Sang Rabusamawati
Patih Duljalal sang prabu
langkung trusthaning driya
atêtanya hèh Jabarail sirèku
kayaparan dènira prang
sadina pur tanpa odhil

sapa rane mungsuhira
liwat suka kang padha aningali
antuk sisihing prang pupuh
tan ana kang kasoran
dene mungsuhira maksih nom abagus
sapa namaning narendra
apane Surayèng Bumi

Patih Duljalal turira
pun Daryalam narpati ing Siwardi
pan punika ipenipun
nak-sanak lan garwanya
putri Parangakik kang kaprênah sêpuh
punika anaking paman-
nira Dyah Sudarawrêti

pun Daryalam Ibni Kanjar
Raja Kanjar kithanipun Siwardi
punika ingkang asunu
prakosa môndraguna
ingkang rayi ing Raja Parit karuhun
makatên pangakunira
duk mangsah amba takèni

langkung sudira sudibya
tan kumêdhèp anadhahi ing bindi
ayêm prang ing gêlaripun
langkung dening prakosa
yèn anggada sami lawan pitung ratu
yèn sanès kang nadhahana
rêmak rêmpu awor siti

sukane manah kawula
kadya manggih sêsotya di sawukir
kala sinade bêbakul
nanging bêbakul rucah
dèrèng uning ing sêsotya rêtna luhung
panumbas amba pan mirah
pamucung nêm dinar kêni

wontên ulun mantuk sakêthi jinipun
sukaning wardaya
sira Rabusamawati
para ratu kang myarsa angalêmbana

Sang Aprabu Duljalal ginanjar sampun
pangadêg karajan
murwendah suka nampèni
matur malih Jabrail Patih Duljalal

dhuh pukulun dipun prayitna sang prabu
lamun ta kiranga
ing pamicarèng ajurit
muwah lamun kiranga rèh pangupaya

laminipun jênêng tuwan hyang aluhur
tapis para raja
bang kilèn kêthèn para ji
sami wontên ing sore dhêdhampar tuwan

mung pukulun samangke amanggih mungsuh
sultan ing Kuparman
asugih bala para ji
pan sadaya tan wontên jugul ing yuda

dhuh pukulun eram kawula kalangkung
ing nguni duk aprang
pun Makrub inggih Mikail
kang mêjahi gih ratu wingking kewala

dèrèng muncul ratune kang punjul-punjul
ratune pangarsa
satunggal ingkang miyosi
ratu ipe Brudangin Tasangsulngalam

yudanipun angsal ratu pitung puluh
sawidak kang pêjah
sadasa kabônda urip
pan sadina tan kasor ginrumung aprang

yèn sang prabu kiranga budi pukulun
wrate ingkang mêngsah
tan wande bôndakalani
kadi risak praja ji ing Jaminambar

yèn katungkul tan amèt pangupayèku
kadi praptèng tiwas
Wong Agung Surayèng Bumi
tuhu awrat ing jagad datanpa lawan

ratunipun pawingking prange pukulun
makatên punika
pun Daryalam ing Siwardi
mandahane ratune ingkang pangarsa

Alamdahur Umarmadi lan Tamtanus
miwah Kewusnendar
Ratu Bangid lan Ngabêsi
Kangkan Kaos Biraji Turki lan Kebar

Rajèng Kulub lan Mutadarawi Prabu
ing Santari Buldan
Talsiyah ing Kôndhabumi
cinatura ratu ewon andêling prang

ing prang pupuh pan akêthèn satriyampuh
punggawa prawira
yutan wus samya ngêntasi
wong Kuparman kadi tan pantês minêngsah

duk angrungu Patih Duljalal turipun
langkung dukanira
sira Rabusamawati
marong-marong jaja kadi malêdhosa

garap gangsul panabdane sreta-sretu
hèh enggal balia
sira gunggung mungsuh mami
awuwuha sakêthi kang kaya sira

lamun ingsun ngumbara kasêktèn ingsun
bumi sun rêmêda
kapusus ing asta mami
aja cacak wong Arab maksih manungsa

lagya ingsun angumbar prajurit ingsun
kang tate prawira
iku kang sun kon matèni
yèn wong Jaminambar tan ana kang mêntas

yêktinipun sun dhèwèk ngawaki pupuh
numpês wong bang wetan
siji môngsa naa kari
lamun ingsun wus tumandang nuli bebas

mungur-mungur sarikutan dukanipun
apa sira Jalal
wali-wali dèn tudingi
Patih Jalal miyarsa adharodhogan

lamun ingsun nora anumpês ing mungsuh
sun dudu pangeran
pitung bumi pitung langit
lawan dudu wijine wong Jaminambar

patih sujud dhuh pukulun gustiningsun
kalintu ing tômpa
amba umatur sayêkti
sintên purun matur yèn dede kawula

matur tuhu môngsa ajriha linampus
jêr saèstu awrat
pratôndha purun anggitik
anglurugi mring nagari Jaminambar

sintên ratu ngalam donya surèng mungsuh
mung Sultan Kuparman
jêr pikire wus dinadi
yêkti sampun matêng dènnya mèt upaya

botên gunggung ing sayêkti labêtipun
tan kenging linômba
amêngsah wong Pusêr Bumi
yêktos arsa matêngakên pangupaya

Raja Rabus wus sarèh bramantyanipun
nulya tatas rina
munya têngaraning jurit
abusêkan baris mijil amèt papan

tri gumuruh gumaludhug kadi ladhu
wadya Jaminambar
wadya Ngarab wus nimbangi
pan gumulung kadya lun angombak-ombak

baris têpung angêndhanu kadya mêndhung
samya ngungun mulat
samya gêng têpunging baris
salamine wong wetan durung manggiha

gunging mungsuh sami lawan barisipun
mung wong Jaminambar
animbangi gunging baris
kêrigane Jaminambar dèrèng têlas

gili rawuh jajahane watêsipun
pan sadina-dina
wong Jaminambar kang prapti
para ratu watêsan môncanagara

gya wong agung sawadya lan balanipun
mijil pabaratan
prapta wus kapang alinggih
munggwing nawa rêtna dhêdhampar rinêngga

dyan pra ratu Jaminambar pan wus rawuh
aglar anèng papan
kang asaos ing prang tandhing
Saesalam wus munggwing langit kaping pat

Mukarabun para malekate kumpul
Duljalal manêmbah
amit mêdal ing ajurit
mudhun saking ing langit tiga andurma

wus angrasuk busanèng prang lan turôngga
kawot kaprabon jurit
wus anitih kuda
mangsah ing rananggana
saandaka gênging wajik
wêton Janggisar
lir yaksa buntut suri

wulu ngrembyak sêsuri kangsrah ing tala
lir binarong kang wajik
mangsah mandhi gada
asru asumbar-sumbar
wong Arab sapa rêp mati
payo mêtua
ing kene padha jurit

Si Daryalam apa ta sira tan wikan
yèn ingong iki mijil
wingi wus ubaya
anutugakên ing prang
Raja Daryalam udani
yèn Ngabdul Jalal
kang anama Jabrail

marêk nêmbah ing Sultan Kamidilngalam
amit arsa nadhahi
yudane Duljalal
nulya na ratu prapta
kêdah angalangi jurit
marang Daryalam
Rum Burhar Sri Bupati

sira Raja Bêrhaman amit anêmbah
pukulun patik gusti
amba ngalangana
ubayane Daryalam
ngandika Amir Mukminin
Kamidilngalam
yayi Prabu Sirwadi

lah mandhêga wingi prandene wus aprang
Raja Rum Burhar iki
kang nangglangi sira
ing karsa padha-padha
kèndêl Daryalam ngabêkti
Raja Bêrhaman
ing Burhar nêmbah amit

nitih kuda gêng luhur wêton Kunawar
balalak pancal wuri
kapraboning aprang
kawot anèng turôngga
umangsah gambirèng jurit
amandhi gada
praptèng papan wus panggih

Patih Jalal têtanya hèh sira sapa
iku kang mêtu jurit
dudu Si Daryalam
arsa sun têmênana
Sang Natèng Burhar nauri
yèngsun Bêrhaman
Rum Burhar kutha mami

ingsun ingkang nanggalangi ring Daryalam
payo nuli ajurit
angling Patih Jalal
lah iya dèn prayitna
tadhahana gada mami
angangkat gada
Duljalal Jabarail

mutêr gadanira sarwi sênggak-sênggak
mati mêngko wong iki
ajur de gadèngwang
Raja Bêrhaman yitna
rikat dènnya masang tangkis
tibaning gada
lir gêlap manêngkêri

rame surak wong Jaminambar wong Arab
rame ingkang ajurit
Sang Natèng Rum Burhar
sigra malês anggada
prang rame bindi-binindi
rosaning gada
myang kuwating panangkis

mijil api saking parise makatar
turanggane samyanjrit
Sang Prabu Bêrhaman
ngantêp panggadanira
Duljalal kuwat panangkis
turôngga rêbah
kalih pisan ngêmasi

kang anitih lajêng tiba kalih pisan
samya kaplêsat têbih
sarêng tanginira
sarêng anarik pêdhang
pêdhang-pinêdhang matangkis
panduk dinadak
udrêg tangguh nanggahi

dangu aprang pêdhang rêmpu kalih pisan
tan ana migunani
sarêng buwang pêdhang
gapyuk candhak-cinandhak
Raja Bêrhaman sor titih
kantun gêngira
tinarik dyan binanting

wus kabanting tiba lajêng linumpatan
jajanira sang aji
Bêrhaman kabônda
ingundurakên bala
nandêr Raja Sarkab Turki
wus praptèng papan
kagyat tanya apatih

sapa ranmu nauri sun Raja Sarkab
kuthaningsun Rum Turki
andêling Kuparman
tur ratu pinituwa
Patih Duljalal tulya glis
agangkat gada
ginada Sarkab Turki

saking dharat panggadaning Patih Jalal
Rajèng Rum Sarkab Turki
maksih luhur kuda
gugup panangkisira
tuna-dungkap ing panangkis
kudane pêjah
Sarkab tiba jumpalik

pyuk cinandhak wus ingulêng gya binônda
kasrah ing bala wuri
wontên malih prapta
bôngsa Rum kang murina
putra Natèng Rum Santari
wus praptèng papan
Dyan Kiswarin Diswarin

cinandhakan kalih pisan wus binônda
wuru dènira jurit
Apatya Duljalal
sariranya dadya rah
Radyan Kiswarin Diswarin
sinrahkên bala
wong Rum Turki Santari

kagegeran mêngkap pêksa umaguta
pra dipatine sami
myang satriyanira
arsa mangsah ngamuka
nging kasaput rêp kang rawi
mundur kang aprang
tigang praja wong Rumi

undurira sungkawa tawan karuna
wong Rum Turki Santari
tuwin wong Rum Burhar
ingkang ratune kêna
wuwusên tawan para ji
binêkta minggah
ing Duljalal mring langit

praptèng ngarsanira nèng langit kaping pat
Sri Rabusamawati
suka duk tumingal
marang ratu kang kêna
malekat kang Mukarabin
aglar nèng ngarsa
tuwin ratu prajurit

kathah sami ingandikan ambojana
andêl-adêl para ji
mring langit kaping pat
sami kinèn uninga
mring para ratu kang kêni
bala nata Rab
kinèn angrungu sami

panarine Mahaprabu Saesalam
Malekat Mukarabin
paran karsanira
bêbandan para raja
iya pa pinatèn iki
pikirên padha
pantêse urip mati

sigra Patih Baktiyar matur anêmbah
punika yèn suwawi
sampun pinêjahan
tinrapana siyasat
kulite binêsèt sami
gundhule samya
kinalonyoman sami

nuntên sami pinênthang têngah paprangan
dimèn giris ningali
kang kantun tyang Arab
dadya pangeram-eram
wontên ratu gung prajurit
ingkang minôngka
Malaekat Israpil

nama Prabu Sapardan ika prawira
sugal nambungi angling
hèh sira Baktiyar
dudu ambêking raja
nyakuthis pikirirèki
pantês sok kalah
ratunira Mêdayin

sabên minta sraya nora tau mênang
prang dhewe nora wani
jêr suka niaya
tan duwe pangapura
wong niasat tanpa asil
pikirmu nistha
pagene niasati

apa kurang gustiningsun Jaminambar
niasati mring dasih
kang padha dêdosan
ewon jroning naraka
narakane warni-warni
isi tatrapan
sadosa-dosanèki

iki dosa apa wong kacandhak aprang
tur uwis dèn kawiti
mungsuh awèh tilas
ambônda para raja
Jaminambar madyèng jurit
ratu sawidak
tan ana dèn patèni

inguripan tan ilang ajining raja
anêmu kurmat sami
Kya Baktiyar pucat
myarsa linge Sapardan
Duljalal suka tan sipi
gumuyu mojar
hèh patih ing Mêdayin

lamun sira rêmên mulat ing siyasat
sira mèta pribadi
para Ratu Ngarab
sesuk mêtua aprang
sakarêp-karêpmu dadi
yèn iki ora
kêna milua mikir

dudu pikir yèn mungguhing Jaminambar
dudu nagri Mêdayin
alon angandika
Sri Maha Saesalam
yèn sun patènana iki
manawa kurang
ya Si Surayèng Bumi

prajurite kang dèn adu ing paprangan
dadi cuwa wak mami
gon ingsun tandhing prang
lawan wong agung wetan
sanadyan antuka malih
bêbandan raja
sabên-sabên prajurit

sayêktine ingsun uripi sadaya
jabakna ingkang mati
madyaning palagan
lah Duljalal uculna
iya wong Arab kang kêni
wus inguculan
mari dènira kingkin

dinangu prajanirèki
sami tanah Ngrum sadaya
miwah ta ing kêkasihe
Raja Bêrhaman Rum Burhar
Rum Turki Raja Sarkab
Rum Santari kalihipun
Kiswarin Diswarin nama

mahaprabu tanya malih
sapa Ratu Rum kang rosa
iya ta ingkang kaipe
marang Si Surayèng Laga
Raja Sarkab turira
ing Rum Brudangin puniku
Mahraja Tasangsulngalam

puniku kang anglurahi
ratu tanah Ngrum sadaya
inggih nadyan ingkang dede
tanah Ngindi kyèh kabawah
marang Tasangsulngalam
puniku pan ratu agung
sugih bala para raja

sampun sami pinisalin
dalu-dalu apamitan
kalilan lampahe anjog
saking ing langit kaping pat
lajêng dalu lumampah
nèng marga ya ta kapêthuk
Sang Dipati Tasikwaja

ngandika sang adipati
yayi Sarkab dene para
padha kapapag nèng kene
paran margane linuwar
apa ta lunga minggat
umatur samya gumuyu
inggih marga dèn apura

botên nganti siyang malih
gumujêng Dyan Tasikwaja
arsa sun malingi kiye
ya tuju wus ingapura
bêcik Si Saesalam
nimbangi bêciking mungsuh
matur malih Raja Sarkab

botên gêga dèn aturi
dhatêng pun Patih Baktiyar
ature kinèn anèsèt
kulit punika sadaya
inggih pun Saesalam
mindhak duka tan anggugu
mila nuntên linuwaran

ngling Dipati Guritwêsi
si ipe Baktiyar edan
wong Mêdayin wis lakune
anabok anyilih tangan
sigra sarêng lumampah
umiring kang para ratu
mring Dipati Tasikwaja

wus praptèng pakuwon sami
lajêng marêk ing ngajêngan
katur sasolah-solahe
mèsêm wong agung miyarsa
lajêng dènnya bojana
datan winarna ing dalu
enjang kang para narendra

têngara miyosi jurit
muntab kumrab awurahan
umyang swaraning kêndhang gong
wadya gung mijil mèt papan
dhêndhêng baris kalangan
wadya Jaminambar têpung
nêpungi baris anggabag

Wong Agung Surayèng Bumi
wus mijil munggwing amparan
ing ngarsa kang para katong
tuwin Patih Jaminambar
Jabarail Duljalal
senapati wakilipun
anjênêngi ing ayuda

ratune mung aningali
mungguhing langit kaping pat
wau kang aprang kalihe
wus sami wawang-winawang
Prabu Tasangsulngalam
amit nêmbah nguswa suku
mring raka Kamidilngalam

ngandika Amir Mukminin
yayi bok aja mijil prang
sanakira misih akèh
kang durung padha mêtu prang
Prabu Tasangsulngalam
nuwun kêdah ing pamagut
wong agung alon ngandika

iya sakarsanta yayi
sun srahakên ing Hyang Suksma
saksana mundur wotsinom
mangsah dharat sri narendra
praptèng papan sêsumbar
wong Jaminambar dèn gupuh
sapa kang arsa palastra

iki Prabu Burudangin
andêle Sultan Kuparman
saparsa nusul patine
kancane kang para nata
miwah kang nêdya bela
miwah ing kadang wargèku
hèh payo maguta ing prang

Patih Duljalal udani
nuding pat para narendra
Raja Arman satunggile
lawan Sang Raja Sapriyan
lawan Raja Kikabal
sakawan Raja Dulmakrum
ratu andêl Jaminambar

sami dharat mangsah jurit
sadaya amandhi gada
samya angiwa parise
sakawan praptèng payudan
sampun ayun-ayunan
têtanya Prabu Tasangsul
kabèh sapa namanira

bupati apa narpati
tuwin si lamun satriya
angakua mumpung mangke
aja mati tanpa aran
angling kapat narendra
Arman Sapriyan Dulmakrum
kang siji Raja Kikabal

sakawan sarêng gadani
katulak panangkisira
sarwi ngulur palu rante
kinawêtakên angiwa
kêna sakawan pisan
kapukêt sampun karangkus
sinrahakên marang bala

Patih Duljalal udani
yèn Prabu Tasangsulngalam
ingkang magut palu rante
nuduh narpati sadasa
sigra umangsah dharat
ing wuri malih anuduh
ratu pitu andêling prang

winêling ywa mêtu wuri
pama sira angrubuta
ngarsa kanan kering bae
pan ing wuri lêgakêna
dadya ratu pitulas
umangsah sarêng angrubut
anggada mêdhang amanah

bingung Natèng Burudangin
amutêr panangkisira
sarwi ngulur palu rante
astane têngên pinanah
kêndho pangosèrira
mêngsah kang pitulas ratu
kang lima kênèng rante mas

kang rolas maksih ajurit
nandêr Apatih Duljalal
dharat mêdal ing wurine
kasilib Tasangsulngalam
sinikêp saking wuntat
astane kalih karangkus
sanginggil sikut kapêkak

kang saking ngarsa ajurit
sarêng ambyuk tulung patya
wus samya angrubut kabèh
dilalah tan kenging obah
kalangkung kawêlakang
wus kagodhi sang aprabu
nulya winot ing kareta

ratu sakawan ngapiti
surak bala Jaminambar
saundurira retane
prapta narendra sakawan
prabu ing Janjanwiyat
Kabulmuluk Barulmuluk
lan Prabu Sapingulkadam

lajêng rok têmpuh ing jurit
rame ulêng pêdhang gada
dêdêr-dinêdêr liru gon
pêjah wau kang têtiga
prajurit Jaminambar
ginada mring Barulmuluk
lan Prabu Sapingulkadam

sinikêp marang apatih
Barulmuluk wus kabônda
Kabulmuluk wus katalèn
myang Raja Sapingulkadam
tuwin Sri Janjanwiyat
kabônda sakawan sampun
sarêng rêp bubar kang aprang

Wong Agung Surayèng Bumi
kondure ngêmu sungkawa
tuwin para ratu kabèh
samya ngungun nandhang brôngta
ratu kêkasih kêna
tur ipe mantêp ingaku
sudara prênah taruna

sadalu nyênyêt kewala
barise wong Pusêr Bumi
tan ana kolu anadhah
nayan pêkathik sêrati
tan ana kang cumuwis
sadaya samya mangun kung
Sri Sayid Ibnu Ngumar
lan putra Natèng Betarti
pan pêksamuk Sang Prabu Aris Munandar

nêdya amuk nusul eyang
Prabu Taruna Betarti
lan kang rama Ibnu Ngumar
Narpati Kaos nagari
prasamya dèn jagani
dening ratu pinisêpuh
kang eyang Rajèng Yunan
sadalu amituturi
anglêlêsu tyase Sayid Ibnu Ngumar

Wong Agung Kamidilngalam
Jêng Sultan Amir Mukminin
angrêmbag sampun mupakat
badhe ngantêp ing ajurit
lan sagung para aji
kalamun Prabu Tasangsul
manggiha siya-siya
mangkana gantya winarni
saundure Rêkyana Patih Duljalal

lajêng mring langit kaping pat
antuke bandan para ji
maksih rinêksa nèng ngandhap
malaekat kutu batin
prapta lan kyana patih
sampun katur suratipun
ingkang kawon ing aprang
sakawan para narpati
kalimane Brudangin ratu wisesa

Mahaprabu Saesalam
anggunggung marang ing patih
ginanjar Patih Duljalal
pinaringan widadari
pêpitu yèku putri
pêpundhutan ayu-ayu
saking ratu ngamônca
kang kinarya widadari
tuwin ingkang adi-adi ing busana

angumpulkên para nata
malekat kang Mukarabin
tinantun ingkang prayoga
mungguh tawan kang para ji
siji kang dadi ati
tur ratu ipe gêgêdhug
prawira môndraguna
binesan kinadang yêkti
pantês paran pinatèn lan inguripan

umatur Patih Duljalal
sumôngga ingkang prayogi
sumambung matur Baktiyar
punika lamun suwawi
inggih jinuwing-juwing
balungipun dèn gêgêpuk
kulit daginge samya
pinakakakên ing anjing
ratu murka yèn aprang dadra daraka

yèn aprang nora nganggo ngah
tadhahe yèn mêmatèni
tan kèndêl papat lêlima
sèkêt sawidak para ji
yèku ratu wêwêri
anggung nglêburakên mungsuh
sira Patih Sapardan
ingkang minôngka Israpil
matur sujud mring Gusti Sri Saesalam

punika atur kawula
yèn Narpati Burudangin
tuwan karsakêna pêjah
yêkti botên kobêr cancing
wong Arab ngantêb jurit
botên mawi siyang dalu
pamuke para raja
punika salah tan sipi
aturipun anênggih Patih Baktiyar

jêng tuwan kang linurugan
sanès lawan kang nglurugi
yèn mungsuh nêdya brubuh prang
sayêkti ambubrah bumi
kang nêmahi wong cilik
wong Arab yèn aprang ngamuk
prajurit kang awêndran
anumpêsi jalu èstri
nadyan rare pagunungan padêdesan

sipat katon tinumpêsan
pae inggih anglurugi
kenging yèn sakarsa-karsa
lamun nagri dèn lurugi
saèstu miling pikir
kanthi rêrepot pukulun
paran ta angowêla
ing dasih isining bumi
aming tuan kang rumêksa kang misesa

punapa tuwan karsakna
lêbure isining bumi
angguguk SriSaesalam
bênêr sira sun titèni
yèn ingsun amatèni
ratu ing sawiji iku
kêdhik asile uga
akèh walêse bilai
dadi ingsun kang anglêbur titah ingwang

ya bênêr sira Sapardan
Patya Duljalal nambungi
pukulun langkung prayoga
pun Sapardan turing gusti
alêmbat tur mantêsi
ganthêng kêkêncênganipun
undhagi ing wêweka
botên kados wong Mêdayin
yèn amikir ngangge pikir panêluhan

ya wis nuli ulihêna
iku Ratu Burudangin
kang papat bae karia
sigra kang môngka Jabrail
Duljalal anuruni
wus apanggih Sang Prabu Rum
Raja Tasangsulngalam
godhine wun dèn uculi
dhinawuhan tuwan punika kondura

inggih dhatêng pasanggrahan
amung sakawan puniki
kinarsakakên kantuna
dèrèng kantênan ing benjing
turôngga dèn saosi
sigra Sang Prabu Tasangsul
sampun nitih turôngga
pan dalu-dalu lumaris
anèng marga kapêthuk Dyan Tasikwaja

duk ing wanci tabuh tiga
lan Apatih Abunadir
wong kalih badhe andhustha
têdhak Natèng Burudangin
Dipati Guritwêsi
marani sigra angrangkul
dhuh yayi sukur bagya
para arsa sun malingi
kadya paran yayi marga ulih para

nauri Tasangsulngalam
Si Saesalam tan apti
anrapêna marang ingwang
dene gusti wus motangi
ratu rolikur nguni
linuwarkên sadaya wus
becik Si Saesalam
saksana sami lumaris
atêtanya Marmaya samarga-marga

ing marga datan winarna
ing pakuwon agêng prapti
Sang Prabu Tasangsulngalam
Marmaya lan Abunadir
lajêng wong agung katri
sumiwèng pakuwon agung
Sultan Kamidilngalam
kang prih driya dèrèng guling
lawan Prabu Sêrandil Yunan Yujana

sadalu datan bojana
kèndêl prasamya alinggih
kasaru Marmaya prapta
miwah Natèng Burudangin
lan Patih Abunadir
kang badhe sami mêmandung
kagyat Sang Kakungingrat
nungkêmi pada kang prapti
gya rinangkul Sang Prabu Tasangsulngalam

dinangu sasolahira
miwiti malah mêkasi
Jêng Sultan Kamidilngalam
suka dènira miyarsi
tuwin para narpati
wus sirna sungkawanipun
Sri Sayid Ibnu Ngumar
lan putra Natèng Betarti
ingandikan praptane nir kang sungkawa

Jêng Sultan Kamidilngalam
angandika mring para ji
aprang dèn padha jatmika
aja ngakua Hyang Widi
Si Saesalam bêcik
aluhur wêwatêkipun
eman tan duwe iman
Ratu Jaminambar iki
kudu ngaku Pangeran tan wruh duraka

tuhu adining prawira
lakune prajurit luwih
kautaman ora tinggal
tawan ingapura sami
mêndême iki saking
agunge karatonipun
dadak asalin nama
iya Rabusamawati
para nata suka gumujêng sadaya

miwah dènira miyarsa
Sang Natèng Rum Burudangin
kalane binêkta minggah
mring langit sapisan bali
ginawa mudhun malih
pangucape ingkang nuntun
yèn iki pinatenan
akarya bubrahing langit
santanane Jêng Sultan Kamidilngalam

ing dalu tan kawuwusa
ya kakang wasita enjing
munya têngaraning yuda
gumuruh kêndhang gong bèri
umung gurnang thongthonggrit
wadya Rab mijil ambrubul
saking kuwu mèt papan
kadya wutahing jaladri
kang abaris rèh mawrêdi banjir topan

Jêng Sultan Kamidilalam
miyos ginrêbêg para ji
prapta munggwing patarana
aglar kang para narpati
ingkang saos ing jurit
samya munggwing palowanu
prajurit Jaminambar
wus aglar barise mijil
para ratu gêgêdhug jênêngi ing prang

Jabrail Patih Duljalal
miwah Sapardan Israpil
wus anèng langit kaping pat
Raja Rabusamawati
aningali ing jurit
wau kang arsa umagut
lêlurah tukang toya
ingkang anama Israpil
pun Sapardan ngrèh malekat tukang toya

arsa umangsah ing yuda
Patih Sapardan Israpil
dêdêg satus tigang dasa
prakosa prawirèng jurit
angluwihi pêpatih
Duljalal prawiranipun
miwah suwarnanira
sanadyan sami gêng inggil
pan sêmbada Sapardan dêdêg parusa

sami sinungan wêwênang
ing Sang Rabusamawati
ngingêrkên wong Jaminambar
saparo sosorannèki
sêpuh Duljalal kêdhik
lungguhe pan undha-usuk
mangsah nitih turôngga
gêng luhur wêton Siwarjis
apan sami kuda karabat rasêksa

kawot kapraboning aprang
gada wrat rong èwu kati
kati mas pinandhi ngarsa
solahe ngebat-ebati
praptèng papan sêsirig
sêsumbar anguwuh mungsuh
hèh payo para nata
iki Sapardan mêtoni
tandhingana wong Arab saparsa lena

gêgêdhuge Jaminambar
ingsun kinarya Israpil
malekat nurunkên udan
iku kang ingsun lurahi
payo mêtua aglis
aja ngedanakên ingsun
wontên ratu taruna
santana ing Kaelani
amit mijil sira Sang Raja Siwarna

ingidèn sigra umangsah
wus anitih kuda Pèrsi
kawot kapraboning aprang
nandêr ing papan sang aji
prapta sampun apanggih
Raja Sapardan sru muwus
ratu apa satriya
nagaranira ing ngêndi
anauri ya ingsun Raja Siwarna

ing Bangsru pan kuthaningwang
ratu karabat sun iki
lan Sultan Kamidilngalam
saking bôngsa Kelan mami
Patih Sapardan angling
eman warnamu abagus
angur sira mundura
yèn prang pasthi angêmasi
anadhahi saking boting gadaningwang

tanpa gawe tamèng sira
busananira narpati
elinga amor bantala
Sang Natèng Bangsru nauri
makuthanira mangkin
yèku kang anèng êndhasmu
sumyur ing gadaningwang
payo prang aja cariwis
ya ta Patih Sapardan gumuyu talah

lah iya dèn eling sira
nora kêna dèn wêlasi
aku mung abôndabaya
iya sun tibani bindi
mutêr gada anggitik
Raja Siwarna atanggul
swara lir gêlap ngampar
têmpuh parise mêtwagni
pan gumuruh surake mungsuh lan rowang

kawratan Prabu Siwarna
gumêtêr kudanirèki
panase rapêt ing sirah
sigra kudane ginitik
malumpat kang turanggi
Siwarna sarwi amupuh
kagyat Patih Sapardan
Siwarna ratu prajurit
solahira kêbat cukat kadi kilat

yèn mungguh wong Jaminambar
durung pantês prang winasis
sun puji prajurit Ngarab
naracak ing prang winasis
lah iya sun têmêni
dèn eling Sang Natèng Bangsru
sigra angikal gada
Sapardan amupuh malih
turanggane pêjah Sang Prabu Siwarna

lumumpat anarik pêdhang
Prabu Siwarna mrêpêki
mêdhang sukuning turôngga
kapat pisan tigas pacing
Sapardan tibèng siti
kalangkung bramantyanipun
krodha ambuwang gada
prang dharat angrok pangungkih
aliru gon tan kondur idêr-idêran

wus cinandhak Siwarna wangkinganira
tinarik wus katarik
ingikal ing tawang
tinon kadya likasan
tan adangu gya binanting
Prabu Siwarna
wus rêmpu angganèki

kadya guntur surake wong Jaminambar
kadangira taruni
Sang Prabu Siwarna
Raja Siwarji nama
anandêr kudane prapti
Patih Sapardan
riwut wuru ing jurit

wus ginada Siwarji lan kudanira
pêjah awor lan siti
lan turangganira
arine malih prapta
Istibadan saturanggi
lajêg ginada
Istibadan ngêmasi

pan kasaput ing dalu mundur kang aprang
wadya Rab ngêmu wingit
wadya Jaminambar
suka agiyak-giyak
Sapardan unggul ing jurit
suka kalintang
Sri Rabusamawati

wus ginanjar Rêkyana Patih Sapardan
pinaring widadari
myang busana endah
sadaya ngalêmbana
Sapardan wira ing jurit
tuhu digdaya
sêmbada dhapurnèki

abirawa balengah dêdêg parusa
agodhèg athi-athi
simbar wulu jaja
andêling Jaminambar
sadalu drawina sami
wuwusên enjang
munya kêndhang gong bèri

têtêgira kêthèn mungsuh lawan rowang
baris sarêng umijil
têpung akalangan
aglar nayakaning prang
kalihe wus kadya wingi
Jalal Sapardan
nindhihi ing ajurit

Rabusamawati nèng langit kaping pat
anjangkung nêningali
munggwing amparan mas
Sultan Kamidilngalam
aglar kang para narpati
ing kering kanan
kang saos ing ajurit

para putra wayah myang para santana
samêkta munggwing ngarsi
wong ing Jaminambar
Patih Duljalal mêdal
nitih kuda saking jênggi
pan sampun kawrat
sakapraboning jurit

praptèng rananggana asru sumbar-sumbar
payo wong wetan aglis
mêtu mumpung enjang
enak wong bôndayuda
karingêt tan pati mijil
ya ta miyarsa
Sang Prabu Atasaji

nuwun pamit ing eyang umagut ing prang
ingandhêg datan kêni
ingidèn saksana
mangsah munggwing turôngga
aran wajibandarjani
wêton Kunawar
kawot kaprabon jurit

pancal pangung janjan biru angatepang
praptèng rana wus panggih
lan Patih Duljalal
asru pamuwusira
rare apa mêtu jurit
pan durung môngsa
nadhahi yuda mami

kapirare nistha yèn sun ladènana
sapa namanirèki
dene liwat tega
ingkang pêputrèng sira
sugal dènira nauri
yèn tan wruh sira
ya ingsun Atasaji

ingkang wayah Jêng Sultan Kamidilngalam
ingsun wus madêg aji
iyèngsun kinarya
narpati binathara
ngong putrane Rustamaji
putrane eyang
patut saking Mêdayin

Rajaputri Marpinjun ibune rama
Bathara Rustamaji
pan wus tate ingwang
ambônda kaya sira
môngsa ngimbuhana malih
Patih Duljalal
gumuyu bêlik-bêlik

adhuh babo dene ladak ing pangucap
kambon trahing Mêdayin
adat nora daya
dudu gawene aprang
amung laku amrih drêngki
nak putu Ambyah
kang liya trah Mêdayin

iya pantês dadya prajurit sadaya
sugal Sri Atasaji
lanat haram jadah
payo nuli ayuda
apa kang anèng sirèki
nuli tamakna
dèn enggal sun tadhahi

kulup aja mundura sira tan nôngga
mapagna ing ajurit
liwat saking bocah
nadyan wus madêg nata
durung pantês têmên jurit
aja ambeka
ingeman nora kêni

ngangkat gada Jabrail Patih Duljalal
sang nata pasang tangkis
lêgawa ingasta
maksih dèn agag-agag
dhuh kulup tan wurung mati
angur mundura
bok rata lawan bumi

asru nabda sira sang narpati wayah
Walidi Banuhasim
hèh dudu prawira
yèn nora nibakêna
môngsa wêdia ngêmasi
payo ta lanat
angling Patih Jabrail

apa maning yèn ora kêna dèn eman
wus pasthi awor siti
balungira rênyah
sigra gada tumiba
ingantêb dènira gitik
lir gêlap sasra
kuwat dènira tangkis

mubal api gada tibèng tangkis waja
katar-katar ngaladi
surak magênturan
wadya ing Jaminambar
wong ika wus awor siti
môngsa uripa
ujêr si dudu tandhing

kang upama kidang amungsuh dipôngga
mêsata maring langit
môngsa ngudhilana
mungsuh Patih Duljalal
kukum wong kudwarsa mati
punang dahana
mêsat katiyup ngangin

tibèng wana kobar sato kagegeran
myang pêksyakèh kabêsmi
matêng tibèngbala
ingkang baris kalangan
arahab amangan pêksi
wau kang aprang
sasirnane kang agni

katingalan sigra angêtab turôngga
Walidi Banuhasim
surak bala Ngarab
de gustinya wêntala
sultan wayah Atasaji
ngatepang mêdhar
kuda ngitêr apatih

lênggak-lênggak Duljalal sru pamuwusnya
tuhu trahing linuwih
wêntala katiban
ing gênging gadaningwang
payo malêsa dèn gipih
iya dèn yitna
apatih masang tangkis

tinutupkên munggwing sirahing turôngga
Sang Prabu Atasaji
ngadêg nèng kêkapa
ngranggèh panggadanira
lir kidang amungsuh èsthi
agung tumênga
sigra dènira bindi

saking sangêt panggadane natèng wayah
Walidi Banuhasim
parise Duljalal
rêmpu katiban gada
pêcah pathaking turanggi
rêbah wus pêjah
Jalal tiba kabanting

tangi narik pêdhang Apatya Duljalal
turanggane Tasaji
sukune pinêdhang
rampung sakawan pisan
Atasaji tibèng siti
tangi saksana
têmpuh dharat kang jurit

rame pêdhang-pinêdhang dangu ing aprang
pêdhang tan migunani
duduk prang sêrampang
ramya cacab-cinacab
calimprit tan migunani
sêndhal-sinêndhal
dangu tarik-tinarik

kadya guntur surake mungsuh lan rowang
kang aprang antuk sisih
wadya Jaminambar
ebat prange wong Arab
maksih rare andhap alit
mungsuh wong tuwa
Duljalal agêng inggil

yèn dinugang Duljalal tibane kontal
Sang Prabu Atasaji
apan kajungkelang
rame angkat-ingangkat
angantêpi kuwat sami
tan ana obah
pada tumancêp siti

wakêt dêkung kalih sami padanira
sarêng malumpat kalih
gapyuk sarêng tandang
angrok popor putêran
Duljalal kaku kang galih
lamun anyêndhal
dèn antêp dèn têmêni

prakênêngan malah tumètès kang êrah
saking pucuk dariji
datan nêdya kangkat
miwah Patih Duljalal
yèn tinarik nora kêni
sadina aprang
sayah kang anyuraki

asru mojar Jabrail Patih Duljalal
Walidi Banuhasim
iki padha sayah
mèh surup kang baskara
sesuk tinutugna maning
sang narpa wayah
nabda hèh sakarsèki

lah ya payo tinutugkên benjang enjang
sarêng undure kalih
lampahing narendra
lajêng marêk ing eyang
pinêthuk kinêmpit-kêmpit
dhuh wayah ingwang
prawira ing ajurit

tiru pamanane Si Jaswadiputra
Si Iman Karnaèni
Si Ismayatmaja
sumêdhot karasèng tyas
onêng ing putra tan sipi
wus tinêtêgan
mundur kalih kang jurit

dalu samya bojana kang para nata
satriya pra dipati
glar mungguhing ngarsa
Sultan Kamidilngalam
kasukan-sukan sawêngi
enjing têngara
munya kêndhang gong bèri

asauran mungsuh rowang samya mêdal
sampun têpung kang baris
anèng papan saban
Sultan Kamidilngalam
tuwin Rabusamawati
wus samya prapta
nèng gyane wingi-wingi

Kyana Patih Duljalal mijil ranangga
sampun munggwing turanggi
janggiwêr kinêtab
jogrog praptèng payudan
sêsumbar anguwuh tandhing
hèh durung prapta
Walidi Banuhasim

eman lamun prang wingi tan tinutugna
liya ingkang mêtoni
sasat kaobongan
layan tan ana nôngga
ing prang anadhahi kami
lagya mung sira
kang wus gambuh ing jurit

pan wontên kadangipun
lawan wong agung tunggal saibu
ingkang rayi Wong Agung Surayèng Bumi
nanging rêbutan puniku
musanèp atilar kaol

wontên kitab kang muwus
Rolatul Abab ingkang amuwus
kadangipun Ngabdulah Umi Wakidin
têgêse tunggal saibu
sanga papat ingkang wadon

lêlima ingkang kakung
Radèn Ngabdulah Amir Anjilun
Ngabdul Kakbah Jubèh lawan Abu Talib
Walar ingkang limanipun
dene kadangira wadon

Dèwi Bawela iku
lan Dèwi Arpah katiganipun
nênggih Dèwi Imamah sakawannèki
Dèwi Ngatikah puniku
ibu Patimah ing Kaol

Wong Agung Jayèngpupuh
lima ingkang atunggil saibu
kang asêpuh Wong Agung Surayèng Bumi
saking lêlima puniku
arine Jayèng Palugon

Sayid Adak puniku
kang rayi ran Sayidina Mukub
sakawane Sayidina Nurutamsi
pawèstri kalimanipun
Dèwi Supiyah kinaot

dene ta ibunipun
ran Dyah Alimah nak-sanakipun
kang sêsunu kadange Bagendha Hasim
Menak Abas mung têtêlu
kang tunggil ibune kono

Dèwi Rulbulah iku
arine Abas Sayidi Mansur
lan Sayidi Ngubedah katiganèki
kang siji tanpa sadulur
putrane kang kakung roro

Sidik Karisman iku
lan ari Bulahab tanpa dulur
sami ijèn puniku putra kêkalih
kalih wêlas kadang kakung
nênêm kadange kang wadon

kadi Umarmayèku
satêngah kaol misananipun
kang wus kaprah nak-sanak wayahe sami
Bagendha Hasim puniku
prandene satêngah kaol

Bani Umya puniku
kadang Bagendha Hasim kang sêpuh
putrane Sèh Ngabdul Manap sêpuh èstri
Bani Umiya puniku
kang pêputra Marmayèko

wau ingkang winuwus
ing kitab Rulah Amir Injalun
kang basa Rab basa Jawi Mir Anjilin
kang amit arsa umagut
mring rakaJayèng Palugon

ingandhêg kêdah magut
hèh ta yayi aja prang lan iku
Kyana Patih Duljalal prajurit luwih
lawan agêng tur aluhur
pan sira lit sarta anom

yèku arsa sun adu
lawan yayi Gulangge apatut
padha gênge miwah ta luhure sami
wingi yudane putumu
pantês rinowang gêguyon

wêlase maksih timur
dèn têmênana sayêkti ajur
putunira Si Atasaji wus mati
kang rayi mêksa anuwun
kêdah nanggulang palugon

dadya linilan magut
Sultan Kamidilngalam tyasipun
mêlang-mêlang mangkêl pangandikanèki
iya sun srahkên Hyang Agung
yayi dèn prayitnèng kewoh

Dyan Mir Anjilin sampun
nêmbah ing raka lajêng umagut
munggèng kuda kawot sakaprabon jurit
anèng payudan wus pangguh
Patih Duljalal têtakon

prajurit sapa ranmu
apa satriya tanapi ratu
bagusira myang cahya norkên sitèngsi
ratu ing ngêndi prajamu
tur abagus maksih anom

yèngsun Amir Injalun
arine Sang Surayèng Apupuh
iya ingkang kinayah Amir Anjilin
sun sêdya mapag sirèku
dêstun angrok aprang popor

apa ta nèng sirèku
payo lanat hèh lêkasna mring sun
Kyana PatihDuljalal asru dènnya ngling
hèh Mir Anjilin kadangmu
lami prang tan ana miyos

apa ajrih maringsun
dadak putune kinèn umagut
asru mojar Sayidin Amir Anjilin
ratumu dene tan mêtu
yèku tandhinge palugon

yèn sira bae mêtu
sêdhêng lan ingsun ing sagêndhingmu
arsa magut ingsun ingkang angalangi
yèn dudu ratunirèku
misih akèh para katong

tur ratu agung-agung
kang munggwing soring amparanipun
para ratu gagalan prawira luwih
ing prang parêng rêmak rêmpu
Duljalal angucap sêngol

yèn lumaku sirèku
sun dhingini kudhunga parismu
bôndabaya tadhahana gada mami
Radèn Mir Anjilin kudhung
ing paris atadhah tanggon

Duljalal gada sampun
gadanira wawrat kalih èwu
kadya gêlap gada tiba ing têtangkis
waja pawaka umurub
kang bumi kadya mandhêlong

turangganira lampus
Dyan Mir Anjilin tibane lungguh
sigra ngadêg sarwi pêdhange tinarik
Duljalal turangganipun
sukune pinêdhang pêdhot

sakawan pisan rampung
Patih Duljalal tiba gumabrug
tangi lajêng anyikêp Amir Anjilin
krodhane mêmpêng amumpung
kadya wêwah gêng pitung wong

radèn sampun kajunjung
sigra tininggil dhatêng ing luhur
gya binanting Radèn Injalun ngêmasi
wong Jaminambar gumuruh
wong Arab angungun tumon

wong agung duk andulu
yèn kang rayi Mir Anjilin lampus
sigra nitih turôngga nandêr wus prapti
ing paprangan kagyat dulu
Duljalal sira têtakon

sapa ranmu umagut
dene pidêgsa datan gung luhur
apa sira tan mulat iki kang mati
kang sun banting rêmak rêmpu
pan iki kadange anom

Amir Anjilin lampus
Sultan Kamidilngalam kang sêpuh
dadak wong kang kaya sira mêtu jurit
angur nungkula maringsun
sun turakên gustiningong

sira kinarya tunggu
marang kagungane swarga agung
dene ruruh sêmune salamêt budi
myang cahyanira sumunu
yayah sasôngka umiyos

lan wus satêngah tuwuh
pan ora pantês anèng donyèku
wingitira wênêse ngêbêki bumi
wong agung nauri wuwus
hèh Duljalal aja tamboh

iyèki wruhanamu
Sultan Kamidilngalam ya ingsun
kang ngadhaton iya ing Kuparman nagri
wadya gung ingkang anêbut
ginusti ing para katong

kagyat Duljalal ngrungu
lajêng makanjar sarya sru muwus
dhuh prasasat lalab-lalaban sirèki
tan gawêr nèng bahêm ingsun
ko sun mamah ênyah-ênyoh

iya sajêng lêlawuh
Sultan Kamidilngalam padhamu
jênèwêr mas kang munggwing gêlas rinukmi
pinatik sêsotya mancur
iku rasane tyas ingong

wong agung lingira rum
lah iya luwih-luwih karêpmu
nanging kene lah payo nuli ajurit
apa kang anèng sirèku
nuli tamakna maring ngong

lawan ngambila iku
turôngga malih payo dèn gupuh
aja dharat ingsun iki nèng turanggi
Patih Duljalal angguguk
ngawe bala ngidung sinom

Kaca:Jawah wêdhi saking ngandhap. ... 3Untabing wadyabala sapandhèrèkipun satriya Parangteja tuwin wong agung. ... 8Prabu Tasangsulngalam mangsah prang. ... 13Raja Kosyani tandhing lan Mikail. ... 20Prabu Gulangge nrambul prang. ... 23Raja Surakal nandukakên ngèlmu sikir. ... 27Surakal pêjah dening Umarmaya. ... 31Raja Sambaji magut prang. ... 38Raja Daryalam tandhing lan Raja Duljalal. ... 44Duljalal nyariyosakên awrating juritipun para ratu Kuparman. ... 50Balanipun wong agung katawan ing mêngsah. ... 53Prabu Tasangsulngalam kapikut ing mêngsah. ... 57Prabu Tasangsulngalam dipun luwari. ... 61Prabu Atasaji pêrang lan Patih Duljalal. ... 68Amir Anjilin kapupu ing prang. ... 74__________