wus miyos sang adipatya
orêk kabèh wadya nagri ing Pathi
gêgaman dalêm wus mêtu
asri têngaranira
umbul-umbul pare anom tuhu bagus
lêlayu lawan bandera
yèn tinon lir arga api

lêlurahira kapêdhak
wastanira nênggih Ki Cakrakrêti
Cakrayuda sisihipun
kang aran Prayahita
anglurahi saragêni têngênipun
kang kiwa Ki Prayanôngga
kalihe sami prajurit

wong angrangin lurahira
Jayèngsari lawan Sang Jayèngrêsmi
kang magêrsari angêpung
kabèh samya prayitna
adipati parentah têngara gupuh
ambudhalakên gêgaman
sêdaya samya lumaris

gêgaman budhal sêdaya
tiningalan tuhu lamun ngajrihi
prajurit panganggènipun
sami awarna-warna
kang sawênèh ana kang kulambi bludru
rinenda bangkol satêbah
wênèh ingkang sora-sari

sawênèh kulambi abang
dhasaripun inggih sangkêlat abrit
sawênèh sangkêlat wungu
ana ingkang kaleja
kang sawênèh tinêpi rasukanipun
ingkang ambêkta gêgaman
rasukan sangkêlat abrit

ingkang kinèn têngga pura
mantri catur iku samya prajurit
Sultan Pathi wus lumaku
ginarbêg ing gêgaman
warnanira dinulu kalangkung bagus
magêrsarine akapang
prasamya angati-ati

wus prapta jabaning kutha
sigra tata sakathahing prajurit
wus akarya tarup agung
pirantining kasukan
myang rêmbagan ing ngriku pan ênggènipun
mila wadya ing Santênan
sanggupira tan gumingsir

lah ing ngriku ri saksana
kang kocapa jêng sultan ing Matawis
sineba wadya sadarum
ngriku nèng pasanggrahan
sampun katur gêgaman Pathi wus maju
kangjêng sultan angandika
mring sagunging pra bupati

lah iya sira tataa
ingkang anèng pêngawat kanan kering
Ki Tumênggung Singaranu
iku ta karsaningwang
sakathahe iya ing têngaranipun
sira dadia gunungan
lan ngirida wong Matawis

dene ingsun kang nèng wuntat
dikapering iya kang ingsun kanthi
sakèhe kapêthak ingsun
dene para santana
aywa têbih barise kalawan ingsun
lan patha dipun prayitna
mungsuhira anêkani

lawan sira Endranata
nindhihana gêgaman ing pasisir
anèng kiwa prênahipun
palastha prentah nata
pra bupati anata gêgamanipun
wus samya wawang-winawang
Pathi kalawan Matawis

Singaranu kang nèng têngah
anindhihi pêngkêran sri bupati
gamanira angêndhanu
têpung lan Endranata
anèng kiwa gêgaman pasisir iku
samya bupati tindhih prang
miwah mantri ing Matawis

sagunging para sêntana
anèng têngên cêlak sri narapati
prênahira anèng lindhuk
kalingan pagêr jarak
lah ing ngriku Kangjêng Sultan kang winuwus
kocapa sang adipatya
ing Pathi anata baris

pinarak anèng têratag
sagung ingkang prawira sami nangkil
Sultan Pragola amuwus
marang Ki Kandhuruhan
ngêndi gone kakang mas gêgamanipun
punika ingkang sun arah
prêmanakna kang sayêkti

panêdhèngsun mring Hyang Suksma
aja liya lawan ingsun ajurit
lamun dudu kaka prabu
pan ingsun ora lila
patiningsun muga anèng ngarsanipun
kangmas Jêng Sultan Mataram
arsa sun tandhing kuwanin

Sawunggaling awotsêkar
pan kawula sampun utusan nitik
dhumatêng gêgamanipun
raka paduka sultan
munggèng têngên ing pagunungan watu gung
têngêran gula kalapa
panggènanira sang aji

Dipati Pragola nabda
yèn mêngkono têngêre dèn titèni
lah payo barêng anêmpuh
aywa na kang ngucira
sêdyaningsun wong Pathi barênga lêbur
sigra muni kang têngara
gêgaman sampun miranti

tatkalane ôndrawina
langkung rame dènnya larih-linarih
sadaya prasamya wuru
sanggupipun daladag
apan sami prajangji barênga lêbur
aywa ana ingkang cidra
prajangji barêng ngêmasi

Kandhuruhan awotsêkar
inggih gusti kula aprang rumiyin
yèn kawula sampun lampus
inggih gusti sakarsa
Sawunggaling asru dènira umatur
dhuh gusti atur kawula
paduka kèndêl rumiyin

Dipati Pragola nabda
sun tarimasihira marang mami
lah iya panêdyaningsun
barêng lena myang gêsang
wadya Pathi kabèh barênga alêbur
ingsun pan ora sulaya
barênga alêbu gêni

lah ta sira têngaraa
payo mangkat padha ngantêpa jurit
sigra atêngara gupuh
bêdhilnya asauran
gong maguru swaranira kumarumpyung
prajurit samya abudhal
untaping bala ngajrihi

Kandhuruhan anèng ngarsa
tan atêbih kalawan Sawunggaling
wong Mataram yitna sampun
umyang ingkang têngara
wadya Pathi arêmpêk samya anêmpuh
swaraning surak lir gêlap
kadya bêlah bumi gonjing

pangamuke wong Santênan
golong pipit têngên kang dèn êbyuki
wong pasisir kang dèn têmpuh
ngriku ingkang nèng kiwa
Endranata kalawan sawadyanipun
Sawunggaling anarajang
angêmbat watang ngajrihi

pan sarwi asumbar-sumbar
wong Mataram lah kêmbulana mami
manawa ta sira tambuh
ingsun aran Ki Arya
Sawunggaling prajurit Pathi dibya nung
lah ta mara kêmbulana
aja mundur padha bêcik

Kandhuruhan sigra mangsah sarwi ngucap
aja na nguciwani
pring sadhapur kônca
êndhog sapatarangan
aja na gingsiring ati
barêng arêmak
aywa mundur sanyari

parêng mara pangamuke wong Santênan
sampun campuh kang jurit
surak lir ampuhan
têtêg munya sauran
kumarutug ingkang bêdhil
campuhing yuda
kadi ngrubuhna langit

asauran swaraning kang kalataka
wor pangriking turanggi
swarane lir gêlap
sarta kukus sundawa
apêtêng lir têngah wêngi
ramening yuda
sami rok silih-ungkih

pêtêng dhêdhêt kukuse ingkang sundawa
tumbak ganjur myang biring
dene tamèng pêdhang
prajurit ing Santênan
solahe lir banthèng kanin
pating galidrah
anigas angidêgi

wong pasisir tinarajang samya bubar
datan amôngga pulih
prajurit kèh pêjah
tatanira wus bubrah
sira Arya Sawunggaling
pangamukira
sampun nêngah kang baris

Ki Tumênggung Endranata atumingal
pangamuke wong Pathi
pan saya manêngah
kadi yêksa agalak
bature kang dèn tolih
Ki Endranata
bokonge koplak-kaplik

Ki Tumênggung Endranata wus lumajar
sarya amalik klambi
ki arya uninga
maksih binujung sira
Endranata wus andhêlik
atilar kuda
awor lawan pêkathik

sirna larut wadya pasisir sadaya
lumayu ngungsi urip
nanging tan atêbah
sigra wadya Santênan
amingêr pangamuknèki
wadya Mataram
sami angati-ati

sampun campuh prajurite ing Santênan
lan prajurit Matawis
tan ana kasoran
samya sudiranira
tan ana kasoran
sami sudiranira
tan ana anguciwani
ramening surak
awor swaraning bêdhil

kadi ombaking samodra nêmpuh parang
saking ramening jurit
kasêsêr kang wadya
dene Nayamênggala
arukêt luhur turanggi
lan wong Mataram
rame kêris-kinêris

ting calêprot sarêng niba saking kuda
sampyuh barêng ngêmasi
Ki Surabrêmantya
aprang lan Jagabaya
arame ungkih-ingungkih
surak ampuhan
panumbake anitir

Ki Tumênggung Jagabaya sigra numbak
Surabrêmantya nangkis
nanging kabêranan
kêna gulu iringnya
aniba anuli mati
suraking bala
kadi karêngèng langit

Jayèngrana aprang lawan Martalaya
sami sudirèng galih
atumbak-tinumbak
tandya anyandhak asta
prasamya anarik kêris
pêrang-pinêrang
suduk-sinuduk sami

Jayèngrana sinuduk jajanya bêngkah
niba anuli mati
Radèn Kandhuruhan
nêmpuh sawadyanira
campuh lan môncanagari
sami suranya
langkung rame kang jurit

tan adangu dhadhal wong môncanagara
tan ana môngga pulih
Radèn Kandhuruhan
sampun ayun-ayunan
kalawan Ki Rajaniti
têmpuhing yuda
lir rug ingkang pratiwi

pan kasêsêr wadyane Ki Kandhuruhan
anulya angawaki
Radèn Kandhuruhan
majêng angêmbat watang
asumbar-sumbar ngajrihi
sampun pinapag
marang Ki Rajaniti

Rajaniti asru ing panumbakira
Kandhuruhan atangkis
dhuwung watangira
sigra pan linarihan
jajane Ki Rajaniti
têrus naratas
surak wadya ing Pathi

Mangunonêng tumingal putrane pêjah
kudane dèn camêthi
kulup putraningwang
ingsun belani pêjah
duruh wruh rasaning mukti
hèh Kandhuruhan
dèn kapara ing ngarsi

gya tinumbak Kandhuruhan kapalêsat
tiba saking turanggi
kuwalik barangkang
nanging datan tumama
pangantêpira nglarihi
Dyan Kandhuruhan
arsa malês nglarihi

Mangunonêng tinumbak jajanya bêngkah
tiba anuli mati
sigra Kandhuruhan
kudane tinumpakan
cinamêthi ngêntrag nyirig
angikal watang
sêsumbar angajrihi

lah rêbutên ya ingsun Dyan Kandhuruhan
ipe sultan ing Pathi
Pragola Santênan
lah payo kêmbulana
hèh kene arêbut urip
padha prawira
ingsun kroyokên jurit

Kartajaya aprang lawan Yudabôngsa
rame ungkih-ingungkih
gya tumbak-tinumbak
Kartajaya tinumbak
dhadhanya tinitir-titir
bêngkah satêbah
niba sigra ngêmasi

Sultan Pathi ningali sagunging bala
mantrine akèh lalis
gya wau umangsah
ngabani gunging wadya
kudane wus dèn camêthi
namaning kuda
nênggih pun layar warih

tinumpakan turôngga ngêntrag mêndhapan
wau sultan ing Pathi
pinêlêng kang karsa
Adipati Pragola
namung sultan ing Matawis
kang tinêngêran
pinêlêng jroning galih

sampun campuh wadya Pathi lan Mataram
angêdrèl wadya Pathi
barung lawan surak
kadya tangkêp ngakasa
mandhala agonjang-ganjing
Sultan Santênan
sukanira tan sipi

gya kinêtab turôngga sarêng angêrab
yitna wadya Matawis
sultan ing Santênan
ngênêr dènnya narajang
prajurite angawaki
wadya Mataram
rêmpêk sarêng nadhahi

langkung rame Mataram kathah kang pêjah
tan ana môngga pulih
wadya ing Santênan
polahe lir andaka
kadya banthèng tawan kanin
numbak anigas
nuduk nyepak ngakahi

ramening prang lir ombak anêmpuh parang
tuwin swaraning bêdhil
gong maguru gôngsa
têtêg kaya butula
suraknya awanti-wanti
Sultan Santênan
sêdya alêbu gêni

Dyan Tumênggung Singaranu pan kesisan
balanya sirna ênting
lumajar sadaya
Singaranu tinunjang
dhumatêng prajurid Pathi
Sang Adipatya
Pragola angawaki

pangamuke Sang Adipati Santênan
liwung tan na katolih
mung Sultan Mataram
ingupaya prênahnya
adangu datan kapanggih
sang adipatya
cuwanira tan sipi

wong Mataram tinarajang bubar-bubar
kocapa sri bupati
sigra atêngara
nabuh kiyai bicak
wali-wali datan muni
sinuhun sultan
kêkêpuh dèn sungkêmi

gya anêkung Kangjêng Sultan mring Hyang Suksma
angèsthi mring Hyang Widhi
nêgês karsaning Hyang
tan ana kang katingal
namung ingkang karya urip
ingkang cinipta
wus tinarimèng Widhi

nulya wungu ki bicak sigra tinêmbang
kadya munya nèng langit
swaranya kumramprang
ngungkung anèng ing tawang
santana angingêr baris
sarêng umangsah
ngalingi sri bupati

Pangran Adipati Pragola umiyat
lamun ki bicak muni
gya angingêr kuda
asru dènnya ngandika
lah sakèhe wong ing Pathi
ika ki bicak
swaraning kang cumêngkling

wus katingal pra santana ing Mataram
samya anata baris
sultan ing Santênan
ngabani kèhing wadya
namung ingkang prajurit
bala Santênan
kang alit-alit mati

pra prawira samya anyamêthi kuda
samya alêbu api
santana Mataram
sampun samya prayitna
prasamya sêdya ngawaki
pan sarêng mangsah
kudane dèn camêthi

sarêng mangsah pra santana ing Mataram
wadya Pathi ningali
sagunging prawira
sarêng anyabêt kuda
prasamya anyandêr wani
sarêng narajang
anêmpuh wong Matawis

kang umangsah prajurid Pathi wastanya
Rahadèn Wirasêkti
sampun nitih kuda
majêng angêmbat watang
kapêthuk samya prajurit
wira Mataram
rame ungkih-ingungkih

wong Mataram Radèn Prawirataruna
rowangira ajurit
Wirasêkti numbak
mring Prawirataruna
panumbake pan katangkis
winalês sigra
kêna jôngga kang iring

tan ngopoa tatune tiba sing kuda
tan dangu gya ngêmasi
wontên kadangira
Rahadèn Wirasraya
tumingal kang rayi lalis
nyamêthi kuda
watang pinandhe aglis

dhapuripun anênggih biring lanangan
pucuk murub lir gêni
sumbar nantang mêngsah
lah prajurit Mataram
aywa na mundur sanyari
ingsun myang sira
payo padha wong bêcik

wus atêmpuh kang yuda tumbak-tinumbak
Prawirataruna nangkis
nanging kadhiradhag
tan kandhêg panumbaknya
kêkêpuh tugêl kapalih
têkèng sarira
ananging dèn inggati

pangrasane kêkêpuh kaya butula
sigra malês nglarihi
Ki Wirasaraya
tinumbak jangganira
amalêsat saking wajik
tiba kalumah
maksih dèn titir-titir

nênggih Wirasaraya sampun apêjah
Ki Tumênggung Tohpati
anulungi sigra
nyamêthi kang turôngga
Pangeran Amangkubumi
sampun miyarsa
kudane dèn camêthi

wus atêmpuh lawung atumbak-tinumbak
watang putung marêngi
nulya rukêt asta
samya candhak-cinandhak
asarêng angunus kêris
acaruk katga
anuduk gênti kêris

wus tumurun kalihira saking kuda
rame kêris-kinêris
samya têguhira
dhuwung tan na tumama
sarêng rêmpu katga kalih
arukêt ing prang
gênti banting-binanting

pan kalindhih Jêng Pangeran Mangkubumya
rumaos lamun kontit
anyandhak gantangan
Ki Tohpati anjola
anulya sigra binanting
gya tinunggangan
Tohpati asru angling

hèh carobo wong Mataram juritira
Pangeran Mangkubumi
aris saurira
wong padha nèng paprangan
iya êndi ingkang urip
Kyai Tohpatya
pan maksih dèn tunggangi

Ki Tohpati binêthot konthole pêjah
Sindurja kang winarni
wus ayun-ayunan
lan Pangran Kapugêran
arame asilih-ungkih
samya prakoswa
tan ana kang kalindhih

wong Mataram suraknya lir gêlap sasra
kadya ngrubuhna langit
Kiyai Sindurja
ngantêp panumbakira
Pangeran Pugêr tan gingsir
putung kang watang
pangran sigra marpêki

sarwi narik dhuwunge sang adipatya
anulya dèn larihi
kêna jajanira
Sindurêja aniba
datan kosi kaping kalih
Sindurja lena
surak wadya Matawis

Kandhuruhan majêng rana
nguwuh sumbar angajrihi
ing kene rêbutên ingwang
aja na kang nguciwani
lah padha rêbut pati
dipun tanggon ja na mundur
padha asura mrata
ingsun Kandhuruhan Pathi
kang sudibya prajurid datanpa sama

sarwi angêntrakkên kuda
angêmbat watang kumitir
nêmpuh baris ing Mataram
tan ana wani nglawani
singa katrajang gusis
ingkang maju-maju lampus
tan na môngga puliha
samya ngungsi marang gusti
dèn sêsiwo dening wadya ing Mataram

Panêmbahan Purubaya
mulat wong Mataram gusis
buyar tan kêna tinata
Panêmbahan langkung runtik
sigra nitih turanggi
tanpa gêgaman mung dhuwung
amapag Kandhuruhan
Panêmbahan pan wus panggih
anèng rana pan sampun ayun-ayunan

Panêmbahan lon ngandika
Kandhuruhan sira mangkin
iya dèn age mundura
eman rupamu nom pêkik
manawa sira mati
tuwas apa sira iku
akulita dêmbaga
sanadyan balunga wêsi
nora nôngga ing yudane wong Mataram

Kandhuruhan aris mojar
sarwi molahkên turanggi
dene eman Kandhuruhan
wus sinêbut jayèng jurit
yèn mundura prang tandhing
amungsuh mring wong Matarum
mendah ucaping lyan
Kandhuruhan wêdi mati
Panêmbahan kula turi gumingsira

sampun sêpuh gih paduka
tan ngowêl kang kari-kari
kantun pintên wong Mataram
Panêmbahan tyasnya runtik
pa sira kudu luwih
baya sira arêp lampus
arsa lawan Jayèngprang
marang prajurit Matawis
lamun sisip pêsthi sira mulih aran

bramantya Ki Kandhuruhan
sugal dènnya nabda bêngis
baya wong ing alam dunya
nora nana wong kang sêkti
mung Purbaya Matawis
pangrasanirèng tyas ingsun
kaya pan durung ulap
sun arsa coba rumiyin
panumbake Jayèngprang iya Purbaya

lah ta payo Purubaya
numbaka ingsun tadhahi
Pangran Purbaya ngandika
apan dudu watak mami
aprang mêrjaya dhingin
sira numbaka karuhun
sun arsa ngicipana
panumbake wong ing Pathi
eman têmên Puruba yèn oncata

Kandhuruhan gya bêrmantya
sigra angêtat turanggi
narajang sigra anumbak
Panêmbahan tan gumingsir
tumêmpuh waosnya glis
tumiba ing jaja murub
Panêmbahan ngandika
sun sêngguh amiyatani
panumbake prajurite wong Santênan

Kandhuruhan asru ngucap
nora nacat wong Matawis
têguh kaprawiranira
nanging cacade sathithik
nora lana ing kapti
mawa kêre têguhipun
Panêmbahan bramantya
rasukan biniyak aglis
tanpa arah kancing rantas ting salêbar

Kandhuruhan awasêna
ciplosmu atêsmak dhingklik
mara iki wis angegla
yèn sira sumilang ati
Kandhuruhan sira glis
sigra anglarihi gupuh
wali-wali tan pasah
panumbakira anitir
Panêmbahan Purbaya akras ngandika

hèh ta setan Kandhuruhan
panumbake cara Bugis
eman lara tanganira
sarwi mèsêm dènira ngling
usapana dèn bêrsih
iya pucuking tumbakmu
mênèk kuthah ludira
eman-eman sira pandhi
yèn pasaha Purbaya angur matia

wau Radèn Kandhuruhan
bramantya anarik kêris
saksana sigra narajang
anyuduk anitir-nitir
Panêmbahan tan gumingsir
Kandhuruhan asru muwus
lah payo amalêsa
anyuduka sun tadhahi
Panêmbahan sigra anarik curiga

saksana sigra narajang
Kandhuruhan dèn larihi
mèntèr tumiba ing dhadha
Kandhuruhan tan abusik
Panêmbahan ngrudatin
anèng paprangan anêkung
anêgês karsaning Hyang
ingkang cinipta ing galih
gampangêna ing patine Kandhuruhan

tinarima ing Hyang Suksma
Panêmbahan Purbaya glis
sigra anarik curiga
dhuwung kang wasta ki panji
sigra dènnya ngajoni
Kandhuruhan gya sinuduk
jajanira tan pasah
aniba saking turanggi
kapisanan kang wadya mundur sadaya

Kandhuruhan samana sampun apêjah
sigra tumênggung aglis
Kulon nêmpuh ing prang
tandya lajêng anumbak
kanan kering dèn kêmbuli
warastra patah
pangeran gya nglarihi

Ki Tumênggung Kulon pan sampun winatang
jaja bêncah trus gigir
ing ngriku wus lena
surak gêr asauran
wong Mataram aningali
Pangran Purbaya
kinrubut ing ajurit

kang lumayu prasamya wangsul sadaya
samyaapulih gêtih
suraknya gumêrah
kumlap sagung gêgaman
wong Pathi tan nêdya gingsir
kinalang-kalang
sampun kathah kang lalis

Sawunggaling pangamuke lir sardula
pindha wagra angêlih
kinarubut ing prang
prituwin wong Mataram
singa kang tinêbak gusis
sinosok kathah
tan dangu kuda mati

dhawah saking kuda gya narik curiga
dharat angamuk wani
kang tinrajang bubar
Pangeran Purubaya
myarsa lamun Sawunggaling
kang majêng rana
ing tyas pan datan wigih

dhuwungira ki panji sampun liniga
wus momor lan wong cilik
sigra Kyai Arya
Sawunggaling narajang
dan enggal dènnya nampèni
saking ngiringan
niba Ki Sawunggaling

sakalangkung tan emut purwa duksina
gya dipun byuki aglis
mring wadya Mataram
tan dangu gya binasta
wong Pathi sagung kang uning
Rajamênggala
sêdyarsa anulungi

anarajang Rajamanggala nêngah prang
pangeran wus udani
sampun pinarpêkan
Rajamanggala tandya
panumbake wanti-wanti
tikêl tatanya
pangeran glis nglarihi

jajanira têrus marang ing walikat
niba tan suwe mati
ing ngriku Dipatya
Pragola ing Santênan
umyat lamun wonge gusis
pangamukira
lir bandhèng tawan kanin

abdi dalêm kapêdhak myang kajinêman
sampun kathah kang lalis
watara kang gêsang
mung kantun catur dasa
punika wadya sinêlir
bala Mataram
buyar tinêmpuh gusis

saya wuru kangjêng sultan ing Santênan
lir Ôngkawijaya di
duk rinêbut ing prang
mring Kurawa Ngastina
binendrong ing kanan kering
myang kalantaka
wusdene ngarsa wuri

kang pinêlêng ing cipta Sultan Pragola
amung kangjêng sri mulki
nalika samana
dangu dènnya ngupaya
adipati tandya uning
mring kangjêng sultan
kudane dèn camêthi

kangjêng sultan anitih kuda bêndana
pun wagugên wastaning
krêsna pan anjana
abdi dalêm sumêlang
dhuh gusti paduka salin
kuda bêndana
pun wagugên gih gusti

aturira wali-wali tan pinirsa
pan kantos kaping kadwi
kaping tri aturnya
jêng sultan gya ngandika
môngsa sêdyaa gumingsir
wus karsaning Hyang
yèn wis tinêkdir lalis

yèn rinusak dening Hyang sapa kang malang
lamun rinêksèng Widhi
sapa bisa ngrusak
ki bicak gya tinêmbang
swara ngungkung nèng wiyati
wadya samyegar
tan ana ajrih pati

Nayadarma kapêdhak bêkta ampilan
waose sri bupati
ki barutalingan
ingampil Nayadarma
marang ngarsa wus miranti
wadya kêparak
sami arêbut dhingin

Adipati Santênan kinadhang-kadhang
wus pêrak sri bupati
sigra anêrajang
kapêdhak Nayadarma
prasamya angati-ati
wus tinadhahan
sira Dipati Pathi

kinarutuk kudanira sampun pêjah
ajlog sang adipati
anarik curiga
sigra Ki Nayadarma
prênah ing rana kapering
sigra anumbak
mring Adipati Pathi

lambungira pasah Dipati Santênan
dhasar wus sayah inggih
anulya aniba
dipati wus pralaya
kinarubut wong Matawis
asalang-tunjang
kêdah arsa natoni

apan sampun katur marang kangjêng sultan
adipati ngêmasi
kinèn ambêktaa
mring ngajêngan jêng sultan
sigra di dalêm Matawis
samya agêpah
dhatêng prênahing jisim

Mangunjaya umiyat gustine seda
ngrêbad datan kuwawi
anulya lumajar
mantuk dhatêng Santênan
sêdyane ngukup kang rayi
kang kawarnaa
wau kang mundhut jisim

wong kapêdhak samya kewuhan sadaya
arsa pinundhi-pundhi
satrune jêng sultan
arsa dipun sèrèda
santana dalêm narpati
dadya kewuhan
wontên wong tuwa siji

aris mojar puniki karêp manira
mustakane pinundhi
sampeyan linarak
sampun rêmbak sadaya
anulya dipun lampahi
wus binabayang
sikil sinèrèt aglis

aningali sang nata kêlangkung suka
prapta ngarsanira ji
jêng narpa ngandika
lah padha adêgêna
iku jisime si adhi
wus jinaganan
ngandika sri bupati

tatabana apa gêgamane yuda
aglis dipun tatabi
katur mring jêng narpa
lamun datan babêgta
ngandika sri narapati
adhi Santênan
sêdyane nora mulih

lah biyakên lathine adhi Pragola
apa untune bêrsih
sampun tiningalan
katur rêgêd wajanya
ngandika kangjêng sri mulki
tan kobêr rimas
asusur ta si adhi

amariksa jêng narpa mring wadyanira
sapa ingkang matèni
wadya atur sêmbah
sami arêrêbatan
angandika sri bupati
lah Nayadarma
tarikên waos mami

tiningalan ki baru kuthah ludira
ngandika sri bupati
ya Si Nayadarma
kang matèni yayi mas
kawarnaa Sawunggaling
sampun binônda
Endranata marani

Endranata ngiwi-iwi sarwi ngucap
dene si nora mulih
Sawunggaling sira
mêngko dene binônda
angamuka sun tadhahi
langkung bramantya
Sawunggaling sru angling

nora isin bêlis setan Endranata
mau malik kulambi
arêp ingsun tumbak
umpêtan amor kumpra
sira dêlaping wong urip
eman jêng narpa
maringi tunggak sêmi

eman linggih lampit dhèyèn gêndhaga
si edan wêdi mati
duraka nèng dunya
Endranata awirang
gya mundur linggih ing wuri
sarwi angucap
nanggap wong kêna sarik

Sawunggaling pan sampun katur babadan
tinari mati pa urip
milih pinêjahan
wirang lamun gêsanga
mendah pocapaning janmi
wus pinêjahan
warnanên sri bupati

angandika jêng narpa mring Alap-alap
sira mentara aglis
lan Si Jagabaya
myang Si Arya Panular
kapat Arya Wirapati
lan wong Mataram
mèlua urun baris

boyongana marang nagara Santênan
poma sira dèn bêcik
yèn ana kang bôngga
anuli patènana
kang bôngga lamun wus mati
sira boyonga
bojone ja na kèri

sarupane kabèh wong wadon Santênan
yèn bojoning priyayi
ya sira tandhua
ja kongsi laku dharat
kalawan gowoa joli
bok ipe benjang
tugangna ing joli

Alap-alap lan Tumênggung Jagabaya
Panular Wirapati
wus sami tur sêmbah
nulya budhal sadaya
datan kawarna ing margi
warnanên sira
Mangunjaya kang prapti

wus malêbu jroning pura tur uninga
mring garwane dipati
yèn kang raka seda
tumpês sabalanira
ya ta kang garwa samyanjrit
wong dalêm pura
gumuruh samya nangis

sêsambate pan sami amêlasarsa
umyang swaraning tangis
lir pendah ampuhan
sakèhe para garwa
tuwin kèhe para cèthi
aniba-niba
wênèh gumuling siti

putranira kang awasta Radèn Rôngga
samya dipun tangisi
adhuh putraningwang
êndi ta ramanira
sapa wêlas sira gusti
namung ramanta
kakang êmas dipati

jêngandika tilar putra maksih jabang
dèrèng wruh ing kamuktin
adhuh putraningwang
kang putra tan ngandika
pan namung marêbês mili
sajroning pura
umyang kang ponang tangis

para garwa prasamya agêgulungan
ana asambat mati
ana sambat bapa
wênèh sambat dipatya
êndi ujarira asih
dhatêng kawula
inggih kangmas dipati

dene tuwan tega tilar mring kawula
paduka seda dhingin
dhuh kangmas dipatya
kawula dika bêkta
tan bisa manira kari
kangmas Pragola
gawanên ingsun mati

kapanggiha ngakerat paduka benjang
tulus amba anyèthi
dhatêng ing paduka
nahên ing dalêm pura
jawi gumuruh kang tangis
tan winicara
kocap wadya Matawis

sampun prapta malêbêt sajroning pura
anèng pasar gêng baris
nêngêna saksana
nênggih wadya Santênan
ingkang tinanggênah wingking
kang têngga pura
sumêdya labuh pati

mantri catur prasamya anêdya bela
dhatêng gusti dipati
Ki Suraprameya
lawan Wirajêlajra
lan Ki Surataka katri
myang Pêngalasan
sami trahing ajurit

Pêngalasan pan sampun sami prayitna
kocap wadya Matawis
pan sampun uninga
yèn ana ingkang bôngga
prasamya angati-ati
wus prapta sira
ing alun-alun Pathi

wong Santênan ingkang kantun kathahira
kalih atus kang baris
sigra atêngara
Dêmang Suraprameya
sarêng mangsah kang prajurit
angamuk rampak
sadaya ambêg pati

kinarubut ing bêdhil wadya Santênan
nanging nora gumingsir
pan akathah pêjah
pan samya linangkungan
sêdyane pan ora urip
wadya Mataram
iya tan na gumingsir

pangamuke wong Pathi lir singa lodra
galak tan olih bukti
pan kakehan lawan
wong Pathi akèh pêjah
prajurite angawaki
sigra narajang
angamuk bobat-mabit

wong Mataram prajurite samya sura
prasami anginêbi
Ki Suraprameya
angamuk anglir yaksa
singa katrajang angisis
Ki Alap-alap
kudane dèn camêthi

wus atêmpuh yuda lan Suraprameya
rame ungkih-ingungkih
Ki Suraprameya
asru panumbakira
Ki Alap-alap atangkis
watangnya kontal
jinupuk numbak malih

wus ginêbang putung watange kasingsal
Alap-alap nglarihi
jajanira bêncah
swanidanira mêdal
Suraprameya tyas miris
anandhang brana
mundur kantaka aglis

Dêmang Roga Jaladra pangamukira
tan saya ngowak-awik
Ki Arya Panular
sigra dènnya narajang
sampun atêmpuh ngajurit
tumbak-tinumbak
samya sudirèng kalih

Ki Panular anumbak Wira Jêladra
asru dènira tangkis
nanging katadhahan
kêna gulu keringnya
watara pasah sanyari
Rôngga Jaladra
amundur datan eling

Surataka angamuk saya manêngah
sigra Ki Wirapati
nyandhak pêngawinan
nandêr sigra narajang
tumbake tan angudhili
mudhun sing kuda
samya dharat kang jurit

Wirapati anêndhal mring Waratôngka
sinosog pan kuwalik
Suratôngka niba
dhêdhangkak anèng kisma
akêbat dipun larihi
pan kinakahan
Suratôngka ngêmasi

Jagabaya aprang lawan Pêngalasan
gantya asilih-ungkih
tan ana kasoran
samya sudira ing prang
Alap-alap aningali
sigra narajang
anumbak saking kering

Pangalasan kêna ing pilinganira
mundur gya datan eling
sigra nulya niba
anèng têngah wiwara
sêsèndhèn pinggiring kori
sampun pralaya
anênggih maksih linggih

sira Dêmang Suraprameya patinya
kêndhaga dèn leyangi
Ki Wirajêladra
mati ngurêbi lawang
Mangunjaya aningali
prajurit têlas
sigra malêbèng puri

sampun prapta ing pura Ki Mangunjaya
umyang swaraning tangis
sigra Mangunjaya
ngulati Radèn Rôngga
anulya radèn kêpanggih
aglis binêkta
mêdal saking jro puri

Mangunjaya sigra mijil bêbutulan
sêdyane ngungsi wukir
ing gunung Prawata
lah ing ngriku saksana
kocapa wadya Matawis
malêbèng kitha
umyang swaraning tangis

Alap-alap myang Tumênggung Jagabaya
sampun dènnya ngrolisi
kèhing rajabrana
sira Ki Alap-alap
karsanya marêk sang dèwi
sang dyah karuna
lir pendah dhandhang muni

sang dyah ayu lara-lara nangis
Alap-alap tan kêna cêraka
maksih atêbih prênahe
sakèh wong dalêm agung
samya nangis ngadhêp sang putri
wênèh anibèng kisma
lulur-lulur suku
sêsambate mêlasarsa
kang sawênèh pingitan aniba tangi
tan eling tinulungan

wontên pawongan inya sawiji
ngangên-angên sajroning wardaya
kayapriye wêkasane
agung sami amuwun
môngsa iki kandhêga tangis
iya môngsa wurunga
binoyong Matarum
ni inya aris lumakya
amarani Tumênggung Lap-alap aglis
ni inya alon ngucap

lah kiyai mangke kadospundi
karsa dika gusti sang dyah rêtna
lah ta kadya pundi mangke
Alap-alap lon muwus
môngsa iki kandhêga tangis
sak rèh pêkênira iya
manira tumurut
yèn manira wasesaa
yêkti ajrih wêling dalêm sri bupati
pamothahe ratu mas

nyai êmban wuwuse amanis
lah kiyai joli pêkênira
linêbokna dipun age
lah mangke kula matur
sun lêjarne ing tyas sang dèwi
mênawi inggih karsa
ing manah sang ing rum
sigra ni êmban lumampah
sampun prapta ngarsanira rajaputri
ragi kapering ngarsa

ni mban inya andheprok ing siti
nèng ngarsane sang rêtna juwita
amêlasasih ature
dhuh nyawa gustiningsun
lah kèndêla gusti rumiyin
punapa ingkang wêkas
tansah anggung wuyung
sumôngga gusti linakyan
wus bubuhan priya seda ing ajurit
wadone dadya tawan

sang dyah rêtna tan kandhêg anangis
lara-lara tangisira sang dyah
pawongan karuna kabèh
inya tan kandhêg matur
sênggrug-sênggrug sambat mlasasih
dhuh gustiku mas nyawa
mèndêla karuhun
luhung tumindak priyôngga
sampun ngantos ginêpok wadya Matawis
dados paran gustyamba

ni mban inya asru anayuti
lah mênênga wong wadon sadaya
aywa ngrudatin kalbune
gusti dyah kadya liwung
aja sira ambarung tangis
lah ya padha dandana
golèk-golèk sangu
lah sira môngsa wurunga
dipun bêdhol binoyong mamarang Matawis
lah payo pradandana

sang juwita kalbune wus gigrig
nging maksih mingsêg-mingsêg kewala
bok êmban tumulya age
pinondhong sang dyahayu
gya ingunggahakên ing joli
para garwa sadaya
jinoli tinandhu
wong wadon prasamya mêdal
cinawisan tandhu wus samya anitih
myang nunggang jaran tundhan

sakèhipun rabining priyayi
sampun sami tinandhu sadaya
wus budhal ing nagarane
sadalan tangis umyung
rare alit samya anangis
ana anjaluk sêga
wênèh jaluk banyu
akarya rujiting nala
pan akathah boyongan saking Pathi
lir pendah wong angarak

tandhu joli andulur nèng margi
jajarane asri tumbak sulam
tumbak benang ing ngarsane
langkung pangrêksanipun
magêrsari para prajurit
kocapa kangjêng sultan
wus bubar rumuhun
wus prapta nagri Mataram
kangjêng sultan gêganjar sagunging dasih
prituwin pra santana

Alap-alap wus prapta Matawis
sampun sowan ing ngarsa jêng sultan
boyongan wus prapta kabèh
sang putri wus lumêbu
ing jro pura pingitan sami
pan wong dalêm sadaya
nênggih karsa prabu
rabine para prawira
tinarimakakên sagung para mantri
gya kondur kangjêng sultan

duk bêdhahe nagari ing Pathi
sinêngkalan sirnaning pandhawa
tinata ratu babade
samana Sultan Agung
amariksa marang sang putri
purwane lakinira
wani marang ingsun
umatur yèn Endranata
ingkang dados setan angojok-ojoki
jêng sultan gya ngandika

Kangjêng Sultan enjinge tinangkil
miyos siniwèng para nararywa
munggèng sitinggil wadyandhèr
pinarak dhampar prabu
Martalulut dipun timbali
lawan Singanagara
ngandika sang prabu
Martalulut Singanagra
lah sudukên Si Endranata dèn aglis
ana ing ngarsaningwang

wadya umyat sadaya klangkung jrih
dene sangêt dukane jêng sultan
muka konjêm siti kabèh
Endranata wus lampus
gya binêdhèl ususe mijil
wus kinarya tingalan
munggèng pasar agung
jêng sultan kondur ngadhatyan
sampun bubar kang sinewa ing sitinggil
kang mati nora kocap

mapan sampun ing antara lami
kangjêng sultan miyos siniwaka
pêpak wadyabala kabèh
pra santana nung-anung
Panêmbahan Purbaya nangkil
munggèng ngarsa jêng sultan
kang tinantun rêmbug
ingkang sinuhun ngandika
lah ta uwa Purbaya mangkya dipundi
prakawis Surabaya

pan ing mangke wartane wus lalis
ingkang kari amung atmanira
Ki Mas Pêkik jêjuluke
ing mangke karsaningsun
Ki Mas Pêkik kula timbali
manirarsa uninga
Panêmbahan matur
punapa sakarsa sultan
gih kang uwa dhèrèka langkung prayogi
Mas Pêkik tinimbalan

sri narendra minta duta aglis
Alap-alap sira ingsun duta
marang Surabaya mêngko
lawan gowoa batur
boyongana Radèn Mas Pêkik
saanak rabènira
kang kinon wotsantun
Ki Alap-alap wus budhal
kancanira sakawan mantri lit-alit
tan kawarna ing marga

pan gêlising carita wus prapti
Surabaya Mas Pêkik pinanggya
anèng ing padhukuhane
Rêrêpèh wastanipun
Alap-alap wus tata linggih
gya dhawuhkên timbalan
kawula ingutus
dening raka jêngandika
kangjêng sultan ing mangke arsa kêpanggih
kalawan jêngandika

gih paduka ngandikan dèn aglis
aprituwin sagarwa andika
sampun kantun sawarnine
katimbalan sang prabu
tan lênggana Radèn Mas Pêkik
sigra nuli adandan
sak nak-putunipun
Ki Alap-alap utusan
mring tumênggung samana sampun miranti
samya kinon adandan

angiringna Rahadyan Mas Pêkik
dèn rumêksa yèn ana dêdalan
wus samya tinata kabèh
anulya budhal sampun
Alap-alap myang Dyan Mas Pêkik
tuwin wong Surabaya
rumêksa ing pungkur
datan kawarna ing marga
sampun prapta padhusunan Butuh nguni
arsa ngujung astana

pan asare nang dagan saratri
Radèn Mas Pêkik langkung mêmuja
ing madya latri wancine
ana swara karungu
paring pemut mring Dyan Mas Pêkik
hèh tholeSurabaya
wruhanira besuk
iya ana panjênêngan
tanah Pajang mas putu na kang dadya aji
iya ing Wanakarta

kêkasihe iya Ratu Kuning
yêkti iku kaki putunira
kuloning kutha prênahe
kagyat anulya wungu
wus byar rina sigra dènnya ngling
mring kang tunggu ngastana
apa sira ngrungu
ana swara tan katingal
Pajang kene ing têmbe ana narpati
iku ta putuningwang

jêjuluke iya Ratu Kuning
angrênggani anèng Wanakarta
jro kunci trêtip silane
Dyan Mas Pêkik lingnya rum
lah kèria ki juru kunci
sigra agêgancangan
tan kawarnèng ênu
Ki Tumênggung Alap-alap
angaturi uninga dhatêng Matawis
munjuk mring kangjêng sultan

lamun Radèn Mas Pêkik wus prapti
kangjêng sultan tandya siniwaka
pêpak wadyabala kabèh
miwah sêntananipun
pan wus pêpak munggèng ngarsa ji
jêng sultan angandika
mring kang uwa wau
lah ta uwa Purubaya
kadospundi mangke Radèn Êmas Pêkik
prapta ing ngarsaningwang

inggih sintên kang yugya ngabêkti
lamun prapta punapa manira
ngabêktia gih pantêse
inggih punapa ingsun
ingkang patut dèn ngabêktèni
pêkênira pikira
ing priyoganipun
Panêmbahan aturira
yèn kawula inggih ta Radèn Mas Pêkik
kang pantês ngabêktia

apan sampun kungkulan narpati
botên wontên kawula anistha
pan sampun kawon kawruhe
ing mangke yêktosipun
tinimbalan dhatêng ing ngarsi
tan kuwasa lênggana
milane sinuhun
pantês Dyan Mas Pêkik nêmbah
kangjêng sultan tyas suka ngandika aris
gih wa lêrês andika

kangjêng sultan angandika aris
bocah gandhèk sira timbalana
Radèn Mas Pêkik dèn age
nêmbah cundaka sampun
tan adangu dènnya nimbali
sigra Ki Alap-alap
lajêng lampahipun
ing alun-alun wus prapta
sigra kèndêl pepe nèng jro wringin kalih
muka konjêm buntala

saanak rabine Dyan Mas Pêkik
apan tumut apepe sadaya
sampun katur jêng sang rajèng
sigra ngandika sampun
nulya prapta ngarsa narpati
Dyan Mas Pêkik lênggahnya
apêrat tumungkul
mukanya konjêm ing kisma
sakalangkung jrihira marang sang aji
marikêlu sowannya

tumungkulnya datan angling-angling
pan mèh gathuk kalawan buntala
tan tumênga sasuwene
kêlangkung ajrihipun
ing prabawa Sultan Matawis
sakèh kang mulat merang
mangrêpa tumungkul
Dyan Mas Pêkik Surabaya
sigra matur mring Kangjêng Sultan Matawis
nyaoskên pêjah gêsang

pan sumôngga ing karsa narpati
mila botên sowan mring jêng sultan
tan môntra lamun abdine
dados salah pukulun
dene warêk boga lawan sih
mudha dama tan môntra
ing sêmu tan tanduk
myang paduka kangjêng sultan
dènnya sêkti sineba ing wong sabumi
anyakrawati ing rat

lir katurunan laetul kadri
kadhawuhan ing sabda paduka
nimbali kang abdi mangke
lir malekat dhêdhawuh
amba imbal sabdaning aji
apadhang tyas kawula
amirsa sabda rum
ciptamba dados pusaka
pan kawula gih age-agea panggih
saking lêganing driya

kangjêng sultan rêna jroning galih
duk miyarsa Mas Pêkik aturnya
Surabaya dan sumèlèh
ngandika sang aprabu
sira adhi ing Surawèsthi
milanira sun undang
marêk ngarsaningsun
apan wus pasthi Hyang Suksma
patêmone ing surya kalawan sasi
sêdhêng lagya purnama

wus raina sang hyang surya mijil
sapandulon lawan sang hyang arka
iya iku patêmone
sakêdhap sasi surup
timbangane baskara sami
salah siji ilanga
pasthi jagad suwung
manira upama surya
pêkênira si adhi minôngka sasi
pêsthi timbanganira

tanah Jawa lawan ing Matawis
pêkênira yèn ora anaa
yêkti rusak puwarane
jênêng Mataram puput
yèn tan têmu lan sira malih
pama sira têlaga
pancurane ingsun
pêsthi sira nadhahana
toya agung yèn ana pancuran mijil
yêkti puwara asat

mapan ingsun sêsotya kang adi
yayi Surabaya bananira
yèn tan ana êmbanane
êmbanane asuwung
dadya merang ingkang ningali
ucula mring êmbanan
sirna tan kadulu
sêsotya tanpa êmbanan
cahya mancur akèh wong kang aningali
arsa angêmbanana

kangjêng sultan angandika malih
mring kang uwa Pangeran Purbaya
karsaningsun uwa mangke
dhimas Pêkik puniku
ingsun junjung dadya bupati
iya jênêng Pangeran
Pêkik Surèngkewuh
umatur Pangran Purbaya
langkung lêrês ing karsa paduka aji
sultan malih ngandika

inggih uwa Purbaya anuli
dhimas Pêkik pêrnahna dèn enggal
dimèn aso pondhokane
kang sinuhun gya kondur
ginarêbêg pawongan cèthi
kang seba wus luwaran
samya bubar mantuk
Dyan Mas Pêkik Surabaya
sampun manggèn ing pondhokane pribadi
ing latri tan winarna

enjingira jêng sultan tinangkil
pêpak sagung kang para punggawa
tuwin kang pra mantri kabèh
sêntana munggèng ngayun
Panêmbahan Purbaya ngarsi
Mas Pêkik wurènira
ngandika sang prabu
yayi Mas Pêkik majua
sigra majêng mukanya konjêm ing siti
jêng sultan angandika

mêngko sira yayi êmas Pêkik
awismaa anèng ing Mataram
lan sun junjung sira mangke
namanira sun pundhut
sun paringi jêjuluk yayi
anamaa Pangeran
Pêkik de lungguhmu
nagrinira Surabaya
nanging yayi wadyanira Surawèsthi
poma ywa kongsi owah

sigra sujud wau Ki Mas Pêkik
mukanira lir konjêm pratala
saklangkung nuwun ature
sagung wadya Matarum
angèstrèni dhawuh sang aji
Mas Pêkik Surabaya
jinunjung sang prabu
awismaa ing Mataram
amisuwur anama Pangeran Pêkik
jêng sultan angandika

Surabaya lawan ing Matawis
apan tunggal rasa yayi êmas
adarbe nagara roro
nulya kondur sang prabu
ginarêbêg pawongan cèthi
malbèng ing dhatulaya
wau kang wadya gung
ingkang anèng pagêlaran
kang sewaka luwaran para bupati
wus mantuk sowang-sowang

kawarnaa Jêng Pangeran Pêkik
sampun wisma anèng ing Mataram
jêng sultan ing pasihane
laminya tan winuwus
Pangran Pêkik ing Surawèsthi
pan sampun tinariman
kang rayi sang prabu
Ratu Wandhan wastanira
ingkang garwa wau Jêng Pangeran Pêkik
sampun amor asmara

wus alami dènira akrami
nênggih dipati ing Surabaya
lan Ratu Wandhansarine
jêng sultan nèng kadhatun
angandika dhumatêng cèthi
timbalana rèningwang
Ratu Wandhansantun
warahên yèn ingsun gêrah
lamun awèh kakunge manjinga nuli
yèn tan awèh tan mêksa

sigra mentar ponang cèthi aglis
datan dangu prapta Surabayan
wus tumanduk sang wiranom
Pangran Pêkik puniku
ponang cèthi umatur aris
Dipati Surabaya
kawula ingutus
dening raka jêngandika
kangjêng sultan kawula kinèn nimbali
dhatêng rayi paduka

kangjêng sultan lagya gêrah mangkin
ingkang wêling raka jêngandika
kalamun awèh kakunge
lumêbua kadhatun
atinjoa gêrah sun iki
yèn tan suka yayi mas
poma ywa lumaku
Adipati Surabaya
têbah jaja sumôngga ing asta kalih
tan kêna lêngganaa

sigra mangkat Ratu Wandhansari
wus malêbêt marang ing kadhatyan
sigra prapta ing ngarsane
gya kangjêng sultan wungu
sigra ratu ing Wandhansari
ngabêkti mring kang raka
mangusapi lêbu
umatur rêtna kusuma
kakang aji punapa paduka sakit
amba kalangkung sumlang

sri narendra angandika aris
ariningsun luwih dening lara
ana ing ati larane
sun rasa saya giyuh
ya larane ing ati mami
dene ana pandhita
ing Giri gonipun
durung aseba maringwang
iya iku kang dadi rasaning ati
tan ana dadya tômba

tanah Jawi ingsun kang ngrêngsiki
wus arata pra ratu sumewa
ingsun pêrangi kasore
mulane Giri iku
tan sun rusak iku ta yayi
ingsun kalahi ing prang
durung mangsanipun
pinêsthi ing Giripura
myang pandhita kang timbang jayaning jurit
asor ungguling aprang

sakathahe pandhita ing Jawi
pêsthi kalah marang lakinira
wus kasoran lêlakune
Susunan Giri iku
iya guru ingkang sayêkti
Susunan Ngampèldênta
iku purwanipun
kang tapa sakèh pandhita
tanah Jawa sadaya samya lumiring
marang Jêng Ngampèldênta

tur sêmbah sang dyah tinundhung mulih
sampun prapta ing Kasurabayan
wus panggih lan raka mangke
anêmbah ngaras suku
kangjêng ratu mring sang dipati
garjita ing wardaya
praptane riningsun
anarka yèn ana karya
Adipati Surabaya wruh ing wangsit
kèndêl tanpi sasmita

tan winarna lamine ing mangkin
Ratu Wandhansari sinarenan
lamine tan kadya mangke
sasampunnya pulangyun
garwa matur mring raka bisik
wus brastha aturira
pangandika prabu
Ki Dipati Surabaya
ingsun nyana pan datan kadya puniki
karsa dalêm jêng sultan

yèn wêruha karsaning narpati
amrih ngrusak ing Giri pandhita
pinrih idhêpe bêktine
kagêgêm ngastaningsun
pan wus ana sêlaning driji
pandhita ing Prawata
sun duga ing kalbu
lah iya mosa mênanga
upamane lir mijêt uwohing ranti
wus pêsthi lamun bêdhah

ariningsun sira sun jatèni
Rajèng Giripura Raja Cina
bênêr karsane sang rajèng
yèn mêngkono riningsun
payo padha saos ngarsa ji
Dipati Surabaya
sigra lumastantun
prapta ngarsaning jêng sultan
angandika yayi dèn kaparèng ngarsi
kang pêrak lawan ingwang

yayi ana rasane kang ati
adipati alon aturira
yèn marêngi karsa rajèng
kawula ayun gêmpur
andhatêngi mêngsah narpati
anênggih Rajèng Cina
mirantos ing Gunung
wong Surabaya babêkta
yèn marêngi ing karsa paduka gusti
kawula mit ngayuda

wontên dene rayi paduka ji
amba tilar wontên ing Mataram
mangke katura sang rajèng
wontêna ing kadhatun
wong pawèstri mindhak ngribêdi
botên dadoskên rowang
prakawis prang pupuh
botên wande dados bôndha
têmahipun anglêmpêrakên ing jurit
pijêr angrêmbag garwa

kangjêng sultan gumujêng gya angli
karsaningsun yayi garwanira
sira gawaa ing mangke
pan uwis sêdyaningsun
kagarwaa sadulur mami
barênga pêjah gêsang
lawan lakinipun
pan wus wiyahing wanudya
yèn kang lanang kasor prang sigra ngêmasi
bojo dadi boyongan

Pangran Pêkik tumungkul wotsari
anuwun sih dalêm padukendra
tan lênggana ing karsane
têlas wêling sang prabu
Pangran Pêkik lawan kang rayi
manêmbah ing suku sang
mangusapi lêbu
jêng sultan alon ngandika
mring dyah ratu hèh yayi aywa gumingsir
barênga pêjah gêsang

Adipati Surabaya aglis
sinangonan kêncana salaka
artalawan busanane
ratu mas sinung sangu
abusana kang luwih adi
rêtna lawan kancana
artane pan agung
kangjêng sultan gya andonga
salamêta yayi gonira ajurit
muga unggula yuda

sarêng anêmbah sang adipati
lan kang garwa pan sampun lumampah
gya wus prapta ing dalême
wong Surabaya kumpul
sampun undhang yèn arsa mulih
wus samya pradandanan
sawadyane kêbut
sang adipati wus budhal
ing Mataram gih kalawan ingkang rayi
tan kawarna ing marga

sampun prapta nagarine sami
Surabaya sigra atêngara
angumpulakên barise
wadyanira wus rawuh
tata aglar ngarsa dipati
Pangran Pêkik ngandika
marang wadyanipun
ya sagunging matriningwang
mulaningsun iya iki kêna mulih
dinuta kangjêng sultan

kinèn bêdhah nagari ing Giri
para mantri tur sêmbah sadaya
angaturakên sanggupe
yèn paduka anggêmpur
dhatêng Giri amba tan ajrih
gôndra pintên wong Arga
pan karoban mungsuh
wadya Surabaya kathah
tiyang Giri punika pan amung kêdhik
pundi margane mênang

Pangran Pêkik nabda bab ing Giri
iya nora nêdya ingsun rusak
namung sun amrih idhêpe
anungkula ming sun
wontên wadya matur ing gusti
kawula myarsa warta
anênggih sang wiku
adarbe putrangkat wasta
Endrasena punika prawirèng jurit
punikarsa magut prang

punggawane gih raja ing Giri
angrêmbagi ing aturing Cina
amêthukakên yudane
wadya Surabayèku
ngandêl laku ingkang patitis
gih yudanipun Cina
sanjata gêmipun
singa ingkang dèn sipata
pan waspada tan wontên kang lêpat gusti
Raja Giri pracaya

angandika sira Adipati
Surabaya sokur yèn Si Cina
amapag wani maring ngong
môngsa sun nêdya mundur
lah ta uwis bêndhea aglis
sigra nêmbang têngara
gêgaman wus kumpul
prajurite pan wus tata
sampun pêpak sang dipati sigra aglis
pêparing danasmara

