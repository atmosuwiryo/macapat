jêngandika abarisa
ngalun-alun rakanta langkung watir
Kapitan Tak Sindurjèku
ginêlak lampahira
gumêr gumrah sampun prapta ngalun-alun
Kumpêni kumpul mêlatar
gamêng lir mêndhung nèng langit

sampun sami sinêgahan
dêgan ênèm kang sampun langkung cêngkir
kumpule Kumpêni sèwu
Kapitan Tak ngandikan
mring sitinggil prapta atabean sampun
kalawan sri naranata
ngaturkên sagung pakirim

kang saking gurnadur jendral
wus tinampan mring kangjêng sri bupati
Kapitan Tak malih matur
dhatêng sri naranata
ulun kinèn ing eyang tuwan gurnadur
amikut sun Surapatya
wontên nagri Kartawani

lilah dalêm sri narendra
angandika wau jêng sri bupati
dipun pracaya sirèku
Si Surapati bôngga
marang ingsun lan marang Kumpêni iku
kabèh wong sun Kartasura
padha ingsun kon ngrewangi

ya marang ing yudanira
wong Madura Surabaya prasami
ingong purih ambêbujung
marang ing Surapatya
nanging sira têtêpa barisanamu
nadyan maguta ayuda
aja doh kalawan mami

manawa ta akasoran
wong ing Sampang kalawan Surawèsthi
Surapati têmah gêpuk
marang sajroning pura
Kapitan Tak sarêng ngrungu sabdanipun
timbalannya sri narendra
langkung suka ingkang galih

sarwi asru aturira
dhuh gustiku sampun sungkawèng galih
lamun maksih gêsang ulun
inggih pun Surapatya
maksih gêsang aprasasat sampun lampus
wus kagêgêm asta kula
nyawane pun Surapati

saèstu kawula ajar
ulun damêl pangewan-ewan pati
latah ngêntrog wêntisipun
tumurun Kapitan Tak
sing sitinggil anindhihi barisipun
Adipati Sindurêja
saksana sigra anuding

marang ing Dipati Sampang
Surabaya mangsit Êtak wus prapti
baris anèng alun-alun
wau kang kawarnaa
Surapati dèn bêdhili dèn bêbujung
ing kali Pepe wus prapta
anggepak mangetan malih

turut lèpèn Pepe nulya
binabujung sarwi dipun bêdhili
Surapati gepak ngidul
lawan rahadèn patya
praptèng Sêndhang anêrajang barisipun
wadya ing môncanagara
tinrajang mawut angisis

ya ta wontên wong Madura
lêlurahe kang wadya saragêni
Konangpasir wastanipun
akaku manahira
Konangpasir angucap ing rowangipun
akêsêl pêrang sadina
bilulungan tanpa asil

ya payo padha jinajal
dèn isèni bêdhilmu nganggo mimis
Surapati baturipun
sawiji ingkang kêna
wêntisira aniba tumulya lampus
Surapatiasru ngucap
wong Madura luwih juti

lali dhawuhe sang nata
sigra wangsul wau Ki Surapati
tinrajang wong Sampang mlayu
Surapati tut wuntat
wong ing Sampang wontên kacandhak têtêlu
tinumbakan wong Madura
wong têtiga nandhang kanin

katur pangran sukèng driya
ngandika mring Dipati Surawèsthi
kaparêng pratôndha antuk
tyang kula kanin tiga
wus winangsit Surapati duk ing wau
tinuntun wadya Madura
tuwin wadya Surawèsthi


mlayu ngilèn sinurakan
mring wadyane Rahadèn Surapati
Nrangkusuma anèng pungkur
amomong Surapatya
kawarnaa wong Sampang ingkang lumayu
ing alun-alun wus prapta
gègèr baris pôncaniti


ya ta Arya Sindurêja
ingkang momong dhatêng wadya Kumpêni
asru dènira amuwus
dhatêng Kapitan Êtak
paran karsa wadya Madura kaplayu
ingkang nandhang kanin kathah
miwah wadya Surawèsthi


tan pisan môngga puliha
kang lumayu mikul wong nandhang kanin
langkung ngarsa barisipun
Kapitan Tak duk mulat
sru bramatya sigra printah mukul tambur
rolas sarêng dènnya munya
ya ta Radèn Surapati


wadya Sampang Surabaya
sampun prapta ngalun-alun prasami
malêdug mawur lumayu
ngungsi saparan-paran
wênèh ngungsi marang pura ya ta wau
gêdhong pasowan binakar
Surapati sampun prapti


pagongan 

  tata alênggah
tarap andhèr wadyane Surapati
angaringkên napasipun
sang nata lan ri tiga
pra prajurit sadaya nèng sitiluhur
ya ta wadya kasindurjan
bêdhili mring Surapati


nulya ngadêg Surapatya
wong Sindurjan lumayu bubar ngisis
Kapitan Tak asru bêndu
sigra ngabani bala
lêlumbungan Kumpêni dènira maju
orêg wadya sanagara
Kumpêni awas ningali


mring wadyane Surapatya
sigra bêdhil lir gugrag ingkang wukir
Surapati wadyanipun
sami dhêdhêp kewala
pangêdrèle Kumpêni awantu-wantu
lir pêdhut kukus sêndawa
ya ta Radèn Surapati


ngabani wadya umangsah
sigra nêmpuh angamuk Surapati
yudanira ulêng caruk
bêdhilira tan kêndhat
Surapati kadi banthèng nandhang tatu
sawadya wong kawan dasa
numbak mêdhang ka ngakahi


Kumpêni kathah kang pêjah
datan kêndhat ing wuri ambêdhili
Êtak sakalangkung bêndu
banting topiyonira
ulat andik anaut bêbrengosipun
sigra ngangsahakên bala
ingkang cinaritèng warti


pangangge cara Walônda
topiyone makutha binuka sri
grudha marêp grudha mungkur
ting-anting bêlah jaja
kadi Arya Kumbakarna yèn dinulu
kalangkung ramening aprang
tambur wor salomprèt muni


Surapati ngrasa sayah
sarowange anèng pagongan linggih
pan sami ngulari banyu
ya ta wontên 

  timbalan
lah ta nêdha Surapati sampun mundur
inggih sampun kalayatan
sandika Ki Surapati


kang abdi aso sakêdhap
sigra mangsah Rahadèn Surapati
tinadhahan kinarutug
sanjata Surapatya
sarowange manêngah dènira ngamuk
sampun sami sèlèh watang
caruk ngamuk lawan kêris


wus wuru pangamukira
wau sira Rahadèn Surapati
mangsah lan curiga caruk
Kumpêni kathah pêjah
datan ngidak lêmah dènira angamuk
nênggih angidak bêbathang
wau Radèn Surapati


kang dèn incih mung kapitan
pan kasangsang kinarutug ing mimis
wolulas kang punang dhuwung
Rahadèn Surapatya
sabên-sabên sampun angsal ingkang dhuwung
marjaya tiyang sadasa
gantya nyandhak dhuwung malih


dhuwunge lajêng binucal
wong Kumpêni sinêrang kathah mati
binêdhil miwah sinangkuh
Surapati tan pasah
anglir panjang putra sinosog ron waluh
tan môntra-môntra tumama
galasah bangke Kumpêni


sadangunira mangkana
Kapitan Tak tandangnya mobat-mabit
ngabani Kumpêninipun
wontên litnan satunggal
aprakosa ngagêm kêre waja surung
Bètêrwèl pêparabira
tan sêdya mundur ngajurit


Durma
mangsah rana kapranggul sami satunggal
kalawan Bun Jêladri
sigra ngikal pêdhang
Bun Jêladri pinêdhang
datan pasah Bun jêladri
lir ginitik 

  mrang
Bun Jêladri narik kris


pan sinuduk litnan jajane tan pasah
kumêmprang kêrenèki
pinindho tan pasah
malês gêbug sanjata
Bun Jêladri angingêri
gêgithokira
cinandhak saking wuri


pan kalumah Bètêrwèl wus kinakahan
ginorok wus ngêmasi
rame kang ayuda
arukêt lêng-ulêngan
caruk pêdhang lawan kêris
bêdhil wus pêjah
gêbug-ginêbug bêdhil


Surapati ulêng lan Kapitan Britman
sinuduk wanti-wanti
tibèng kêre waja
tan pasah malês mêdhang
nora pasah Surapati
gêlut kewala
udrêg banting-binanting


Surapati cinokot gulu iringnya
ginêbêg kadya anjing
Surapati gila
apan arsa lumajar
sêdhih dene ilêrnèki
emut wantehan
Rahadèn Surapati


patrêm tapak kinandhut anèng saruwal
ginagap wus kapanggih
gya Kapitan Britman
ginoco gulunira
pasah sampun angêmasi
ondêr upsirnya
kumrubut anulungi


wadyanira Surapati kathah prapta
lajêng campuh ing jurit
Bugis lan Makasar
mulat mungsuh prawira
agiris sajroning ati
Prabu Mangkurat
suka dènnya ningali


Êtak mulat Kapitan Britman palastra
bramatya tan sinipi
angabani bala
sasisane kang pêjah
Kumpêni atata malih
sarêng umangsah
sawadyanira ngukih


munggèng ngarsa angamuk Kapitan Êtak 

  
sagung wadya Kumpêni
kabèh sarêng mangsah
Surapati apanggah
tanapi rahadèn patih
sarêng umangsah
kapitan mobat-mabit


Kapitan Tak sinosog watang tan pasah
kasangsang kêre wêsi
Radèn Surapatya
mangsah nglancangi wadya
Êtak dipun parêpêki
ginoco sigra
jajane wanti-wanti


datan pasah curiga malik pucuknya
dhuwung binucal aglis
Radèn Surapatya
kêbat salin curiga
sinuduk mring Surapati
Kapitan Êtak
wulune datan gigrig


pan katulak curiga nèng kêre waja
upas rolas nulya glis
ngêdrèl saking kanan
gumrudug bêdhil munya
ya ta Radèn Surapati
sarewangira
sayah dènira jurit


nèng pagongan atarap dènira lênggah
Wêlônda ambêdhili
saking ing kadohan
tan wontên purun nyêlak
ya ta Radèn Surapati
dyan dhinawuhan
timbalan sang narpati


Surapati nêdha sampun kêlayatan
dinukan ing sang aji
alon aturira
inggih dhatêng sandika
kenginga aso rumiyin
pan dèrèng wêgah
manahe ingkang abdi


inggih rencang punika wontên kabranan
pan arsa nginum warih
manah sangêt wêlas
dhatêng kang nandhang brana
wong gandhèk wangsul tumuli
prapta ing ngarsa-
nira sri narapati


sampun katur sadaya dhatêng sang nata
ature Surapati
ing

purwa wusana
mèsêm sri naranata
ngandika dhatêng kang rayi
hèh adhi êmas
wus sayah Surapati


tuwan ana adhi mas payo dèn inggal
manawa ngapirani
sigra jêng pangeran
manêmbah ngaras pada
têdhak saking ing sitinggil
mring pagêlaran
panggih lawan kang abdi


mung wolulas ingkang dasih kathahira
sami wadya pinilih
kang dhèrèk jêng pangran
kinèn salin busana
kadya wonge Surapati
miwah jêng pangran
kang busana wus salin


pan amindha Surapati wadyanira
sawusnya sami salin
wau jêng pangeran
mingêr ngalèr lampahnya
mangalèr anjog ing masjid
tiyang wolulas
tan pisah lawan gusti


nulya mêdal saking masjid amangetan
ngalun-alun wus prapti
kagyat Surapatya
awas dènira mulat
yèn Pangran Pugêr nulungi
sigra umangsah
wadyanya rêbut dhingin


Surapati angantêp pangamukira
tanapi radèn patih
wong Kumpêni tadhah
ya ta kangjêng pangeran
saha wadya marêpêki
mangambul yuda
awor lan Surapati


jêng pangeran prapta ngarsanira Êtak
dyan kinarutug bêdhil
pangran tan suminggah
sarwi angêmbat watang
Kyai Palèrèd pinusthi
kangjêng pangeran
sigra dènnya nglarihi


Kapitan Tak kêrenira lapis tiga
tatas tanpa ngundhili
jaja nrus walikat
niba

Kapitan Êtak
tan nganggo anjaluk warih
sampun palastra
wadyanya Surapati


barêng ngamuk lawan wadya kapugêran
miwah wadya dyan patih
sami ngamuk rampak
lir banthèng tawan brana
anumbak dhatêng Kumpêni
sami bêk pêjah
Kumpêni ambêdhili


têtumpêsan Kumpêni pating gulimpang
panggah ka maksih urip
sami ambêk pêjah
ngamuk wong kapugêran
miwah Radèn Surapati
Kumpêni pêjah
wangke susun atindhih


wong Kumpêni winatawis ingkang gêsa
salawe lan wong Bugis
sumyur wus lumajar
Rahadèn Sindurêja
Kumpêni dipun tulungi
sami ngusungan
binêkta marang loji


Surapati lan rewangnya kawan dasa
pan kadi wong angimpi
ya ta sri narendra
kang lênggah sitibêntar
suka angandika aris
tuhu prawira
iya Si Surapati


timbalana lah yayi mas dipun inggal
lawan Si Surapati
myang Anrangkusuma
gandhèk tur sêmbah mentar
tumurun saking sitinggil
wus tinimbalan
katiga sami kerid


sampun prapta ing ngarsane sri narendra
sarêng manêmbah katri
bagea yayi mas
kang mêntas mangun yuda
nuhun ature ri aji
nata ngandika
nêmên gonira jurit


ari nêmbah kadospundi tan nêmêna
yêkti jrih ngandika ji
wit timbalan tuwan
nata mèsêm ngandika
ya ingsun tarima yayi
prasêtyanira 

  
maring sun luwih manis


Dhandhanggula
nyata tuhu ya Si Surapati
mantêp sêtya prawira ayuda
nulya pinatêdhan age
manggis dhuku kapundhung
myang samôngka lan jêram lêgi
saksana gya dhinahar
ngandika sang prabu
Surapati ingsun ganjar
ingsun junjung lungguhmu dadi bupati
ana ing Pasuruan


lawan ingsun paringi wêwangi
rana Tumênggung Wiranagara
lan Si Anrangkusumane
ya mèlua sirèku
mring Tumênggung Wiranagari
nanging ta wêkas ingwang
karone sirèku
iya padha dèn abisa
kang sun duta amburu lakunirèki
Cakraningrat Jangrana


radèn kalih sarêng awotsari
sigra jêngkar saking sitibêntar
sang nata kondur ngadhaton
kunêng wau winuwus
Nrangkusuma Wiranagari
sawadyabalanira
lampahira laju
budhal saking Kartasura
amangetan wong Madura Surawèsthi
bêbujung lampahira


pan gumuruh ing samargi-margi
binêdhilan mung obat kewala
sampun alaju lampahe
kunêng ta kang winuwus
wong Kumpêni kang maksih urip
mung kantun kawan dasa
nèng loji gènipun
dalu lajêng sami minggat
ingkang urip wong Makasar lawan Bugis
nusup-nusup ing desa


anèng desa sami dèn patèni
mring wong desa pan pêjah sadaya
kunêng kawarnaa manèh
ingkang dipun bêbujung
Ki Tumênggung Wiranagari
lan Radèn Nrangkusuma
samarga puniku
ngobongi

wisma wong desa
ingkang bujung wadya Sampang Surawèsthi
wus lêpas lampahira


sampun nabrang ing kali Sêmanggi
anèng tunggon kèndêl sawadyanya
amung sêdalu enjinge
budhal lampahnya laju
ingkang bujung prasami bali
wong Sampang Surabaya
Kartasura rawuh
lajêng sami masanggrahan
kawarnaa wau kangjêng sri bupati
Susuhunan Mangkurat


dina Soma miyosi siniwi
andhèr sagung ingkang wadyabala
pra prajurit pêpak kabèh
sagung wadyakuswa nung
saragêni munggèng ing ngarsi
kanoman anèng wuntat
jagabaya ngayun
nyangkragnyana mandhungnyutra
drêmahita nèng ngarsa kalawan miji
sami asikêp tumbak


drêpanala nirbaya jajari
judhipati jajar mangundara
kanoman patrayudane
yudamênggala wau
sisih lawan wadya kapilih
kartayasa kalawan
wong wisamartèku
wong sanucitra kalawan
jayantaka martalulut sisihnèki
lan wong singanagara


pagenannya munggèng kanan kèri
wong kêtanggung gandhèk mantri mudha
munggèng ngarsane sang katong
lan wong jagasurèku
wadya wisapracôndha sisih
kêbayan munggèng ngarsa
gêdhong anèng pungkur
sasikêpira ngayuda
upacara banyakdhalang sawunggaling
kidang arda walika


munggèng kanan pan ragi kawuri
Pangran Pugêr parêk lawan dhampar
pra dipati pêpak kabèh
myang Arya Sindurjèku
Ki

Urawan jajarirèki
Tumênggung Wiradigda
Mangkuyuda ngayun
Ki Tinaro Suranata
Mangunonêng Dipati ing Surawèsthi
jajar Pangeran Sampang


kathah lamun cinatur ing tulis
pra dipati nagri Kartasura
Pangran Sampang lon ature
pukulun sang aprabu
abdi dalêm pun Surapati
sampun lajêng mangetan
inggih lampahipun
tan pisah lan radèn patya
ulun wangsul wontên ing kali Sêmanggi
lan wadya Surabaya


angandika wau sri bupati
hèh adhi mas Pugêr paran mangkya
Anrangkusuma lungane
sapa ta patutipun
iya ingkang gumanti patih
Pangran Pugêr manêmbah
alon aturipun
pukulun sri naranata
bokmanawi pinujwèng karsa sang aji
pun Arya Sindurêja


inggih ingkang gumantosa patih
sri narendra alon angandika
padha èstrènana kabèh
wadyaningsun sadarum
Si Sindurja sun jungjung linggih
dadia patih ingwang
gumantia iku
luguhe Anrangkusuma
saur pêksi sagunge wadya narpati
sami mangayubagya


sri narendra angandika malih
kabèh wadyaningsun Kartasura
padha èstrènana kabèh
samêngko ariningsun
Dèn Mas Tapa sun jungjung linggih
ingsun angkat pangeran
ya Arya Mêntarum
limang èwu lungguhira
lan Si Arya Panular sun jungnjung linggih
bumi sèwu bawahna


saur

pêksi sagung pra dipati
Pangran Pugêr umiring karsendra
ing karsanira sa rajèng
ya ta jêngkar sang prabu
kawanaa Dyan Surapati
samana sampun prapta
lampahira wau
anèng nagri Pasuruan
lajêng tata dalêm anêlukkên singgih
dhatêng wong ing bang wetan


wadya ing bang wetan sadayèki
sami suyud marang Surapatya
tan ana nanggulang ing rèh
wus kathah wadyanipun
pan amacak karya prajurit
bêktan saking Jakata
wus sinungan lungguh
pinacak rerehanira
wong sawiji ngêrèhkên satus prajurit
tintrim tanah bang wetan


karya kutha pinacak bupati
aran Tumênggung Wiranagara
kathah wadyane têtukon
wong Bali tukonipun
apan lajêng kinarya sami
prajurit wus pinatah
pangagênge laku
kunêng Radèn Surapatya
kawuwusa Kumpêni kang kasor jurit
lumayu mring Japara


lajêng marêk lumêbèng ing loji
panggih lawan kumêndur Japara
ya ta alon ing ature
kula ngaturi wêruh
Êtak mangke sampun ngêmasi
sawadya têtumpêsan
aprang lan Ki Untung
wontên nagri Kartasura
ngalun-alun dènira têmpuh ing jurit
Untung tuhu prawira


kinarutug bêcik tan gumingsir
wadya tuwan Kumpêni sadaya
têlas litnan kapitane
miwah Kumpêninipun
Kartasura tan wontên kari
sampun katur sadaya
sarèhirèng laku
ing purwa madya wusana
duk miyarsa

kumêndur sungkawèng galih
dene pêjahe Êtak


bingung ing tyas kuwur ingkang pikir
tanpa nalar saking susahira
tansah dènnya gèdhèg-gèdhèg
kêkês manah sru takut
mung kuwatir ingkang pinikir
pikire awor susah
alon dènnya muwus
dhumatêng ing rowangira
kayaparan mungguhing pikirirèki
rewangnya lon angucap


iya bêcik ngaturana uning
mring gurnadur nagri Batawiah
Kumêndur Sêlut nulya ge
lajêng mundhut pêrau
kopral siji wus sinung tulis
lajêng numpak baita
daut jangkaripun
babar layar nèng samodra
angin kêras datan kawarna ing margi
wus prapta ing Jakarta


sigra mêntas lumêbèng ing loji
lan gurnadur sampun apêpanggya
angaturakên surate
tinampan binuka wus
sinukmèng tyas kagyat tan sipi
nimbali ratni rolas
munggèng kantor agung
sêrat kang saking Japara
sinungakên amanukma gênti-gênti
sadaya ngungun ing tyas


ya ta matur sagunge pra ratni
gih prayogi mangke binantonan
gurnadur lon ngandikane
sapa ingkang lumaku
pun Kumêndur Sêlut prayogi
Driyansah lumakua
alajênga tugur
wontên nagari Japara
dhinawuhan sarta binêktan Kumpêni
kawan atus kèhira


sampun layar saking ing Batawi
tan winarna wau lampahira
anèng Japara praptane
baita sampun labuh
lajêng mêntas sagung Kumpêni
ing

loji sampun prapta
lan kumêndhan pangguh
sampun winartan sadaya
barang ing rèh kunêng malih kang winarni
bupati ing Japara


Janapura lan Rôngga Sêmawis
wus utusan marang Kartasura
atur uninga sang katong
mangke Kumêndur Sêlut
Indriyansah ngirid Kumpêni
kathah prapta Japara
pacak baris tugur
sampun katur sri narendra
ya ta wau sang nata lajêng nimbali
mring sagung pra punggawa


angandika kangjêng sri bupati
kayaparan mêngko budinira
Kumpêni kang prapta kuwe
nèng Japara kêkuwu
ya ta matur para bupati
gusti lamun sambada
pinêrêp ing ripu
Kumpêni kang nèng Japara
inggih mangke mumpung kathah ingkang prapti
Kumpêni nèng Japara


abdi dalêm gih pun Surapati
ingangsahkên dhingin mêdal Dêmak
gih kadospundi patrape
pangran dipati bêkuh
sri narendra datan marêngi
wontên mantri kaparak
lurah gandhèk iku
awasta Ki Jawaraga
ulun sagah angêndhêkakên Kumpêni
mêkak kang nèng Japara


Jiwaraga anulya winangsit
wus kaduga sigra kinèn mangkat
bêkta sêrat pakintune
bêras pari lan wêdhus
susuh mrica lan bèbèk pitik
kumêndur kawarnaa
susah manahipun
amirangrong ing wardaya
sun têtêdha muga ta sri narapati
ngukupa mring Walônda


yèn tan arsa ngukup mring Kumpêni
yêkti lunga saking ing Japara
mulih marang nagarane
kunêng ingkang

winuwus
Jiwaraga lampahe prapti
punang sêrat tinampan
lan paring pakintun
kumêndur marwata suta
tinumpiksa têmbunge kang punang tulis
hèh Kumêndur Driyansah


Êtak mati prang lan Surapati
anèng alun-alun Kartasura
Si Untung ing samêngkone
ingsun buru lumayu
mring bang wetan apacak baris
ana ing Pasuruan
hèh sira kumêndu
maringa ing Kartasura
ambanjêla mring Untung ingsun rewangi
mangsah asmaradana


Asmaradana
anyêkêl Si Surapati
Kumêndu Sêlut Driyansah
sêksana lingira alon
atur kula mring sang nata
inggih dhatêng sandika
nanging ing samangke ulun
nyuwun sumêne kawula


angantos caraka mami
ingkang dhatêng Batawiah
sumôngsa prapta wiyose
kula yêkti inggal sowan
dhumatêng sri narendra
sang nata paring pakintun
anuwun kalinggamurda


kula tan sagêd mangsuli
sihipun sri naranata
kang rumêntah jasad ingong
Jiwaraga wus kalilan
mantuk mring Kartasura
ya ta pinisalin sampun
sinung arta myang busana


Kumêndur Sêlut pêparing
dhumatêng Ki Jiwaraga
pêsangon ringgit salawe
atur-atur mring sang nata
kêkalih warna kuda
ajidan kalih ingutus
ngaturakên pakintunnya


sangkêlat lan kêling-kêling
dene ingkang warna kuda
kêkalih bangsane 

  kore
lawan kalih tèrjinira
prasami pêpilihan
gêntia malih winuwus
Tumênggung Sujanapura


Japara mangke ngêmasi
awit sakit pêjahira
sampun katur ing sang katong
sang nata sangêt ngungunnya
ya ta kang kawarnaa
Jiwaraga lampahipun
sampun prapta Kartasura


sampun tumamèng ngarsa ji
sadaya katur sang nata
Kumêndur Sêlut ature
ing purwa madya wusana
inggih ta pun Driyansah
punika atur pakintun
kunjuk arsa padukendra


ajidan ingkang tinuding
sang nata alon ngandika
timbalana ngarsaningong
ajidan marêk ngarsendra
ngêmpit tapiyonira
sakalangkung urmatipun
pukulun sri naranata


kawula gusti tinuding
dhumatêng inggih Driyansah
abdi paduka sang katong
kumêndur ka nèng Japara
atur-atur sang nata
nyaosakên kang pakintun
kuda kore dwi kathahnya


ingkang kalih kuda tèji
busana kêling sangkêlat
punika gusti angsale
saking nagri Batawiah
lawan abdi narendra
nyaosakên tabenipun
sang nata alon ngandika


ya bangêt tarima kasih
nulya pinaring busana
sarta lawan pêsangone
sèkêt ringgit arta pêthak
ajidan gya pamitan
lèngsèr saking ngarsa prabu
lajêng prapta ing Japara


lawan kumêndur wus panggih
wus katur sadayanira
kumêndur langkung sukane
kunêng mangke kawarnaa 

  
Sang Nata Kartasura
nimbali Sindurêjèku
lawan sagung pra punggawa


atanapi ingkang rayi
Pangeran Pugêr wus prapta
sami munggèng ngarsa katong
sang nata alon ngandika
yayi mas lan Sindurja
tuwin pra punggawaningsun
padha sira èstrènana


Si Jiwaraga saiki
ingsun junjung linggihira
dadi tumênggung linggihe
anèng nagara Japara
lan sun paringi aran
Ki Martapura Tumênggung
bupati nagri Japara


sadaya sami ngèstrèni
timbalannya sri narendra
dèn abêcik-bêcik kowe
ngrêtèni marang Driyansah
iku Rôngga Sêmarang
karèha marang sirèku
sandika Ki Martapura


lèngsèr saking ngarsa aji
adandan sigra lumampah
sampun prapta Japarane
lajêng mring loji kapanggya
lan Kumêndur Driyansah
tabean tata alungguh
Martapura lon dêlingnya


ing mangke ngandika aji
kula kinèn suka pisa
dhatêng andika wiyose
yèn samangke badan kula
tinanêm nèng Japara
lawan sinungan jêjuluk
Ki Tumênggung Martapura


mring tuwan kinèn ngêmongi
Kumêndur Sêlut miyarsa
sakalangkung suka tyase
Ki Tumênggung Martapura
lajêng sinuba-suba
anèng loji mangan nginum
wusing rampung dènnya pista


anulya pamitan mulih
Ki Tumênggung Martapura
marang malêm kabupatèn
sampun prapta dalêmira
gya milih wong Japara 

  
bujang papat kathahipun
ingugung pan kinasihan


mangkana alami-lami
Ki Tumênggung Martapura
langkung mukti wibawane
anèng kutha ing Japara
asugih wadyabala
saking wangsite sang prabu
milane Ki Martapura


apan wus kadi narpati
kumêndur amênggah-mênggah
kaungkulan piangkuhe
anganggo sawênang-wênang
ya ta wau kawarna
wontên Lônda saradhadhu
kuliling kathahnya tiga


asune amburu pitik
cinokot ayame pêjah
sigra cinêkêl Landane
katur Kyai Martapura
cinêkêl Landanira
cinukur mrapat dhasipun
rainira cinorengan


angus ênjêt lawan kunir
apan sarwi ginêbugan
lawan binônda tangane
dene wadyanira Jawa
wau Lônda têtiga
dipun uculakên sampun
tangannya maksih bêbandan


gya mantuk malêbèng loji
Kumêndur Sêlut tumingal
sakalangkung ing dukane
ya ta lajêng karya surat
kunjuk sri naranata
ajidan dinuta sampun
dhumatêng ing Kartasura


datan kawarna ing margi
sampun prapta Kartasura
lajêng umarêk sang katong
ngaturakên kang nawala
kunjuk gya tinumpiksa
kawula Kumêndur Sêlut
Driyansah loji Japara


unjuk tabe ulun gusti
sadayaning kaurmatan
sumaos pada sang katong
Sri Narendra Kartasura
kang mêngku nungsa Jawa
ulun 

  unjuk wrin sang prabu
abdi paduka narendra


pun Martapura samangkin
anggêpnya sawênang-wênang
asangêt nganiayane
dhumatêng dasih Walônda
yèn sang prabu marêngna
ulun suwun pêjahipun
pun Tumênggung Martapura


sang nata ngartikèng galih
wusana alon ngandika
ajidan muliha age
sampun ingangsulan sêrat
sarta pisangonira
busana pinaring sampun
ajidan sêksana mentar


kawarnaa sri bupati
ingkang rayi tinimbalan
lawan Arya Sindurjane
pra pangeran myang punggawa
wus prapta ngarsa nata
angandika sang aprabu
yayi mas karsa manira


Si Sindurja ingsun tuding
lan Pangran Natakusuma
Si Mangunonêng kanthine
pituwin Si Suranata
Binarong amèlua
sagêgamane prang pupuh
sinome aja kawêntar


Sinom
ngantêpa Si Martapura
yèn uga dhèwèke wani
iya marang ing Walônda
kabèh ambantua sami
Pangran Pugêr mèstuti
samana wau sang prabu
dhawuh karya nawala
marang Martapura dadi
sinungakên caraka praptèng Japara


lajêng panggih Martapura
surat tinêdhakkên aglis
binuka sinukmèng driya
pèngêt iki layang mami
kangjêng sri narapati
dhawuha marang sirèku
Tumênggung Martapura
Japara wruhanirèki
sira iku jinaluk ing patinira


iya marang ing Walônda


nanging ta yèn sira wani
angamuk marang Walônda
ana sajêroning loji
sirèku ngong idini
paring kanthi jênêng ingsun
Pangran Natakusuma
lawan Sandurêja Patih
Mangunonêng Binarong lan Suranata


Martapura duk tumingal
nawala timbalan aji
garjita ngadêg suranya
gya mêpak wadyanirèki
ingkang sami ginangsing
wadya ing Japara sèwu
samêkta gamanira
kasaru wau kang prapti
Pangran Natakusuma lan Sindurêja


kalawan bupati tiga
lajêng lumêbêt ing loji
panggih Kumêndur Driyansah
lajêng têtabean sami
pinaringkên kang tulis
pitêdhanira sang prabu
binuka sinukmèng tyas
kadriya têmbunge tulis
sakalangkung kumêndur sukaning driya


angandika Sindurêja
tuwan mangke anèng loji
Martapura ginêmbonga
janèwêr kênit branduwin
kula ingkang nglunasi
Si Martapura ing besuk
kumêndur sru karênan
myarsa dhawuhe dyan patih
nanging batin kumêndur sangêt prayitna


Kumpêni winangsit samya
wus sinugata duta ji
lajêng pamit mêsanggrahan
kunêng kawurcitèng ratri
Dyan Arya Sindurjèki
Pangran Natakusumèku
Binarong Suranata
Mangunonêng sami linggih
Martapura tinimbalan dhêdhêmitan


ngandika Arya Sindurja
paran sira benjing enjing
apa ta sira wania
angamuk ana ing loji
timbalane sang aji
lamun 

  sira wani ngamuk
nèng loji mring Walônda
kabèh kancaningsun iki
kinèn bela anglabuhi karyanira


umatur Ki Martapura
sampun siyang nadyan ratri
amêngsah lawan Walônda
saèstu kula tan ajrih
panggiha wontên pundi
lah wis muliha sirèku
nulia sêdhiyaa
Martapura nêmbah amit
ingkang wuri lajêng sami pirêmbagan


Pangeran Natakusuma
mèsêm sarwi muwus aris
kêris ingsun Si Gupita
pan uwis pacangannèki
lawan kumêndur benjing
utawi kapitanipun
ngling Arya Sindurêja
nêdha dintên benjing enjing
angijèni kapitan lan litnanira


kunêng dalu kawuwusa
ya ta kawarnaa enjing
Sindurja sakancanira
sampun sêdhiya nèng loji
prasami lênggah kursi
sasolahira sinamun
barisira sadaya
atarap jawining loji
ya ta matur kumêndur mring Sindurêja


tuwan dene langkung kathah
paduka ambêkta baris
angling Arya Sindurêja
sampun ngantos nêniwasi
Si Martapura sêkti
sarta kathah wadyanipun
gangsingane Japara
kumêndur gumuyu angling
timbalana inggih ta pun Martapura


litnan kawula kewala
inggih radèn angrampungi
Sindurêja sigra duta
mantri kêkalih tinuding
nimbali maring loji
abarênga salakumu
caraka kalih mentar
lan Martapura wus panggih
Martapura api-api nandhang lara



bathukira pinilisan
sukunira dèn pêtêki
sarwi kêmul dodotira
sarean leyangan guling
mantri kêkalih prapti
dhawuhkên timbalanipun
matur Ki Martapura
andika matur dyan patih
datan sagêd kula sowan sawêg lara


duta kalih sarêng mentar
sapraptanira ing loji
wus katur sadayanira
Martapura aturnèki
kumêndur matur aris
lah punika ambêkipun
inggih pun Martapura
jêng gusti ingkang nimbali
purun daga datan arsa lumampaha


Radèn Arya Sindurêja
sumung-sumung wadana brit
ngandika mring Suranata
nêdha lumaku pribadi
yèn mêksa tan lumaris
wisana nèng wismanipun
gawanên kupingira
Suranata mentar aglis
Martapura api sangêt gêrahira


ingadhêp kang para garwa
utawine para sêlir
bathukira pinilisan
sikile dipun pêtêki
kêmul kampuhirèki
api sangêt dènnya angluh
pra sêlir ngadhêp kapang
sadaya sami mijêti
osiking tyas Ki Tumênggung Martapura


uwong kinon asudukan
angamuk marang Kumpêni
lah ta iku enak apa
sih enak ngêloni gundhik
Ki Suranata prapti
angadêg ing daganipun
sugal dènira ngucap
dene iku bêcak-bêcik
kayaparan Martapura sanggupira


duk ing wêngi prajangjean
Martapura matur aris
kadospundi ta punika
samangke kawula 

  sakit
ragi pêdhês puniki
sirah kula sangêt ngêlu
ting cêrkot raosira
tan kenging kinarya linggih
Suranata asugal pangucapira


radèn patih katimbalan
yèn sira nora lumaris
ingsun kinèn anyirnakna
amung kupingira kalih
pinundhut marang loji
nanging eman kêris ingsun
sun sudukkên mring sira
sikilku bae nguwisi
kaya rêmuk êndhasira ingsun dhupak


sun tabokkên êndhasira
eman-eman tangan mami
umatur Ki Martapura
saèstu kawula sakit
samangke sampun mari
anêdha ngapuntên ulun
ngandikan gih sandika
lajêng siyaga ngajurit
sabalane sampun siyaga ngayuda


budhal loji sampun prapta
obah ingkang sami linggih
litnan utawi kapitan
sami prayitna ing wèsthi
sagung para dipati
sami nyikut dhuwungipun
ngêlabang kapipitan
kumêndur ngêjèpi aglis
anglarihi dhumatêng Ki Martapura


litnan sêksana tumandang
asta kang kiwa nglarihi
gumêtêr Ki Martapura
ulat pucêt payus putih
litnan nyandhak kris kêni
Ki Martapura lumayu
angadêg ngusap jaja
wau rahadèn apatih
Pangran Natakusuma mijêt kang jaja


prasami kadung ing karsa
dene tan tuhu ing jangji
praptèng jaba tinadhahan
mring wadyabala kang baris
jur amoh rontang-ranting
Kumêndur Sêlut gumuyu


dene botên pintêna
ambêke kalêngki-lêngki
radèn patih asru dènnya angandika


kula sèwu botên nyana
samantên antêpirèki
dene adoh sangêt lawan
piangkuhipun si anjing
wong Japara sawiji
tan wontên kang bela lampus
Martapura kang pêjah
jisim pinakakkên anjing
wong Japara miyarsa giris sadaya


pawèstri angili samya
gya dhawuh rahadyan patih
mring Tumênggung Suranata
kinèn anjaraha sami
Martapura wismèki
Sindurja nèng loji kantun
kumêndur langkung suka
samana umatur aris
adhuh radèn sangêt trima kasih kula


dhatêng gusti sri narendra
kawula kapitêdhan sih
pêjahipun Martapura
kula atur tabe gusti
kunjuk sri narapati
lan punika tilaripun
inggih kula sumôngga
gusti kangjêng sri bupati
ya ta angling Radèn Arya Sindurêja


sudara benjang punapa
manawi dangu sang aji
sowan ta mring Kartasura
anyêkêl pun Surapati
sang natarsa bantoni
dhumatêng tuwan kumêndur
Driyansah lon saurnya
prakawis punika inggih
ing samangke dèrèng sagêd umatura


kula angantos parentah
kang saking nagri Batawi
kawula miyarsa warta
ing mangke rêsah nglangkungi
duk ngantos kumasaris
dinuta mring pulo Ondrus
angudhunakên wadya
Kumpêni kang sawêg jurit
samangsane prapta anuntên 

  umangkat


amung samangke kawula
nyaosi salawe kêrbin
nulya budhal Sindurêja
boyongan jarahan sami
datan kawarnèng margi
Kartasura sampun rawuh
lajêng mêlêbèng pura
prapta ngabyantarèng aji
sri narendra arum wijiling wacana


Mijil
Jiwaraga luwih alanèki
tan lumrah lawan wong
angluwihi saking ing alane
eling turune wong adol pitik
Dyan Pangran Dipati
alon aturipun


gih punika bèbète tyang nyukit
dulit sangêt awon
datan sudi sun angabdèkake
ing saturun-turune si dhêsil
mêmirang aurip
sokur têkèng lampus


jêjarahan saking Japarèki
wus malbèng kadhaton
dadi isèn jro pura èstrine
mung rabine Ki Jiwaragèki
kang sêpuh pribadi
tan anèng kadhatun


Jiwaraga sutanira èstri
binuwang mangulon
marang wana Ngayah ing prênahe
Pangran Dipati wus bubar sami
sadaya kang nangkil
sowang-sowang mantuk


kunêng gênti kang winuwus malih
ya ta winiraos
Pangran Kajoran kawarna manèh
akêkuwu ngumpulakên dasih
sagunge wadya lit
wong ing dhusun-dhusun


nèng Palabang dènnya pacak baris
prasami makuwon
wong ing desa ing kering kanane
wontên rare neneman apêkik
langkung dèn kasihi 

  
pan rinêngkuh sunu


Rôngga Dhadhapan ingkang wêwangi
antar bagus anom
wus andadi akathah balane
kang minôngka têtindhihing baris
lampahira ngancik
Kaleca dinunung


kawarnaa nagri Kartawani
wus miyarsa wartos
sri narendra aparentah age
kang tinuduh mapag ing ajurit
wadya Madurèki
lawan Surèngkewuh


ingkang baris Kaleca ginitik
ya ta sampun kawon
pan anglarug mangidul barise
tinut wuri saparanirèki
wadya Surawèsthi
lan Sampang tut pungkur


Panêmbahan Rama kang winarni
eca amakuwon
angandika mring para muride
sakabèhe anak putu mami
besuk yèn ajurit
akèh wadyaningsun


lah dêlêngên kabèh bocah mami
besuk ing palugon
iya kaya mangkene patrape
Panêmbahan mundhut sawung kalih
kinèn motong aglis
wau punang sawung


kinèn ngolah kang sawung kêkalih
anulya ginodhog
uwus matêng sinaoskên age
panêmbahan angandika aris
panganên kang daging
balunge puniku


kumpulêna kabèh anèng piring
wusira kalakon
angandika panêmbahan mangke
hèh ta jago lah uripa maning
ginêtak tumuli
balung mulya sawung


lah ta kaya mangkono ing benjing


têmpuhing prang popor
nadyan mati ingsun gêtak kowe
pasthi urip kaya jago iki
sadaya ngabêkti
para muridipun


ingsun gawe pasang giri maning
mênang lawan kawon
ing ayuda dadi pratandhane
iwak lele sun kon mènèk krambil
yèn bisa angambil
krambil dêganipun


mênang unggul gon ingsun ajurit
yèn tan bisa kasor
dyan ginêtak ingkang iwak lele
sigra mènèk ing uwit karambil
ya ta lajêng ngambil
krambil dêganipun


langkung inggar sagung para murid
ya ta ngandika lon
lah dêlêngên pratandhaku manèh
alang-alang sun sêbare iki
pasthi lamun dadi
janma bisa ngamuk


sigra nyandhak alang-alang aglis
ginêtak dadya wong
ewon lêksan tan karuan kèhe
hèh Dhadhapan maguta ajurit
sira sun gawani
ênya iki pêcut


arêpêna gon mungsuhirèki
pasthi padha dhrodhog
kêkês rumab yêkti wêdi kabèh
môngsa sira sun tegakna jurit
sun arsa udani
bok na batur lampus


sun gêtake pasthi urip maning
sagung wadyaningong
iku bisa majua prang manèh
para murit sami awotsari
kathahnya winilis
namung kalih atus


panêmbahan têdhak ngirid baris
wadya kinèn golong
sami sila murid sadayane
nyandhak kutug panêmbahan aglis


sarwi angidêri
donga sarwi kutug


Rôngga Dhadhapan ngiring sang yogi
angidêri uwong
sarwi gawa pêcut nèng tangane
panêmbahan angandika aris
ingkang êlor iki
têmpuhên karuwun


sigra budhal sagunge pra murid
umangsah palugon
Rôngga Dhadhapan dadya tindhihe
pêcutira pan sarwi pinandhi
nèng wurining baris
wau ki tumênggung


Ki Jangrana angabani dasih
umangsah palugon
wadya Surabaya was tingale
mungsuhira amêdali jurit
wus sadhiya sami
swarane gumuruh


wus apanggih yun-ayunan jurit
prasami non-tinon
wadya Arga umangsah jurite
Ki Dhadhapan kang nindhihi wuri
wadya Surawèsthi
umangsah ing ripu


Rôngga Dhadhapan pêcutira glis
tinêlungkên mungsoh
wadya Surabaya jrih manahe
wadya Arga mangsah ngidak wani
wau ta sang yogi
momor wadyanipun


lare kalih kang atut ing wuri
kutuge pinondhong
angin silir-silir wor praptane
lesus limêngan madyaning jurit
kêkês tyasnya wingwrin
wadya Surèngkewuh


wong Madura sigra angêbyuki
saking wetan nêmpoh
nanging sami akêkês manahe
sarêng têmpuh udan riwis-riwis
gumrah wadya alit
rumab tyasnya takut


Rôngga Dhadhapan nêmpuh ing kering
Surabaya nêmpoh
lan Madura asarêng angsahe 

  
wong arahan lumayu samya jrih
wadya Ngarga sami
yudanira sêngkut


pan kasapih kasaput ing ratri
mundur kang rêbut rok
amakuwon ing kalih-kalihe
kunêng dalu kawarnaa enjing
kalihira sami
gya anêmbang pangkur


Pangkur
Panêmbahan Rama mangkya
sakundurnya wau saking ajurit
laju lênggah nèng panêkung
siniwi wadyabala
kutugira datan mati pan kumêlun
anèng sanggar pamêlêngan
Rôngga Dhadhapan nèng ngarsi


panêmbahan angandika
hèh Dhadhapan ing benjang yèn ajurit
kaya nora kongsi nêmpuh
marang sariranira
tuwin marang wadyanira kabèh iku
kaya uwis dening gêlar
gêlar ingsun benjing enjing


alang-alang ingsun gêtak
dadya uwong padha mèlu ajurit
akèh dinulu ing mungsuh
padha giris tumingal
ingkang wadya sadaya inggar tyasipun
kunêng gantya kawuwusa
Ki Tumênggung Surawèsthi


ing dalu apagunêman
pra santana sadaya munggèng ngarsi
miwah para mantrinipun
tuwin mantri Madura
myang arahan Pangeran Madura rawuh
ing Kêkonang ing Pêcalan
ing Têmbayat dèrèng prapti


sira Tumênggung Jangrana
angandika hèh sanak-sanak mami
kayaparan wêkasipun
yèn awèt mangkenea
kaya nora sampurna ing pitung tèngsu
ing mêngko karêp manira
ing ayuda sun awaki


aja nganggo wong arahan
sarupane sanak 

  ngong nunggal mami
Pangeran Rôngga puniku
Pêcalan lan Kêkonang
ing Têmbayat wontêna ing wuriningsun
sampun kêdah tumut yuda
ingong dhewe kang ngawaki


tanapi Pangeran Rôngga
lan pun adhi Têmbayat dèrèng prapti
pun adhi kèndêl puniku
kêdah wakil kewala
sawarnine nênggih sanak-sanak ingsun
binêktakakên kawula
nanging maksih kula iring


kadi ing sadina benjang
dhatêngipun lamun botêna adhi
Tumênggung Jangrana muwus
nadyan botên dhatênga
pan punika ngêntosi sabalanipun
suprandene sampun kathah
sêntanane kang wus prapti


apan dina benjang enjang
kula mangsah yuda mangrurah biting
wong gunung êndhasa sèwu
môngsa ingsun ulapa
dika pangran prayogi muji nèng pungkur
Pêcalan lawan Kêkonang
andika muji lan dhikir


yèn ta maksih katingalan
nadyan bisa arupaa sakêthi
anggêr botên bisa mabur
yèn maksih ngambah lêmah
inggih kenging kula lantari ing lawung
môngsa ta kula ajriha
anggêr sagêd caruk kêris


hèh payo wong Surabaya
para mantri lan kabèh sanak mami
ingkang padha têguh timbul
aja doh lawan ingwang
pilihana wadyaningsun besuk esuk
payo ta barêng palastra
lan wong ingsun talang pati


ing ratri wuwusên enjang
duk samana sadhiya ing ajurit
miwah wadya Ngarga uwus
sadhiya magut ing prang
mêdal saka

biting wadyanira umyung
pan sampun ayun-ayunan
sarêng nêmpuh ing ajurit


sira Tumênggung Jangrana
anèng ngarsa dharat ngawaki jurit
Pangeran Wôngga nèng pungkur
Kêkonang lan Pêcalan
samya dhikir sawadya swaranya umyung
wau Tumênggung Jangrana
ngabani wadya sinêlir


wadya Surabaya mangsah
wong Madura sarêng angamuk wani
wong Gunung atadhah pêngkuh
sira Rôngga Dhadhapan
munggèng ngarsa mobat-mabit pêcutipun
arame dènira yuda
kang ajriha têmah wani


wadya Arga tandangira
datan ulap dulu warastra lungid
lir singa lodra mangamuk
Pangran Kajoran wuntat
Panêmbahan Rama sarwi akêkutug
apan wus karsaning Suksma
pangabarane tan dadi


sanjata wus sami munya
wadya Surabaya sami bêdhili
ingudanan pasêr busur
wong Arga kathah pêjah
maksih tadhah wadya Madura gumulung
pira kadare wong Arga
dipun urugi pêpati


panêmbahan myat ing wadya
anggêlasah kadi babadan pacing
ginêtak maksah galugur
ambêdhol alang-alang
wus sinêbar tan ana kadadènipun
apan maksih alang-alang
Rôngga Dhadhapan ngêmasi


sinosog ing ganjur watang
Ki Dhadhapan jisime wor lan siti
panêmbahan awas dulu
lumayu mring bitingan
amung kantun wadya wolu atut pungkur
wus prapta ing prênahira
panêmbahan gya nêtêpi


kang kori

wus jinaganan
awurahan kang anèng jroning biting
prajurit Surabayèku
bètèng sampun kinêpang
binêdhilan wadya jro surak gumuruh
dene kang lumayu yuda
wus ngumpul sajroning biting


jro bètèng tangise umyang
Panêmbahan Rama kocapa malih
amêgêng napas pinêsu
ngêningkên pôncadriya
tan antara pangraose kang andulu
panêmbahan malih jaka
anulya kadulu malih


salare pangon wayahnya
dangu-dangu katingal sabêbayi
nulya musna tan kadulu
sagung kang sami ngêpang
wadya Surabaya sarêng mangsah ngêbyuk
mangukih mangrurah jagang
bètèng sampun dèn lêboni


puyêngan ing jro bitingan
tinumpêsan wong lanange tan kari
lare lanang datan kantun
pinatenan sadaya
wong wadone sadaya wus kinèn ngumpul
binoyong binêkta mêdal
pakuwon sampun binêsmi


wus sirna pakuwonira
sinêngkalan bêdhahira ing Wukir
trus sirna pandhita iku
wau kang kawarnaa
Ki Tumênggung Jangrana pan arsa kundur
sagunging wong bêboyongan
kinèn ambêkta rumiyin


Tumênggung Jangrana budhal
sira pangran ingkang kinèn akari
pangeran ing Wôngga iku
Pêcalan lan Kêkonang
bokmanawa ing undure baris agung
dene panêmbahan musna
manawa angadêg malih


ing ênu tan winursita
Ki Jangrana

lampahira anênggih
prapta ing Kartasuresuk
wus katur sri narendra
Panêmbahan Rama apan musna sampun
langkung ngungun sri narendra
wusana suka kang galih


boyongan malbèng jro pura
Ki Jangrana ginanjar busana di
ya ta wau sang aprabu
ingkang rayi ngandikan
sira Pangran Pugêr wus tumamèng ngayun
munggèng ngarsane narendra
angandika sri bupati


yayi paran karsanira
Si Sindurja kala katêmu dhingin
nèng Japara lan kumêndur
prakara Pasuruan
lamun bala Kumpêni yayi ngong pundhut
anggitika Pasuruan
lan dèn pracayakna maning


ingkang sun tuduh ing karya
punggawèngsun Madura Surawèsthi
ngirida pasisir iku
kang rayi matur nêmbah
yèn suwawi ing karsa paduka prabu
lêhêng nuntên linampahan
inggih pun dipati kalih


nadyan inggih manggihana
dhatêng wadyabala Kumpêni mangkin
wontên ing paran pukulun
sadaya umangkata
pun Kumpêni saèstu mêdal ing laut
sri narendra angandika
sakarsanira ta yayi


maksih kaya dhingin uga
pan wong loro iku ngong karya sandi
duk Japara durung kuntung
alane kang sun karya
Jiwaraga yayi wijile wong buruh
akarya lingsêm manira
têmahan anandhang brangti


Asmaradana
yayi nisthaning narpati
lamun akarya punggawa
nora tega ing patine
watêke wêdi palastra


drêngki jail tur cidra
tan pantês ngawulèng ratu
lan dhêmên amaro tingal


watarèngsun Surapati
samêngko wus sugih akal
pantês angêntasi gawe
kaya nora kawanguran
kang rayi matur nêmbah
inggih sintên ingkang purun
amingkis wadi narendra


suwawi dipun timbali
pun Sampang lan Surabaya
kinèn siyagèng palugon
sang nata alon ngandika
Sindurja timbalana
Si Dipati Surèngkewuh
aja kari yayi Sampang


punggawa katri wus prapti
ing ngabyantara narendra
sang nata ngandika alon
hèh yayi mas ing Madura
lawan ing Surabaya
padha siyagaa pupuh
angrabasèng Pasuruan


ngirida wadya pasisir
lan wadyèngsun Kartasura
amèlua sapratêlon
punggawa kalih wotsêkar
sampun winangsit samya
ing karsanira sang prabu
kadi kang wus kalampahan


aja ge sira ajurit
yèn Kumpêni durung prapta
abarisa tugur bae
iya anèng Pasuruan
sang nata angandika
marang Arya Sindurjèku
hèh Sindurja ing Japara


ingsun paringakên maning
maring Si Sêcanagara
Sindurêja awotsinom
iku nuli ulihêna
lan gawanana layang
marang Si Kumêndur Sêlut
yèn punggawèngsun wus budhal


ingkang lumaku ajurit
yèn uwis prapta Japara
siyagaa ing palugon
nusula 

  mring Pasuruan
rampung sabda narendra
Sindurêja awotsantun
mêdal saking dalêm pura


myang Pangeran Adipati
Pugêr sampun sami mêdal
miwah punggawa kalihe
sami mangaras suku sang
Madura Surabaya
sampun prapta dalêmipun
lajêng angundhangi wadya


sami siyaga ajurit
radèn patih kawarnaa
lajêng animbali age
dhumatêng Sêcanagara
ya ta wus dhinawuhan
timbalanira sang prabu
yèn nagara ing Japara


pinatêdhakakên maning
anuwun Sêcanagara
lan kinèn umadêg age
marang nagara Japara
sarta anggawa layang
nawala dalêm kang dhawuh
Kumêndur Sêlut Driyansah


Tumênggung Sêcanagari
mangkat saking Kartasura
nèng marga tan winiraos
ing mangke kang kawuwusa
Dipati Surabaya
lawan Pangran Madurèku
wus saningga sigra budhal


saking Katasura enjing
tuwin wadya Kartasura
umyang gumuruh swarane
sapratêlon ingkang budhal
pinalih lampahira
wadya pasisir puniku
mêdal êlèr lampahira


dene ingkang ngirid baris
wadyabala ing Madura
radèn dêmang pasisire
kang milwa Sêcanagara
kalih bupatinira
gantya wau kang winuwus
Tumênggung Sêcanagara


ing Japara sampun prapti
lajêng marang loji panggya
lan kumêndur tata lunggoh
lajêng maringakên surat 

  
kumêndur tampi surat
binuka sinukmèng kalbu
kadriya surasanira


langkung sukanya tan sipi
ya ta angundhangi bala
sadhiya baita age
giyota pacalang wangkang
gorap miwah lanangan
nèng muara jêjêl pênuh
nanging ngantos praptanira


anuwun bantu Kumpêni
dhumatêng ing Batawiah
Sêcanagara wus mrantos
tan lami anèng Japara
samana sampun budhal
marang Pasuruan nusul
tan winarna lampahira


kunêng gênti kang winarni
wontên janma amêrtapa
ing Gunung Kidul dhepoke
Kyagêng Giring têdhakira
ingkang gadhah dawêgan
ing nguni ingkang dèn inum
mring Ki Agêng Pêmanahan


Ki Wanakusuma nami
dhêdhukuh nèng wana sunya
pinêsu bêntur tapane
sêdyanira ing wardaya
aminta ing Hyang Suksma
nyuwun ganti waris ratu
amêngku rat nungswa Jawa


darbe putra jalu kalih
anama Jayalêlana
Jayaparusa kang anèm
ing nguni prajangjinira
Ki Agêng Pêmanahan
yèn wus turun kaping pitu
gêntos warising narendra


kalawan Ki Agêng Giring
mangke kaping ênêm lagya
mila binantêr tapane
wau putra kalihira
binujuk êmbanira
dhuh radèn inggih yèn ayun
paduka umadêg nata


mangke sêdhêng ngrêbat puri
mumpung nagri Kartasura
sami suwung bupatine
pasisir môncanagara
nglurug mring Pasuruan
lan wadya 

  Kartasurèku
ingkang tumut sapratigan


suwawi sampyan sumiwi
dhumatêng rama paduka
sanadyan dèrèng mangsane
impèn kawula prayoga
sampeyan madêg nata
siniwi wadyabala gung
sarwi amandhi bandera


wus katingal radèn kalih
tamtu umadêg narendra
kailo ing sangkal bolong
nêronthong gawang-gawangan
yèn sampeyan mêngku rat
Jayalêlana lingnya rum
lah tuturna impènira


Ki Kartigarun turnèki
anggèr sampeyan katingal
nitih liman ginrêbêg wong
akathah anglir wong ngarak
sampeyan pinaesan
cahya paduka umancur
lir pendah wulan purnama


kawula umiring wuri
malbèng nagri Kartasura
lampah lêstari kemawon
tan wontên sasayèng marga
inggih lampah sampeyan
tan wontên prajurit mêthuk
mung bèbèk arak-arakan


ngisis katêrajang baris
dupi prapta Kartasura
kula atangi jênggèlèk
nuntên wontên swara nyata
dumêling ujarira
wus sêdhênge mangun pupuh
Rahadèn Jayalêlana


condhong lan karsanirèki
gya umarêk mring kang rama
lan Si Jayaparusane
duk prapta ngarsaning rama
matur ingkang atmaja
rama kawula umagut
amêrêp ing Kartasura


mumpung ta rama ing mangkin
suwung nagri Kartasura
kang rama ngandika alon
kulup 

  durung ungsumira
nadyan benjing maguta
anggèr yèn wus ungsumipun
têka ngamini manira


wuwuha punggawanèki
Sang Aprabu Kartasura
iya têlung èwu mono
ingsun ta môngsa mirisa
samangke sutaningwang
apan durung ungsumipun
atmaja mêgatruh turnya


Mêgatruh
kula mangke rama anyuwun pangèstu
badhe umagut ajurit
kang rama alon amuwus
kulup pan wis tuwa mami
amung sira iku karo


ngong bakali pan iya kurang saturun
lagi ping nêm iki kaki
lan maninge durung tutug
mungguhing pandulu mami
tutugêna sira karo


amêrtapa anênêdha ing Hyang Agung
dilalah takdiring Widi
ingkang putra kalihipun
tan kêna dipun palangi
aturipun kalih bêrod


yèn kawula rama mangke sampun ungsum
mung kula anyuwun idi
inggih waris umbul-umbul
kawula bandera waring
têtunggulipun palugon


kula suwun arsa kula damêl tunggul
inggih umangsaha jurit
ingiring wasiyatipun
sampun karsaning Hyang Widi
ki agêng tyasira condhong


ri saksana wau kang tunggul pinundhut
kang sinimpên jroning pêthi
dyan binuka kothakipun
jumêgur swarane muni
pêthine kari wus kothong


tunggul waris mêsat wiyat tan kadulu
jêtung ki agêng umèksi
wusana lingira

arum
adhuh nyawa putra mami
paran karsanira mêngko


tunggul waring brêkatan wus musna iku
kang putra nêmbah wotsari
wus dilalah botên purun
tunggul wau wontên mami
nanging ta pangraos angong


dene mêsat mring awiyat ingkang tunggul
yèn ta punika umaksih
wontên kothak botên mumbul
ilapate ing ajurit
saèstu kawula asor


dene wau bandera waring amumbul
muluk dhumatêng wiyati
pratôndha yudamba unggul
wus sêdhêng rama samangkin
kawula ngrêbat karaton


putra kalih amêksa aturanipun
kang rama èmêng ing galih
radèn kalih nulya muwus
hèh bapa ngirupa nuli
kanan kering sagung uwong


ubalêna ing kaprawiranta iku
Kartigarun gya lumaris
sing ngarsane gustinipun
marang dhusun kanan kering
gya anêmoni sagung wong


ngubalakên prawirane Kartigarun
wong desa kang sami uning
awêdi têmah kapencut
lan sagung wong sinung warti
yèn gustinira samêngko


katurunan laelatul kadri rawuh
nurbuwat karaton Jawi
mêngku rat nungswa Jawèku
sapa wong ing dèsi-dèsi
kang arsa dadi bupatos


padha nuta samêngko mring gustiningsun
pêsthine sira ing benjing
dadi bêkêl jung-panajung
panglawe utawi mantri
wadana panèkêt kliwon


wong ing desa sadaya kang sami

ngrungu
tyasira prasami melik
kêna ing kêmat cêcinthung
Kartigarun akalnèki
sagung bêkêl desa golong


wus sadhiya bêkêl desa samya kumpul
marang dhukuh Wanatawis
andadi barisanipun
rinakit kinarya puri
taratag rambat wus dados


ingkang seba winitawis wadya sèwu
urut wana sami ngabdi
miwah sawetaning gunung
Marapi sami sumiwi
Rêbabu urute saos


kêrig dhatêng ing Wanatawis sadarum
dyan kawuwusa anênggih
kang arsa umadêg ratu
Radèn Jayalêlanèki
Jayaparusa kang anom


sabên enjing amêpakkên wadyanipun
ngubalkên prawiranèki
sagung kang mulat kapencut
anèng saluhur turanggi
lawung pitu tan binongkok


ingulukkên kinarya onclang mandhuwur
mêsat marang ing wiyati
dupi ta mangandhapipun
urung-urung sang apêkik
ginêtak lawung mancolot


sami mêsat marang ing gêgana muluk
kalamun ambêdhol dami
dadi gêgaman prang pupuh
kang mulat sadaya wingwrin
yèn ginêtak dadi uwong


radèn kalih umarêk rama sang wiku
arsa umangsah ajurit
kang rama ngandika arum
adhuh babo putra mami
sakarsanira sun rojong


nanging ingsun tan tega mring sira kulup
ingsun karyakêna joli
kajang têtunggangan ingsun
sukèng tyas tanaya kalih
wus karsanira Hyang Manon 



ingkang rama ginubêl wasana nurut
saking byat trêsna ing siwi
têmah gingsir lampahipun
ngêmping tapa genjah têkdir
samana sawusnya dados


kapraboning ayuda ki gêdhe wau
ngubêngi marang ing dasih
sarwi kutuge kumêlun
wadya surak swaranya tri
gumuruh kang wadya bodhol


kyai agêng pan joli titihanipun
wadya gung sami lumaris
mawarna banderanipun
Kartigarun matur aris
dhumatêng rahadèn karo


dhuh gustiku lamun suwawi ing kayun
Kartasura dèn lêbêti
inggih gusti mumpung esuk
mumpung nagri maksih sêpi
sumaur rahadèn karo


iya bêcik Kartigarun malih matur
gusti kalamun suwawi
wadyanta ingkang pangayun
sami bêkta amaculik
lir pendah tyang bêrêg kêbo


Durma
impèn kula gusti kalangkung pratela
mila wadya pangarsi
ngagêma maculak
inggih gusti sumepa
kados tiyang giring mêri
saèstunira
mungsuh prasami ngisis


yèn ginêtak pangarsanira sadaya
wong sèkêt winitawis
sami ngangge culak
Radèn Jayalêlana
munggèng ngarsa wuri baris
nitih turôngga
pan sarwi songsong kuning


tan kawarna solahira pan mèh prapta
ing Kêdungwinong prapti
wadyanya balabar
pangarsanya wus têbah
ing Kapandhanan abaris
wadya pangarsa
dinulu angajrihi



Kêdhungwinong Sidawayah ênggonira
karsane madêg aji
kapyarsèng samana
ing dalu kawuwusa
katur marang sri bupati
lamun wong Wana-
kusumarsa mrêpêk puri


dêdamêle ingkang lumaku ing ngarsa
ing Kapandhanan baris
wadya urut wana
tuwin sawetan arga
suyud milwa ing ajurit
ing benjang enjang
dènnyarsa mêrêp puri


katingalan saking nagri Kartasura
pakuwon wana têgil
obor lir raina
ing dalu tan winarna
ya ta kawuwusa enjing
Prabu Mangkurat
miyos ing pôncaniti


andhèr anèng ngayunan wadya punggawa
sakêpraboning jurit
Dipati Urawan
wau kinèn mêthuka
ngirid sagung wadya Jawi
bidhal saksana
saking ngarsa narpati


amung kantun Radèn Arya Sindurêja
jagi nèng pôncaniti
myang wadya kaparak
gêdhong baris malatar
duk samana sri bupati
angingu wadya
kawan dasa wong Bali


Ki Tumênggung Singabarong aranira
lêlurahe wong Bali
andhèr ngarsa nata
udhênge bolang-bolang
abaju sangkêlat wilis
sondhèr ngangrangan
asikêp watang jinggring


kawarnaa wau Dipati Urawan
kang mêthuk ing ajurit
ing Kêmadhuh prapta
tata baris akapang
Wanakusuma winarni
budhal samana
saking pakuwonnèki


munggèng joli Ki Agêng Wanakusuma
wus 

  sêpuh kaki-kaki
sutanira ngarsa
Radèn Jayalêlana
kang rinaja-raja sami
lan arinira
samya munggèng turanggi


apêpaès wadana pinindha liman
sira rahadèn kalih
lawan êmbanira
Kartigarun pinrada
saingga binayangkari
ingayap wadya
pan sarwi songsong kuning


katur marang Rahadèn Jayalêlana
yèn ingkang mêngsah prapti
Dipati Urawan
kêrig wong Kartasura
kiyai agêng ngubêngi
mring wadyanira
maca donga capati


donga bêsmah têracah donga sarabat
utawi sèpiangin
gumêrah swaranya
sarwi anabuh kêndhang
wadyanya pan sami dhikir
Jayalêlana
ngatag wadyanira glis


lah ta payo padha sira tarajanga
baris ing Kartawani
sigra sami mangsah
wadya angagêm sulak
sumahab anêmpuh jurit
sami lok sulak
sulak mungsuh awingwrin


sami kêkês wadyabala Kartasura
Ki Urawan nulya glis
anêmbang têra
nêmpuh wong Kartasura
sumahab tandange jurit
campuh kang yuda
rame bêdhil-binêdhil


dyan gumulung wadya ing wanakusuman
gustine anindhihi
mangamuk arampak
ngisis wong Kartasura
giris sagunge bupati
Urawan kurda
sigra umangsah jurit


datan kêna ingadu wong Kartasura
pangraos aningali
mungsuhira wêndran
nangkêbi kering kanan
sami kêkês aningali 

  
Jayalêlana
sigra ambêdhol dami


dyan sinêbar dami katingal gêgaman
bêbujung mungsuh sami
sira Ki Dipatya
Urawan wus lumajar
wong wanakusuman nagri
buru lan surak
ingkang lumayu giris


gya kapêthuk sira Dipati Urawan
lawan duta nrêpati
dhawuhkên timbalan
lah dipati andika
dhawuhipun sri bupati
sampun lumajar
marang ing pôncaniti


lumayua mring pasowan kidul ngrika
sampun kêkawal malih
apan sri narendra
arsa ngawaki yuda
sagunge para dipati
botên kalilan
umagut ing ajurit


pinrih prapta mungsuh anèng panangkilan
sigra wau dipati
mingêr lampahira
myang sagunging punggawa
pasowan kidul dèn jogi
dyan mantri mudha
lajêng lampahirèki


amariksa ênggone mungsuh kang prapta
wau ta kang winarni
wong wanakusuman
prapta anrangkusuman
tinata lakuning baris
kèndêl sakala
kang wadya dèn ubêngi


akêkutug pan sarwi anabuh kêndhang
Dyan Jayalêlana ngling
payo wadyaningwang
padha ngobong-obonga
karya tandhaning ajurit
sor ungguling prang
nulya wisma wong cilik


ingobongan wismane mantri dipatya
karana aja nganti
pisah wadyaningwang
masa ingsun ngadhatyan
kang ingsun karya bupati
têka mangsupa
dèn tinggala wadya lit


sun watara wus sumyur wong Kartasura 

  
datan amagut maning
mung Si Adipatya
Urawan andêling prang
wong Kartasura wus ngisis
ratune minggat
tininggal ing wadya lit


iya masa wania mapag maringwang
jêr ingsun gênti waris
amêngku rat Jawa
ujar saturun ingwang
ugyaningsun angukuhi
bala maringwang
cup endhal-endhul mami


ya ta wau duta nata mantri mudha
wus awas sigra bali
anandêr lampahnya
ing alun-alun prapta
katur kangjêng sri bupati
kang mêngsah prapta
anrangkusuman baris


samya kèndêl anata gêgamanira
ngandika sri bupati
hèh wong gamêl kêbat
kudèngsun saosêna
si kaladaru tumuli
wus kinambilan
sinaosakên ngarsi


wus angrasuk sagung busana wasiyat
rasukan Kyai Gundhil
angagêm makutha
kêpraboning narendra
ujyalanira nêlahi
kyai bêlabar
winangking sri natani


Sinom
Ki Baru ngampil tan têbah
suranata ingkang ngampil
ya ta wau sri narendra
amundhut têngêran jurit
bêndhe Ki Bicak nênggih
sigra nitih kuda gupuh
ginrêbêg wadyabala
praptèng sitinggil winarni
wadyabala kaparak sampun atata


tan kaliru prênahira
sabêkêl sajajarnèki
wadya gêdhong sambungira
wurine kaparak baris
mangkana sri bupati
wong ing Bali wolung puluh
munggèng 

  ngarsa narendra
Singabarong lurahnèki
têguh timbul sêmbada gagah prakosa


sri narendra angandika
dhumatêng Rahadèn Patih
Sindurja sira barisa
sabaturmu kidul masjid
yèn mungsuhira prapti
padha nulia lumayu
dimène mêngko prapta
mungsuh maring ngarsa mami
Sindurêja manêmbah matur sandika


tur sêmbah sigra umentar
angirid wadya prajurit
sang nata malih ngandika
hèh bocah gandhèk dèn aglis
sira paringa uning
marang adhi mas dèn gupuh
lan sira enggalêna
praptaa ing ngarsa mami
dene suwe yayi mas nora na prapta


wadya gandhèk nêmbah mentar
saking ngayunan sang aji
tan adangu antaranya
wong wanakusuman prapti
gumrêdêg angajrihi
sawadya bandera pingul
nênggih kala samana
ing Kartasura nagari
kêkayone dèrèng mangsane tumruna


dadya katingal anglela
sagung gêgaman kang prapti
saking alun-alun sigra
sri nata ngandikèng abdi
iki gêgaman kèksi
bandera rontèke pingul
sapa ta kang duwea
abdi kaparak tur bêkti
gih punika barising wanakusuman


katawis bandera pêthak
sang nata sarêng miyarsi
kalangkung sukaning driya
Ki Baru tan kenging têbih
tata dènnya lumaris
wadya wanakusuman gung
joli pinikul wuntat
ginrêbêg ing wadya dikir
cinarita Ki Agêng Wanakusuma


kang nitih

joli punika
dene ta kang putra kalih
samya lumampah nèng ngarsa
nitih kuda songsong kuning
sarwi nindhihi baris
ginrêbêg dening wadya gung
ki agêng munggèng wuntat
sadaya kang mikul joli
osiking tyas dene iki bobotira


saya ènthèng anèng pundhak
sakeca dènnya lumaris
arsa umatur mring radyan
kang mikul sadaya ajrih
ya ta datan winarni
kunêng wau kang winuwus
pangeran adipatya
ing Pugêr sampun abaris
enjing mila sampun siyagèng ayuda


pêpak ingkang wadyabala
Tambakbaya sampun prapti
kalawan Ki Surajaya
Jadêrma Jayawiryèki
duta nata wus prapti
mring Pangeran Pugêr pangguh
dhawuhkên sabda nata
paduka dipun timbali
dipun enggal praptaa ngarsa narendra


ing mangke mêngsah paduka
inggih gusti sampun prapti
Jêng Pangran Pugêr gya budhal
busana kaprabon jurit
tuhu langkung rêspati
asingsêt tarincing patut
dhasar bagus taruna
têguh tangguh ing ajurit
yèn sinawang lir pendah Bambang Irawan


ginarêbêg wadyanira
kalih nambang winatawis
samya wadya pêpilihan
kang sami sudirèng wèsthi
wong wanakusuman wrin
yèn mungsuh mêdali pupuh
sadaya sarêng surak
ngucap sulak-sulak sami
ya ta kagyat Pangeran Pugêr ngandika


hèh sakèhe wadyaningwang
dèn enggal muliha sami
rêksanên 

  ta gustinira
garwaningsun ingkang kari
poma dèn ngati-ati
salawe bae wadyèngsun
ingkang milu maringwang
kang padha lungguh ing ngarsi
ingkang kinèn wotsari anulya mentar


prasami wangsul sadaya
amung salawe kang kari
ing Pêkên Agêng wus prapta
wadya wanakusumani
kèndêl angati-ati
nèng wetan Kamlayan wau
ya ta Kangjêng Pangeran
Dipati Pugêr lingnya ris
hèh pra kônca gandhèk sira alajua


ingsun wus nèng jawi bata
matura mring sri bupati
caraka matur anêmbah
adhuh gusti kula ajrih
dhatêng rakanta aji
karsanipun sang aprabu
inggih mêngsah punika
kang supados sagêd prapti
ngalun-alun ngarsanya raka paduka


arsa nyrirani ngayuda
rakanta sri narapati
Pangran Pugêr angandika
hèh gandhèk lajua nuli
ywa môngga tutur mami
kang kinèn manêmbah laju
gancangan lampahira
sigra Pangeran Dipati
Pugêr budhal wadya salawe tan têbah


amangalèr lampahira
singidan karsanirèki
nèng pinggir kali bangawan
sawadyanira tan kari
prasami tumut dhêlik
tan kèksi saking marga gung
tan antara kang mêngsah
barisira sampun prapti
pangarsane ing Pêkên Agêng samana


Surajaya matur sigra
gusti mêngsah tuwan prapti
jêng pangran alon ngandika
dimèn pangarêpe dhingin
punggawane sun èksi
iku durung ana langkung 

  
mêngsah lajêng lumampah
ing pangurakan wus prapti
sêmang-sêmang ngrasa ajrih ing tyasira


wadya ing wanakusuman
ting kalithih sami ajrih
giris mulat barisira
ing kangjêng sri narapati
tinon lir gunung gêni
mawarna gêgamanipun
Radèn Jayalêlana
Jayaparusa wus prapti
Pêkên Agêng miyat wadya kulithihan


ya ta asuwarèng wadya
batur ywa kandhêg lumaris
ingsun arsa ambanjura
ngadhaton maring jro puri
banjur jumênêng aji
ana ing Kartasurèku
ya ta ingkang winarna
Pangeran Pugêr kang dhêlik
nênggih anèng pinggiring kali sawadya


matur Arya Tambakbaya
yèn parêng karsa jêng gusti
suwawi mangsah ngayuda
sampun kalayatan malih
jêng pangran ngandika ris
lah ta kabèh wadyaningsun
payo padha umangsah
sapa kang ninggal ing mami
nora wurung ingsun kêthok gulunira


kang wadya sarêng turira
ajura awor lan siti
wontên ing ngarsa paduka
botên niyat botên ngimpi
nêdya tilar ing gusti
suka tumêka ing lampus
Jêng Pangran Pugêr mangsah
rêspati tandangirèki
kang winangking Kiyai Mesapanular


Kyai Palèrèd ingasta
wadya salawe tan têbih
sarêng dènira umangsah
tandangira golong pipit
Sunjaya amangarsi
Tambakbaya sarêng ngamuk
tan kari Ki Jawirya
tiga kang dadi pangirid
wadya wanakusuman awas tumingal


lamun Pangeran 

  Dipatya
Pugêr umangsah ing jurit
kagyat gègèr mapuyêngan
wadya kapugêran sami
lajêng sami ambêdhil
sarêng muni bêdhil pitu
wadya wanakusuman
kathah kawatgatèng mimis
saya bingung gègère ulêng-ulêngan


kagyat wau sri narendra
miyarsa swaraning bêdhil
sang nata aris ngandika
sapa kang mapag ing jurit
nèng pangurakan iki
wadya gandhèk nêmbah matur
gusti ari paduka
inggih Pangeran Dipati
mapag yuda mèsêm wau sri narendra


anarajang saking wuntat
mung salawe ingkang abdi
kang binêkta magut yuda
rayi paduka jêng gusti
nanging sami pinilih
kang sami sudirèng kewuh
sang nata amiyarsa
ature gandhèk kêkalih
langkung mirma mring ari sri naranata


lajêng anêmbang têngara
Ki Bicak tinêmbang nitir
swara muluk ngawang-awang
angangkang anèng wiyati
ngungkung ana ing langit
sang nata ngandika asru
Singabarong dienggal
umangsaha ing ajurit
têtulunga sirèng yudane yayi mas


Pugêr umangsah ing yuda
wadyane karoban tandhing
Singabarong atur sêmbah
umangkat sakancanèki
mêre saengga kapi
sarwi sru pangucapipun
têmbung Bali gajah lyak
babêk bancangan puniki
jo akanjutane sarwi ngêmbat watang


watange kinarya onclang
sasolahira ngajrihi
tumbak dèn umbulkên ngwiyat
tinadhahan 

  jajanèki
kulite datan busik
watange têmahan rêmpu
suka sri naranata
umiyat wadya ing Bali
kang sawênèh anyaut babrêngosira


langkung andik netranira
ambuwang gêgamannèki
umangsah kalawan asta
prasami têguh kang kulit
wong wolung dasa sami
prasami atêguh timbul
wadya Bali sadaya
prasami nêmbah ing gusti
wus ingidèn tan ana nolèh ing wuntat


Pangkur
wadya Bali sarêng mangsah
wus watake wadyabala ing Bali
sarêng kapangguh lan mungsuh
lajêng ngamuk manêngah
kang tinrajang wong wanakusuman mawur
tanbuh-tanbuh polahira
ing wuri ngamuk mangukih


jêng pangeran adipatya
saha wadya ngamuk sagolong pipis
kadya banthèng tawan tatu
wadya wanakusuman
kagegeran puyêngan pating bilulung
kathah tatu kathah pêjah
dèn amuk marang wong Bali


katutuh saking ing wuntat
Pangran Pugêr sawadya anumbaki
jêprat-jêprot kèh kang lampus
wadya wanakusuman
ingkang urip agiris sami lumayu
amung kang lumampah ngarsa
akathah ingkang ngêmasi


kang mundur atawan brana
wit dèn amuk dhumatêng wong ing Bali
tan ana kang nêdya kiwul
kathah sami sêsambat
paran iki munduran ingsun ingadu
sêsudukan têtumbakan
ujare yun dadi aji


ngong kinon ngiring kewala
mêngko têka ingadu mangun jurit
tobat 

  ingsun kêna ngapus
angur ta lumayua
nora kudu manira dadi tumênggung
angur amatuna gaga
joline binuwang aglis


nanging wus kothong kewala
samya bubar sagunging wadya alit
mung kari lêlurahipun
Radèn Jayalêlana
lawan Jayaparusa datan lumayu
mêdalakên pangabaran
wali-wali tanpa dadi


Rahadèn Jayaparusa
sakalangkung krodhanira mawêrdi
kalih nrêgkên barisipun
kang kari kathahira
wadya wanakusuman pan amung satus
kalihnya ambêk sudira
sawadya agolong pipis


Jêng Pangeran Pugêr mirsa
lamun Jayalêlana mangsah jurit
ngandika mring wadyanipun
hèh kabèh bocah ingwang
umundura iya maring wuriningsun
lah age alumayua
iki mungsuhira sêkti


Si Jayaparusa mangsah
kinawasa prawira ing ajurit
sun papagêne ing ripu
padha ijèn kewala
sigra sami lumayu marang ing pungkur
jêng pangran sampun kapanggya
lan Jayaparusa jurit


pan padha ijèn kewala
sigra Jayaparusa numbak aglis
Pangeran Pugêr tan keguh
dènnya manangkis tumbak
wau Jayaparusa panumbakipun
anitir marang pangeran
nanging datan anêdhasi


Pangeran malês anumbak
Radèn Jayaparusa pan katitis
pêcah jajanira têrus
marang walikat niba
kapisanan Jayaparusa wus lampus
Jayalêlana winarna
aprang lawan wong

ing Bali


Singabarong mungsuhira
dèn rêbut ro Jayalêlanèng jurit
lawan maguyangan iku
Jayalana tinumbak
marang Boman Guyangan ingkang anglawung
lambungira kawatgata
têrus niba angêmasi


wadya alat samya bubar
ya ta wontên abdinira sang aji
Nayatruna wastanipun
juru kêbon sri nata
amit nêmbah pukulun gusti sang prabu
ulun amit milwa yuda
ingidèn mangsah ing jurit


ing payudan sampun prapta
Nayatruna samana lajêng dhêlik
amping-ampingan ing kayu
awas dènnya tumingal
lamun Jayalêlana wau wus lampus
aprang lan Boman Guyangan
wangkenya maksih gumuling


tininggal Boman Guyangan
awit lajêng ngamuk ing wadyanèki
Jayalêlana gumluntung
tangginas Nayatruna
ingkang wangke gya tinigas murdanipun
jaja awêdhak rudira
busana tinêlês gêtih


gya binêkta mundur sigra
Pangran Pugêr wau ta kang winarni
angawe ing wadyanipun
garjita pra punggawa
para mantri sadaya mangsah ing ripu
prasami angêmbat watang
sami ngungsir mungsuhnèki


ya ta ingkang kawarnaa
sri narendra awas dènnya ningali
Pangran Pugêr dènnya ngamuk
langkung sudira kiyat
sri narendra kalangkung sukaning kalbu
ya ta Kyai Nayatruna
praptèng ngarsanya sang aji


sarwi anyangking mustaka
jajanira mawi gêgubras gêtih
amicara jroning kalbu


nadyan ingsun goroha
mring sang nata ujar ingsun goroh patut
wênang wong rêbut darajad
mrih dèn sihi ing nrêpati


kagyat kangjêng sri narendra
sru ngandika wau ta sri bupati
hèh Nayatruna sirèku
têka anyangking êndhas
dhase sapa Ki Nayatruna umatur
pukulun sri naranata
punika sirahirèki


inggih pun Jayalêlana
ingkang arsa mêngsah paduka gusti
lan kawula aprang kiwul
pêjah kawula tigas
ingkang murda konjuk ngarsa sang pukulun
ing yuda ulun mèh pêjah
langkung sudirèng ajurit


sang nata alon ngandika
Nayatruna bangêt tarima mami
sirèku wong nêdya lampus
têmahan nêmu arja
ing samêngko lungguhira ingsun junjung
lawan sun paringi aran
Raja Mênggala sirèki


kabèh wadyèngsun jro pura
iya sira ingkang angrèhna sami
Ki Nayatruna gya sujud
anèng ngarsa narendra
ya ta wadya wanakusuman wus larud
Pangeran Pugêr winarna
kang mêntas unggul ing jurit


miwah sagung pra punggawa
ingkang bujung mêngsah samargi-margi
mêngsahnya kathah kang lampus
kècèr saurut marga
dening pamukira jêng pangran sawadu
Jêng Pangeran Adipatya
lajêng marêk sri bupati


ingiring sagung punggawa
jisimira Jayaparusa nênggih
mantri kalih kinèn tunggu
nganti karsa narendra
tan kawarna ing marga samana rawuh
anèng

ngarsane sang nata
sri narendra dangu nganti


sarêng kang rayi katingal
lampahira ingiring para dasih
sigra ngawe sang aprabu
praptèng byantara nata
jêng pangeran pilênggahira mabukuh
sang nata aris ngandika
bagya sapraptanta yayi


lan sabatur punggawanta
jêng pangeran munjuk sarya wotsari
saking pangèstu pukulun
kakang prabu raharja
sapunggawa kawula sami rahayu
mangkya ulun tur uninga
pun Jayaparusa lalis


joline Wanakusuma
duk kapanggih sampun datanpa isi
kang wadya lit brastha gêmpur
sang nata angandika
bocah gandhèk pundhutên jisimirèku
Jayaparusa dèn enggal
gawanên ing ngarsa mami


kang ingagnyan sigra mentar
tan adangu jisim konjuk ngarsa ji
angandika sang aprabu
sarya suka ing driya
baya iki kang arsa jumênêng ratu
amêngku rat tanah Jawa
arsa mungsuh wong Matawis


wakane Jayaparusa
têka pijêr sira enak aguling
durung katêmu lan ingsun
sang nata ngatag wadya
hèh wong singanagara payo dèn gupuh
murdane panjêrên iya
anèng wringin kurung nuli


gêmbunge iku parakna
iya marang ing Endragiri nuli
kang murda tinigas sampun
pinanjêr ingkang sirah
anèng wringin kêmbar têngah ngalun-alun
myang sirah Jayalêlana
sampun pinanjêran sami


kunêng solah tan winarna
ya ta jêngkar sang nata malbèng 

  puri
Jêng Pangeran Pugêr sampun
kondur sawadyanira
Sindurêja tanapi para tumênggung
samya mantuk sowang-sowang
mijil suka ing jro ngati


Mijil
kunêng gantya winursita malih
kang baris ing Gênthong
Adipati Sampang sakancane
lawan Adipati Surawèsthi
lami dènnya nganti
Kumpêni tan rawuh


dènnya baris nèng têngah wanadri
lor kidul myang kulon
wetan samya kinubêngan larèn
sêsandhingan kang para dipati
saengga nagari
banjêng lurung-lurung


pirêmbagan sagung pra dipati
pêpak nèng pakuwon
sira Adipati Madurane
apan karya tilasan sathithik
rêmbag pra dipati
akarya prang pupuh


amacalang bagiyan pra mantri
nanging ta kang ewoh
Adipati Surabaya ture
luhung utusan atur udani
marang sri bupati
paran karsanipun


nadyan windon kang para dipati
abaris nèng Gênthong
inggih paran sang nata dhawuhe
sri narendra paramartèng dasih
suwawi prayogi
ngunjukana atur


Adipati Sampang matah mantri
kang badhe kinongkon
mawa kintèki konjuk sang rajèng
mêsat dutanira sang dipati
gantya kang winarni
wau Sang Aprabu


Kartasura tulus nyakrawati
adêgira katong
samya eca wong cilik manahe
para tani datan walangati
murah bêras pari
tulus kang tinandur


kadhatone 

  wus rinakit-rakit
sacarèng kadhaton
duk anyare misih pagêr bêthèk
gya jinaro pagêrira tuwin
ginêbyogan ugi
lèn binata sampun


sawusira rakit salirnèki
ya ta winiraos
sagung ingkang pra dipati kabèh
samya ngrakit wismanira nênggih
santana myang mantri
wismanya binatur


tan cinatur arjaning nagari
warnanên sang katong
sorinira sang nata kathahe
pan sakawan ingkang nama padmi
sêlir manggung cèthi
tan kêna ingetung


garwa pamungkas wau winarni
putri ayu kaot
ing Sumêdhang dyah anom wijile
ingkang nama Ratu Kancana di
panênggaknya jawi
ugi nama Ratu


Pajagalan wijilira nênggih
nama Ratu Kulon
pamadyane Radèn Ayu Êlèr
sumêndhine putri saking Giri
sinungan wêwangi
Radèn Ayu Kidul


Dyan Ayu Lèr saking Surawèsthi
kinasihan katong
Mangunjaya iku atmajane
duk ing uni kinèn amêjahi
mring rama sang aji
nanging tan linampus


pan linintu kang dipun pêjahi
dhumatêng sang anom
mrih lêgane kang rama galihe
ingumpêtkên wau sang lir Ratih
kadya dèrèng janji
ya ta kang cinatur


Radèn Ayu Êlèr tan mêdali
amung Ratu Kulon
apêputra jalu atmajane
Rahadèn Mas Sutikna wêwangi
warnanira pêkik
mangke diwasa wus



ingkang ibu sakalangkung asih
tan prabeda katong
dene putra tan ana tunggale
de ta garwa tan ana mêdali
Ratu Kulon nênggih
drêngki arubiru


lamun ana bobot para sêlir
miwah garwa anom
sinajanan ilang wawratane
nadyan sampun wawrat pitung sasi
yèn dèn sinajani
dumadakan runtuh


atmajendra Dyan Mas Sutiknèki
wus sinungan lunggoh
lan ingalih mangke jêjuluke
sinung nama Pangeran Dipati
Anom lênggah sabin
cacah gangsal èwu


pan ginadhang gumantya nrêpati
kunêng winiraos
Pangran Pugêr akathah putrane
kang wanodya pan amung kêkalih
kang jalu winarni
pitu kathahipun


pan têtiga putra kang wus lalis
datan winiraos
juga putri jalu kêkalihe
amung ingkang maksih kang winarni
mijil saking sêlir
sakawan kang jalu


putra èstri saking sêlir kalih
kang nama Bok Wadon
amêdali kêkalih putrane
Radèn Ayu Lêmbah kang wêwangi
jalu arinèki
ran Dyan Sudirèku


Bok Mas Kananga mêdali kalih
jalu bagus anom
Dyan Mas Mêsir nama pambajênge
arinira Dyan Mas Sam wêwangi
sêlir Bok Malathi
kalih putranipun


juga jalu sajuganya èstri
nênggih putra wadon
Radèn Ajêng Impun kêkasihe
putra jalu Radèn Mas Subêkti
saking garwa padmi
pan têtiga jalu


Dyan Mas 

  Surya kang sêpuh pribadi
Dyan Mas Sôngka anom
Rahadèn Mas Sudama wrujune
tiga pisan sami pêkik-pêkik
bagusira kadi
Kangjêng Nabi Yusup


pantêsira anèng suranadi
ingayap pra sinom
rama ibu sangêt ing asihe
putra tiga dadya woding galih
kunêng kang winarni
nênggih sang aprabu


wau lagya siniwakèng cèthi
dalêm Ratu Kulon
ingkang putra tinimbalan age
nênggih Kangjêng Pangeran Dipati
prapta ngarsa aji
pra nata mabukuh


ingkang ibu Ratu Kulon nuli
mrêpêki andhodhok
sarwi ngusap-usap ing putrane
wus diwaasa putraningsun gusti
sèstu milangoni
baguse sutèngsun


sigêg wau kangjêng sri bupati
kang anèng kadhaton
ya ta ingkang kawarnaa mangke
dutanira ing Sampang Dipati
Kartasura prapti
samana anjujug


mring Dyan Aya Sindurêja Patih
gya binêkta saos
maring pura asowan sang rajèng
praptèng ngarsa rêkyana apatih
umarêk wotsari
suratira katur


wus tinampan dyan binuka aglis
têmbunge winaos
wus kadriya sagung surasane
angandika sang prabu mring patih
wangsulana nuli
kang manis ing têmbung


Dhandhanggula
wartanana ana mungsuh prapti
malah kongsi prapta jroning pura
têmahan dadi prang rame
rame prang mungsuh larud
nora ana ingkang ngudhili
mêngko parentah ingwang
dèn padha atugur


iya padha abarisa
angantia têkane wadya Kumpêni
kang saka ing Japara


lah warahên aja mulih-mulih
padha enaka nèng pabarisan
patih sandika ature
tur sêmbah lèngsèr sampun
saking pura praptaning panti
lajêng akarya surat
pinaringkên sampun
kang duta tampi gya mêsat
tan winarna ing Gênthong lampahe prapti
tumama ing byantara


sampun tundhuk lan Sang Adipati
Cakraningrat duk miyat pustaka
sakalangkung pangungune
mangkana tan winuwus
laminira dènira baris
ing sabên-sabên warsa
ulubêkti katur
upêktine Surapatya
katur nata margi saking sang dipati
ing Sampang Cakraningrat


langkung dhêmit tan ana udani
Surapati yèn atur upêktya
duta mring Sampang jujuge
mangkana kang winuwus
nagri dalêm anandhang agring
wadya kèh sakit rumab
nanging nulya mantun
amung kantun larang pangan
Kartasura sarwa larang kang binukti
miwah wadya padesan


langkung putêk tyasira sang aji
dene nagri lagya abêbakal
kasandhung larang pangane
ya ta wau sang prabu
apinarak ing masjid alit
kang rayi ingandikan
Pangran Pugêr rawuh
ing ngarsanira sang nata
manganjali sang nata ngandika aris
dhimas kaparèng ngarsa


marmanira yayi ngong timbali
dene luwih putêke tyas ingwang
nagara larang pangane
angêrês sun angrungu
ing wartane sakèh wong cilik 

  
sun têmpuhakên sira
paran rèhirèku
adhi mas nagara Jawa
susahing wong mung sira kalawan mami
yayi kang katêmpuhan


yèn awèta larang kanang bukti
tanah Jawa ingsun lawan sira
adhi kang tiwas yêktine
nistha jênênging ratu
yèn nagara larang kang bukti
wong cilik kawlasarsa
akèh mangan gadhung
upama nora maria
ratu nistha dêlap jumênêng nrêpati
dadine tanpa ngrasa


yèn tan antuk pitulunging Widi
ing murahe pangan bumi Jawa
ingsun pamit mring dhèwèke
sun arsa nganyut tuwuh
merang mulat marang wong cilik
kang rayi matur nêmbah
dhuh pukulun sampun
lamun ulun maksih gêsang
pintên banggi manggih pitulunging Widi
kawula amit kesah


sri narendra angandika aris
hèh adhi mas ing sakhajatira
jinurunga ing Hyang Manon
kang rayi nêmbah mundur
mentar saking ngarsa sang aji
prapta ing dalêmira
Pangran Pugêr wau
wus asalin nyamping pêthak
paningsêtnya pêthak dhêstharira putih
rasukan jubah pêthak


tanpa dhuwung namung bêkta sêking
nyangking kêstul sarwi têkên jungkat
sampun kinandhut tasbèhe
pangran gya lumastantun
tanpa rewang namung pribadi
sangêt anamur kula
tan ana kang wêruh
yèn pakune ing rat Jawa
ka kapapag nèng marga datan sumingkir
dèn nyana santri kumpra


ngidul ngilèn dènira lumaris
analasak ngambah pasawahan
tan 

  angambah dalan gêdhe
galêngan kang tinurut
têbêng-têbêng panas tumiling
lagya sawusing karya
kèndêl anèng gubug
ka darbe gubug pan lagya
bubuk sukêt tuton kang pindha tanya ris
niku damêl punapa


kang tinanya sigra anauri
sukêt tuton kawulangge sêga
jêng pangran angrês galihe
laju praptèng kapundhung
kèndêl anèng ngandhap waringin
apan nuju pasaran
kathah kang kadulu
wong adol jagung katela
gadhung walur pondhoh arèn lan karandhing
samya kinarya sêga


Pangran Pugêr alon amarani
sarwi tanya puniku punapa
bibi kang dika dol rane
bok bakul lon sumaur
gih punika ki bagus santri
sami bêbêk-bêbêkan
wi lan gadhung walur
daya yèn uwi pomahan
pan wi alas kang kula dol bagus niki
jêr arang wong sêsawah


Pangran Pugêr atêtanya malih
satompone bibi rêga pira
inggih gutuk nyatompone
jêng pangran lon amuwus
larang têmên ya talah bibi
iba rêgane bêras
bok bakul sumaur
sapithi rêga sangang wang
kadospundi yèn botên larang rêjêki
wong cilik tan sêsawah


pijêr wayang-wuyung milu jurit
para gusti kang darbe nagara
rêbut singgih lan kadange
iba ta laminipun
wong ing desa arang sêsabin
duk badhahing Mataram
Pasampang rumuhun
malah mangke dèrèng karta
pan katutuh

kang darbe nagari prapti
prandene dèrèng arja


ingkang raka jurit lan kang rayi
Sunan Pugêr kang anèng Mataram
wong cilik ewuh atine
tanbuh lor tanbuh kidul
kidul gusti ing êlèr gusti
kewran tyase wong desa
dadi wayang-wuyung
nora pijêr asêsawah
lagi mangke ki bagus mari angili
lamine pra bêndara


ingkang raka atut lan kang rayi
Pangran Pugêr angêrês miyarsa
mèsêm kabêlêt gujênge
bok bakul nyêntak asru
basakêna ki bagus santri
ana wong tinuturan
andadak gumuyu
apa ta sira jêjawat
wus lumrahe wong santri kurang dêdugi
tan wruh ing tatakrama


dene iku warnanira sigit
bok iyaa nganggo tatakrama
gêguyu dudu muhrime
anom dhasarmu bagus
têka tinggal dugi prayogi
yèn sira kêrisana
pasthi kênèng siku
yèn ajaa santri sira
sun dhèdhèli mulane wong anom kaki
aja dhêmên sêmbrana


ngawulaa wruh ing tatakrami
yèn wus wêruh tatakrama benjang
bagus anyantria manèh
yèn anom nyantri iku
tuwa-tuwa lumakyèng kardi
saene tan tininggal
watêk santri gundhul
mumpung anom ngawulaa
yèn wus tuwa bagus anyantria maning
mbêk priyayi tan tinggal


dadi santri budine priyayi
yèn mangkono musthikaning janma
sêgêr dèn ombe uyuhe
rupamu

nom abagus
mung cacade isih anyantri
bok ya besuk yèn tuwa
dadi santri patut
gêlêma nèng wismaningwang
bagus santri ingsun saguh ngitik-itik
amuruk tatakrama


bagus santri wisma dika pundi
Pangran Pugêr alon saurira
kula bibi Kêdhung Gudèl
kinongkon kadang sêpuh
anglayari murahing pari
marma kalunta-lunta
bibi raganingsun
datan ana ingkang murah
saparane bibi larang bêras pari
kula gênti têtanya


pan ing pundi wismane si bibi
lawan sintên jênênge si paman
ing Padhas manira pantèn
karan anak katèngsun
Biyang Sumbing aran ngong iki
paman ta lagya kesah
mushapir mring Kudus
lamine wus pitung wulan
ngong watara pamanira baya modir
nèng paran tanpa warta


pamanira dhingin dadi modin
tinggal masjid angungkang balumbang
bêning tur cèkli langgare
yèn sêmbada ki bagus
ênggonana wus kari mlangkring
klasa anyar wus ana
prayoga ki bagus
yèn lumuh salat nèng langgar
pamanira tinggal pasalatan kalih
kang siji nèng jêromah


yèn pêtêngan pamanira wêdi
salat masjid sêmbahyang nèng omah
ingsun kang dadi makmume
lêgakna tyasirèku
payo mulih mring wisma mami
ywa susah dening pangan
ingsun darbe pantun
sawuwa saking Bahrawa
tuk mushapir jênate pamanirèki
mêngko rijêkinira


Biyang Cumbring 

  wuwuse minta sih
bagus santri ngenakana sarak
jêr santri iku sarake
sayêkti ingsun wêruh
lamun pamanira angaji
janji kang muni kitab
paman ta sumurup
sanadyan santria desa
kang liningan kèmêngan sigra nuruti
gih sakarsa andika


Biyang Cumbring nyêntak wong ningali
sira iki padha nonton apa
wong ngandhêg bojoku dhewe
jêr arsa lunga nglangut
sumarmane ingsun ngendholi
sarwi nata dagangan
kinukud abikut
jêng pangran kewran ing driya
kodhêng dhêngdhêng kapêtêngan de sinandhing
ingadhangan salendhang


Biyang Cumbring gya borong kuwèni
lan amborong kêmbang nganti rong wang
tan ketang larang rêgane
mangkana ciptanipun
sok tututa nèng wisma mami
ngong wêlêg dening pangan
besuk nora wurung
iya pangarah manira
jangkrik agung kalakona siring ati
mitra santri ngumbara


mendahane lêganing tyas mami
yèn kalakon anunggal saklasa
wong iki bagus rupane
lan wênês cahyanipun
baya besuk sugih rijêki
sarêng mangkat saksana
pangran atut pungkur
samarga awirandhungan
Biyang Cumbring lakune anolah-nolih
busananggung ngowahan


sarwi rasan ing samargi-margi
ingsun iki lawan pamanira
katêmu jaka prawane
rong taun ngêmban sunu
rada jêro ingsun mêtoni
umur sataun lagya
arinira 

  lampus
lamine mèh wolung wulan
ya mulane ingsun iki durung rapih
patine kadangira


duk maksihe pamanira kaki
nora kêna pisah ing sadhela
iya bagus lagi mangke
sapatine kadangmu
kongsi pisah mèh wolung sasi
duk pêpasihan ingwang
tan bênggang sarambut
amuwêl tan bêtah uwal
kaya buntut anggung gawe ambondhèti
saking gunging kasmaran


mlayu ngilèn sinurakan
mring wadyane Rahadèn Surapati
Nrangkusuma anèng pungkur
amomong Surapatya
kawarnaa wong Sampang ingkang lumayu
ing alun-alun wus prapta
gègèr baris pôncaniti

ya ta Arya Sindurêja
ingkang momong dhatêng wadya Kumpêni
asru dènira amuwus
dhatêng Kapitan Êtak
paran karsa wadya Madura kaplayu
ingkang nandhang kanin kathah
miwah wadya Surawèsthi

tan pisan môngga puliha
kang lumayu mikul wong nandhang kanin
langkung ngarsa barisipun
Kapitan Tak duk mulat
sru bramatya sigra printah mukul tambur
rolas sarêng dènnya munya
ya ta Radèn Surapati

wadya Sampang Surabaya
sampun prapta ngalun-alun prasami
malêdug mawur lumayu
ngungsi saparan-paran
wênèh ngungsi marang pura ya ta wau
gêdhong pasowan binakar
Surapati sampun prapti

pagongan tata alênggah
tarap andhèr wadyane Surapati
angaringkên napasipun
sang nata lan ri tiga
pra prajurit sadaya nèng sitiluhur
ya ta wadya kasindurjan
bêdhili mring Surapati

nulya ngadêg Surapatya
wong Sindurjan lumayu bubar ngisis
Kapitan Tak asru bêndu
sigra ngabani bala
lêlumbungan Kumpêni dènira maju
orêg wadya sanagara
Kumpêni awas ningali

mring wadyane Surapatya
sigra bêdhil lir gugrag ingkang wukir
Surapati wadyanipun
sami dhêdhêp kewala
pangêdrèle Kumpêni awantu-wantu
lir pêdhut kukus sêndawa
ya ta Radèn Surapati

ngabani wadya umangsah
sigra nêmpuh angamuk Surapati
yudanira ulêng caruk
bêdhilira tan kêndhat
Surapati kadi banthèng nandhang tatu
sawadya wong kawan dasa
numbak mêdhang ka ngakahi

Kumpêni kathah kang pêjah
datan kêndhat ing wuri ambêdhili
Êtak sakalangkung bêndu
banting topiyonira
ulat andik anaut bêbrengosipun
sigra ngangsahakên bala
ingkang cinaritèng warti

pangangge cara Walônda
topiyone makutha binuka sri
grudha marêp grudha mungkur
ting-anting bêlah jaja
kadi Arya Kumbakarna yèn dinulu
kalangkung ramening aprang
tambur wor salomprèt muni

Surapati ngrasa sayah
sarowange anèng pagongan linggih
pan sami ngulari banyu
ya ta wontên timbalan
lah ta nêdha Surapati sampun mundur
inggih sampun kalayatan
sandika Ki Surapati

kang abdi aso sakêdhap
sigra mangsah Rahadèn Surapati
tinadhahan kinarutug
sanjata Surapatya
sarowange manêngah dènira ngamuk
sampun sami sèlèh watang
caruk ngamuk lawan kêris

wus wuru pangamukira
wau sira Rahadèn Surapati
mangsah lan curiga caruk
Kumpêni kathah pêjah
datan ngidak lêmah dènira angamuk
nênggih angidak bêbathang
wau Radèn Surapati

kang dèn incih mung kapitan
pan kasangsang kinarutug ing mimis
wolulas kang punang dhuwung
Rahadèn Surapatya
sabên-sabên sampun angsal ingkang dhuwung
marjaya tiyang sadasa
gantya nyandhak dhuwung malih

dhuwunge lajêng binucal
wong Kumpêni sinêrang kathah mati
binêdhil miwah sinangkuh
Surapati tan pasah
anglir panjang putra sinosog ron waluh
tan môntra-môntra tumama
galasah bangke Kumpêni

sadangunira mangkana
Kapitan Tak tandangnya mobat-mabit
ngabani Kumpêninipun
wontên litnan satunggal
aprakosa ngagêm kêre waja surung
Bètêrwèl pêparabira
tan sêdya mundur ngajurit

mangsah rana kapranggul sami satunggal
kalawan Bun Jêladri
sigra ngikal pêdhang
Bun Jêladri pinêdhang
datan pasah Bun jêladri
lir ginitik mrang
Bun Jêladri narik kris

pan sinuduk litnan jajane tan pasah
kumêmprang kêrenèki
pinindho tan pasah
malês gêbug sanjata
Bun Jêladri angingêri
gêgithokira
cinandhak saking wuri

pan kalumah Bètêrwèl wus kinakahan
ginorok wus ngêmasi
rame kang ayuda
arukêt lêng-ulêngan
caruk pêdhang lawan kêris
bêdhil wus pêjah
gêbug-ginêbug bêdhil

Surapati ulêng lan Kapitan Britman
sinuduk wanti-wanti
tibèng kêre waja
tan pasah malês mêdhang
nora pasah Surapati
gêlut kewala
udrêg banting-binanting

Surapati cinokot gulu iringnya
ginêbêg kadya anjing
Surapati gila
apan arsa lumajar
sêdhih dene ilêrnèki
emut wantehan
Rahadèn Surapati

patrêm tapak kinandhut anèng saruwal
ginagap wus kapanggih
gya Kapitan Britman
ginoco gulunira
pasah sampun angêmasi
ondêr upsirnya
kumrubut anulungi

wadyanira Surapati kathah prapta
lajêng campuh ing jurit
Bugis lan Makasar
mulat mungsuh prawira
agiris sajroning ati
Prabu Mangkurat
suka dènnya ningali

Êtak mulat Kapitan Britman palastra
bramatya tan sinipi
angabani bala
sasisane kang pêjah
Kumpêni atata malih
sarêng umangsah
sawadyanira ngukih

munggèng ngarsa angamuk Kapitan Êtak
sagung wadya Kumpêni
kabèh sarêng mangsah
Surapati apanggah
tanapi rahadèn patih
sarêng umangsah
kapitan mobat-mabit

Kapitan Tak sinosog watang tan pasah
kasangsang kêre wêsi
Radèn Surapatya
mangsah nglancangi wadya
Êtak dipun parêpêki
ginoco sigra
jajane wanti-wanti

datan pasah curiga malik pucuknya
dhuwung binucal aglis
Radèn Surapatya
kêbat salin curiga
sinuduk mring Surapati
Kapitan Êtak
wulune datan gigrig

pan katulak curiga nèng kêre waja
upas rolas nulya glis
ngêdrèl saking kanan
gumrudug bêdhil munya
ya ta Radèn Surapati
sarewangira
sayah dènira jurit

nèng pagongan atarap dènira lênggah
Wêlônda ambêdhili
saking ing kadohan
tan wontên purun nyêlak
ya ta Radèn Surapati
dyan dhinawuhan
timbalan sang narpati

Surapati nêdha sampun kêlayatan
dinukan ing sang aji
alon aturira
inggih dhatêng sandika
kenginga aso rumiyin
pan dèrèng wêgah
manahe ingkang abdi

inggih rencang punika wontên kabranan
pan arsa nginum warih
manah sangêt wêlas
dhatêng kang nandhang brana
wong gandhèk wangsul tumuli
prapta ing ngarsa-
nira sri narapati

sampun katur sadaya dhatêng sang nata
ature Surapati
ingpurwa wusana
mèsêm sri naranata
ngandika dhatêng kang rayi
hèh adhi êmas
wus sayah Surapati

tuwan ana adhi mas payo dèn inggal
manawa ngapirani
sigra jêng pangeran
manêmbah ngaras pada
têdhak saking ing sitinggil
mring pagêlaran
panggih lawan kang abdi

mung wolulas ingkang dasih kathahira
sami wadya pinilih
kang dhèrèk jêng pangran
kinèn salin busana
kadya wonge Surapati
miwah jêng pangran
kang busana wus salin

pan amindha Surapati wadyanira
sawusnya sami salin
wau jêng pangeran
mingêr ngalèr lampahnya
mangalèr anjog ing masjid
tiyang wolulas
tan pisah lawan gusti

nulya mêdal saking masjid amangetan
ngalun-alun wus prapti
kagyat Surapatya
awas dènira mulat
yèn Pangran Pugêr nulungi
sigra umangsah
wadyanya rêbut dhingin

Surapati angantêp pangamukira
tanapi radèn patih
wong Kumpêni tadhah
ya ta kangjêng pangeran
saha wadya marêpêki
mangambul yuda
awor lan Surapati

jêng pangeran prapta ngarsanira Êtak
dyan kinarutug bêdhil
pangran tan suminggah
sarwi angêmbat watang
Kyai Palèrèd pinusthi
kangjêng pangeran
sigra dènnya nglarihi

Kapitan Tak kêrenira lapis tiga
tatas tanpa ngundhili
jaja nrus walikat
nibaKapitan Êtak
tan nganggo anjaluk warih
sampun palastra
wadyanya Surapati

barêng ngamuk lawan wadya kapugêran
miwah wadya dyan patih
sami ngamuk rampak
lir banthèng tawan brana
anumbak dhatêng Kumpêni
sami bêk pêjah
Kumpêni ambêdhili

têtumpêsan Kumpêni pating gulimpang
panggah ka maksih urip
sami ambêk pêjah
ngamuk wong kapugêran
miwah Radèn Surapati
Kumpêni pêjah
wangke susun atindhih

wong Kumpêni winatawis ingkang gêsa
salawe lan wong Bugis
sumyur wus lumajar
Rahadèn Sindurêja
Kumpêni dipun tulungi
sami ngusungan
binêkta marang loji

Surapati lan rewangnya kawan dasa
pan kadi wong angimpi
ya ta sri narendra
kang lênggah sitibêntar
suka angandika aris
tuhu prawira
iya Si Surapati

timbalana lah yayi mas dipun inggal
lawan Si Surapati
myang Anrangkusuma
gandhèk tur sêmbah mentar
tumurun saking sitinggil
wus tinimbalan
katiga sami kerid

sampun prapta ing ngarsane sri narendra
sarêng manêmbah katri
bagea yayi mas
kang mêntas mangun yuda
nuhun ature ri aji
nata ngandika
nêmên gonira jurit

ari nêmbah kadospundi tan nêmêna
yêkti jrih ngandika ji
wit timbalan tuwan
nata mèsêm ngandika
ya ingsun tarima yayi
prasêtyanira
maring sun luwih manis

nyata tuhu ya Si Surapati
mantêp sêtya prawira ayuda
nulya pinatêdhan age
manggis dhuku kapundhung
myang samôngka lan jêram lêgi
saksana gya dhinahar
ngandika sang prabu
Surapati ingsun ganjar
ingsun junjung lungguhmu dadi bupati
ana ing Pasuruan

lawan ingsun paringi wêwangi
rana Tumênggung Wiranagara
lan Si Anrangkusumane
ya mèlua sirèku
mring Tumênggung Wiranagari
nanging ta wêkas ingwang
karone sirèku
iya padha dèn abisa
kang sun duta amburu lakunirèki
Cakraningrat Jangrana

radèn kalih sarêng awotsari
sigra jêngkar saking sitibêntar
sang nata kondur ngadhaton
kunêng wau winuwus
Nrangkusuma Wiranagari
sawadyabalanira
lampahira laju
budhal saking Kartasura
amangetan wong Madura Surawèsthi
bêbujung lampahira

pan gumuruh ing samargi-margi
binêdhilan mung obat kewala
sampun alaju lampahe
kunêng ta kang winuwus
wong Kumpêni kang maksih urip
mung kantun kawan dasa
nèng loji gènipun
dalu lajêng sami minggat
ingkang urip wong Makasar lawan Bugis
nusup-nusup ing desa

anèng desa sami dèn patèni
mring wong desa pan pêjah sadaya
kunêng kawarnaa manèh
ingkang dipun bêbujung
Ki Tumênggung Wiranagari
lan Radèn Nrangkusuma
samarga puniku
ngobongiwisma wong desa
ingkang bujung wadya Sampang Surawèsthi
wus lêpas lampahira

sampun nabrang ing kali Sêmanggi
anèng tunggon kèndêl sawadyanya
amung sêdalu enjinge
budhal lampahnya laju
ingkang bujung prasami bali
wong Sampang Surabaya
Kartasura rawuh
lajêng sami masanggrahan
kawarnaa wau kangjêng sri bupati
Susuhunan Mangkurat

dina Soma miyosi siniwi
andhèr sagung ingkang wadyabala
pra prajurit pêpak kabèh
sagung wadyakuswa nung
saragêni munggèng ing ngarsi
kanoman anèng wuntat
jagabaya ngayun
nyangkragnyana mandhungnyutra
drêmahita nèng ngarsa kalawan miji
sami asikêp tumbak

drêpanala nirbaya jajari
judhipati jajar mangundara
kanoman patrayudane
yudamênggala wau
sisih lawan wadya kapilih
kartayasa kalawan
wong wisamartèku
wong sanucitra kalawan
jayantaka martalulut sisihnèki
lan wong singanagara

pagenannya munggèng kanan kèri
wong kêtanggung gandhèk mantri mudha
munggèng ngarsane sang katong
lan wong jagasurèku
wadya wisapracôndha sisih
kêbayan munggèng ngarsa
gêdhong anèng pungkur
sasikêpira ngayuda
upacara banyakdhalang sawunggaling
kidang arda walika

munggèng kanan pan ragi kawuri
Pangran Pugêr parêk lawan dhampar
pra dipati pêpak kabèh
myang Arya Sindurjèku
KiUrawan jajarirèki
Tumênggung Wiradigda
Mangkuyuda ngayun
Ki Tinaro Suranata
Mangunonêng Dipati ing Surawèsthi
jajar Pangeran Sampang

kathah lamun cinatur ing tulis
pra dipati nagri Kartasura
Pangran Sampang lon ature
pukulun sang aprabu
abdi dalêm pun Surapati
sampun lajêng mangetan
inggih lampahipun
tan pisah lan radèn patya
ulun wangsul wontên ing kali Sêmanggi
lan wadya Surabaya

angandika wau sri bupati
hèh adhi mas Pugêr paran mangkya
Anrangkusuma lungane
sapa ta patutipun
iya ingkang gumanti patih
Pangran Pugêr manêmbah
alon aturipun
pukulun sri naranata
bokmanawi pinujwèng karsa sang aji
pun Arya Sindurêja

inggih ingkang gumantosa patih
sri narendra alon angandika
padha èstrènana kabèh
wadyaningsun sadarum
Si Sindurja sun jungjung linggih
dadia patih ingwang
gumantia iku
luguhe Anrangkusuma
saur pêksi sagunge wadya narpati
sami mangayubagya

sri narendra angandika malih
kabèh wadyaningsun Kartasura
padha èstrènana kabèh
samêngko ariningsun
Dèn Mas Tapa sun jungjung linggih
ingsun angkat pangeran
ya Arya Mêntarum
limang èwu lungguhira
lan Si Arya Panular sun jungnjung linggih
bumi sèwu bawahna

saurpêksi sagung pra dipati
Pangran Pugêr umiring karsendra
ing karsanira sa rajèng
ya ta jêngkar sang prabu
kawanaa Dyan Surapati
samana sampun prapta
lampahira wau
anèng nagri Pasuruan
lajêng tata dalêm anêlukkên singgih
dhatêng wong ing bang wetan

wadya ing bang wetan sadayèki
sami suyud marang Surapatya
tan ana nanggulang ing rèh
wus kathah wadyanipun
pan amacak karya prajurit
bêktan saking Jakata
wus sinungan lungguh
pinacak rerehanira
wong sawiji ngêrèhkên satus prajurit
tintrim tanah bang wetan

karya kutha pinacak bupati
aran Tumênggung Wiranagara
kathah wadyane têtukon
wong Bali tukonipun
apan lajêng kinarya sami
prajurit wus pinatah
pangagênge laku
kunêng Radèn Surapatya
kawuwusa Kumpêni kang kasor jurit
lumayu mring Japara

lajêng marêk lumêbèng ing loji
panggih lawan kumêndur Japara
ya ta alon ing ature
kula ngaturi wêruh
Êtak mangke sampun ngêmasi
sawadya têtumpêsan
aprang lan Ki Untung
wontên nagri Kartasura
ngalun-alun dènira têmpuh ing jurit
Untung tuhu prawira

kinarutug bêcik tan gumingsir
wadya tuwan Kumpêni sadaya
têlas litnan kapitane
miwah Kumpêninipun
Kartasura tan wontên kari
sampun katur sadaya
sarèhirèng laku
ing purwa madya wusana
duk miyarsakumêndur sungkawèng galih
dene pêjahe Êtak

bingung ing tyas kuwur ingkang pikir
tanpa nalar saking susahira
tansah dènnya gèdhèg-gèdhèg
kêkês manah sru takut
mung kuwatir ingkang pinikir
pikire awor susah
alon dènnya muwus
dhumatêng ing rowangira
kayaparan mungguhing pikirirèki
rewangnya lon angucap

iya bêcik ngaturana uning
mring gurnadur nagri Batawiah
Kumêndur Sêlut nulya ge
lajêng mundhut pêrau
kopral siji wus sinung tulis
lajêng numpak baita
daut jangkaripun
babar layar nèng samodra
angin kêras datan kawarna ing margi
wus prapta ing Jakarta

sigra mêntas lumêbèng ing loji
lan gurnadur sampun apêpanggya
angaturakên surate
tinampan binuka wus
sinukmèng tyas kagyat tan sipi
nimbali ratni rolas
munggèng kantor agung
sêrat kang saking Japara
sinungakên amanukma gênti-gênti
sadaya ngungun ing tyas

ya ta matur sagunge pra ratni
gih prayogi mangke binantonan
gurnadur lon ngandikane
sapa ingkang lumaku
pun Kumêndur Sêlut prayogi
Driyansah lumakua
alajênga tugur
wontên nagari Japara
dhinawuhan sarta binêktan Kumpêni
kawan atus kèhira

sampun layar saking ing Batawi
tan winarna wau lampahira
anèng Japara praptane
baita sampun labuh
lajêng mêntas sagung Kumpêni
ingloji sampun prapta
lan kumêndhan pangguh
sampun winartan sadaya
barang ing rèh kunêng malih kang winarni
bupati ing Japara

Janapura lan Rôngga Sêmawis
wus utusan marang Kartasura
atur uninga sang katong
mangke Kumêndur Sêlut
Indriyansah ngirid Kumpêni
kathah prapta Japara
pacak baris tugur
sampun katur sri narendra
ya ta wau sang nata lajêng nimbali
mring sagung pra punggawa

angandika kangjêng sri bupati
kayaparan mêngko budinira
Kumpêni kang prapta kuwe
nèng Japara kêkuwu
ya ta matur para bupati
gusti lamun sambada
pinêrêp ing ripu
Kumpêni kang nèng Japara
inggih mangke mumpung kathah ingkang prapti
Kumpêni nèng Japara

abdi dalêm gih pun Surapati
ingangsahkên dhingin mêdal Dêmak
gih kadospundi patrape
pangran dipati bêkuh
sri narendra datan marêngi
wontên mantri kaparak
lurah gandhèk iku
awasta Ki Jawaraga
ulun sagah angêndhêkakên Kumpêni
mêkak kang nèng Japara

Jiwaraga anulya winangsit
wus kaduga sigra kinèn mangkat
bêkta sêrat pakintune
bêras pari lan wêdhus
susuh mrica lan bèbèk pitik
kumêndur kawarnaa
susah manahipun
amirangrong ing wardaya
sun têtêdha muga ta sri narapati
ngukupa mring Walônda

yèn tan arsa ngukup mring Kumpêni
yêkti lunga saking ing Japara
mulih marang nagarane
kunêng ingkangwinuwus
Jiwaraga lampahe prapti
punang sêrat tinampan
lan paring pakintun
kumêndur marwata suta
tinumpiksa têmbunge kang punang tulis
hèh Kumêndur Driyansah

Êtak mati prang lan Surapati
anèng alun-alun Kartasura
Si Untung ing samêngkone
ingsun buru lumayu
mring bang wetan apacak baris
ana ing Pasuruan
hèh sira kumêndu
maringa ing Kartasura
ambanjêla mring Untung ingsun rewangi
mangsah asmaradana

anyêkêl Si Surapati
Kumêndu Sêlut Driyansah
sêksana lingira alon
atur kula mring sang nata
inggih dhatêng sandika
nanging ing samangke ulun
nyuwun sumêne kawula

angantos caraka mami
ingkang dhatêng Batawiah
sumôngsa prapta wiyose
kula yêkti inggal sowan
dhumatêng sri narendra
sang nata paring pakintun
anuwun kalinggamurda

kula tan sagêd mangsuli
sihipun sri naranata
kang rumêntah jasad ingong
Jiwaraga wus kalilan
mantuk mring Kartasura
ya ta pinisalin sampun
sinung arta myang busana

Kumêndur Sêlut pêparing
dhumatêng Ki Jiwaraga
pêsangon ringgit salawe
atur-atur mring sang nata
kêkalih warna kuda
ajidan kalih ingutus
ngaturakên pakintunnya

sangkêlat lan kêling-kêling
dene ingkang warna kuda
kêkalih bangsane kore
lawan kalih tèrjinira
prasami pêpilihan
gêntia malih winuwus
Tumênggung Sujanapura

Japara mangke ngêmasi
awit sakit pêjahira
sampun katur ing sang katong
sang nata sangêt ngungunnya
ya ta kang kawarnaa
Jiwaraga lampahipun
sampun prapta Kartasura

sampun tumamèng ngarsa ji
sadaya katur sang nata
Kumêndur Sêlut ature
ing purwa madya wusana
inggih ta pun Driyansah
punika atur pakintun
kunjuk arsa padukendra

ajidan ingkang tinuding
sang nata alon ngandika
timbalana ngarsaningong
ajidan marêk ngarsendra
ngêmpit tapiyonira
sakalangkung urmatipun
pukulun sri naranata

kawula gusti tinuding
dhumatêng inggih Driyansah
abdi paduka sang katong
kumêndur ka nèng Japara
atur-atur sang nata
nyaosakên kang pakintun
kuda kore dwi kathahnya

ingkang kalih kuda tèji
busana kêling sangkêlat
punika gusti angsale
saking nagri Batawiah
lawan abdi narendra
nyaosakên tabenipun
sang nata alon ngandika

ya bangêt tarima kasih
nulya pinaring busana
sarta lawan pêsangone
sèkêt ringgit arta pêthak
ajidan gya pamitan
lèngsèr saking ngarsa prabu
lajêng prapta ing Japara

lawan kumêndur wus panggih
wus katur sadayanira
kumêndur langkung sukane
kunêng mangke kawarnaa
Sang Nata Kartasura
nimbali Sindurêjèku
lawan sagung pra punggawa

atanapi ingkang rayi
Pangeran Pugêr wus prapta
sami munggèng ngarsa katong
sang nata alon ngandika
yayi mas lan Sindurja
tuwin pra punggawaningsun
padha sira èstrènana

Si Jiwaraga saiki
ingsun junjung linggihira
dadi tumênggung linggihe
anèng nagara Japara
lan sun paringi aran
Ki Martapura Tumênggung
bupati nagri Japara

sadaya sami ngèstrèni
timbalannya sri narendra
dèn abêcik-bêcik kowe
ngrêtèni marang Driyansah
iku Rôngga Sêmarang
karèha marang sirèku
sandika Ki Martapura

lèngsèr saking ngarsa aji
adandan sigra lumampah
sampun prapta Japarane
lajêng mring loji kapanggya
lan Kumêndur Driyansah
tabean tata alungguh
Martapura lon dêlingnya

ing mangke ngandika aji
kula kinèn suka pisa
dhatêng andika wiyose
yèn samangke badan kula
tinanêm nèng Japara
lawan sinungan jêjuluk
Ki Tumênggung Martapura

mring tuwan kinèn ngêmongi
Kumêndur Sêlut miyarsa
sakalangkung suka tyase
Ki Tumênggung Martapura
lajêng sinuba-suba
anèng loji mangan nginum
wusing rampung dènnya pista

anulya pamitan mulih
Ki Tumênggung Martapura
marang malêm kabupatèn
sampun prapta dalêmira
gya milih wong Japara
bujang papat kathahipun
ingugung pan kinasihan

mangkana alami-lami
Ki Tumênggung Martapura
langkung mukti wibawane
anèng kutha ing Japara
asugih wadyabala
saking wangsite sang prabu
milane Ki Martapura

apan wus kadi narpati
kumêndur amênggah-mênggah
kaungkulan piangkuhe
anganggo sawênang-wênang
ya ta wau kawarna
wontên Lônda saradhadhu
kuliling kathahnya tiga

asune amburu pitik
cinokot ayame pêjah
sigra cinêkêl Landane
katur Kyai Martapura
cinêkêl Landanira
cinukur mrapat dhasipun
rainira cinorengan

angus ênjêt lawan kunir
apan sarwi ginêbugan
lawan binônda tangane
dene wadyanira Jawa
wau Lônda têtiga
dipun uculakên sampun
tangannya maksih bêbandan

gya mantuk malêbèng loji
Kumêndur Sêlut tumingal
sakalangkung ing dukane
ya ta lajêng karya surat
kunjuk sri naranata
ajidan dinuta sampun
dhumatêng ing Kartasura

datan kawarna ing margi
sampun prapta Kartasura
lajêng umarêk sang katong
ngaturakên kang nawala
kunjuk gya tinumpiksa
kawula Kumêndur Sêlut
Driyansah loji Japara

unjuk tabe ulun gusti
sadayaning kaurmatan
sumaos pada sang katong
Sri Narendra Kartasura
kang mêngku nungsa Jawa
ulun unjuk wrin sang prabu
abdi paduka narendra

pun Martapura samangkin
anggêpnya sawênang-wênang
asangêt nganiayane
dhumatêng dasih Walônda
yèn sang prabu marêngna
ulun suwun pêjahipun
pun Tumênggung Martapura

sang nata ngartikèng galih
wusana alon ngandika
ajidan muliha age
sampun ingangsulan sêrat
sarta pisangonira
busana pinaring sampun
ajidan sêksana mentar

kawarnaa sri bupati
ingkang rayi tinimbalan
lawan Arya Sindurjane
pra pangeran myang punggawa
wus prapta ngarsa nata
angandika sang aprabu
yayi mas karsa manira

Si Sindurja ingsun tuding
lan Pangran Natakusuma
Si Mangunonêng kanthine
pituwin Si Suranata
Binarong amèlua
sagêgamane prang pupuh
sinome aja kawêntar

ngantêpa Si Martapura
yèn uga dhèwèke wani
iya marang ing Walônda
kabèh ambantua sami
Pangran Pugêr mèstuti
samana wau sang prabu
dhawuh karya nawala
marang Martapura dadi
sinungakên caraka praptèng Japara

lajêng panggih Martapura
surat tinêdhakkên aglis
binuka sinukmèng driya
pèngêt iki layang mami
kangjêng sri narapati
dhawuha marang sirèku
Tumênggung Martapura
Japara wruhanirèki
sira iku jinaluk ing patinira

iya marang ing Walônda
nanging ta yèn sira wani
angamuk marang Walônda
ana sajêroning loji
sirèku ngong idini
paring kanthi jênêng ingsun
Pangran Natakusuma
lawan Sandurêja Patih
Mangunonêng Binarong lan Suranata

Martapura duk tumingal
nawala timbalan aji
garjita ngadêg suranya
gya mêpak wadyanirèki
ingkang sami ginangsing
wadya ing Japara sèwu
samêkta gamanira
kasaru wau kang prapti
Pangran Natakusuma lan Sindurêja

kalawan bupati tiga
lajêng lumêbêt ing loji
panggih Kumêndur Driyansah
lajêng têtabean sami
pinaringkên kang tulis
pitêdhanira sang prabu
binuka sinukmèng tyas
kadriya têmbunge tulis
sakalangkung kumêndur sukaning driya

angandika Sindurêja
tuwan mangke anèng loji
Martapura ginêmbonga
janèwêr kênit branduwin
kula ingkang nglunasi
Si Martapura ing besuk
kumêndur sru karênan
myarsa dhawuhe dyan patih
nanging batin kumêndur sangêt prayitna

Kumpêni winangsit samya
wus sinugata duta ji
lajêng pamit mêsanggrahan
kunêng kawurcitèng ratri
Dyan Arya Sindurjèki
Pangran Natakusumèku
Binarong Suranata
Mangunonêng sami linggih
Martapura tinimbalan dhêdhêmitan

ngandika Arya Sindurja
paran sira benjing enjing
apa ta sira wania
angamuk ana ing loji
timbalane sang aji
lamun sira wani ngamuk
nèng loji mring Walônda
kabèh kancaningsun iki
kinèn bela anglabuhi karyanira

umatur Ki Martapura
sampun siyang nadyan ratri
amêngsah lawan Walônda
saèstu kula tan ajrih
panggiha wontên pundi
lah wis muliha sirèku
nulia sêdhiyaa
Martapura nêmbah amit
ingkang wuri lajêng sami pirêmbagan

Pangeran Natakusuma
mèsêm sarwi muwus aris
kêris ingsun Si Gupita
pan uwis pacangannèki
lawan kumêndur benjing
utawi kapitanipun
ngling Arya Sindurêja
nêdha dintên benjing enjing
angijèni kapitan lan litnanira

kunêng dalu kawuwusa
ya ta kawarnaa enjing
Sindurja sakancanira
sampun sêdhiya nèng loji
prasami lênggah kursi
sasolahira sinamun
barisira sadaya
atarap jawining loji
ya ta matur kumêndur mring Sindurêja

tuwan dene langkung kathah
paduka ambêkta baris
angling Arya Sindurêja
sampun ngantos nêniwasi
Si Martapura sêkti
sarta kathah wadyanipun
gangsingane Japara
kumêndur gumuyu angling
timbalana inggih ta pun Martapura

litnan kawula kewala
inggih radèn angrampungi
Sindurêja sigra duta
mantri kêkalih tinuding
nimbali maring loji
abarênga salakumu
caraka kalih mentar
lan Martapura wus panggih
Martapura api-api nandhang lara

bathukira pinilisan
sukunira dèn pêtêki
sarwi kêmul dodotira
sarean leyangan guling
mantri kêkalih prapti
dhawuhkên timbalanipun
matur Ki Martapura
andika matur dyan patih
datan sagêd kula sowan sawêg lara

duta kalih sarêng mentar
sapraptanira ing loji
wus katur sadayanira
Martapura aturnèki
kumêndur matur aris
lah punika ambêkipun
inggih pun Martapura
jêng gusti ingkang nimbali
purun daga datan arsa lumampaha

Radèn Arya Sindurêja
sumung-sumung wadana brit
ngandika mring Suranata
nêdha lumaku pribadi
yèn mêksa tan lumaris
wisana nèng wismanipun
gawanên kupingira
Suranata mentar aglis
Martapura api sangêt gêrahira

ingadhêp kang para garwa
utawine para sêlir
bathukira pinilisan
sikile dipun pêtêki
kêmul kampuhirèki
api sangêt dènnya angluh
pra sêlir ngadhêp kapang
sadaya sami mijêti
osiking tyas Ki Tumênggung Martapura

uwong kinon asudukan
angamuk marang Kumpêni
lah ta iku enak apa
sih enak ngêloni gundhik
Ki Suranata prapti
angadêg ing daganipun
sugal dènira ngucap
dene iku bêcak-bêcik
kayaparan Martapura sanggupira

duk ing wêngi prajangjean
Martapura matur aris
kadospundi ta punika
samangke kawula sakit
ragi pêdhês puniki
sirah kula sangêt ngêlu
ting cêrkot raosira
tan kenging kinarya linggih
Suranata asugal pangucapira

radèn patih katimbalan
yèn sira nora lumaris
ingsun kinèn anyirnakna
amung kupingira kalih
pinundhut marang loji
nanging eman kêris ingsun
sun sudukkên mring sira
sikilku bae nguwisi
kaya rêmuk êndhasira ingsun dhupak

sun tabokkên êndhasira
eman-eman tangan mami
umatur Ki Martapura
saèstu kawula sakit
samangke sampun mari
anêdha ngapuntên ulun
ngandikan gih sandika
lajêng siyaga ngajurit
sabalane sampun siyaga ngayuda

budhal loji sampun prapta
obah ingkang sami linggih
litnan utawi kapitan
sami prayitna ing wèsthi
sagung para dipati
sami nyikut dhuwungipun
ngêlabang kapipitan
kumêndur ngêjèpi aglis
anglarihi dhumatêng Ki Martapura

litnan sêksana tumandang
asta kang kiwa nglarihi
gumêtêr Ki Martapura
ulat pucêt payus putih
litnan nyandhak kris kêni
Ki Martapura lumayu
angadêg ngusap jaja
wau rahadèn apatih
Pangran Natakusuma mijêt kang jaja

prasami kadung ing karsa
dene tan tuhu ing jangji
praptèng jaba tinadhahan
mring wadyabala kang baris
jur amoh rontang-ranting
Kumêndur Sêlut gumuyu
dene botên pintêna
ambêke kalêngki-lêngki
radèn patih asru dènnya angandika

kula sèwu botên nyana
samantên antêpirèki
dene adoh sangêt lawan
piangkuhipun si anjing
wong Japara sawiji
tan wontên kang bela lampus
Martapura kang pêjah
jisim pinakakkên anjing
wong Japara miyarsa giris sadaya

pawèstri angili samya
gya dhawuh rahadyan patih
mring Tumênggung Suranata
kinèn anjaraha sami
Martapura wismèki
Sindurja nèng loji kantun
kumêndur langkung suka
samana umatur aris
adhuh radèn sangêt trima kasih kula

dhatêng gusti sri narendra
kawula kapitêdhan sih
pêjahipun Martapura
kula atur tabe gusti
kunjuk sri narapati
lan punika tilaripun
inggih kula sumôngga
gusti kangjêng sri bupati
ya ta angling Radèn Arya Sindurêja

sudara benjang punapa
manawi dangu sang aji
sowan ta mring Kartasura
anyêkêl pun Surapati
sang natarsa bantoni
dhumatêng tuwan kumêndur
Driyansah lon saurnya
prakawis punika inggih
ing samangke dèrèng sagêd umatura

kula angantos parentah
kang saking nagri Batawi
kawula miyarsa warta
ing mangke rêsah nglangkungi
duk ngantos kumasaris
dinuta mring pulo Ondrus
angudhunakên wadya
Kumpêni kang sawêg jurit
samangsane prapta anuntên umangkat

amung samangke kawula
nyaosi salawe kêrbin
nulya budhal Sindurêja
boyongan jarahan sami
datan kawarnèng margi
Kartasura sampun rawuh
lajêng mêlêbèng pura
prapta ngabyantarèng aji
sri narendra arum wijiling wacana

Jiwaraga luwih alanèki
tan lumrah lawan wong
angluwihi saking ing alane
eling turune wong adol pitik
Dyan Pangran Dipati
alon aturipun

gih punika bèbète tyang nyukit
dulit sangêt awon
datan sudi sun angabdèkake
ing saturun-turune si dhêsil
mêmirang aurip
sokur têkèng lampus

jêjarahan saking Japarèki
wus malbèng kadhaton
dadi isèn jro pura èstrine
mung rabine Ki Jiwaragèki
kang sêpuh pribadi
tan anèng kadhatun

Jiwaraga sutanira èstri
binuwang mangulon
marang wana Ngayah ing prênahe
Pangran Dipati wus bubar sami
sadaya kang nangkil
sowang-sowang mantuk

kunêng gênti kang winuwus malih
ya ta winiraos
Pangran Kajoran kawarna manèh
akêkuwu ngumpulakên dasih
sagunge wadya lit
wong ing dhusun-dhusun

nèng Palabang dènnya pacak baris
prasami makuwon
wong ing desa ing kering kanane
wontên rare neneman apêkik
langkung dèn kasihi
pan rinêngkuh sunu

Rôngga Dhadhapan ingkang wêwangi
antar bagus anom
wus andadi akathah balane
kang minôngka têtindhihing baris
lampahira ngancik
Kaleca dinunung

kawarnaa nagri Kartawani
wus miyarsa wartos
sri narendra aparentah age
kang tinuduh mapag ing ajurit
wadya Madurèki
lawan Surèngkewuh

ingkang baris Kaleca ginitik
ya ta sampun kawon
pan anglarug mangidul barise
tinut wuri saparanirèki
wadya Surawèsthi
lan Sampang tut pungkur

Panêmbahan Rama kang winarni
eca amakuwon
angandika mring para muride
sakabèhe anak putu mami
besuk yèn ajurit
akèh wadyaningsun

lah dêlêngên kabèh bocah mami
besuk ing palugon
iya kaya mangkene patrape
Panêmbahan mundhut sawung kalih
kinèn motong aglis
wau punang sawung

kinèn ngolah kang sawung kêkalih
anulya ginodhog
uwus matêng sinaoskên age
panêmbahan angandika aris
panganên kang daging
balunge puniku

kumpulêna kabèh anèng piring
wusira kalakon
angandika panêmbahan mangke
hèh ta jago lah uripa maning
ginêtak tumuli
balung mulya sawung

lah ta kaya mangkono ing benjing
têmpuhing prang popor
nadyan mati ingsun gêtak kowe
pasthi urip kaya jago iki
sadaya ngabêkti
para muridipun

ingsun gawe pasang giri maning
mênang lawan kawon
ing ayuda dadi pratandhane
iwak lele sun kon mènèk krambil
yèn bisa angambil
krambil dêganipun

mênang unggul gon ingsun ajurit
yèn tan bisa kasor
dyan ginêtak ingkang iwak lele
sigra mènèk ing uwit karambil
ya ta lajêng ngambil
krambil dêganipun

langkung inggar sagung para murid
ya ta ngandika lon
lah dêlêngên pratandhaku manèh
alang-alang sun sêbare iki
pasthi lamun dadi
janma bisa ngamuk

sigra nyandhak alang-alang aglis
ginêtak dadya wong
ewon lêksan tan karuan kèhe
hèh Dhadhapan maguta ajurit
sira sun gawani
ênya iki pêcut

arêpêna gon mungsuhirèki
pasthi padha dhrodhog
kêkês rumab yêkti wêdi kabèh
môngsa sira sun tegakna jurit
sun arsa udani
bok na batur lampus

sun gêtake pasthi urip maning
sagung wadyaningong
iku bisa majua prang manèh
para murit sami awotsari
kathahnya winilis
namung kalih atus

panêmbahan têdhak ngirid baris
wadya kinèn golong
sami sila murid sadayane
nyandhak kutug panêmbahan aglis
sarwi angidêri
donga sarwi kutug

Rôngga Dhadhapan ngiring sang yogi
angidêri uwong
sarwi gawa pêcut nèng tangane
panêmbahan angandika aris
ingkang êlor iki
têmpuhên karuwun

sigra budhal sagunge pra murid
umangsah palugon
Rôngga Dhadhapan dadya tindhihe
pêcutira pan sarwi pinandhi
nèng wurining baris
wau ki tumênggung

Ki Jangrana angabani dasih
umangsah palugon
wadya Surabaya was tingale
mungsuhira amêdali jurit
wus sadhiya sami
swarane gumuruh

wus apanggih yun-ayunan jurit
prasami non-tinon
wadya Arga umangsah jurite
Ki Dhadhapan kang nindhihi wuri
wadya Surawèsthi
umangsah ing ripu

Rôngga Dhadhapan pêcutira glis
tinêlungkên mungsoh
wadya Surabaya jrih manahe
wadya Arga mangsah ngidak wani
wau ta sang yogi
momor wadyanipun

lare kalih kang atut ing wuri
kutuge pinondhong
angin silir-silir wor praptane
lesus limêngan madyaning jurit
kêkês tyasnya wingwrin
wadya Surèngkewuh

wong Madura sigra angêbyuki
saking wetan nêmpoh
nanging sami akêkês manahe
sarêng têmpuh udan riwis-riwis
gumrah wadya alit
rumab tyasnya takut

Rôngga Dhadhapan nêmpuh ing kering
Surabaya nêmpoh
lan Madura asarêng angsahe
wong arahan lumayu samya jrih
wadya Ngarga sami
yudanira sêngkut

pan kasapih kasaput ing ratri
mundur kang rêbut rok
amakuwon ing kalih-kalihe
kunêng dalu kawarnaa enjing
kalihira sami
gya anêmbang pangkur

Panêmbahan Rama mangkya
sakundurnya wau saking ajurit
laju lênggah nèng panêkung
siniwi wadyabala
kutugira datan mati pan kumêlun
anèng sanggar pamêlêngan
Rôngga Dhadhapan nèng ngarsi

panêmbahan angandika
hèh Dhadhapan ing benjang yèn ajurit
kaya nora kongsi nêmpuh
marang sariranira
tuwin marang wadyanira kabèh iku
kaya uwis dening gêlar
gêlar ingsun benjing enjing

alang-alang ingsun gêtak
dadya uwong padha mèlu ajurit
akèh dinulu ing mungsuh
padha giris tumingal
ingkang wadya sadaya inggar tyasipun
kunêng gantya kawuwusa
Ki Tumênggung Surawèsthi

ing dalu apagunêman
pra santana sadaya munggèng ngarsi
miwah para mantrinipun
tuwin mantri Madura
myang arahan Pangeran Madura rawuh
ing Kêkonang ing Pêcalan
ing Têmbayat dèrèng prapti

sira Tumênggung Jangrana
angandika hèh sanak-sanak mami
kayaparan wêkasipun
yèn awèt mangkenea
kaya nora sampurna ing pitung tèngsu
ing mêngko karêp manira
ing ayuda sun awaki

aja nganggo wong arahan
sarupane sanak ngong nunggal mami
Pangeran Rôngga puniku
Pêcalan lan Kêkonang
ing Têmbayat wontêna ing wuriningsun
sampun kêdah tumut yuda
ingong dhewe kang ngawaki

tanapi Pangeran Rôngga
lan pun adhi Têmbayat dèrèng prapti
pun adhi kèndêl puniku
kêdah wakil kewala
sawarnine nênggih sanak-sanak ingsun
binêktakakên kawula
nanging maksih kula iring

kadi ing sadina benjang
dhatêngipun lamun botêna adhi
Tumênggung Jangrana muwus
nadyan botên dhatênga
pan punika ngêntosi sabalanipun
suprandene sampun kathah
sêntanane kang wus prapti

apan dina benjang enjang
kula mangsah yuda mangrurah biting
wong gunung êndhasa sèwu
môngsa ingsun ulapa
dika pangran prayogi muji nèng pungkur
Pêcalan lawan Kêkonang
andika muji lan dhikir

yèn ta maksih katingalan
nadyan bisa arupaa sakêthi
anggêr botên bisa mabur
yèn maksih ngambah lêmah
inggih kenging kula lantari ing lawung
môngsa ta kula ajriha
anggêr sagêd caruk kêris

hèh payo wong Surabaya
para mantri lan kabèh sanak mami
ingkang padha têguh timbul
aja doh lawan ingwang
pilihana wadyaningsun besuk esuk
payo ta barêng palastra
lan wong ingsun talang pati

ing ratri wuwusên enjang
duk samana sadhiya ing ajurit
miwah wadya Ngarga uwus
sadhiya magut ing prang
mêdal sakabiting wadyanira umyung
pan sampun ayun-ayunan
sarêng nêmpuh ing ajurit

sira Tumênggung Jangrana
anèng ngarsa dharat ngawaki jurit
Pangeran Wôngga nèng pungkur
Kêkonang lan Pêcalan
samya dhikir sawadya swaranya umyung
wau Tumênggung Jangrana
ngabani wadya sinêlir

wadya Surabaya mangsah
wong Madura sarêng angamuk wani
wong Gunung atadhah pêngkuh
sira Rôngga Dhadhapan
munggèng ngarsa mobat-mabit pêcutipun
arame dènira yuda
kang ajriha têmah wani

wadya Arga tandangira
datan ulap dulu warastra lungid
lir singa lodra mangamuk
Pangran Kajoran wuntat
Panêmbahan Rama sarwi akêkutug
apan wus karsaning Suksma
pangabarane tan dadi

sanjata wus sami munya
wadya Surabaya sami bêdhili
ingudanan pasêr busur
wong Arga kathah pêjah
maksih tadhah wadya Madura gumulung
pira kadare wong Arga
dipun urugi pêpati

panêmbahan myat ing wadya
anggêlasah kadi babadan pacing
ginêtak maksah galugur
ambêdhol alang-alang
wus sinêbar tan ana kadadènipun
apan maksih alang-alang
Rôngga Dhadhapan ngêmasi

sinosog ing ganjur watang
Ki Dhadhapan jisime wor lan siti
panêmbahan awas dulu
lumayu mring bitingan
amung kantun wadya wolu atut pungkur
wus prapta ing prênahira
panêmbahan gya nêtêpi

kang koriwus jinaganan
awurahan kang anèng jroning biting
prajurit Surabayèku
bètèng sampun kinêpang
binêdhilan wadya jro surak gumuruh
dene kang lumayu yuda
wus ngumpul sajroning biting

jro bètèng tangise umyang
Panêmbahan Rama kocapa malih
amêgêng napas pinêsu
ngêningkên pôncadriya
tan antara pangraose kang andulu
panêmbahan malih jaka
anulya kadulu malih

salare pangon wayahnya
dangu-dangu katingal sabêbayi
nulya musna tan kadulu
sagung kang sami ngêpang
wadya Surabaya sarêng mangsah ngêbyuk
mangukih mangrurah jagang
bètèng sampun dèn lêboni

puyêngan ing jro bitingan
tinumpêsan wong lanange tan kari
lare lanang datan kantun
pinatenan sadaya
wong wadone sadaya wus kinèn ngumpul
binoyong binêkta mêdal
pakuwon sampun binêsmi

wus sirna pakuwonira
sinêngkalan bêdhahira ing Wukir
trus sirna pandhita iku
wau kang kawarnaa
Ki Tumênggung Jangrana pan arsa kundur
sagunging wong bêboyongan
kinèn ambêkta rumiyin

Tumênggung Jangrana budhal
sira pangran ingkang kinèn akari
pangeran ing Wôngga iku
Pêcalan lan Kêkonang
bokmanawa ing undure baris agung
dene panêmbahan musna
manawa angadêg malih

ing ênu tan winursita
Ki Jangranalampahira anênggih
prapta ing Kartasuresuk
wus katur sri narendra
Panêmbahan Rama apan musna sampun
langkung ngungun sri narendra
wusana suka kang galih

boyongan malbèng jro pura
Ki Jangrana ginanjar busana di
ya ta wau sang aprabu
ingkang rayi ngandikan
sira Pangran Pugêr wus tumamèng ngayun
munggèng ngarsane narendra
angandika sri bupati

yayi paran karsanira
Si Sindurja kala katêmu dhingin
nèng Japara lan kumêndur
prakara Pasuruan
lamun bala Kumpêni yayi ngong pundhut
anggitika Pasuruan
lan dèn pracayakna maning

ingkang sun tuduh ing karya
punggawèngsun Madura Surawèsthi
ngirida pasisir iku
kang rayi matur nêmbah
yèn suwawi ing karsa paduka prabu
lêhêng nuntên linampahan
inggih pun dipati kalih

nadyan inggih manggihana
dhatêng wadyabala Kumpêni mangkin
wontên ing paran pukulun
sadaya umangkata
pun Kumpêni saèstu mêdal ing laut
sri narendra angandika
sakarsanira ta yayi

maksih kaya dhingin uga
pan wong loro iku ngong karya sandi
duk Japara durung kuntung
alane kang sun karya
Jiwaraga yayi wijile wong buruh
akarya lingsêm manira
têmahan anandhang brangti

yayi nisthaning narpati
lamun akarya punggawa
nora tega ing patine
watêke wêdi palastra
drêngki jail tur cidra
tan pantês ngawulèng ratu
lan dhêmên amaro tingal

watarèngsun Surapati
samêngko wus sugih akal
pantês angêntasi gawe
kaya nora kawanguran
kang rayi matur nêmbah
inggih sintên ingkang purun
amingkis wadi narendra

suwawi dipun timbali
pun Sampang lan Surabaya
kinèn siyagèng palugon
sang nata alon ngandika
Sindurja timbalana
Si Dipati Surèngkewuh
aja kari yayi Sampang

punggawa katri wus prapti
ing ngabyantara narendra
sang nata ngandika alon
hèh yayi mas ing Madura
lawan ing Surabaya
padha siyagaa pupuh
angrabasèng Pasuruan

ngirida wadya pasisir
lan wadyèngsun Kartasura
amèlua sapratêlon
punggawa kalih wotsêkar
sampun winangsit samya
ing karsanira sang prabu
kadi kang wus kalampahan

aja ge sira ajurit
yèn Kumpêni durung prapta
abarisa tugur bae
iya anèng Pasuruan
sang nata angandika
marang Arya Sindurjèku
hèh Sindurja ing Japara

ingsun paringakên maning
maring Si Sêcanagara
Sindurêja awotsinom
iku nuli ulihêna
lan gawanana layang
marang Si Kumêndur Sêlut
yèn punggawèngsun wus budhal

ingkang lumaku ajurit
yèn uwis prapta Japara
siyagaa ing palugon
nusula mring Pasuruan
rampung sabda narendra
Sindurêja awotsantun
mêdal saking dalêm pura

myang Pangeran Adipati
Pugêr sampun sami mêdal
miwah punggawa kalihe
sami mangaras suku sang
Madura Surabaya
sampun prapta dalêmipun
lajêng angundhangi wadya

sami siyaga ajurit
radèn patih kawarnaa
lajêng animbali age
dhumatêng Sêcanagara
ya ta wus dhinawuhan
timbalanira sang prabu
yèn nagara ing Japara

pinatêdhakakên maning
anuwun Sêcanagara
lan kinèn umadêg age
marang nagara Japara
sarta anggawa layang
nawala dalêm kang dhawuh
Kumêndur Sêlut Driyansah

Tumênggung Sêcanagari
mangkat saking Kartasura
nèng marga tan winiraos
ing mangke kang kawuwusa
Dipati Surabaya
lawan Pangran Madurèku
wus saningga sigra budhal

saking Katasura enjing
tuwin wadya Kartasura
umyang gumuruh swarane
sapratêlon ingkang budhal
pinalih lampahira
wadya pasisir puniku
mêdal êlèr lampahira

dene ingkang ngirid baris
wadyabala ing Madura
radèn dêmang pasisire
kang milwa Sêcanagara
kalih bupatinira
gantya wau kang winuwus
Tumênggung Sêcanagara

ing Japara sampun prapti
lajêng marang loji panggya
lan kumêndur tata lunggoh
lajêng maringakên surat
kumêndur tampi surat
binuka sinukmèng kalbu
kadriya surasanira

langkung sukanya tan sipi
ya ta angundhangi bala
sadhiya baita age
giyota pacalang wangkang
gorap miwah lanangan
nèng muara jêjêl pênuh
nanging ngantos praptanira

anuwun bantu Kumpêni
dhumatêng ing Batawiah
Sêcanagara wus mrantos
tan lami anèng Japara
samana sampun budhal
marang Pasuruan nusul
tan winarna lampahira

kunêng gênti kang winarni
wontên janma amêrtapa
ing Gunung Kidul dhepoke
Kyagêng Giring têdhakira
ingkang gadhah dawêgan
ing nguni ingkang dèn inum
mring Ki Agêng Pêmanahan

Ki Wanakusuma nami
dhêdhukuh nèng wana sunya
pinêsu bêntur tapane
sêdyanira ing wardaya
aminta ing Hyang Suksma
nyuwun ganti waris ratu
amêngku rat nungswa Jawa

darbe putra jalu kalih
anama Jayalêlana
Jayaparusa kang anèm
ing nguni prajangjinira
Ki Agêng Pêmanahan
yèn wus turun kaping pitu
gêntos warising narendra

kalawan Ki Agêng Giring
mangke kaping ênêm lagya
mila binantêr tapane
wau putra kalihira
binujuk êmbanira
dhuh radèn inggih yèn ayun
paduka umadêg nata

mangke sêdhêng ngrêbat puri
mumpung nagri Kartasura
sami suwung bupatine
pasisir môncanagara
nglurug mring Pasuruan
lan wadya Kartasurèku
ingkang tumut sapratigan

suwawi sampyan sumiwi
dhumatêng rama paduka
sanadyan dèrèng mangsane
impèn kawula prayoga
sampeyan madêg nata
siniwi wadyabala gung
sarwi amandhi bandera

wus katingal radèn kalih
tamtu umadêg narendra
kailo ing sangkal bolong
nêronthong gawang-gawangan
yèn sampeyan mêngku rat
Jayalêlana lingnya rum
lah tuturna impènira

Ki Kartigarun turnèki
anggèr sampeyan katingal
nitih liman ginrêbêg wong
akathah anglir wong ngarak
sampeyan pinaesan
cahya paduka umancur
lir pendah wulan purnama

kawula umiring wuri
malbèng nagri Kartasura
lampah lêstari kemawon
tan wontên sasayèng marga
inggih lampah sampeyan
tan wontên prajurit mêthuk
mung bèbèk arak-arakan

ngisis katêrajang baris
dupi prapta Kartasura
kula atangi jênggèlèk
nuntên wontên swara nyata
dumêling ujarira
wus sêdhênge mangun pupuh
Rahadèn Jayalêlana

condhong lan karsanirèki
gya umarêk mring kang rama
lan Si Jayaparusane
duk prapta ngarsaning rama
matur ingkang atmaja
rama kawula umagut
amêrêp ing Kartasura

mumpung ta rama ing mangkin
suwung nagri Kartasura
kang rama ngandika alon
kulup durung ungsumira
nadyan benjing maguta
anggèr yèn wus ungsumipun
têka ngamini manira

wuwuha punggawanèki
Sang Aprabu Kartasura
iya têlung èwu mono
ingsun ta môngsa mirisa
samangke sutaningwang
apan durung ungsumipun
atmaja mêgatruh turnya

kula mangke rama anyuwun pangèstu
badhe umagut ajurit
kang rama alon amuwus
kulup pan wis tuwa mami
amung sira iku karo

ngong bakali pan iya kurang saturun
lagi ping nêm iki kaki
lan maninge durung tutug
mungguhing pandulu mami
tutugêna sira karo

amêrtapa anênêdha ing Hyang Agung
dilalah takdiring Widi
ingkang putra kalihipun
tan kêna dipun palangi
aturipun kalih bêrod

yèn kawula rama mangke sampun ungsum
mung kula anyuwun idi
inggih waris umbul-umbul
kawula bandera waring
têtunggulipun palugon

kula suwun arsa kula damêl tunggul
inggih umangsaha jurit
ingiring wasiyatipun
sampun karsaning Hyang Widi
ki agêng tyasira condhong

ri saksana wau kang tunggul pinundhut
kang sinimpên jroning pêthi
dyan binuka kothakipun
jumêgur swarane muni
pêthine kari wus kothong

tunggul waris mêsat wiyat tan kadulu
jêtung ki agêng umèksi
wusana lingiraarum
adhuh nyawa putra mami
paran karsanira mêngko

tunggul waring brêkatan wus musna iku
kang putra nêmbah wotsari
wus dilalah botên purun
tunggul wau wontên mami
nanging ta pangraos angong

dene mêsat mring awiyat ingkang tunggul
yèn ta punika umaksih
wontên kothak botên mumbul
ilapate ing ajurit
saèstu kawula asor

dene wau bandera waring amumbul
muluk dhumatêng wiyati
pratôndha yudamba unggul
wus sêdhêng rama samangkin
kawula ngrêbat karaton

putra kalih amêksa aturanipun
kang rama èmêng ing galih
radèn kalih nulya muwus
hèh bapa ngirupa nuli
kanan kering sagung uwong

ubalêna ing kaprawiranta iku
Kartigarun gya lumaris
sing ngarsane gustinipun
marang dhusun kanan kering
gya anêmoni sagung wong

ngubalakên prawirane Kartigarun
wong desa kang sami uning
awêdi têmah kapencut
lan sagung wong sinung warti
yèn gustinira samêngko

katurunan laelatul kadri rawuh
nurbuwat karaton Jawi
mêngku rat nungswa Jawèku
sapa wong ing dèsi-dèsi
kang arsa dadi bupatos

padha nuta samêngko mring gustiningsun
pêsthine sira ing benjing
dadi bêkêl jung-panajung
panglawe utawi mantri
wadana panèkêt kliwon

wong ing desa sadaya kang samingrungu
tyasira prasami melik
kêna ing kêmat cêcinthung
Kartigarun akalnèki
sagung bêkêl desa golong

wus sadhiya bêkêl desa samya kumpul
marang dhukuh Wanatawis
andadi barisanipun
rinakit kinarya puri
taratag rambat wus dados

ingkang seba winitawis wadya sèwu
urut wana sami ngabdi
miwah sawetaning gunung
Marapi sami sumiwi
Rêbabu urute saos

kêrig dhatêng ing Wanatawis sadarum
dyan kawuwusa anênggih
kang arsa umadêg ratu
Radèn Jayalêlanèki
Jayaparusa kang anom

sabên enjing amêpakkên wadyanipun
ngubalkên prawiranèki
sagung kang mulat kapencut
anèng saluhur turanggi
lawung pitu tan binongkok

ingulukkên kinarya onclang mandhuwur
mêsat marang ing wiyati
dupi ta mangandhapipun
urung-urung sang apêkik
ginêtak lawung mancolot

sami mêsat marang ing gêgana muluk
kalamun ambêdhol dami
dadi gêgaman prang pupuh
kang mulat sadaya wingwrin
yèn ginêtak dadi uwong

radèn kalih umarêk rama sang wiku
arsa umangsah ajurit
kang rama ngandika arum
adhuh babo putra mami
sakarsanira sun rojong

nanging ingsun tan tega mring sira kulup
ingsun karyakêna joli
kajang têtunggangan ingsun
sukèng tyas tanaya kalih
wus karsanira Hyang Manon 

ingkang rama ginubêl wasana nurut
saking byat trêsna ing siwi
têmah gingsir lampahipun
ngêmping tapa genjah têkdir
samana sawusnya dados

kapraboning ayuda ki gêdhe wau
ngubêngi marang ing dasih
sarwi kutuge kumêlun
wadya surak swaranya tri
gumuruh kang wadya bodhol

kyai agêng pan joli titihanipun
wadya gung sami lumaris
mawarna banderanipun
Kartigarun matur aris
dhumatêng rahadèn karo

dhuh gustiku lamun suwawi ing kayun
Kartasura dèn lêbêti
inggih gusti mumpung esuk
mumpung nagri maksih sêpi
sumaur rahadèn karo

iya bêcik Kartigarun malih matur
gusti kalamun suwawi
wadyanta ingkang pangayun
sami bêkta amaculik
lir pendah tyang bêrêg kêbo

impèn kula gusti kalangkung pratela
mila wadya pangarsi
ngagêma maculak
inggih gusti sumepa
kados tiyang giring mêri
saèstunira
mungsuh prasami ngisis

yèn ginêtak pangarsanira sadaya
wong sèkêt winitawis
sami ngangge culak
Radèn Jayalêlana
munggèng ngarsa wuri baris
nitih turôngga
pan sarwi songsong kuning

tan kawarna solahira pan mèh prapta
ing Kêdungwinong prapti
wadyanya balabar
pangarsanya wus têbah
ing Kapandhanan abaris
wadya pangarsa
dinulu angajrihi

Kêdhungwinong Sidawayah ênggonira
karsane madêg aji
kapyarsèng samana
ing dalu kawuwusa
katur marang sri bupati
lamun wong Wana-
kusumarsa mrêpêk puri

dêdamêle ingkang lumaku ing ngarsa
ing Kapandhanan baris
wadya urut wana
tuwin sawetan arga
suyud milwa ing ajurit
ing benjang enjang
dènnyarsa mêrêp puri

katingalan saking nagri Kartasura
pakuwon wana têgil
obor lir raina
ing dalu tan winarna
ya ta kawuwusa enjing
Prabu Mangkurat
miyos ing pôncaniti

andhèr anèng ngayunan wadya punggawa
sakêpraboning jurit
Dipati Urawan
wau kinèn mêthuka
ngirid sagung wadya Jawi
bidhal saksana
saking ngarsa narpati

amung kantun Radèn Arya Sindurêja
jagi nèng pôncaniti
myang wadya kaparak
gêdhong baris malatar
duk samana sri bupati
angingu wadya
kawan dasa wong Bali

Ki Tumênggung Singabarong aranira
lêlurahe wong Bali
andhèr ngarsa nata
udhênge bolang-bolang
abaju sangkêlat wilis
sondhèr ngangrangan
asikêp watang jinggring

kawarnaa wau Dipati Urawan
kang mêthuk ing ajurit
ing Kêmadhuh prapta
tata baris akapang
Wanakusuma winarni
budhal samana
saking pakuwonnèki

munggèng joli Ki Agêng Wanakusuma
wus sêpuh kaki-kaki
sutanira ngarsa
Radèn Jayalêlana
kang rinaja-raja sami
lan arinira
samya munggèng turanggi

apêpaès wadana pinindha liman
sira rahadèn kalih
lawan êmbanira
Kartigarun pinrada
saingga binayangkari
ingayap wadya
pan sarwi songsong kuning

katur marang Rahadèn Jayalêlana
yèn ingkang mêngsah prapti
Dipati Urawan
kêrig wong Kartasura
kiyai agêng ngubêngi
mring wadyanira
maca donga capati

donga bêsmah têracah donga sarabat
utawi sèpiangin
gumêrah swaranya
sarwi anabuh kêndhang
wadyanya pan sami dhikir
Jayalêlana
ngatag wadyanira glis

lah ta payo padha sira tarajanga
baris ing Kartawani
sigra sami mangsah
wadya angagêm sulak
sumahab anêmpuh jurit
sami lok sulak
sulak mungsuh awingwrin

sami kêkês wadyabala Kartasura
Ki Urawan nulya glis
anêmbang têra
nêmpuh wong Kartasura
sumahab tandange jurit
campuh kang yuda
rame bêdhil-binêdhil

dyan gumulung wadya ing wanakusuman
gustine anindhihi
mangamuk arampak
ngisis wong Kartasura
giris sagunge bupati
Urawan kurda
sigra umangsah jurit

datan kêna ingadu wong Kartasura
pangraos aningali
mungsuhira wêndran
nangkêbi kering kanan
sami kêkês aningali
Jayalêlana
sigra ambêdhol dami

dyan sinêbar dami katingal gêgaman
bêbujung mungsuh sami
sira Ki Dipatya
Urawan wus lumajar
wong wanakusuman nagri
buru lan surak
ingkang lumayu giris

gya kapêthuk sira Dipati Urawan
lawan duta nrêpati
dhawuhkên timbalan
lah dipati andika
dhawuhipun sri bupati
sampun lumajar
marang ing pôncaniti

lumayua mring pasowan kidul ngrika
sampun kêkawal malih
apan sri narendra
arsa ngawaki yuda
sagunge para dipati
botên kalilan
umagut ing ajurit

pinrih prapta mungsuh anèng panangkilan
sigra wau dipati
mingêr lampahira
myang sagunging punggawa
pasowan kidul dèn jogi
dyan mantri mudha
lajêng lampahirèki

amariksa ênggone mungsuh kang prapta
wau ta kang winarni
wong wanakusuman
prapta anrangkusuman
tinata lakuning baris
kèndêl sakala
kang wadya dèn ubêngi

akêkutug pan sarwi anabuh kêndhang
Dyan Jayalêlana ngling
payo wadyaningwang
padha ngobong-obonga
karya tandhaning ajurit
sor ungguling prang
nulya wisma wong cilik

ingobongan wismane mantri dipatya
karana aja nganti
pisah wadyaningwang
masa ingsun ngadhatyan
kang ingsun karya bupati
têka mangsupa
dèn tinggala wadya lit

sun watara wus sumyur wong Kartasura
datan amagut maning
mung Si Adipatya
Urawan andêling prang
wong Kartasura wus ngisis
ratune minggat
tininggal ing wadya lit

iya masa wania mapag maringwang
jêr ingsun gênti waris
amêngku rat Jawa
ujar saturun ingwang
ugyaningsun angukuhi
bala maringwang
cup endhal-endhul mami

ya ta wau duta nata mantri mudha
wus awas sigra bali
anandêr lampahnya
ing alun-alun prapta
katur kangjêng sri bupati
kang mêngsah prapta
anrangkusuman baris

samya kèndêl anata gêgamanira
ngandika sri bupati
hèh wong gamêl kêbat
kudèngsun saosêna
si kaladaru tumuli
wus kinambilan
sinaosakên ngarsi

wus angrasuk sagung busana wasiyat
rasukan Kyai Gundhil
angagêm makutha
kêpraboning narendra
ujyalanira nêlahi
kyai bêlabar
winangking sri natani

Ki Baru ngampil tan têbah
suranata ingkang ngampil
ya ta wau sri narendra
amundhut têngêran jurit
bêndhe Ki Bicak nênggih
sigra nitih kuda gupuh
ginrêbêg wadyabala
praptèng sitinggil winarni
wadyabala kaparak sampun atata

tan kaliru prênahira
sabêkêl sajajarnèki
wadya gêdhong sambungira
wurine kaparak baris
mangkana sri bupati
wong ing Bali wolung puluh
munggèng ngarsa narendra
Singabarong lurahnèki
têguh timbul sêmbada gagah prakosa

sri narendra angandika
dhumatêng Rahadèn Patih
Sindurja sira barisa
sabaturmu kidul masjid
yèn mungsuhira prapti
padha nulia lumayu
dimène mêngko prapta
mungsuh maring ngarsa mami
Sindurêja manêmbah matur sandika

tur sêmbah sigra umentar
angirid wadya prajurit
sang nata malih ngandika
hèh bocah gandhèk dèn aglis
sira paringa uning
marang adhi mas dèn gupuh
lan sira enggalêna
praptaa ing ngarsa mami
dene suwe yayi mas nora na prapta

wadya gandhèk nêmbah mentar
saking ngayunan sang aji
tan adangu antaranya
wong wanakusuman prapti
gumrêdêg angajrihi
sawadya bandera pingul
nênggih kala samana
ing Kartasura nagari
kêkayone dèrèng mangsane tumruna

dadya katingal anglela
sagung gêgaman kang prapti
saking alun-alun sigra
sri nata ngandikèng abdi
iki gêgaman kèksi
bandera rontèke pingul
sapa ta kang duwea
abdi kaparak tur bêkti
gih punika barising wanakusuman

katawis bandera pêthak
sang nata sarêng miyarsi
kalangkung sukaning driya
Ki Baru tan kenging têbih
tata dènnya lumaris
wadya wanakusuman gung
joli pinikul wuntat
ginrêbêg ing wadya dikir
cinarita Ki Agêng Wanakusuma

kang nitihjoli punika
dene ta kang putra kalih
samya lumampah nèng ngarsa
nitih kuda songsong kuning
sarwi nindhihi baris
ginrêbêg dening wadya gung
ki agêng munggèng wuntat
sadaya kang mikul joli
osiking tyas dene iki bobotira

saya ènthèng anèng pundhak
sakeca dènnya lumaris
arsa umatur mring radyan
kang mikul sadaya ajrih
ya ta datan winarni
kunêng wau kang winuwus
pangeran adipatya
ing Pugêr sampun abaris
enjing mila sampun siyagèng ayuda

pêpak ingkang wadyabala
Tambakbaya sampun prapti
kalawan Ki Surajaya
Jadêrma Jayawiryèki
duta nata wus prapti
mring Pangeran Pugêr pangguh
dhawuhkên sabda nata
paduka dipun timbali
dipun enggal praptaa ngarsa narendra

ing mangke mêngsah paduka
inggih gusti sampun prapti
Jêng Pangran Pugêr gya budhal
busana kaprabon jurit
tuhu langkung rêspati
asingsêt tarincing patut
dhasar bagus taruna
têguh tangguh ing ajurit
yèn sinawang lir pendah Bambang Irawan

ginarêbêg wadyanira
kalih nambang winatawis
samya wadya pêpilihan
kang sami sudirèng wèsthi
wong wanakusuman wrin
yèn mungsuh mêdali pupuh
sadaya sarêng surak
ngucap sulak-sulak sami
ya ta kagyat Pangeran Pugêr ngandika

hèh sakèhe wadyaningwang
dèn enggal muliha sami
rêksanên ta gustinira
garwaningsun ingkang kari
poma dèn ngati-ati
salawe bae wadyèngsun
ingkang milu maringwang
kang padha lungguh ing ngarsi
ingkang kinèn wotsari anulya mentar

prasami wangsul sadaya
amung salawe kang kari
ing Pêkên Agêng wus prapta
wadya wanakusumani
kèndêl angati-ati
nèng wetan Kamlayan wau
ya ta Kangjêng Pangeran
Dipati Pugêr lingnya ris
hèh pra kônca gandhèk sira alajua

ingsun wus nèng jawi bata
matura mring sri bupati
caraka matur anêmbah
adhuh gusti kula ajrih
dhatêng rakanta aji
karsanipun sang aprabu
inggih mêngsah punika
kang supados sagêd prapti
ngalun-alun ngarsanya raka paduka

arsa nyrirani ngayuda
rakanta sri narapati
Pangran Pugêr angandika
hèh gandhèk lajua nuli
ywa môngga tutur mami
kang kinèn manêmbah laju
gancangan lampahira
sigra Pangeran Dipati
Pugêr budhal wadya salawe tan têbah

amangalèr lampahira
singidan karsanirèki
nèng pinggir kali bangawan
sawadyanira tan kari
prasami tumut dhêlik
tan kèksi saking marga gung
tan antara kang mêngsah
barisira sampun prapti
pangarsane ing Pêkên Agêng samana

Surajaya matur sigra
gusti mêngsah tuwan prapti
jêng pangran alon ngandika
dimèn pangarêpe dhingin
punggawane sun èksi
iku durung ana langkung
mêngsah lajêng lumampah
ing pangurakan wus prapti
sêmang-sêmang ngrasa ajrih ing tyasira

wadya ing wanakusuman
ting kalithih sami ajrih
giris mulat barisira
ing kangjêng sri narapati
tinon lir gunung gêni
mawarna gêgamanipun
Radèn Jayalêlana
Jayaparusa wus prapti
Pêkên Agêng miyat wadya kulithihan

ya ta asuwarèng wadya
batur ywa kandhêg lumaris
ingsun arsa ambanjura
ngadhaton maring jro puri
banjur jumênêng aji
ana ing Kartasurèku
ya ta ingkang winarna
Pangeran Pugêr kang dhêlik
nênggih anèng pinggiring kali sawadya

matur Arya Tambakbaya
yèn parêng karsa jêng gusti
suwawi mangsah ngayuda
sampun kalayatan malih
jêng pangran ngandika ris
lah ta kabèh wadyaningsun
payo padha umangsah
sapa kang ninggal ing mami
nora wurung ingsun kêthok gulunira

kang wadya sarêng turira
ajura awor lan siti
wontên ing ngarsa paduka
botên niyat botên ngimpi
nêdya tilar ing gusti
suka tumêka ing lampus
Jêng Pangran Pugêr mangsah
rêspati tandangirèki
kang winangking Kiyai Mesapanular

Kyai Palèrèd ingasta
wadya salawe tan têbih
sarêng dènira umangsah
tandangira golong pipit
Sunjaya amangarsi
Tambakbaya sarêng ngamuk
tan kari Ki Jawirya
tiga kang dadi pangirid
wadya wanakusuman awas tumingal

lamun Pangeran Dipatya
Pugêr umangsah ing jurit
kagyat gègèr mapuyêngan
wadya kapugêran sami
lajêng sami ambêdhil
sarêng muni bêdhil pitu
wadya wanakusuman
kathah kawatgatèng mimis
saya bingung gègère ulêng-ulêngan

kagyat wau sri narendra
miyarsa swaraning bêdhil
sang nata aris ngandika
sapa kang mapag ing jurit
nèng pangurakan iki
wadya gandhèk nêmbah matur
gusti ari paduka
inggih Pangeran Dipati
mapag yuda mèsêm wau sri narendra

anarajang saking wuntat
mung salawe ingkang abdi
kang binêkta magut yuda
rayi paduka jêng gusti
nanging sami pinilih
kang sami sudirèng kewuh
sang nata amiyarsa
ature gandhèk kêkalih
langkung mirma mring ari sri naranata

lajêng anêmbang têngara
Ki Bicak tinêmbang nitir
swara muluk ngawang-awang
angangkang anèng wiyati
ngungkung ana ing langit
sang nata ngandika asru
Singabarong dienggal
umangsaha ing ajurit
têtulunga sirèng yudane yayi mas

Pugêr umangsah ing yuda
wadyane karoban tandhing
Singabarong atur sêmbah
umangkat sakancanèki
mêre saengga kapi
sarwi sru pangucapipun
têmbung Bali gajah lyak
babêk bancangan puniki
jo akanjutane sarwi ngêmbat watang

watange kinarya onclang
sasolahira ngajrihi
tumbak dèn umbulkên ngwiyat
tinadhahan jajanèki
kulite datan busik
watange têmahan rêmpu
suka sri naranata
umiyat wadya ing Bali
kang sawênèh anyaut babrêngosira

langkung andik netranira
ambuwang gêgamannèki
umangsah kalawan asta
prasami têguh kang kulit
wong wolung dasa sami
prasami atêguh timbul
wadya Bali sadaya
prasami nêmbah ing gusti
wus ingidèn tan ana nolèh ing wuntat

wadya Bali sarêng mangsah
wus watake wadyabala ing Bali
sarêng kapangguh lan mungsuh
lajêng ngamuk manêngah
kang tinrajang wong wanakusuman mawur
tanbuh-tanbuh polahira
ing wuri ngamuk mangukih

jêng pangeran adipatya
saha wadya ngamuk sagolong pipis
kadya banthèng tawan tatu
wadya wanakusuman
kagegeran puyêngan pating bilulung
kathah tatu kathah pêjah
dèn amuk marang wong Bali

katutuh saking ing wuntat
Pangran Pugêr sawadya anumbaki
jêprat-jêprot kèh kang lampus
wadya wanakusuman
ingkang urip agiris sami lumayu
amung kang lumampah ngarsa
akathah ingkang ngêmasi

kang mundur atawan brana
wit dèn amuk dhumatêng wong ing Bali
tan ana kang nêdya kiwul
kathah sami sêsambat
paran iki munduran ingsun ingadu
sêsudukan têtumbakan
ujare yun dadi aji

ngong kinon ngiring kewala
mêngko têka ingadu mangun jurit
tobat ingsun kêna ngapus
angur ta lumayua
nora kudu manira dadi tumênggung
angur amatuna gaga
joline binuwang aglis

nanging wus kothong kewala
samya bubar sagunging wadya alit
mung kari lêlurahipun
Radèn Jayalêlana
lawan Jayaparusa datan lumayu
mêdalakên pangabaran
wali-wali tanpa dadi

Rahadèn Jayaparusa
sakalangkung krodhanira mawêrdi
kalih nrêgkên barisipun
kang kari kathahira
wadya wanakusuman pan amung satus
kalihnya ambêk sudira
sawadya agolong pipis

Jêng Pangeran Pugêr mirsa
lamun Jayalêlana mangsah jurit
ngandika mring wadyanipun
hèh kabèh bocah ingwang
umundura iya maring wuriningsun
lah age alumayua
iki mungsuhira sêkti

Si Jayaparusa mangsah
kinawasa prawira ing ajurit
sun papagêne ing ripu
padha ijèn kewala
sigra sami lumayu marang ing pungkur
jêng pangran sampun kapanggya
lan Jayaparusa jurit

pan padha ijèn kewala
sigra Jayaparusa numbak aglis
Pangeran Pugêr tan keguh
dènnya manangkis tumbak
wau Jayaparusa panumbakipun
anitir marang pangeran
nanging datan anêdhasi

Pangeran malês anumbak
Radèn Jayaparusa pan katitis
pêcah jajanira têrus
marang walikat niba
kapisanan Jayaparusa wus lampus
Jayalêlana winarna
aprang lawan wonging Bali

Singabarong mungsuhira
dèn rêbut ro Jayalêlanèng jurit
lawan maguyangan iku
Jayalana tinumbak
marang Boman Guyangan ingkang anglawung
lambungira kawatgata
têrus niba angêmasi

wadya alat samya bubar
ya ta wontên abdinira sang aji
Nayatruna wastanipun
juru kêbon sri nata
amit nêmbah pukulun gusti sang prabu
ulun amit milwa yuda
ingidèn mangsah ing jurit

ing payudan sampun prapta
Nayatruna samana lajêng dhêlik
amping-ampingan ing kayu
awas dènnya tumingal
lamun Jayalêlana wau wus lampus
aprang lan Boman Guyangan
wangkenya maksih gumuling

tininggal Boman Guyangan
awit lajêng ngamuk ing wadyanèki
Jayalêlana gumluntung
tangginas Nayatruna
ingkang wangke gya tinigas murdanipun
jaja awêdhak rudira
busana tinêlês gêtih

gya binêkta mundur sigra
Pangran Pugêr wau ta kang winarni
angawe ing wadyanipun
garjita pra punggawa
para mantri sadaya mangsah ing ripu
prasami angêmbat watang
sami ngungsir mungsuhnèki

ya ta ingkang kawarnaa
sri narendra awas dènnya ningali
Pangran Pugêr dènnya ngamuk
langkung sudira kiyat
sri narendra kalangkung sukaning kalbu
ya ta Kyai Nayatruna
praptèng ngarsanya sang aji

sarwi anyangking mustaka
jajanira mawi gêgubras gêtih
amicara jroning kalbu
nadyan ingsun goroha
mring sang nata ujar ingsun goroh patut
wênang wong rêbut darajad
mrih dèn sihi ing nrêpati

kagyat kangjêng sri narendra
sru ngandika wau ta sri bupati
hèh Nayatruna sirèku
têka anyangking êndhas
dhase sapa Ki Nayatruna umatur
pukulun sri naranata
punika sirahirèki

inggih pun Jayalêlana
ingkang arsa mêngsah paduka gusti
lan kawula aprang kiwul
pêjah kawula tigas
ingkang murda konjuk ngarsa sang pukulun
ing yuda ulun mèh pêjah
langkung sudirèng ajurit

sang nata alon ngandika
Nayatruna bangêt tarima mami
sirèku wong nêdya lampus
têmahan nêmu arja
ing samêngko lungguhira ingsun junjung
lawan sun paringi aran
Raja Mênggala sirèki

kabèh wadyèngsun jro pura
iya sira ingkang angrèhna sami
Ki Nayatruna gya sujud
anèng ngarsa narendra
ya ta wadya wanakusuman wus larud
Pangeran Pugêr winarna
kang mêntas unggul ing jurit

miwah sagung pra punggawa
ingkang bujung mêngsah samargi-margi
mêngsahnya kathah kang lampus
kècèr saurut marga
dening pamukira jêng pangran sawadu
Jêng Pangeran Adipatya
lajêng marêk sri bupati

ingiring sagung punggawa
jisimira Jayaparusa nênggih
mantri kalih kinèn tunggu
nganti karsa narendra
tan kawarna ing marga samana rawuh
anèngngarsane sang nata
sri narendra dangu nganti

sarêng kang rayi katingal
lampahira ingiring para dasih
sigra ngawe sang aprabu
praptèng byantara nata
jêng pangeran pilênggahira mabukuh
sang nata aris ngandika
bagya sapraptanta yayi

lan sabatur punggawanta
jêng pangeran munjuk sarya wotsari
saking pangèstu pukulun
kakang prabu raharja
sapunggawa kawula sami rahayu
mangkya ulun tur uninga
pun Jayaparusa lalis

joline Wanakusuma
duk kapanggih sampun datanpa isi
kang wadya lit brastha gêmpur
sang nata angandika
bocah gandhèk pundhutên jisimirèku
Jayaparusa dèn enggal
gawanên ing ngarsa mami

kang ingagnyan sigra mentar
tan adangu jisim konjuk ngarsa ji
angandika sang aprabu
sarya suka ing driya
baya iki kang arsa jumênêng ratu
amêngku rat tanah Jawa
arsa mungsuh wong Matawis

wakane Jayaparusa
têka pijêr sira enak aguling
durung katêmu lan ingsun
sang nata ngatag wadya
hèh wong singanagara payo dèn gupuh
murdane panjêrên iya
anèng wringin kurung nuli

gêmbunge iku parakna
iya marang ing Endragiri nuli
kang murda tinigas sampun
pinanjêr ingkang sirah
anèng wringin kêmbar têngah ngalun-alun
myang sirah Jayalêlana
sampun pinanjêran sami

kunêng solah tan winarna
ya ta jêngkar sang nata malbèng puri
Jêng Pangeran Pugêr sampun
kondur sawadyanira
Sindurêja tanapi para tumênggung
samya mantuk sowang-sowang
mijil suka ing jro ngati

kunêng gantya winursita malih
kang baris ing Gênthong
Adipati Sampang sakancane
lawan Adipati Surawèsthi
lami dènnya nganti
Kumpêni tan rawuh

dènnya baris nèng têngah wanadri
lor kidul myang kulon
wetan samya kinubêngan larèn
sêsandhingan kang para dipati
saengga nagari
banjêng lurung-lurung

pirêmbagan sagung pra dipati
pêpak nèng pakuwon
sira Adipati Madurane
apan karya tilasan sathithik
rêmbag pra dipati
akarya prang pupuh

amacalang bagiyan pra mantri
nanging ta kang ewoh
Adipati Surabaya ture
luhung utusan atur udani
marang sri bupati
paran karsanipun

nadyan windon kang para dipati
abaris nèng Gênthong
inggih paran sang nata dhawuhe
sri narendra paramartèng dasih
suwawi prayogi
ngunjukana atur

Adipati Sampang matah mantri
kang badhe kinongkon
mawa kintèki konjuk sang rajèng
mêsat dutanira sang dipati
gantya kang winarni
wau Sang Aprabu

Kartasura tulus nyakrawati
adêgira katong
samya eca wong cilik manahe
para tani datan walangati
murah bêras pari
tulus kang tinandur

kadhatone wus rinakit-rakit
sacarèng kadhaton
duk anyare misih pagêr bêthèk
gya jinaro pagêrira tuwin
ginêbyogan ugi
lèn binata sampun

sawusira rakit salirnèki
ya ta winiraos
sagung ingkang pra dipati kabèh
samya ngrakit wismanira nênggih
santana myang mantri
wismanya binatur

tan cinatur arjaning nagari
warnanên sang katong
sorinira sang nata kathahe
pan sakawan ingkang nama padmi
sêlir manggung cèthi
tan kêna ingetung

garwa pamungkas wau winarni
putri ayu kaot
ing Sumêdhang dyah anom wijile
ingkang nama Ratu Kancana di
panênggaknya jawi
ugi nama Ratu

Pajagalan wijilira nênggih
nama Ratu Kulon
pamadyane Radèn Ayu Êlèr
sumêndhine putri saking Giri
sinungan wêwangi
Radèn Ayu Kidul

Dyan Ayu Lèr saking Surawèsthi
kinasihan katong
Mangunjaya iku atmajane
duk ing uni kinèn amêjahi
mring rama sang aji
nanging tan linampus

pan linintu kang dipun pêjahi
dhumatêng sang anom
mrih lêgane kang rama galihe
ingumpêtkên wau sang lir Ratih
kadya dèrèng janji
ya ta kang cinatur

Radèn Ayu Êlèr tan mêdali
amung Ratu Kulon
apêputra jalu atmajane
Rahadèn Mas Sutikna wêwangi
warnanira pêkik
mangke diwasa wus

ingkang ibu sakalangkung asih
tan prabeda katong
dene putra tan ana tunggale
de ta garwa tan ana mêdali
Ratu Kulon nênggih
drêngki arubiru

lamun ana bobot para sêlir
miwah garwa anom
sinajanan ilang wawratane
nadyan sampun wawrat pitung sasi
yèn dèn sinajani
dumadakan runtuh

atmajendra Dyan Mas Sutiknèki
wus sinungan lunggoh
lan ingalih mangke jêjuluke
sinung nama Pangeran Dipati
Anom lênggah sabin
cacah gangsal èwu

pan ginadhang gumantya nrêpati
kunêng winiraos
Pangran Pugêr akathah putrane
kang wanodya pan amung kêkalih
kang jalu winarni
pitu kathahipun

pan têtiga putra kang wus lalis
datan winiraos
juga putri jalu kêkalihe
amung ingkang maksih kang winarni
mijil saking sêlir
sakawan kang jalu

putra èstri saking sêlir kalih
kang nama Bok Wadon
amêdali kêkalih putrane
Radèn Ayu Lêmbah kang wêwangi
jalu arinèki
ran Dyan Sudirèku

Bok Mas Kananga mêdali kalih
jalu bagus anom
Dyan Mas Mêsir nama pambajênge
arinira Dyan Mas Sam wêwangi
sêlir Bok Malathi
kalih putranipun

juga jalu sajuganya èstri
nênggih putra wadon
Radèn Ajêng Impun kêkasihe
putra jalu Radèn Mas Subêkti
saking garwa padmi
pan têtiga jalu

Dyan Mas Surya kang sêpuh pribadi
Dyan Mas Sôngka anom
Rahadèn Mas Sudama wrujune
tiga pisan sami pêkik-pêkik
bagusira kadi
Kangjêng Nabi Yusup

pantêsira anèng suranadi
ingayap pra sinom
rama ibu sangêt ing asihe
putra tiga dadya woding galih
kunêng kang winarni
nênggih sang aprabu

wau lagya siniwakèng cèthi
dalêm Ratu Kulon
ingkang putra tinimbalan age
nênggih Kangjêng Pangeran Dipati
prapta ngarsa aji
pra nata mabukuh

ingkang ibu Ratu Kulon nuli
mrêpêki andhodhok
sarwi ngusap-usap ing putrane
wus diwaasa putraningsun gusti
sèstu milangoni
baguse sutèngsun

sigêg wau kangjêng sri bupati
kang anèng kadhaton
ya ta ingkang kawarnaa mangke
dutanira ing Sampang Dipati
Kartasura prapti
samana anjujug

mring Dyan Aya Sindurêja Patih
gya binêkta saos
maring pura asowan sang rajèng
praptèng ngarsa rêkyana apatih
umarêk wotsari
suratira katur

wus tinampan dyan binuka aglis
têmbunge winaos
wus kadriya sagung surasane
angandika sang prabu mring patih
wangsulana nuli
kang manis ing têmbung

wartanana ana mungsuh prapti
malah kongsi prapta jroning pura
têmahan dadi prang rame
rame prang mungsuh larud
nora ana ingkang ngudhili
mêngko parentah ingwang
dèn padha atugur
iya padha abarisa
angantia têkane wadya Kumpêni
kang saka ing Japara

lah warahên aja mulih-mulih
padha enaka nèng pabarisan
patih sandika ature
tur sêmbah lèngsèr sampun
saking pura praptaning panti
lajêng akarya surat
pinaringkên sampun
kang duta tampi gya mêsat
tan winarna ing Gênthong lampahe prapti
tumama ing byantara

sampun tundhuk lan Sang Adipati
Cakraningrat duk miyat pustaka
sakalangkung pangungune
mangkana tan winuwus
laminira dènira baris
ing sabên-sabên warsa
ulubêkti katur
upêktine Surapatya
katur nata margi saking sang dipati
ing Sampang Cakraningrat

langkung dhêmit tan ana udani
Surapati yèn atur upêktya
duta mring Sampang jujuge
mangkana kang winuwus
nagri dalêm anandhang agring
wadya kèh sakit rumab
nanging nulya mantun
amung kantun larang pangan
Kartasura sarwa larang kang binukti
miwah wadya padesan

langkung putêk tyasira sang aji
dene nagri lagya abêbakal
kasandhung larang pangane
ya ta wau sang prabu
apinarak ing masjid alit
kang rayi ingandikan
Pangran Pugêr rawuh
ing ngarsanira sang nata
manganjali sang nata ngandika aris
dhimas kaparèng ngarsa

marmanira yayi ngong timbali
dene luwih putêke tyas ingwang
nagara larang pangane
angêrês sun angrungu
ing wartane sakèh wong cilik
sun têmpuhakên sira
paran rèhirèku
adhi mas nagara Jawa
susahing wong mung sira kalawan mami
yayi kang katêmpuhan

yèn awèta larang kanang bukti
tanah Jawa ingsun lawan sira
adhi kang tiwas yêktine
nistha jênênging ratu
yèn nagara larang kang bukti
wong cilik kawlasarsa
akèh mangan gadhung
upama nora maria
ratu nistha dêlap jumênêng nrêpati
dadine tanpa ngrasa

yèn tan antuk pitulunging Widi
ing murahe pangan bumi Jawa
ingsun pamit mring dhèwèke
sun arsa nganyut tuwuh
merang mulat marang wong cilik
kang rayi matur nêmbah
dhuh pukulun sampun
lamun ulun maksih gêsang
pintên banggi manggih pitulunging Widi
kawula amit kesah

sri narendra angandika aris
hèh adhi mas ing sakhajatira
jinurunga ing Hyang Manon
kang rayi nêmbah mundur
mentar saking ngarsa sang aji
prapta ing dalêmira
Pangran Pugêr wau
wus asalin nyamping pêthak
paningsêtnya pêthak dhêstharira putih
rasukan jubah pêthak

tanpa dhuwung namung bêkta sêking
nyangking kêstul sarwi têkên jungkat
sampun kinandhut tasbèhe
pangran gya lumastantun
tanpa rewang namung pribadi
sangêt anamur kula
tan ana kang wêruh
yèn pakune ing rat Jawa
ka kapapag nèng marga datan sumingkir
dèn nyana santri kumpra

ngidul ngilèn dènira lumaris
analasak ngambah pasawahan
tan angambah dalan gêdhe
galêngan kang tinurut
têbêng-têbêng panas tumiling
lagya sawusing karya
kèndêl anèng gubug
ka darbe gubug pan lagya
bubuk sukêt tuton kang pindha tanya ris
niku damêl punapa

kang tinanya sigra anauri
sukêt tuton kawulangge sêga
jêng pangran angrês galihe
laju praptèng kapundhung
kèndêl anèng ngandhap waringin
apan nuju pasaran
kathah kang kadulu
wong adol jagung katela
gadhung walur pondhoh arèn lan karandhing
samya kinarya sêga

Pangran Pugêr alon amarani
sarwi tanya puniku punapa
bibi kang dika dol rane
bok bakul lon sumaur
gih punika ki bagus santri
sami bêbêk-bêbêkan
wi lan gadhung walur
daya yèn uwi pomahan
pan wi alas kang kula dol bagus niki
jêr arang wong sêsawah

Pangran Pugêr atêtanya malih
satompone bibi rêga pira
inggih gutuk nyatompone
jêng pangran lon amuwus
larang têmên ya talah bibi
iba rêgane bêras
bok bakul sumaur
sapithi rêga sangang wang
kadospundi yèn botên larang rêjêki
wong cilik tan sêsawah

pijêr wayang-wuyung milu jurit
para gusti kang darbe nagara
rêbut singgih lan kadange
iba ta laminipun
wong ing desa arang sêsabin
duk badhahing Mataram
Pasampang rumuhun
malah mangke dèrèng karta
pan katutuhkang darbe nagari prapti
prandene dèrèng arja

ingkang raka jurit lan kang rayi
Sunan Pugêr kang anèng Mataram
wong cilik ewuh atine
tanbuh lor tanbuh kidul
kidul gusti ing êlèr gusti
kewran tyase wong desa
dadi wayang-wuyung
nora pijêr asêsawah
lagi mangke ki bagus mari angili
lamine pra bêndara

ingkang raka atut lan kang rayi
Pangran Pugêr angêrês miyarsa
mèsêm kabêlêt gujênge
bok bakul nyêntak asru
basakêna ki bagus santri
ana wong tinuturan
andadak gumuyu
apa ta sira jêjawat
wus lumrahe wong santri kurang dêdugi
tan wruh ing tatakrama

dene iku warnanira sigit
bok iyaa nganggo tatakrama
gêguyu dudu muhrime
anom dhasarmu bagus
têka tinggal dugi prayogi
yèn sira kêrisana
pasthi kênèng siku
yèn ajaa santri sira
sun dhèdhèli mulane wong anom kaki
aja dhêmên sêmbrana

ngawulaa wruh ing tatakrami
yèn wus wêruh tatakrama benjang
bagus anyantria manèh
yèn anom nyantri iku
tuwa-tuwa lumakyèng kardi
saene tan tininggal
watêk santri gundhul
mumpung anom ngawulaa
yèn wus tuwa bagus anyantria maning
mbêk priyayi tan tinggal

dadi santri budine priyayi
yèn mangkono musthikaning janma
sêgêr dèn ombe uyuhe
rupamunom abagus
mung cacade isih anyantri
bok ya besuk yèn tuwa
dadi santri patut
gêlêma nèng wismaningwang
bagus santri ingsun saguh ngitik-itik
amuruk tatakrama

bagus santri wisma dika pundi
Pangran Pugêr alon saurira
kula bibi Kêdhung Gudèl
kinongkon kadang sêpuh
anglayari murahing pari
marma kalunta-lunta
bibi raganingsun
datan ana ingkang murah
saparane bibi larang bêras pari
kula gênti têtanya

pan ing pundi wismane si bibi
lawan sintên jênênge si paman
ing Padhas manira pantèn
karan anak katèngsun
Biyang Sumbing aran ngong iki
paman ta lagya kesah
mushapir mring Kudus
lamine wus pitung wulan
ngong watara pamanira baya modir
nèng paran tanpa warta

pamanira dhingin dadi modin
tinggal masjid angungkang balumbang
bêning tur cèkli langgare
yèn sêmbada ki bagus
ênggonana wus kari mlangkring
klasa anyar wus ana
prayoga ki bagus
yèn lumuh salat nèng langgar
pamanira tinggal pasalatan kalih
kang siji nèng jêromah

yèn pêtêngan pamanira wêdi
salat masjid sêmbahyang nèng omah
ingsun kang dadi makmume
lêgakna tyasirèku
payo mulih mring wisma mami
ywa susah dening pangan
ingsun darbe pantun
sawuwa saking Bahrawa
tuk mushapir jênate pamanirèki
mêngko rijêkinira

Biyang Cumbring wuwuse minta sih
bagus santri ngenakana sarak
jêr santri iku sarake
sayêkti ingsun wêruh
lamun pamanira angaji
janji kang muni kitab
paman ta sumurup
sanadyan santria desa
kang liningan kèmêngan sigra nuruti
gih sakarsa andika

Biyang Cumbring nyêntak wong ningali
sira iki padha nonton apa
wong ngandhêg bojoku dhewe
jêr arsa lunga nglangut
sumarmane ingsun ngendholi
sarwi nata dagangan
kinukud abikut
jêng pangran kewran ing driya
kodhêng dhêngdhêng kapêtêngan de sinandhing
ingadhangan salendhang

Biyang Cumbring gya borong kuwèni
lan amborong kêmbang nganti rong wang
tan ketang larang rêgane
mangkana ciptanipun
sok tututa nèng wisma mami
ngong wêlêg dening pangan
besuk nora wurung
iya pangarah manira
jangkrik agung kalakona siring ati
mitra santri ngumbara

mendahane lêganing tyas mami
yèn kalakon anunggal saklasa
wong iki bagus rupane
lan wênês cahyanipun
baya besuk sugih rijêki
sarêng mangkat saksana
pangran atut pungkur
samarga awirandhungan
Biyang Cumbring lakune anolah-nolih
busananggung ngowahan

sarwi rasan ing samargi-margi
ingsun iki lawan pamanira
katêmu jaka prawane
rong taun ngêmban sunu
rada jêro ingsun mêtoni
umur sataun lagya
arinira lampus
lamine mèh wolung wulan
ya mulane ingsun iki durung rapih
patine kadangira

duk maksihe pamanira kaki
nora kêna pisah ing sadhela
iya bagus lagi mangke
sapatine kadangmu
kongsi pisah mèh wolung sasi
duk pêpasihan ingwang
tan bênggang sarambut
amuwêl tan bêtah uwal
kaya buntut anggung gawe ambondhèti
saking gunging kasmaran

