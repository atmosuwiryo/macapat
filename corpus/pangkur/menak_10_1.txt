lajêng sumiwèng ngajêngan
wau sira Dipati Guritwêsi
anuju kang anèng ngayun
Wong Agung Parangteja
Raja Salsal wau kang tansah tinantun
kasaru ing lampahira
Adipati Guritwêsi

umatur ing solahira
inggih èstu ing Rokam rame jurit
putra paduka pukulun
awit ngawaki ing prang
Ki Bakdingujaman lan Gulangge Prabu
sampun prang patbêlas dina
dèrèng wontên sor ing jurit

nanging pun Gulangge Raja
sèstu têtêp kadi loking pawarti
ambêke manah rahayu
kadi mukmin pandhita
yudanipun lan putra tuwan pukulun
wawrate dèrèng sinuntak
pinartiga dèn ngèngèhi

mung kalih duman kang mêdal
kang saduman kang maksih dèn simpêni
asangêt pangowêlipun
dhatêng ki putra Kelan
yèn sampuna tinantang ing sabên esuk
pun Gulangge botên sêdya
inggih angladosi jurit

pun adhi Lamdahur aprang
linadosan saduman kuwatnèki
kang rong duman botên mêtu
prandene RajèngSelan
rêngkêng-rêngkêng tan kuwawa malês mupuh
Maliyat Kustur prasamya
amalês datan kuwawi

pun Diwana pun Siwana
Rajèng Sarsit nak-sanakipun nênggih
swargi rayinta pukulun
Ni Dèwi Kelaswara
mila bingung ki putra bramantyanipun
pêjahe kalih punika
mila têmah angawaki

lawan pun Gulangge pêjah
ing Rokami Ngrokami tanah Ngindi
gangsal prajurit kasambut
tri pêjah kalih gêsang
putra tuwan pun Ibnu Ngumar pukulun
kalangkung sinuba-suba
pan rinaja rajasiwi

tur nunggil sapadmasana
saênggènnya tan pisah dènnya linggih
benjing yèn prapta pukulun
tuwan ngaturkên nulya
Natèng Kaos pun Ibnu Ngumar puniku
kang nyidra wayah paduka
mantune Gulangge Aji

kukum sampun pinêjahan
wayah tuwan kang kinèn amêjahi
duk myarsa atur wong agung
ngadêg sami sakala
andêdonga minta ring Sang Maha Luhur
tuluse ing kanugrahan
Gulangge dadia kanthi

aturipun Umarmaya
dêdêg satus suwidak gas rêspati
badan kawula pukulun
datan suka têbiha
pan sinôngga wontên ngèpèk-èpèkipun
gumêr gujênge pra nata
mèsêm Sang Surayèng Bumi

ngandika ing Raja Salsal
yayi Salsal kaya pa mungsuh iki
Gajimôndalika Uktur
lawan nora mêtu prang
anaparan Raja Salsal nêmbah matur
wingi têlik amba prapta
punika badhe miyosi

pakeringrayi paduka
inggih dhatêng Natèng Rum Burudangin
Gajimôndalika Uktur
tan purun pêjah risak
nadyan pêjah jisime maksih awutuh
sintên jisime kang wêtah
prang lan Natèng Burudangin

gumujêng Ki Umarmaya
ora wêruh yèn maksih ana kari
wong ngêjurkên bangke iku
alah iya kang lunga
yayi Burudangin dene Marmayèku
Uktur Gajimôndalika
sun gosong bangkemu benjing

iku dènnyarsa mêtu prang
ngrungu lamun yayi Ngrum Burudangin
lunga ngiring putranipun
ya Ki Bakdigujaman
yayi êmas Parangteja têtêpipun
Gulangge tyase sampurna
mantu têlu dèn tumpêsi

pinangan palu rante mas
pratingkahe Natèng Rum Burudangin
Raja Ungkadi ing Burtun
mantu ingkang panuwa
Natèng Turgan Raja Kasinggi ranipun
Nglimaya Raja Wuskahar
tumpês de Sri Burudangin

kang padha nanggulang lampah
nagarane kang badhe dèn liwati
maring atmajanirèku
kaki putra ing Kelan
tanpa rewang bêdhahe nagri katêlu
kaliwat mêtu bramatya
yayi ing Rum Burudangin

prandene Prabu Gulanggya
ngêla-êla mring Prabu Burudangin
aja susah prabu ing Rum
sira mêtu lan ingwang
dumèh sira numpês para mantuningsun
awite bramantyanira
saking luput sun ing ngriki

tingkahe Unuk Marjaban
mantunira Sang Rajèng Kaos iki
dèn cidra anèng wana gung
kinênakkên ing kêmat
iya ikumarmane tarima ingsun
hèh Ratu Tasangsulngalam
dadia sudara mami

ngungun wau duk miyarsa
mring Gulangge kadya onêng pawèstri
kacaryan ing wartanipun
ambêke Sri Gulanggya
angandika yayi Parangteja ingsun
mung Si Gajimôndalika
sida mêtu ing ajurit

yèn ana pitulunging Hyang
marang sira kasora ing ajurit
Gajimôndalika Uktur
sagung prajurit kuda
dèn apêpak numpêsa balane Uktur
kang padha amangan janma
ingapura nora kêni

sandika wong Parangteja
tan kawarna dalu wuwusên enjing
Gajimôndalika Uktur
têngara mêtu ing prang
sampun andhèr nèng papan prajuritipun
punggawa baris akapang
nimbangi wong Pusêr Bumi

têngara kang para nata
mijil barisira pramodèng jurit
baris kalangan atêpung
wau wus anèng papan
sira Prabu Gajimôndalika Uktur
mijil saking pasanggrahan
Wong Agung Surayèng Bumi

munggèng amparan kancana
Arya Maktal Dipati Guritwêsi
Raja Salsal lan Tamtanus
kang datan kêni têbah
Yusupadi Iskal Iskalan puniku
Raja Sadat Kadarisman
Ukman miwah Sarkab Turki

wau sagung para nata
aglar munggèng ngarsa saos ing jurit
prajurit kuda pan sampun
jibêg ing kèri kanan
pan kasaru wau ingkang lagi rawuh
saking nagari Kuparman
Sri Bathara Atasaji

anusul marang kang eyang
awatgata jujug madyaning jurit
lir samodra wadyanipun
kinèn apamondhokan
prajurite punggawa lan para ratu
binakta maring payudan
tumamèng nguswa padèki

rinangkul marang kang eyang
ngaturakên Bathara Atasaji
bêktine para garwèku
miwah ta ingkang salam
pramèswari nyai agêng êmbah buyut
andhêku anêkêm sirah
Wong Agung Surayèng Bumi

wau ta têdhak sang nata
busana wus kapraboning ajurit
Gajimôndalika Uktur
munggèng wahananira
awak macan kang sirah dipôngga agung
gada wrat rong èwu dhomas
kati mas mangsah pinandhi

anèng papan anjênggarang
sumbar-sumbar gumlêgêr angajrihi
wong Arab saparsa lampus
papagên tandang ingwang
mobat-mabit têlalene sang aprabu
lan têlalening tunggangan
pating kalabèt marêngi

Wong Agung Surayèng Jagad
mundhut kuda sampun sumaos ngarsi
askarduwijan pan sampun
samakta binusanan
sigra têdhak saking amparan wong agung
anitih sêkarduwijan
mangsah tan nêdya ngunduri

pan gumuruh wurahan surak gumêrah
yayah nêngkêr wiyati
wus praptèng payudan
midêr agêbyar-gêbyar
askarduwijan anirig
ayun-ayunan
wong apa sira prapti

lingira Sang Uktur Gajimôndalika
nora agung lan inggil
wani mêtu ing prang
mapag wuk kuring ngarsa
wong agung alon nauri
iki kang aran
Kalana Jayèngmurti

kang pêparab Wong Agung Surayèng Jagad
wau duk amiyarsi
guguk gujêngira
mungkur agidrah-gidrah
lenggak-lenggok ngolang-ngaling
agiyak-giyak
anggêrêng ngêntrog wêntis

laup-laup gobras-gabrès gora-godha
têgêse sira iki
Si Surayèng Jagad
nora gagah prakosa
anglêngkara sira iki
wani mapag prang
maring sun kudu mati

atur lalab mring Si Gajimôndalika
wong agung anauri
nora eram mulat
marang kang kaya sira
yèn misih pangeran mami
ngrêksa maringwang
awuwuha sakêthi

brêkasakan ratu ingkang kaya sira
rêrêgêding sabumi
apa yèn ulapa
gêdhe dhuwur ta sira
nanging setan luwih mukir
kadadènira
dudu janma sayêkti

nora ana manusa jrih brêkasakan
payo gadaa aglis
sugal wuwusira
Sri Gajimôndalika
pêpèdhêp sirèki gêcil
sun tibanana
èstu luluh lan bumi

gadaningsun pan iki liwat bêbaya
rong èwu dhomas kati
ajur sira bakal
yèn nora ngèlmu kêmat
panêguhaning ajurit
cidra prang kêmat
môngsa ngasorna mami

lamun sira lumaku sun dhinginana
manawi nuli mati
dadi sira nora
kongsi gada maringwang
môngsa wurunga mor siti
alon lingira
Risang Amir Mukminin

nadyan silih mangkonoa ingsun têmah
lah iya dèn pakeling
sigra mutêr gada
Sri Gajimôndalika
gumuruh balanirèki
surak agiyak
wong ika mêngko mati

môngsa wurung ajura kalawan lêmah
sapa kêlar nadhahi
ratu ngalam donya
gadane gustiningwang
Wong Agung Surayèng Bumi
tangkis lêgawa
ginada ing sang aji

kadya gêlap sakêthi barung angampar
kuwat dènnya nadhahi
murup paris waja
ngaladi kang dahana
mring Wong Agung Jayèngmurti
asênggak-sênggak
mati lah Bagendha Mir

agni mumbul kinirab parisanira
muntab marang wiyati
pan kumantar-kantar
nibani balakuswa
gègèr ingkang sami baris
kêna pawaka
mangkana Jayèngmurti

katingalan marang Prabu Môndalika
maksih urip sirèki
sun nyana wus sirna
ajur awor lan lêmah
tuhu yèn sira prajurit
kêlar anôngga
tibane gada mami

angling Raja Uktur Gajimôndalika
malêsa Bagendha Mir
iya dèn prayitna
wong agung mutêr gada
angadêg Sang Jayèngmurti
luhuring kapa
ginada sri bupati

tangkisira Uktur Gajimôndalika
anèng ing sirahnèki
têtungganganira
ngayuh dènira gada
jumêbrèt sigar kapalih
titihanira
katênggêl ing panggitik

sirah pêcah rêbah wau kang wahana
niba sri narapati
jênggèlèk asigra
tangi arsa anggada
têdhak Sang Surayèng Bumi
dadya prang dharat
ngawe balane prapti

kang angampil parise wau sang nata
rame dènira jurit
pan upama kidang
mungsuh lawan andaka
yèn anggada Jayèngmurti
mumbul rong dhêpa
wadya tan na ngawruhi

sabên-sabên katiban eca kewala
Wong Agung Jayèngmurti
Gajimôndalika
Uktur lamun katiban
ing gadane Jayèngmurti
saliranira
gumêtêr riwe mijil

kadi siram lan obah bêbalungira
rong atus nênêm sami
mar kiyu angganya
Sri Gajimôndalika
Uktur repot ing ajurit
isin sêsambat
dangu tan na sor kalih

kadya guntur gumuntur sakêthi arga
suraking bala kalih
mungsuh lawan rowang
sigra Sang Kakungirat
èngêt yèn mungsuh lan eblis
lan brêkasakan
tan nistha andhingini

matak jabur pan sarwi nolih ing wuntat
Dipati Guritwêsi
ngulukakên sigra
têtopong mring awiyat
wadya samya tutup kuping
mudhun sadaya
prajurit kang turanggi

anutupi karna lan dipangganira
sigra Sang Bagendha Mir
anyandhak pinggangnya
gumujêng Môndalika
arêp apa sira iki
alon saurnya
sakarêp wong ajurit

sigra pêtak sarwi anjunjung sang nata
tininggil ing wiyati
ebat bala kopar
lir singa ngundha gajah
kadya likasan tininggil
tinon ing bala
dangu nulya binanting

pan kalêmpêr Uktur Gajimôndalika
gumuling anèng siti
prajurit turôngga
sarêng nyamêthi kuda
kumrutug sarêng ngamuki
Sang Kakungingrat
sigra nitih turanggi

anindhihi munggèng sawurining bala
Dipati Guritwêsi
amarani marang
Sri Gajimôndalika
ingkang gumuling ing siti
binandhêm kaca
gosong sri narapati

prapta Tajiwalar kalawan Sihngiar
Dipati Guritwêsi
pan pêpatihira
sarêng ambêdhil kaca
murub bangkene sang aji
kumantar-kantar
sirnane ponang gêni

dadi awu Uktur Gajimôndalika
sirna barêng lan agni
wau kang umangsah
numpêsi balanira
wadya Rab wuru ing jurit
kêthèn ayutan
awêndran angêmasi

pira-pira wau ta kang para nata
kadya babad bung pacing
anacah sêmôngka
bantingi timun ika
sanggèn-ênggèn pan dèn ungsir
wus datan ketang
cacahe kang pêpati

pan walahu aklam mung Allah kang wikan
gunggunge kang pêpati
kutha ginêmpuran
kabèh binêdhil kaca
mring Dipati Guritwêsi
kadhatonira
kabèh wus dadi gêni

ingucapkên dening kang alul kikayat
prapta kawan dasa ri
pêtêng kang nagara
ing kukusing dahana
dadya awu ing jro puri
lan batanira
ludhês wus awor siti

kang somahan punggawa lawan satriya
prajurit pra dipati
binêdhilan kaca
Sihngiar Tajiwalar
wong kêkalih angubêngi
ambêdhil kaca
lunas kabèh wismèki

pan cinatur kongsi patang puluh dina
dènira nênumpêsi
ing wong mangan janma
siji tan inguripan
de saurut wukir-wukir
kang tinumpêsan
ana kang dèn liwati

Mraja Salsal Sang Prabu ing Kalakodrat
kang ngirid nênumpêsi
prandene ana kang
tan milu môngsa janma
padesan urut pasisir
kang ingaliman
sadaya nungkul sami

marang Raja Salsal pangiriding lampah
wusnya kawan dasa ri
mundur Raja Salsal
lan sagung para nata
ambêkta para patinggi
dhomas sadaya
sami urut pasisir

urut gunung kabèh sami tinumpêsan
Raja Salsal wus prapti
kèndêl jroning kitha
panggih wau kalawan
Wong Agung Parangtejèki
jênêngi samya
panggêmpuring nagari

wong agung pan maksih anèng jawi kitha
sirna sajroning puri
lawan jro nagara
ilang sipating praja
bêsmi kabèh sirna tapis
dadya ra-ara
Wong Agung Ngalabani

bubar mundur sasirnaning kang nagara
sarwi wau angirid
marang Raja Salsal
prapta pakuwonira
lajêng mring ngajêngan sami
Wong Agung Parang-
teja matur wotmanis

yayi Salsal pukulun kang prapti
têlas sagung dhusun pagunungan
kang amangan janma kabèh
tinumpês datan kantun
amung dhusun urut pasisir
kang botên kabatiban
anut ratunipun
botên tumut mangan janma
sami nungkul cacah dhomas kang patinggi
wong agung angandika

yayi Salsal salinana sami
agamane wong iku sadaya
lawan pacakana kabèh
patinggi dhomas iku
aja sira gawe narpati
labête bumi ala
sun srahkên sirèku
praja iki yayi Salsal
asalina wasiyat milu sirèki
aja na kaya kuna

nêmbah sujud Salsal Sri Bupati
langkung nuwun atampi nugraha
wuwuh kathah jajahane
wusnya sami tinandur
bêkêl dhomas pacak bupati
kalilan anataa
mring sarayatipun
bubaran bupati dhomas
mulih maring desane sawiji-wiji
samya nata agama

wadya ingkang tan kacandhak baris
dene mangke amiyarsa warta
yèn wus ana bupatine
sami prapta anungkul
pan anggili kang sami prapti
sampun pinara dhomas
Sorangan praja gung
wus tata agamanira
ing sarengat dutèng Hyang Nabi Ibrahim
warata sanagara

tan antara praptanira malih
bupati dhomas ambêkta bala
anigang lêksa balane
sarta sêsêgahipun
katur ing Sang Surayèng Bumi
binagi para nata
suguh sadaya wus
ngungun ingkang para nata
wong Sorangan de enggal rêjane malih
bupati nuli rupa

pan kapencut parentahe nênggih
Raja Salsal ratu binathara
ing mangkya wêwah balane
ya ta undhang wong agung
budhal marang Rokam nagari
sagung bupati dhomas
kang munggèng panganjur
lan bala ing Kalakodrat
Raja Salsal sawadya barêpi baris
ingkang nunggil jajahan

ngambah wana sagung ingkang baris
wana asri kathah palakirna
lan akathah bêburone
dadya kang baris agung
samya suka para narpati
kasukan ambêbêdhag
suka kang wadya gung
lami-lami lampahira
wus angidak paminggir Rokam nagari
kang bala lir samodra

urut marga yèn wontên bupati
sami saos sugata sadaya
parentah saking ratune
mila rêmên wadya gung
sami datan bêbahak margi
sami wade atumbas
kang dados wong dhusun
sagung wong môncanagara
bupatine kang sêgah dinangu sami
Gulangge kang parentah

mila eram sagunging para ji
lah ta iki lêlurugan apa
tingkahe Raja Gulangge
têka anyuguh mungsuh
enak-enuk lêlakon iki
wuwua mungsuhira
adhêmên anglurug
mungsuh Gulangge Narendra
yèn ayuda mungsuh binobot ing jurit
nora mrih karusakan

pan samarga-marga dèn suguhi
sabên bupati sugatanira
wêdhus untane akêthèn
lêksan buron wana gung
êtong ewon kang menyak sapi
kidang pating karêncang
mênjangane agung
yèn bupati kang amônca
ragi apês binayar saking jro puri
apa kang kêkurangan

pira-pira ingkang pinêdhati
uyah têrasi bêrambang bawang
gili ewon pêdhatine
lampahe baris agung
akasukan samargi-margi
dêdalan wus apanggya
labête wana gung
prabatang miwah galinggang
pinirèkkên jurang sami dèn urugi
pinarnah kang jalampar

miwah yèn amanggih kali-kali
pêpinggire wus panggih arata
nora angèl dhun-dhunane
kang kathah watunipun
têngah kali wus dèn sorogi
watu ngalumpuk têngah
kang kambah wadya gung
sabrangan watune sirna
parentahe Gulangge aja na kongsi
wong dharat tibèng sela

lamun margi panjang alasnèki
lami datan amanggih padesan
miwah tan ana kaline
kali adoh binêndung
pinêgatkên têngahing margi
dadya kèh kali anyar
ing marga puniku
yèn kirang sapanginêpan
pêpantêse sêdhênge rêrêb kang baris
wus manggih têtêlagan

pirantine sinaosan sami
guyang kuda tuwin kang dipôngga
sênuk blêgdaba myang mèmrèng
kèh sêsêgaran agung
tabêt sami anyar kinardi
lêlakon patang dina
manggih talaga gung
lan amanggih pasanggrahan
pan akêthèn gênthong jêmbangan kuwali
jun pangaron ayutan

daging banthèng miwah daging kambing
punang mênjangan kêthèn ayutan
anèng pang-pang ting cêranthèl
langkung suka wadya gung
wong pêpikul kang samya ngambil
prayayine uripan
sami sinarimpung
ingugêr lawan wit-witan
sabên kayu ajamur uyah têrasi
awoh barambang bawang

sami guguk wadyaning para ji
lagi tumon pratingkah mangkana
lurugan riaya kiye
kaya pa warnanipun
narpatine ing Rokam iki
Gulangge punjul ing rat
kalakuwanipun
mungsuhe gung binêcikan
duk samana Wong Agung Surayèng Bumi
ing tigang palêrêban

eramira dene sarwa manggih
sira wong agung apakumpulan
munggèng ing pasanggrahane
aglar kang para ratu
pra dipatya satriya mantri
Dipati Tasikwaja
alon dènnya muwus
lah yayi mas Parangteja
bok ingaran maloto tuturku dhingin
manawa kaduk warta

alah iki yêktine ta mangkin
sira lawas anjajah nagara
duk apa nêmu mangkene
gumujêng sauripun
witning kakang loking pakathik
padha agiyak-giyak
suka dènnya nêmu
kêkayon kang dinalanan
kiwa têngên ajamur uyah têrasi
awoh barambang bawang

ting caranthèl awoh iwak daging
iku pêpikul kang sinaosan
priyayine anyar kabèh
mênjangan sinarimpung
wana jêprah kidang lan kancil
nambungi Raja Salsal
ing warti pukulun
gêdhong satus pitung dasa
kang binêdhah binayarkên pra dipati
ingkang môncanagara

wadya ingkang ngrêsiki wanadri
tuwin kang sami dhudhuk sêgaran
punika binayar kabèh
kang ngrata kali agung
sami bayar saking jro puri
tuwin gènnya sugata
pra dipatinipun
ingkang amôncanagara
ingkang sami binayar saking Sang Aji
Gulangge bèr lêgawa

angandika Sang Surayèng Bumi
Gulangge iki kêkasihing Hyang
katara ing pasêmone
sapolahe pan wahyu
kabèh sanak-sanak para ji
sun padha rewangana
nênêdha Hyang Agung
muga Allah anunggalna
agamane lan tulusa dadi kanthi
Prabu Gulangge Ngrokam

tur sandika sagung kang para ji
apan sami kacaryan sadaya
nunggil êsir lan ciptane
mring Salsal ngandika rum
lakon pira Ngrokam nagari
lan kutha Gaji Raja
Môndalika Uktur
Raja Salsal matur nêmbah
kalih wulan punika rikatan gusti
yèn aris tiga têngah

lagi pira lakonira iki
inggih gusti sampun kalih têngah
rêmbên punika yêktine
Gulangge ratu agung
kang mangilèn jajahan iki
pan kongsi gangsal wulan
inggih kang mangidul
jajahane tigang wulan
kang mangetan tiga têngah wulan gusti
mangalèr ingkang ripak

kawan dintên kapêngkok jaladri
pasisire kang ngilèn kang ngetan
pitung wulan jajahane
nagari agung-agung
ingkang êloh pinggir pasisir
wontên sèwu sadaya
para ratunipun
kang dadya wawrating donya
upêtine kang saking ratu pasisir
brana kang manjing pura

para ratu ing dharatan inggih
amung dhomas cacahing narendra
ngetan ngilèn jajahane
wondene ingkang ngidul
urut wukir ratune gusti
gangsal atus sadaya
dadya ratunipun
kalih èwu tiga bêlah
ingkang sèkêt punika sring makèwêdi
upêtine mêmangsan

kadhang ingkang kalih botên prapti
kang samôngsa malih nuntên prapta
makotên ing salamine
nanging botên rinêngu
miwah botên pinukul jurit
upêtine cat-catan
kang sèkêt pukulun
ciptane mor brêkasakan
miwah ditya manusa kèh salah warni
kayangan brêkasakan

ratu ditya gandarwa samya jrih
inggih lamun arsa tinêmênan
dhatêng pun Prabu Gulangge
prapta upêtinipun
yèn alami tan dèn opèni
punika botên prapta
bulubêktinipun
samya nut ing brêkasakan
Raja Jamsit punika ingkang ngubungi
ratune panêluhan

datan wontên aprang gada bindi
pêdhang duduk panah lan sêrampang
punika dede lampahe
amung kêmat lan têluh
para ratu kang urut wukir
nagari ing Talsamat
panêluhan agung
miwah ing menda-maenda
mila Prabu Gulangge botên amrêdi
sasukanya kewala

tinêmênan inggih malarati
dene aprang lawan brêkasakan
ratu pakering batine
pun Gulangge pukulun
yèn manusa tan angsal tandhing
pundi ratu digdaya
kang magut kacakup
sanadyan mêngsah danawa
botên ajrih nanging pakantuke kêdhik
kangelanipun kathah

lawan inggih rahayuning budi
botên purun adamêl krisakan
mila saeling-elinge
jajahan urut gunung
cumbu lalêr para narpati
Gulangge pan tarima
sakarêp-karêpmu
anungsang anjêmpalika
sun pukula ing aprang tumpês sirèki
sapele tuwas rusak

sami gèdhèg miyarsa para ji
ing tuturira Sang Raja Salsal
wruh Gulangge têtêkone
angandika wong agung
iya yayi Salsal sirèki
kang wus wruh ing pratingkah
Sang Gulangge Prabu
sira tutura sadaya
ratu ingkang aluhur darajatnèki
Raja Salsal tur sêmbah

lamun ratu ingkang bulubêkti
para ratu pinêndhêt rong duman
saduman pinaringake
iki bubuhanamu
opahira gawa mariki
ingkang warni busana
makatên pukulun
mung pinêndhêt kang rong duman
kang saduman inggih winangsulkên malih
iku bubuhanira

Sang Kakungingrat ngandika aris
jajahane saloring samodra
Si Gulangge ora duwe
Sri Salsal nêmbah matur
botên darbe kathah mung kêdhik
wontên nagri sadasa
lèr wetan pukulun
kang lèr kilèn Jamintoran
kitha agêng binathara nyakrawati
Sang Prabu Sadaralam

apan sampun agama Ibrahim
Sadarsalam pan ratu prakosa
imbang lawan pun Gulangge
nanging sami bêkipun
datan wontên êndhih-ingêndhih
sami raharjanira
paambêkanipun
gèndèng-ginèndèng tan arsa
ing agama Ênuh kalawan Ibrahim
amupus sêsênêngan

wus mangkana Sang Surayèng Bumi
enjing budhal lan sawadyanira
lir samodra balabare
kadi parwata kapuk
kabul mumbul kadrêsan angin
ngèbêki wanawasa
wadya kang lêlaku
kasukan samarga-marga
tan winuwus ing marga lamining baris
prapta cucuking lampah

gupuh mêthuk Pangran Kaelani
lan kang paman Burudangin Selan
Yujana Kubarsi mangke
sami suka kalangkung
praptaning Sang Surayèng Bumi
wus panggih lan kang putra
miwah para ratu
kinêkês-kêkês sadaya
ngaras pada tuwin para rajasiwi
wusnya anulya budhal

praptèng pasanggrahan sawadyèki
sampun tata pakuwon sadaya
masanggrahan wong agunge
sanagara gumuruh
agung alit kang nêningali
praptane kang sugata
bupati sapuluh
sakêthi gunge kang jodhang
sêgah matêng praptane ing dina malih
punika sêgah mêntah

wusnya antuk patang dina malih
Raja Gulangge ngutus apatya
kang badhe ingaturake
Natèng Kaos puniku
ingandikan sêmana prapti
nunggil ing singasana
mèsêm ngandika rum
anggèr eyangira prapta
kula turkên dika ing dina puniki
kang dhèrèk si apatya

sakathahe kang sami ngladèni
kang ajaga anggèr mring andika
ing sarintên sadalune
wong lanang kalih atus
kang awarna palisir wujil
dhêngkak bucu sadaya
kalêbu rong atus
wong wadone kawan dasa
upacara karaton sadaya sami
yèku manjing gêgawan

lawan anggèr andika milihi
sawarnine kang wontên jro pura
punapa dadi sukane
sampun pindho karyèku
sabab dika sampun narpati
kula botên amêcat
karatonirèku
milane ngriki katêmpah
sadinane kula ingkang anaosi
upacara karajan

mangke alilah dika têkani
sampun tatakramaning nagara
kula ing ngriki lakune
kyana patih prapta wus
ing byantaranira narpati
hèh patih lumakua
ngatêrkên gustimu
katura marang kang eyang
kyana patih tur sêmbah sarêng umijil
lan Prabu Ibnu Ngumar

orêg miyarsa wong sanagari
sami nênonton temboking marga
duk Ibnu Ngumar wêdale
sami cingak andulu
ing pêkike myang cahya wêning
gêng alit èstri priya
lênglêng kang andulu
ing nagri Rokam tan ana
wong mangkene nyamlênge luwih rêspati
tuhu karya la-êla

apa lumrah putraPusêr Bumi
witning wartane Pangeran Kelan
ingkang ngirid baris kiye
puniku luwih punjul
ngilangakên langêning bumi
nguni nalika aprang
lawan sang aprabu
marmane Prabu Gulanggya
ngeman-eman ing aprang tan dèn têmêni
eman kanthi palastra

kunêng wong sanagara gung
kang sami anêningali
Prabu Sayid Ibnu Ngumar
lampahe lawan apatih
ing Rokam pan sampun prapta
manjing baris Pusêr Bumi

cingak kang samya andulu
dènnya saupacara sri
gêgawan Gulangge Raja
saupacara narpati
kancana pinatik rêtna
kaprabon ratu gêng sami

patbêlas yuta pan langkung
ginunggunga ing pangaji
sadaya sinotya-sotya
miwah busanèng turanggi
lawan busananing gajah
Wong Agung Surayèng Bumi

tinangkil nèng tarub agung
aglar kang para narpati
tuwin ingkang para putra
ing Karsinah Parangakik
ing Ngambarkustup lan Kelan
ing Tasmitèn ing Betarti

para wayah para buyut
kang sampun madêg narpati
andhèr nèng ngarsa alênggah
ing wijoan palowani
ambanjêng lan para nata
Wong Agung Surayèng Bumi

lagyeca imbalan wuwus
wontên dasih tur upêksi
pêpatih ing Rokam prapta
angiringkên kangjêng gusti
Prabu Sayid Ibnu Ngumar
kèndêl punika ing jawi

kalanira miyarsa tur
Wong Agung Surayèng Bumi
gupuh dènira tumêdhak
kang wayah pinêthuk jawi
sagung kang anèng ngajêngan
gumrêdêg samya tut wuri

kang wayah mangsah rinangkul
kinêkêp tur kinapithing
binêktèng ing tarub rambat
wong agung sampun alinggih
ngujung marang para paman
Pêpatih Rokam ningali

kang sinêmbah sadayèku
anjawil abisik-bisik
marang kang cêlak alênggah
sintên ingkang dèn ujungi
ing Jêng Sayid Ibnu Ngumar
sumaur kang dèn takoni

kang para paman puniku
kang sami madêg narpati
anagari sowang-sowang
tur sami prakosèng jurit
wong agung angungak-ungak
Patih Rokam awotsari

amba dinuta pukulun
Gulangge Rokam Narpati
ngaturakên wayah tuwan
sumôngga Jêng Paduka Mir
Jêng Gusti Sid Ibnu Ngumar
nuwun apuntên ing gusti

saking sangêt lêpatipun
Marjaban ing Ngambarkawit
anyidra ing wayah tuwan
kinêmat wontên wanadri
botên awit sinor ing prang
ambêkta ratu prajurit

ing punika sampun kokum
pêjah Natèng Ngambarkawit
Wong Agung Surayèng Jagad
manthuk angandika aris
hèh Patih Rokam wruhanta
sakêthi tarima mami

dene ta ratumu iku
sasat murungakên pati
bêbalèn saking akerat
upamane putu mami
apa kangsun walêsêna
antêpe ratunirèki

Kyana Patih Rokam sampun
ing busana pinisalin
sapangadêg sinasotya
matura gustinirèki
yèn mangkono ujar ingwang
kya patih amit wotsari

mêsat saking ngarsanipun
Wong Agung Surayèng Bumi
Kyana Patih Bakubaham
ing Rokam datan kawarni
Prabu Sayid Ibnu Ngumar
kang tinanggap turirèki

sangsaya wêwah angungun
miyarsa sagung para ji
myat Sri Sayid Ibnu Ngumar
Gulangge gagapannèki
tuhu lêgawa trus ing tyas
Gulangge anggêpe luwih

wau patih lampahipun
wus prapta ngarsaning gusti
Gulangge suka miyarsa
ing wêlingira Jêng Amir
mangkana ingkang winarna
Wong Agung Surayèng Bumi

lajêng drawina ing dalu
Wong Agung Amir Mukminin
lawan sagung para nata
tuwin kang para putra ji
para buyut para wayah
aglar ing ngarsa Jêng Amir

mangkana kunêng ing dalu
enjing sagunging para ji
gumuruh sami kêkirab
Prabu Gulangge winarni
mukul kêndhang mijil ing prang
gumuruh gurnang thongthonggrit

mijil saking kitha brubul
prajurit para narpati
muntab kadya giri kobar
praptèng jawi tata baris
orêg wadya sanagara
busêkan kang nêningali

gung alit èstri lan jalu
loking wong ing sanagari
kaya ngapa dènira prang
dene padha lus ing budi
rahayu ngapurèng dosa
kapriye : tingkahing jurit

Raja Arab amot alus
Gulangge amot basuki
mangkana wus praptèng papan
Gulangge lajêng anitih
andaka sampun samêkta
sadaya kaprabon jurit

kawot ing lêmbu kulawu
gada gêng sampun pinandhi
angiwa parise waja
jênggarang gêngira aji
karêngga busana mulya
amakutha binuka sri

têbah jaja tali rukuk
abadhong kinôndhawari
kadya surating raditya
sotya kang munggèng buka sri
gumêbyar marwatèng jaja
yayah baskara makingkin

molahkên lêmbu kulawu
pêndhapan tumlorong kèksi
tuhu janma akaryeram
sasolahe angajrihi
rêspati uncal gadanya
pantês gambuhing ajurit

sêsumbar nguwuh mungsuh
iki Gulangge mêtu prang pupuh
ngayun-ayun cêcêngklungên sun anganti
ing praptanira wong agung
Raja Arab kang kinaot

ambêk santosa luhur
eram sadaya kang para ratu
wadya Arab marang Gulangge ngêkêsi
wong agung sigra amundhut
askarduwijan sumaos

ngrasuk busana sampun
sagung wasiyat nabi linuhung
sadaya wus munggèng saliranirèki
saking amparan tumurun
Wong Agung Jayèngpalugon

nitih turangganipun
mangsah ngatepang pun askardiyu
mandhi gada usamadiman rêspati
angiwa parisanipun
gumuntur grah suraknya wong

prapta papan wus pangguh
Prabu Gulangge mênêng andulu
atêtanya sapa wong Arab kang prapti
pidêksa nora gung luhur
nanging cahyamu mancorong

sumaur aja tambuh
Prabu Gulangge pan iya ingsun
prajurit kang Akalana Jayèngmurti
Prabu Gulangge angrungu
sèlèh gadane nèng pangkon

sidhakêp astanipun
Sang Natèng Rokam pijêr anjêtung
ora kaya kang agawe bumi langit
lamun akarya piduwung
tan môntra kêna ginayoh

cêngklungên raganingsun
yayah abrôngta marang dyah ayu
ciptaningsun amrih nuwuki ngajurit
anutug sakayun-kayun
ingayuda singa kasor

kaduga suwitèng sun
kasub ing bumi bêbudènamu
palamarta sih ing dasih lair batin
nanging sun nyana wong agung
gêdhemu nora sêmono

kapriye pratingkahmu
sira anumpês ditya gung-agung
ingkang padha sadaya pangawak wukir
duk prang wukir Kap sirèku
liwat saking karya gawok

mèsêm dènnya sumaur
angèndêlakên turangginipun
kadya gajah jêjagongan lawan kambing
hèh sang prabu sira mau
ngucap takdiring Hyang Manon

pan wus tinitah ingsun
anyirnakakên danawa diyu
aja mungguh manusa kang kaya mami
sanadyan kongkonan sêmut
lamun kinarsan Hyang Manon

môngsa wurunga iku
lamun kinarya ilapat tuhu
sêmu bisa anggêmpura gunung wêsi
kadigdayane si sêmut
kuwasane lagi tinon

Prabu Gulangge guguk
padha karasa rêrasan iku
pangwasane sapele manusa iki
luwih karsane kang nglimput
apadudon dadi liron

priye pamisahipun
si wadhag iki kalawan alus
yèn awèta têtunggalan pasthi sirik
witning pinisahna iku
siya-siya wong jêjodhon

mara jarwakna tèngsun
apan jamanmu ing kana besuk
goning lair abuning roh kang sayêkti
kabèh nabi-nabi dudu
kang minôngka aslining roh

Adam pan abu jismun
miwah nabi kunêng Nabi Ênuh
iya iku abu jismuna kang kari
mangkono pangrunguningsun
Nabi Nuh Adam kapindho

nanging abu roh dudu
pan nora salin sawiji amung
tunggal dhapur kalawan kang sok nglimputi
purwane sawiji amung
ilapat kinarya roro

dene ta roronipun
pan luwih kang ngarani puniku
aranana roro pan roro sayêkti
aranana siji iku
sayêktine ya sawiyos

nanging mèh lairipun
ilapat iku mêngko mèh timbul
ora liya ing jamanmu kana benjing
sapa wruha karabatmu
dadi marga abuning roh

mung kari patang atus
iya ing limang taun lumaku
kang sataun wus kalong kang limang sasi
patang taun pitung tèngsu
babare kang abuning roh

wadya kang samya dulu
nora kaduga pating kêranthuk
pijêr apa suwe tan ana ajurit
baya ika banjur atut
nora prang pijêr pêpadon

Gulangge alon muwus
iya sun myarsa sayêktinipun
ana peling yèn besuk dhayohan mami
wong agung andon anglurug
abêbala para katong

iku ta marganipun
ingkang narik ing marga rahayu
lamun ana Wong Agung Surayèng Bumi
pan badhe karabatipun
kalipating Hyang abu roh

dèn abêcik panutmu
malah pinêca sun kongsi ngujung
ngaras pada kalih lawan asta kalih
wus sinung pratôndha tèngsun
iya tyas ingsun darapon

mantêpa aywa tangguh
aja gumiwang dimèn abakuh
nanging maksih jroning jaman kitrah iki
iya pakaryanirèku
sira kang duwe lêlakon

lamun nganggêpa ingsun
iya ingkang dèrèng lair iku
sayêktine kasiku marang sirèki
agamanira kang nyêndhu
iya wajibe samêngko

kang anut ing sirèku
pangratanira agama iku
singa mopo sira ingkang anglunasi
wus parentahe Hyang Agung
pakaryamu ing samêngko

watak ngong gothak-gathuk
nanging simpênana dèn barukut
kasihana wêlasana ingsun iki
pan ingsun asih kalangkung
ajrih gusti lair batos

mêcat makuthanipun
wong agung dèn awas sirandulu
cirinipun sajroning makutha mami
kartu mutyara puniku
tulise kang anèng kono

tumênga gya wong agung
tinukupêna lan kudanipun
maksih logro sayêktine kurang isi
Gulangge saking gêngipun
makutha agêng kinaot

nusul dènnya andulu
krêtu mutyara ingkang dinulu
ana tulis Muhamad Rasullulahi
cahyaning tulis umancur
cêngêng tyas wau duk anon

bênêr pambatang ingsun
Gulangge iki kêkasih wahyu
pratingkahe iya kang wis ngangêmbangi
wus Islam ing batinipun
kapir ngindanas sayêktos

Islam ngindalah iku
ya ta wong agung amatak ngèlmu
gêgêdhongan nanging kang maksih sinambi
santosa mring Gulanggyèku
sangêt sih tinunggil batos

narik mustakanipun
mêtu saking jro mastaka murub
mijilakên cahya lir ulading agni
wong agung kalih kalimput
agni yèn tinon saking doh

Gulangge sigra nubruk
sarwi angangge makuthanipun
wus sinêndhal wong agung saking turanggi
sinôngga ing astanipun
sumungkêm Gulangge Katong

dhuh tuhu gustiningsun
ingkang anarik kamulyaningsun
kang anuntun marang dêdalan sayêkti
kang karya ing tyas tuwajuh
besuk ing sakratil maot

pangrasaning wadya gung
gêni panggada kang katon iku
anglimputi ngaladi wong agung kalih
têkan têtungganganipun
kalihe pan datan katon

sinurakan gumuruh
mungsuh lan rowang rame gumuntur
nora wêruh sajatine kang ajurit
mung ilapat tarung sêmu
Gulangge lan Jayèngsinom

langkung dènira manfangat
Gulangge Sri Narapati
kasorotan ing cahyanya
umatur angasih-asih
ya kalêngkaning bumi
manfangat amba kalangkung
wêdale cahya tuwan
ilapat kang angramati
angandika Wong Agung Surayèng Jagat

Gulangge aywa pêpeka
angèl adoh ing môngsèki
duraka yèn mutahêna
besuk kang sira arani
abuning roh mèh lair
kang duwe bubuhan iku
yèn uga linairna
ing sajroning môngsa iki
amimikan marang ingkang kawajiban

bubuhan jêng nayakengrat
kang sira tarka mèh lair
nanging nganggêp kabatinan
utama kang wus udani
nyêpuhkên bae benjing
yèn tulusira lan ingsun
nugraha ingkang prapta
pasêmon ilapat iki
durung kêna yèn sira angugêmana

iya ingkang nyata-nyata
maksih ana kang ngarani
luput mangeran ing cahya
wantuning cahya nglimputi
aja si badan iki
kang wadhag katut kalimput
nadyan iku tunggangan
kalimput katarik ngêning
ing ngisore ingkang aduwe panêdya

ujare kang wus utama
aja milih aja nampik
aja nêdya aja nora
sirik duwea pamilih
yèn nora milih jindik
aja madhêp aja wêruh
sirnane tingalira
parane dèn amatitis
patitise wruh purwa madya wasana

aja gawa aja ninggal
ing jagatira kang pêsthi
angulihêna titipan
dèn katur mring kang nitipi
wus aja pindho kardi
payo prang malih karuhun
saru tinon ing bala
yèn nora anganggo jurit
sira Prabu Gulangge gumuyu ngakak

inggih alêrês paduka
mênggah pakarti puniki
amangu tuwan lan amba
tan pantês singa ngawruhi
pan sira wus pinasthi
ing batin dera Hyang Agung
laire sasabana
pan prapta paduka ngriki
amrih aprang kasapa lawan kawula

wus sirna lawêning cahya
yèku salaga sayêkti
yèn mungguhing santên kabar
dudu kanil ingkang pinrih
yèn wruh kabare dhingin
tan wande nugraha mangguh
luware prang sasmita
nitihi turangga malih
ngikal gada amasang parisanira

sami molahkên wahana
Adipati Guritwêsi
anusul praptèng paprangan
Gulangge ngaruh-aruhi
Marmaya sira prapti
mau baya ngiwa ngantuk
angling Ki Umarmaya
insya Allah sri bupati
sapa wêruh ana êndhasing kaluwak

nadyan durung kinaluwa
môngsa wruh êndhase dhingin
Gulangge angikal gada
rong èwu wawrate nênggih
kalawan dhomas nênggih
ing kati mas wawratipun
kudhung parisanira
Wong Agung Surayèng Bumi
gya tumêmpuh Gulangge Raja gadanya

kadya balêdhèg sayuta
pilêngên wadya miyarsi
kuwate pamupuhira
rosane ingkang anangkis
sayêktine miyarsi
ing lêlakon tigang dalu
jêbrède paris mubal
agnine marang wiyati
tibanira bubarakên buron wana

sato kathah kabêrasat
narajang pakuwon sami
atusan ewon anunjang
wadya Rab akèh nyêkêli
pêksi kang amarêngi
katampêk tiba kumabruk
sikêp kang arit samya
pakathik miwah sêrati
rêrêbutan ing pêksi kathah kang tiba

wong agung malês anggada
Prabu Gulangge nadhahi
pêcate askarduwijan
wadya tan ana ngawruhi
rong dhêpa winitawis
askarduwi umbulipun
ngungkuli mungsuhira
yèku tibaning panggitik
sawusira turôngga mubêng ngatepang

kasamur wiraganira
askarduwi tan katawis
wor surak kadya ampuhan
wau ta sri narapati
kuwat dènira tangkis
gigiring banthèng kang putung
tiba Gulangge Raja
Wong Agung Surayèng Bumi
têdhak saking turôngga nimbangi dharat

arame samya prang dharat
gada-ginada mêtyagni
rag-rêg padhola angambak
ing payudan gonjang-ganjing
eram sagung wadyèki
pan dèrèng salaminipun
anon tingkah mangkana
prabawane kang ajurit
wêtu kêtug prakêmpa rèh wukir kontrag

samodra kadi kinêla
muntab rumabasèng tasik
graugrèng rawati ngakak
sumamburat wêtu riris
gêtêr-patêr gêgêtêri
gora pracalita lesus
pracôndha wêtu gêlap
wingwrin sakathahing baris
angrês kêkês dharodhog kuda dipôngga

dhêdhêt sêngara limutan
lèr wetan laban belani
tikbraning sang ôntaboga
dhèdhèting têtêngis mingis
ru-ara amranani
mramasèng lesus amusus
mêsês angkara bojra
pamèng goring bajra pati
pragolèng prang kalihe jalma utama

duk sami murwèng rêrasan
mèh mingkis wêwadi kengis
kumentaring pramudita
buwana mrih anêksèni
langlang lungiding wèsthi
mawas wuwusing pamuwus
carêming pacangkrama
pamore winor ing jurit
rarasing rok mawarnèng ruming pasthika

pamusthining astagina
mawas sru pastha tan kèsthi
kaskayaning panon ingkang
tan ana ingkang pinardi
mungu pamurwèng nguni
rêsmining pramudita mur
muwang tan antuk mawang
wêwanguning nguni-uni
kang rinêngkuh sarakah pusêring rangkah

mangkana ingkang ayuda
ing prakosanira sami
sami sagêd aprang gada
durung kasoran sawiji
gada tan migunani
wus sarêng pambuwangipun
gantya sami prang pêdhang
kadya kêkitiran kalih
dangu dènnya prang pêdhang wus tanpa karya

prang duduk sêrampang rajang
wus dangu tan migunani
sarêng buwang kalihira
rukêt samya silih-ungkih
nyandhak banting-binanting
arame junjung-jinunjung
kinèn wau ngantêpa
Gulangge solahing jurit
pitung dina cinatur aprang junjungan

wêkasan panjunjungira
Gulangge awanti-wanti
tan osik Sang Kakungingrat
sukune rapêt lan siti
malah tètès kang gêtih
Gulangge darijinipun
napas pating balêsar
mêdal grana mêdal kuping
bajo jêbod pêdhot satrêpe gèn pêdhang

sinolah panjunjungira
ucul gènira nyêkêli
agantya wong agung nyandhak
Ki Umarmaya nulya glis
mêcat topongirèki
pan sampun binucal muluk
wadya Rab tutup karna
wau Sang Surayèng Bumi
matak pêtak kajunjung Gulangge Raja

lir kidang ngundhi dipôngga
Wong Agung Surayèng Bumi
dangu ingikal nèng asta
Gulangge sigra binanting
gumuling anèng siti
sakala Gulangge kantu
sigra pinalajêngan
mring Dipati Guritwêsi
gya sinêntak Prabu Gulangge wungua

apan ta Pangeranira
durung ngarsakkên sirèki
Marmaya akon tangia
Wong Agung Surayèng Bumi
gupuh dènnya mrêpêki
Gulangge wus panggihwungu
angrangkul Umarmaya
kadi wong angêmpit kucing
pan wong agung prapta kul-pinêngkul samya

katiga arêrangkulan
wau balane kang baris
tunggule ginulung samya
banderane dèn lêlêti
daludag dèn gulungi
sadaya rubuh pinikul
têtêg baris ing Rokam
tan ana ngadêg sawiji
bubarira gêgamane pinikulan

wau Sang Gulangge Raja
wong Menak lan Guritwêsi
kalih binopong nèng jaja
munggèng bau kanan kering
prapta gène alinggih
ing singasana wong agung
ingkang ngaturan lênggah
Gulangge lumungsur kursi
pan andhêku Gulangge lan Umarmaya

anulya winuruk sadat
ing sarengat Jêng Ibrahim
Gulangge gumuyu bisa
Adipati Guritwêsi
kêkêl dènnya nimbangi
wong agung mèsêm tumungkul
matur Gulangge Raja
ngaturi manjing jro puri
Umarmaya mêsat angundhangi bala

bubaran manjing jro kitha
wau ta sri narapati
Gulangge budhal kalawan
Wong Agung Surayèng Bumi
dharat sang sri bupati
Gulangge lumakyèng ngayun
ngarsaning upacara
Wong Agung Surayèng Bumi
kang dèn ayap Gulangge upacaranya

wadya Rab nusul kewala
tan ana sarêng atunggil
mung Dipati Tasikawaja
orêg jro kitha miyarsi
lêbête sri bupati
tembak gêbèl kang dêdulu
samya dhêpès jrihira
sagung wadya nêningali
dènnya Sang Sri Gulangge dharat kewala

dipôngga andaka kuda
tuntunan samya nèng ngarsi
kang ginarbêg upacara
Wong Agung Surayèng Bumi
prapta ing pôncaniti
lajêng binaktèng kadhatun
langkung sinungga-sungga
urmatira anglangkungi
samya nêmbah para garwa para putra

ing wuri kang para nata
para putra ingkang prapti
wong praja orêg gumêrah
ingkang sami nêningali
gawoke mulat sami
asrining kang para ratu
cêngêng sangêt kacaryan
para putra pêkik-pêkik
kang wus madêg raja kang maksih satriya

tan ana gethang satunggal
kêkuwung samya nêlahi
dumêling angalad-alad
kadya lintang tibèng bumi
kadya katiban sasi
nagara ing môngsa iku
dhasar nagara arja
rêspati siti prayogi
pan karêngga ing cahya para putra Rab

sawusnya prapta sadaya
para putra lan para ji
sampun pinarnah sadaya
pakuwon wismèng bupati
punggawa sanagari
sadaya ngalih mangidul
ngumpul sakidul pura
wong bumi wus dadi siji
ingkang kilèn ingkang wetan kang lèr samya

sadaya pan kacukupan
bala Rab karasan sami
kèh kali manjing nagara
ngungkurkên ngajêngkên sami
sabên wismèng dipati
ngajêngakên lèpèn agung
ingkang manjing pomahan
kiwa têngên lèpèn alit
pan sadaya mangkana wismèng punggawa

gapura karêtêg sela
lumrah dalêming bupati
mèmpêr nagari Kuparman
tandhêse murahe warih
kaot jêmbare kêdhik
lan kaot karikilipun
lawan wêdhine samya
malela irêng kapati
karikile karêpu nagri Kuparman

kulawu wêdhi ing Rokam
karikile irêng sami
nanging kang bala sadaya
nora pati kajog sami
lan Kuparman nagari
Rokam undha-usukipun
lan ing Kaos nagara
ing Kusniya Malebari
sayêktine jêmbar pelag nagri Rokam

punika ênggèning lama
windon Sang Surayèng Bumi
wadya tan ana ngrêsula
nanging tan suka tan sêdhih
mangke nèng Rokam sami
suka sadaya wadya gung
ratu agung santosa
Gulangge moncol nèng bumi
jajahane ajêmbar êloh raharja

wana isi pacangkraman
akèh wowohan mêpêki
kang dadi sukaning bala
sêgêr yèn maring wanadri
lawan akathah kali
sami kathah ulamipun
lan wana pasukêtan
punika wana kang miji
pan sawulan mubêng anotog samodra

yèn botên ulam dharatan
misaya ulam jaladri
lan wanane pasukêtan
ewon cikar lan pêdhati
wadya kang sami ngarit
tan wontên kang sami mikul
cikar ewon alêksan
pêkathik dèn pirantèni
pan puniku sukane kang wadyabala

wus lami agung kasukan
Wong Agung Surayèng Bumi
lawan sagung para nata
ingkang sami gêgêdhugi
kinêmbar sri bupati
Salsal lan Prabu Lamdahur
para mantu Gulanggya
Kewusnendar Banuarli
lan Maliyat Kustur sami ratu gagah

kalawan mantune wayah
abagus prawirèng jurit
rajaputra ing Yujana
Radèn Kaharkusmèn pêkik
daladag ing ajurit
kuncara dadi gul-agul
langkung suka sayuta
Gulangge berag sakêthi
para mantu sadaya ratu dandanan

randhane Unuk Marjaban
wus pinanggihkên ing mangkin
winangun patêmonira
dènira ambayangkari
lan Rajèng Ngawulangit
wus panggih lan Prabu Urmus
lawan putra Gulanggya
mangkana ingkang winarni
arinira Sang Raja Unuk Marjaban

Rahadèn Unuk Mardawan
kesah saking Ngambarkawit
sakit susahing tyasira
dene nagri Ngambarkawit
tan pinaringkên nuli
nora tinanduran ratu
lami dadya gantungan
lan garwa Marjaban nguni
pinaringna lan ari Radèn Mardawan

lajêng kinaryaa raja
Mardawan ciptanirèki
ing mangke sadaya gagal
garwa kalawan nagari
kesahe wus sakawit
lawan Baktiyar puniku
pêpatihe Sang Irman
kalaut tan tumut mulih
dadya mangke Baktiyar angulandara

lawan Rahadèn Mardawan
Rajaputra Ngambarkawit
mung tigang kêthi kang wadya
santana ingkang tut wuri
Baktiyar kari kêdhik
sampun risak balanipun
mung kantun kawan lêksa
santananira kang maksih
ngungsi anèng jajahaning Jaminambar

tampingan bumi watêsan
lawan ing Rokam nagari
ing Barkiyah raning praja
ratune aran Kotaltil
nênggih RajaKotaltil
tumut ing Sang Raja Makrub
Raja Makrub punika
dadya Malekat Mingkail
pakaryane ambuka turuning udan

anèng ing ngriku alama
sira Baktiyar lan malih
Mardawan pan sinagahan
dene Sang Raja Kotaltil
kature ratunèki
ratune Sang Raja Makrub
dadya mangke Baktiyar
Mardawan ngèngèr Kotaltil
tan kawarna pêtênging tyas mangun dana

kunêng kang lunga angungsi
ya ta malih kang winarna
ing Rokam Prabu Gulangge
agung dènira kasukan
suka-suka tan ana
nêlase suka kalangkung
atamian gustinira

tan mèngèng ciptanirèki
yèn gênggênging kanugrahan
trah Pusêr Bumi praptane
cêlak panyiptaning nala
wangside gurunira
yèn benjing nabi panutup
kang mustapa ing sajagat

tan lyan darah Pusêr Bumi
manawa pinarêngira
nurbuwah mêtu nèng kene
apan iku wus utama
nanging Prabu Gulanggya
tyasira kudu umatur
nglairkên sangèlmunira

para mantu dèn timbali
langkung sami kinasihan
miwah gênge tarimane
mring pangeran ing Suwôngsa
ingkang akarya prênah
marang para putrinipun
pinanggihkên para raja

ratu gêng prawirèng jurit
ingkang para mantunira
miwah ingkang kari mangke
randhane Unuk Marjaban
Wong Agung Kakungingrat
pinanggihkên ipenipun
lan Urmus Ibnu Nusirwan

milane kapati-pati
lair batin sungkêmira
sumêdya pati tan mèngèng
wau praptane ngajêngan
para mantu sadaya
nênggih kang kabênêr sêpuh
sira Prabu Kewusnendar

lawan saputunirèki
putranira Kewusnendar
sira Radèn Kaharkusmèn
anak panggih lawan putra
ibu panggih lan rama
dene mantu kang panggulu
Sang Raja Urmus punika

arine Natèng Kubarsi
Maliyat Kustur kang ngalap
dene ta kang anom dhewe
kalap Sang Rajèng Talsiyah
Banuarli Narendra
Marmadi putra ratyagung
kapat wus praptèng ngayunan

ngaturi Sang Adipati
Tasikwaja sampun prapta
Marmaya nèng pakuwone
panggih wus dangu praptanya
para mantu sadaya
Umarmaya lajêng muwus
lah ta tandhingên sang nata

para mantunira dhingin
lawan ing mangke sadaya
ki putra Kelan tuduhe
para ratu gung prakosa
Gulangge mèsêm mojar
bênêr sira padha punjul
ngungkuli lan ingkang pêjah

Prabu Gulangge bêbisik
ingsun arsa pagunêman
padha ngêntèkakên raos
ngêndi goningsun matura
yèn nora ingkang kiwa
saatur-aturku tutug
pira ratu kang ginawa

sasukane kangjêng gusti
Ki Umarmaya lingira
lamun mangkono sang katong
ingsun matur ing wong Menak
sayêkti nuli lêga
saosana gêdhong agung
kang patut kang cakêt taman

Raja Gulangge ling malih
kang Umarmaya manawa
gusti wong agung karsane
ratu ingkang binatinan
sayêkti kang ginawa
ing mangke sangêt sihipun
ya maring Si Raja Salsal

nanging ta kakang dipati
Salsal iku durung kêna
krungua ngèlmu mangkono
lungsuran wong mangan jalma
dosane durung ilang
yèn besuk jangkêp sataun
kaya rêrêgêde ilang

sarta sapangate gusti
yèn mêngko pan durung kêna
iku ta ingsun tuduhe
Si Salsal ingkang gawea
saosan pasanggrahan
Ki Umarmaya gumuyu
kakiwakakên Si Salsal

batine bênêr sirèki
Si Salsal iku maksiha
sadina-dina tobate
aciptaa pangapura
dene cipta nugraha
saengga antuk sataun
manawa rêgêde sirna

dosane agung kapati
dènnya gung amôngsa janma
Ki Umarmaya wus lèngsèr
prapta ngarsane wong Menak
katur saaturira
Gulangge sadaya katur
suka Sang Surayèng Jagat

gujênge prayogèng wèsthi
prakara Sang Raja Salsal
bênêr saking prayitnane
lamun ujar kêkênthêlan
yêkti yèn maksih uwas
yèn ujar cuwèr puniku
pantês tan kêna tinilar

wau Sang Surayèng Bumi
wus anèng ing gêdhong taman
nimbali Prabu Gulangge
lan Wong Agung Parangteja
ngirid kang para nata
kang pinijig pitung puluh
wus munggèng ngarsa sadaya

ngiras bujana para ji
larih midêr tula-tula
janèwêr brênduwin kabèh
aboga mênuhi sarta
Gulangge matur nêmbah
lan pêthi kancana murub
sinandhing nèng ngarsanira

pêthi alit mas kang isi
kitabe Gulangge anyar
lan pitutur têtinggale
kang rama Prabu Sudirham
ratu gung amisesa
ing praja kang mawi ratu
narpati rong èwu dhomas

jajare dènira linggih
Gulangge lan Umarmaya
Wong Agung Parangtejane
Urmus Sêmakun punika
lawan Tasangsulngalam
Umarmadi lan Lamdahur
Tamtanus Iskal Iskalan

Natèng Kebar lan Ngabêsi
Kangkan Kuwari Yujana
miwah para putra kabèh
para buyut para wayah
kajawi pitung dasa
kang pinijig para ratu
Prabu Gulangge turira

amba nuhun kang sayêkti
dhawuhe sapangat tuwan
sarwi ngaturkên kitabe
Marhabuntartib namanya
Gulangge kitabira
kalawan pêthikan Jabur
kang babar kitab nugraha

sintên ta ingkang sayêkti
kang mijilakên nuring rat
nabi panutup badhene
tan lyan karabat paduka
lair ing bumi Mêkah
punapa tuwan pukulun
alon dènira ngandika

Wong Agung Surayèng Bumi
yaiku walahu alam
iya guru ngong tuture
kadang ingsun kalih wêlas
ibuningsun sakawan
dene kang nunggil saibu
kalawan ingsun têtiga

kapat Si Amir Anjilin
nanging iku maksih bocah
tan milu ing ujar kuwe
sarwi miyat nyandhak kitab
saking Gulangge Raja
kitab marhabuntaribun
kang munggèng pêthi kancana

mèsêm sukane tan sipi
Wong Agung Surayèng Jagat
ana muni lêluhure
kang saking ibu punika
nama Sultan Mashuran
Ratu Sam ingkang rumuhun
jamaning Sultan Iskandar

jênênge sri narapati
akire Sultan Iskandar
ngandika marang Gulangge
lah iki lêluhur ingwang
muni ing kitabira
luhur ingsun saking ibu
Ratu Sam Sultan Mashuran

kitabe tinangkêp malih
sinèlèh pangkon kewala
wong agung pangandikane
jêng ibu putri saking Sam
nama Siti Patimah
putrane lan rama ibu
kang tuwa kangmas Ngabdulah

nuli kangmas Abuntalib
yèku kang tunggal sabiyang
sapuluh kadangku kabèh
iku padha seje biyang
ana têlu patutnya
ana loro patutipun
iya ana ingkang papat

kadhang ana mung sawiji
dene kang kalêbu wêca
sadulurku roro kuwe
kang mijilakên nurbuwah
nabi nayakaning rat
buh kang anom buh kang sêpuh
kang trah Sam Sultan Mashuran

anulya ngandika malih
lah yayi Gulangge mara
caritakna lêlakone
Ratu Sam Sultan Mashuran
witingRatu Sam kina
môngsa wurunga siremut
yèn lali cinandhak kitab

Gulangge nêmbah turnèki
inggih wontên Ratu Ngêsam
wignya ing kapandhitane
jêjaka dèrèng akrama
nama Sultan Mashuran
bapa ratu kaki ratu
buyut raja canggah raja

warèng grêpake narpati
udhêg gantungsiwurira
ratu akèh têtinggale
kang sami awarna kitab
pirang kêthi warnanya
pêthi têmbaga parunggu
pêthi salaka kancana

kabèh dèn iling-ilingi
carita nabi sadaya
kang aluhur kang aelok
kang wus padha kaliwatan
anulya pêthine mas
kitab cilik kang cinatur
jaman durung kalampahan

yèn ing besuk buri-buri
wontên nabi kang minulya
punjul saking nabi kabèh
kêkasih mangku sarengat
langkung sihe mring umat
yèku ingkang luwih luhur
bêgjane umate padha

dupi miyarsa sang aji
yèn kitab muni mangkana
kapencut tilar kadhaton
ngulati nabi mustapa
nora catur pariksa
apa lair apa durung
nuli atilar nagara

tanpa wadya mung pribadi
lakune Sultan Mashuran
iya saparan-parane
ngulati jêng rasulullah
pan durung môntra-môntra
ing babare kangjêng rasul
gumujêng sagung miyarsa

praptane pinggir pasisir
Rajèng Sam Sultan Mashuran
aningali ula kêthèn
agênge awarna-warna
sagajah saandaka
sakuldi andaka sênuk
satirisan lan saêtal

langkung erame sang aji
ana ula mung saasta
tumumpang nèng luhur dhewe
ula kang awak kancana
murub yèn tiningalan
pinarpêkan mundhuk-mundhuk
ula mas nguluki salam

sinauran tan asari
Ratu Sam sarya mangrêpa
ula mas ika têtakon
manusa ing pundi sira
lah Sang Ratu Sam kula
lah sintên dika puniku
sawêr bisa basa jalma

sawêr mas ika nauri
pan ingsun ratuning ula
kabèh iki balaningong
ingsun têka ing naraka
sira iku arsa pa
Sultan Mashuran sumaur


ngulari nabi mustapanabi kasarirèng Widhi
ratuning ula lingira
iya sun mêmêkas bae
yèn katêmu rasulullah
aturna salam ingwang
wis mara tutugna gupuh
Sang Ratu Sam lakunira

anulya kesah lumaris
sangaya tuwajuhira
pasthi ana panggonane
jêng nabi nayakaning rat
si ula kirim salam
lajêng lampahe anglantur
prapta ing Betalmukadas

jujug pagunungan panggih
pandhita Betalmukadas
Sèh Ilalsalib namane
kagèt yèn ana wong prapta
bagus maksih taruna
wruh yèn sikutane ratu
ki sèh andhingini salam

sawusnya tata alinggih
hèh tuwan puniki sapa
Sultan Mashuran saure
manira ratu ing Êsam
nama Sultan Mashuran
dene ta iki karyèngsun
ngulari nabi mustapa

ling pandhita Ilalsalib
puniku pakarya tuwan
Jêng Nabi Muhamad mangke
dèrèng wontên ngalam donya
angling Sultan Mashuran
yèn ingsun mau katêmu
sawêr mas ratuning ula

ujare manira titip
yèn panggih jêng rasulullah
aturêna salam ingong
ing nabi nayakaning rat
kêthèn ula punika
agênge sami kalangkung
ula lit ingkang kancana

tumumpang luhur pribadi
pandhita Betalmukadas
gêtun miyarsa tuture
pundi ta punapa têbah
gèning ratuning ula
sang ratu ing Sam atuduh
pinggir pasisir sarkara

pantês wau Gulangge Narpati
rahab dènnya bawani carita
suka para ratu kabèh
sêdhêpe kang atutur
sami dongong ingkang miyarsi
wau Sultan Mashuran
sawusnya atutur
ênggène ratuning ula
ngambil pêthi pandhita lan dèn isèni
arak kalawan puwan

pêthi alit binopong pribadi
sira pandhita Betalmukadas
sarwi alon pamuwuse
lah dawêg anak prabu
maring gène kang sawêr malih
dika atêr kawula
sigra lampahipun
wus prapta panggenan ula
eram mulat pêthine wus dèn ungkabi
kang isi arak puwan

sinandhingkên gène tan atêbih
kongas gandane arak lan puwan
ula mas tumurun age
marani gônda wau
ingkang kongas sajroning pêthi
anulya linêbonan
wau pêthinipun
ratu sawêr mangan puwan
ki pandhita mundhuk-mundhuk amarani
kang pêthi tinutupan

nulya pêthine pinanggul aglis
dawêg sang ratu sami lumampah
kula inggih kang andhèrèk
lampah tuwan puniku
anuruti sami lumaris
ciptane Sang Rajèng Sam
baya ula iku
kinèn atuduh gènira
kangjêng nabi akale pandhita iki
mung iku ciptanira

sawusira dangu kang lumaris
ngambah wana sangsaya anêngah
alas kiwa gêng wanane
ana godhongan matur
tuwan pêthik amba puniki
lamun tuwan pipisa
ing salêmbutipun
anuli dipun uworna
singa ingkang dèn uworana sakêdhik
yêkti kabèh dadi mas

sang pandhita saksana amêthik
dawêg tuwan punika mêthika
sang nata amêthik age
nulya sami kinandhut
lajêng sami lêlampah malih
tan adangu nulya na
godhong malih matur
lah tuwan pêthik kawula
pan kawula têtomba lara sabumi
kang kawruhan pan waras

sang pandhita lan sang ratu mêthik
sami kinandhut lajêng lêlampah
tan asuwe ana manèh
godhong ingkang umatur
tuwan pêthik amba puniki
lamun tuwan mamaha
usapêna suku
bisa angambah sagara
saparane kadi yèn angambah siti
wau ta sang pandhita

lan sang nataprasami amêthik
lajêng pêthine wau tinilar
iki ta sêdyèng ngong mangke
kalakon kabèh iku
wis kariya ula sirèki
pêthi nulya binuka
ulane mas mêtu
wau lampahe wus têbah
sultan ing Sam lawan Ki Sèh Ilalsalib
prapta pinggir samodra

sami mamah godhong wau nuli
ingusapakên ing dalamakan
nulya pandhita ature
suwawi sang aprabu
sampun taha ngambah jaladri
sigra sami angidak
atos toyanipun
nêngah-nêngah lampahira
sangsaya tos kabèh toyaning jaladri
sampun kadi dharatan

ing sadhêpa ngajêng kanan kèri
kang atêbah iya maksih toya
kang cêlak lawan sukune
pan kênthêl toyanipun
kadi sela ingidak sami
lampahe sampun lêpas
manggih astana gung
asri pagêre mutyara
gapurane cangkêming naga ngajrihi
upase kang kumantar

kadi dahana murub kaèksi
dene ta buntut naga punika
ngubêngi kadi ringgite
pagêre mutyarèku
jroning pagêr pan ana kathil
jumêrut kathilira
nginggil kathilipun
apan wontên kang anendra
pan gumawang cahyane ingkang aguling
saking jawi katingal

sang aprabu angandika aris
mring pandhita sintên kang anendra
dene gumêbyar cahyane
kadi wulan sumunu
sang pandhita alon nauri
punika botên nendra
seda yêktinipun
puniku Nabi Suleman
kang pinôngka ing nguni ratuningbumi
Sultan Mêsir punika

môngsa tuwan inggih tan miyarsi
caritane Jêng Nabi Suleman
ratune sajagad kabèh
kang kumêlip puniku
mega angin banyune sami
jin Islam kaparentah
myang rasaksa diyu
buron dharat buron toya
isining rat sadaya kang dèn ratoni
puniku Jêng Suleman

datan môntra-môntra angêmasi
cahya kadi asare kewala
ingkang munggèng ing astane
puniku katon mancur
pan sêsupe maklukat aib
karaton kabatinan
maklumat aibun
angungun Sultan Mashuran
amiyarsa wau kang maklukat aib
praba kadi baskara

balêrênging lamun dèn tingali
singsim samas wasitah samawat
maklukat aib prabane
sang pandhita amuwus
lah suwawi sami mrêpêki
manjing jroning gapura
cangkêming naga gung
Sultan Mashuran lingira
bokmanawi upasing naga mêdosi
kumukus pan ulêkan

Pandhita Betalmukadas angling
hèh sang ratu kalawan paekan
kang isim molah tulake
puniki wacanipun
bok sang naga mangke ngingkêmi
inggih môngsa sagêda
katulak ing ngèlmu
sayêkti mangap kewala
sultan ing Sam ngandika dene angungkih
punapa kang sinêdya

pandhita ngling sami angujungi
dhatêng kang layon Nabi Suleman
amrih agêng sapangate
sêdya tuwan puniku
tinêkana kongsia panggih
lan kangjêng rasullulah
ngujunga ing suku
batine kyai pandhita
angapusi darapon puruna manjing
iya Sultan Mashuran

kalêthêke ki pandhita batin
arsa ngambil lêlèpèn maklukat
aib kang munggèng jênthike
layon Suleman iku
pasthi lamun dadi narpati
sinêmbah para raja
ing jagad pinunjul
wus matak ingisim molah
astanira pinanjingkên gapura ris
gapura cangkêm naga

wisa mire kang kumêbul sami
naga cangkême mangap kewala
matane macicil bae
lah dawêg anak prabu
wisa sampun botên nglabêti
Ratu Sam wuwusira
kula kang kapungkur
andika kang rumiyina
samya manjing kalihe tan walangati
tan ana kara-kara

sami dhêku dagan kanan kèri
Pandhita Betalmukadas kanan
Sultan Mashuran kèrine
wanti-wanti gèn ngujung
ing pada jêng layoning nabi
sang pandhita ing Betal-
mukadas adangu
nguwik-uwik jênthikira
kangjêng nabi ênggoning maklukat aib
ingunus pan mèh kêna

gupuh wau ingkang prapta
sarwi pêtak Jabarail
gumaludhug ing awiyat
gonjing langit kadi miring
gênjot agonjang-ganjing
kêmocak tasik kêmrawuk
gugup pan sami mêdal
pandhita ingkang rumiyin
langkung ing gapura gosong kêna wisa

Sultan Sam kang maksih tawa
tan tumamèng wisa mandi
kalihe wus praptèng jaba
mulat wau ingkang prapti
Malekat Jabarail
rupa ratu aprang pupuh
sikêp kaprajuritan
pêdhang kumilat tinarik
sami mêndhak anèng ngarsane kang prapta

anggêtak sarwi têtanya
lah wong apa sira iki
dene prapta kene padha
apa sêdyamu kang pêsthi
dharodhog turirèki
pandhita matur rumuhun
ajrih lamun doraa
kula wau arsa ngambil
kagungane jêng nabi lèpèn maklukat

amba ing Betalmukadas
satuhu amba puniki
sampun sinêbut pandhita
iya bênêr ta sirèki
gosong ing wisa mandi
pandhita murka sirèku
lah ta kang siji apa
sêdyanira anèng ngriki
matur nêmbah amba punika Rajèng Sam

kesah atilar nagara
sêdyamba inggih ngulati
ing nabi nayakaning rat
kang rinasul ing Hyang Widhi
Kangjêng Muhamad dinil
mustapa ingkang linuhung
Jabarail lingira
milane sira basuki
saking dene mangkono ing sêdyanira

aja amindho ta sira
yêkti anêmu bilai
Jabarail sampun musna
ngungun pan sarwi lumaris
pandhita angrêrintih
awake pating palêpuh
ing dalu sami nendra
munggèng satêngah jaladri
pan ing dalu pinisah ing malaekat

Pandhita Betalmukadas
inguncalakên ing wêngi
nèng wana Betalmukadas
byar rina wruh tanahnèki
sang pandhita tan mari
sakite saliranipun
lir kêna lêmah sangar
mangkana wau kang kari
ratu ing Sam kari têngahing samodra

sampun angèsthi ing sêdya
saparanira lumaris
sira Jêng Sultan Mashuran
adangu dènnya lumaris
ana wong kang lumaris
pawèstri saking ing pungkur
anglancangi Rajèng Sam
suwarnane ayu luwih
lampahira gupuh sarwi rêrikatan

Sultan Mashuran têtanya
hèh ni wadon nilakrami
saking pundi pakênira
lan puniki tanah pundi
wong wadon anauri
sampun têtakon maringsun
lagi parlu karyèngwang
mênêng wau sri bupati
sampun lêpas wong wadon mari katingal

nulya na wong nitih kuda
rakit busana ngajurit
Sultan Mashuran têtanya
kiyai amba tanya ris
wau wontên pawèstri
anglancangi lampah ulun
amba tanya tan angsal
aja sira takon mami
lagi ewuh makatên dènnya angucap

saure kang nitih kuda
ika Malekat Ngijrail
lagi kinon ngambil nyawa
ika mau ing Hyang Widhi
sun iki Jabarail
Sultan Mashuran tumungkul
mênêng sarwi lumampah
Jabarail mari kèksi
ya ta wontên pulo pelag katingalan

wontên kang tunggu têtiga
Sultan Mashuran marani
têtanya tuwan wong apa
alon dènira nauri
manira iki êjin
nanging jin Islam katèngsun
kang tinuduh dening Hyang
aprang kalawan jin kapir
malah prapta ing ari kiyamat pisan

Sultan Mashuran têtanya
punika tanah ing pundi
jin tiga nauri samya
tanah sajabaning langit
Ratu Sam tanya malih
pintên ta lampahanipun
saking ing tanah Arab
ing nagari Ngêsam singgih
saurira kadi yèn sapuluh warsa

punapa si sêdyanira
dene kongsi praptèng ngriki
kula puniki ngupaya
jêng nabi nayakèng bumi
punang jin tiga angling
têgêse nabi panutup
ingkang tuwan upaya
punapa ta sampun lair
kangjêng rasul dèrèng wontên ngalam donya

de tuwan sangêt ngupaya
inggih ta pan maksih aib
lah ta tuwan lajêngêna
anêdhaa ing Hyang Widhi
ya ta malih lumaris
saparanira anglangut
wontên jaban sagara
cinatur nêmbêlas warsi
pan ing wuri orêm nagari ing Êsam

tan ana ingkang uninga
kesahe sri narapati
sawiji tan gawa bala
mung iku kang têngga puri
lawan rêkyana patih
lan sagung punggawanipun
têlas dènnya ngupaya
tan antuk dènnya ngulati
ya ta wau wuwusên Sultan Mashuran

kalunta amanggih wrêksa
kadya kang wit kancana di
wontên pêksi gêng katingal
nguluki salam rumiyin
Ratu Sam anauri
asalamu ngalaekum
kang pêksi basa janma
dika dhêdharan rumiyin
dipun eca sang nata dènira lênggah

wontên wong prapta satunggal
sarwi jo busananya di
uluk salam nulya lênggah
têtanyabasanya aris
dika wong agung pundi
kula wong Êsam pukulun
dene ta kesah amba
ngupaya ing kangjêng nabi
rasulullah panutup nayakaning rat

wong ijo alon lingira
dene inggih dèrèng lair
dèrèng wontên ngalam donya
atêka sira ulati
pundi gène kapanggih
tur adoh wismanirèku
lakon patbêlas warsa
Rajèng Sam tumungkul aris
dènnya sangêt têbihe panggenanira

wong ijo alon lingira
hèh Sang Ratu Sang sirèki
sampun andika sungkawa
bumi Ngêsam saking ngriki
nadyan tri dasa warsi
dumèh patang puluh taun
lêlakoning manusa
inggih yèn pitulung Widhi
datan angèl praptane nagaranira

wong ijo pan nuli musna
pêksi ika muwus aris
dèn eca manah andika
dhêdhahara dipun aris
tumungkul mrêbês mili
langkung prihatinirèku
pêksi agung ngrêrêpa
dhêdhahara sri bupati
ing manusa barang tingkah wus tinitah

asrêp tyasira sang nata
tumungkul dhaharan aris
ajrih yèn tan nurutana
pamêksane punang pêksi
wau ta kang winarni
wontên malih ingkang rawuh
sarwi jo kang busana
tanapi warnane salin
abêbisik mangsit kang pêksi sarkara

sampun musna wong kang sarwa wilis
ingkang pêksi alon wuwusira
hèh sang nata dipun age
nungganga gigir ingsun
wus ingawe lawan suwiwi
wau Sultan Mashuran
anèng gigir sampun
kang pêksi alon lingira
dèn abêcik suhudira ing Hyang Widhi
darapon sinung ilham

dene besuk sira têka ngrêti
môngsa durung lan têkaning môngsa
mêrêma sang nata mangke
sigra mêrêm sang prabu
kinirabkèn dene sang pêksi
sakala tan antara
praptanya kumabruk
kagyat ing panyananira
kajarungup mêlèke sri narapati
ngarsane ibunira

ingkang ibu nèng paningrat linggih
prabayasa kagyat ana prapta
tanpa sangkan kumabruke
kang putra nulya ngujung
datan pangling wau sang aji
kang ibu panglingira
dene cahyanipun
amung wangune tan owah
mung kang cahya kadi basanta duk mijil
rinangkul ingkang putra

pra santanèstri sajroning puri
kumarutug sangsaya pratela
lamun sang nata praptane
kang tangis sru gumuruh
kadi gêrah sajroning puri
rinêbut ing santana
anglênggêr sang prabu
dangu-dangu angandika
sri narendra pitutur mring santanèstri
saparipolahira

sami ngungun kabèh kang miyarsi
kagawokan ing solah mangkana
tuhu yèn angeramake
antara tigang dalu
patih lawan kang pra dipati
sadaya ingandikan
anangis gumuruh
samya kadi dyah tangisnya
kasok dene kesahe nêmbêlas warsi
praptane salin cahya

gumilang-gilang sumunu wêning
ibunira sigra dènnya bêdhah
gêdhong ing jro pura kabèh
pinartiga kang kantun
mung saduman rong duman mijil
kasrah mring ki apatya
iya pinartêlu
saduman kang pra dipatya
kang saduman iku marang pêkir miskin
saduman sanagara

ingkang datan lumaku ing kardi
lawan ingkang tri warna aminta
ing wong angumbara kabèh
wong dagang pan sinuguh
wus mangkana ing dalêm puri
andina asidhêkah
miwah punggawa gung
praptèng patang puluh dina
sidhêkahe amangun kasukan sami
punggawa myang satriya

miwah rerehan kang para aji
prapta nêkakakên nadarira
agung amungu karamèn
mangkana sang aprabu
sira Sultan Mashuran nênggih
ngungkabi gêdhong ingkang
isi pêthinipun
pêthi ingkang isi kitab
têtilare kang rama sang ratu swargi
kathahing warnanira

sami caritane para nabi
ingkang sami sampun kalampahan
pêthi suwasa ênggone
lan pêthi salaka gung
ingkang pêthi kancana siji
kang durung kalampahan
kang sami cinatur
jêng nabi nayakaning rat
saturute dèrèng kalakon winarni
iku dadi sakitab

durung lair lan sawuselair
mangkya pinanggih pamêcanira
yèn durung lair mangsane
langkung dènira ngungun
ing longkange laire nabi
lawan Sultan Iskandar
sangang atus taun
Gulangge kèndêl samana
caritane cinandhak ing kitab malih
Wong Agung Kakungingrat

lawan Nabi Ngisa longkangnèki
jaman kitrah limang atus warsa
iya jaman ingsun kiye
lawan antaranipun
sedanipun Rajèng Mêdayin
sira Prabu Nusirwan
pan pitulas taun
laire jêng nabi duta
kang rinasul Muhamad panutup nabi
mustapa nayakèng rat

nulya tinangkêb kitabe malih
dangu wong agung ing Parangteja
yayi mas titimangsane
pira itungirèku
kalanira ngadêgkên dhingin
narendra yayi Irman
gantyani kaprabun
marang Bathara Nusirwan
Arya Maktal sigra amilang jariji
sawusnya matur nêmbah

tiga wêlas warsa duk lumaris
kalih wêlas warsane sampurna
wong agung sigra anolèh
yayi Urmus Sêmakun
petungira apa marêngi
kalawan kakangira
tur sêmbah Sêmakun
lêrês adêgira nata
rayi tuwan dene sedanipun nênggih
swargi rama paduka

tiga wêlas warsa sampurnèki
lumampahe kawan wêlas warsa
para ratu sêpuh kabèh
lawan Umarmayèku
rêmpêg sami akarya titi
mung kari tigang warsa
kapate lumaku
babare jêng rasulullah
kitabira anulya winiyak malih
bab turuning kang cahya

Sultan Mashuran pamêcanèki
iya besuk ing turuning cahya
nurbuwah ing Êsam kene
ingkang nadhahi besuk
amutrèni ing Êsam iki
saking Sultan Mashuran
turun pat sirèku
kagarwa ing putra Mêkah
iku ingkang mijilakên kangjêng nabi
wau Sultan Mashuran

dupi maca muni mangkanèki
nuli niba alara karuna
gêtun ngungun pratingkahe
gonira lunga nglangut
angulati ing kangjêng nabi
Muhamad nayakèng rat
ana ngawakipun
tangise kang saprakara
ping kalihe tangise sukur ing Widhi
mulane katempelan

sami guguk kang para narpati
pratingkahe Jêng Sultan Mashuran
tunggak kalingan rondhone
saking suka gumuruh
kawêkêlan guguping galih
punika prênah canggah
karabating ibu
saurute yèn ing Mêkah
wong gêdhene krama putri ing Sam sami
duk Jêng Ismangil pisan

pan ibune Jêng Nabi Ismangil
bêboyongan saking putri Ngêsam
duk Raja Namrut jamane
katêlah turun-turun
nagari Sam ingkang mutrèni
sagung darah ing Mêkah
yèn wong gêdhenipun
mangkana kang para nata
prasamya jrih marang Gulangge Narpati
dene asugih kitab

ambêkira pinandhitèng batin
nora bodho têkone mangkana
anèh Sang Prabu Gulangge
lêgawa nrus ing kalbu
pan Wong Agung Surayèng Bumi
langkung sih cipta tunggal
sanyawa puniku
lamine nagari Rokam
paraputra kalangênan sabên ari
ing wana miwah toya

Raja Salsal ingkang anyaosi
kalangênan kang sarwa apelag
angangêni saênggone
pacangkraman pinunjul
luwih saking praja lyan sami
nadyan Sang Kakungingrat
rêsêp ing kalangun
tuwin sagung para nata
duk sêmana nuju ing dina sawiji
wong agung acangkrama

nèng pasanggrahan yèn dalu sami
samya gunêm arasan ing kitab
lawan Sang Prabu Gulangge
saking mèh lairipun
jêng mustapa Muhamad dinil
nabi nayakaning rat
mila gung rinêmbug
pan mèh mansuh ing sarengat
kabèh sirna sarengat kang dhingin-dhingin
amung kantun satunggal

iya iku nora salin-salin
malah prapta ing kiyamat pisan
kangjêng rasul sarengate
mangkana para ratu
sami karya cangkraman adi
tuwin kang para putra
pacangkramanipun
sami nugurakên bala
pacangkramanira Pangran Kaelani
kalangkung endahira

sasèn-sasèn anèng ing wanadri
ya ta wontên gêmpalan carita
nyêlani carita dhewe
wontên ratu pinunjul
jênêngira sri narapati
agêng karatonira
angrèh para ratu
pitung atus ratu ngarsa
kawan wêlas atus ratune pamingking
kuthane Jamintoran

bisikanira sri narapati
binathara Prabu Sadarsalam
ratu bôndha-bandhu pandhe
pandhekaring prang pupuh
pilih tandhing lamun ajurit
Sang Prabu Sadarsalam
prakosa dibya nung
mangkana lagya sungkawa
sri bupati lami tan miyos tinangkil
dene kang putra gêrah

Rêtna Dèwi Julung Sulasikin
putri pinunjul jagat wiryawan
amung sajuga putrine
ing pramudita kasub
êla-êla môngka pamuji
mangkya nandhang paswara
sang rêtna yu wau
wimbuh tyarisa kang rama
animbali para tabit wukir-wukir
kinêrig mring jro pura

rêtnaning Dyah Julung Sulasikin
gêrahira anungsung têtômba
orêm sajro pura kabèh
wau kang para nujum
aglar ingkang para narpati
sang nata angandika
hèh sakèhe nujum
padha sira tingalana
tênungira ing gêrahe nini putri
apa margane waras

para nujum sadaya wotsari
sami miyak kitab tênungira
ramalan iladunine
lan palakiyahipun
wali-wali kang para tabit
pambukanirèng kitab
kang amarah iku
ing gêrahipun sang rêtna
waluyane kang dadya marganirèki
siram taman Iskandar

wau ature kang para tabit
putra tuwan punika simarama
ing taman Iskandar gène
Jaminingrab puniku
nanging poncot lèr kilèn nênggih
saking kitha ing Rokam
wau sang aprabu
animbali Kyana Patya
Sidisalam prapta dipun parentahi
siyaga sarta palwa

anggawaa prajurit rong kêthi
angiringa iya putraningwang
mring Jaminingrab tamane
asiram turing nujum
lan awêdhak sitine putih
waluyane kang gêrah
palwa wolung atus
kang limang atus amota
sakathahe prajurit kang pra dipati
têlung atus wadonan

ingkang rayi wau dèn timbali
sira Radèn Sadarkaola
pitung lêksa prajurite
milua ta sirèku
ngiring putranira ni putri
Sadarkola tur sêmbah
sandika turipun
wau sang rêtna miyarsa
nulya sênggang gêrahe dèn sêsangèni
siram nèng Jaminingrab

wus samêkta sagunging prajurit
miwah palwa wus aglar sadaya
sami numpak prajurite
tata panggenanipun
kang awawrat sangu miranti
lambuk kèci giyota
ingkang amot sangu
palwa prajurit pacalang
lan pragata baliyan kapal tulya sri
ginambuh gèn sang rêtna

rinêngga têpas wangun
asri winarna kêndhung-kumêndhung
panggenane iyèku sang rajaputri
samêkta sadayanipun
wus mijil saking kadhaton

kang rama lan kang ibu
sami angatêr pinggiring laut
arsa miyat pamancale putranèki
gumêrah wong sapraja nut
anglut atêr sang lir sinom

nêmbah ing rama ibu
lajêng anumpak sacèthinipun
pitung atus pawonganira tan kèri
inya miwah êmbanipun
rong atus prajurit wadon

sami putraning ratu
ingkang tan pisah lan sotyaning rum
rêngganing kang langên biola saruni
panumpaking sang dyah ayu
palwane prajurit bodhol

bêdhol jangkar gumuruh
ambabar layar palwa pianjur
pan sumêbar ngambil prênah kanan kèri
kang paman munggèng pianjur
Radèn Sadarkola moncol

mangu tyasira prabu
lan pramèswari mulat ing sunu
ing tyas mupus pandonganira Hyang Widhi
tuluse waluyanipun
sang nata kondur ngadhaton

wau ta lampahipun
sang rajaputri asri nèng laut
Kyana Patih Sidisalam anèng wuri
têngara pating carêngklung
lampahe palwa anggolong

sing kadohan kadulu
pating galêbyar kuwung-makuwung
sami nimpang sagunging baita grami
ana wong agung lêlaku
sagung palwa dagang adoh

limpad pandomanipun
lawan aguna jru mudhinipun
datan owah rikate palwa lumaris
bisa ngrèh angin atangguh
kêmudhi bakoh atanggon

kunêng kang anèng laut
putri Jamintoran lampahipun
tan winarna Rêtna Dèwi Sulasikin
amangsuli kang winuwus
putra Kelan kang lagya don

karêm dènnya bêburu
amisah lawan kang para ratu
miwah ingkang para kadang samya têbih
mung lawan sabalanipun
ki putra dènnya makuwon

lumrah kang para sunu
sami makuwon misah gènipun
dènira mrih suka sawadyanirèki
tuwin ingkang para ratu
pamrihe akèh mangkono

wau sang narpasunu
lawan sawadya kang para ratu
pra satriya pra dipati Kaelani
apan sampun pitung dalu
sare anèng pambêburon

kèndêl sampuning surup
Pangeran Kelan enjing bêburu
kang pinêthèt prajurite kalih kêthi
turôngga pêpêrangipun
ngiras ajar ing pakewoh

sinambi ambêburu
angiras pantês sukyèng wadya gung
ing batine lampahing kuda kang pinrih
lumumpat ing prabatèng gung
nandêr nusup kayu dhoyong

sumêngka parang-parung
kuda tumurun jurang tan ewuh
kang anunggang yèn uwis tan walangati
yèn mari kuwatiripun
sadaya pinrih mangkono

malipir jurang parung
padha angambar rêratan agung
sarwi babad kayu sarta nandêr pati
prajurit Kelan tan ewuh
iku sêdyane sayêktos

pan kasêngsêm kalangkung
ki putra Kelan sêngsêm prang pupuh
salamine wontên ing Rokam nagari
wus matêng pangajaripun
prajurit kuda kinaot

wadya rong kêthi punjul
lan patang lêksa turangganipun
wus tan kewran mudhun jurang amalipir
tan rêkasa lampahipun
munggah ing jurang mangkono

miwah kang nandêr nusup
kayu prabatang wus tan pakewuh
lêlumpate turôngga Kelan wus wasis
ing pakewuh datan ewuh
tyasing kuda pan kadi wong

mangkana manggih siku
mangkana Pangran Ismayasunu
pinisah lan wadya nèng têngah wanadri
pan badhe nugrahanipun
arsa pinaringan jodho

ya ana purwanipun
margane ingkang duwe panjaluk
panêdhane ing Suksma Kang Maha Suci
besuk akrama putrèngsun
satriya kang luwih kaot

kang luwih pêkikipun
miwah karabat ingkang pinunjul
ing kawiryan kang môndraguna ngajurit
Jamintoran Sang Aprabu
kang anggung cipta mangkono

marma sang narpasunu
kêni sangsara anèng wana gung
pisah anèng wana lan sagung prajurit
kang dadi wit pisahipun
mulat ing manjangan ijo

kadya mrak wulunipun
miwah sungune kadi jumêrut
taracake lir sambêrilèn kaèksi
lincak-lincak ngarsanipun
pinarpêkan pan sinêrod

sinandêr cêlak mamprung
lamun wus têbih rondhe ing laku
lincak-lincal malang-megung nolih-nolih
gêbyar-gêbyar angênguwung
kuwunge sumorot ijo

dadya sangsaya sêngkud
sira pangeran ing Suwôngsèku
kamuritên yayah pratignya ing batin
môngsa ta muliha tèngsun
luputa manjangan ijo

kalaut malah surup
kèndêl sangisor wrêksa tan kondur
tan aetang pisahe wadya prajurit
wus karêm paningalipun
mung ketung manjangan ijo

tan asare sadalu
manjangan muni nèng ngarsanipun
pinarpêkan mèh kêna milar angering
tinut ing kori mangayun
sinandêr nilap tan katon

kèndêl sang narpasunu
sampun byar rina malih kadulu
rembyak-rembyak sinandêr malih ngoncati
jonggiraji kudanipun
cinamêthi kras mancolot

kudaning jin puniku
beda lan kudaning manusèku
parandene panandêre tan nututi
kêbat malaekatipun
kang rupa mênjangan ijo

wus jangkêp tigang dalu
pangungsirira sang rajasunu
malah prapta nêm dina maksih dèn ungkih
wana ing Rokam kapungkur
andarung angalor ngulon

ngidak ing wananipun
ing Jamintoran gèn tamanipun
bangêt Sultan Iskandar lan Nabi Kilir
kang karya taman puniku
kèndêl kapêngkok ing kono

satunggil taman agung
warni patanggèn pagêr bêbatur
lêmah putih alas Jaminingrab rêsik
putra Kelan lajêng adus
manjing salêbêting banon

eram pandulunipun
taman mubadir tan ana tunggu
sapa duwe kagungan ing taman iki
apa Gulangge Sang Prabu
dene tan tinunggu ing wong

nanging watawisipun
kaya tan towang sadinanipun
liwat rêsik sapa kang angambah iki
wus surup ana kumabruk
kidang katanggor ing banon

cinandhak sinarimpung
akarya api sêsupenipun
bêbêktane kang ibu Ismayawati
musthikane gêni murub
narik pêdhange sang sinom

tinuthuk lawan sêsotya
mèntèr dahanane mijil
ngambil kayu putra Kelan
dene apine wus dadi
kidang pinurak aglis
binakar samatêngipun
puniku kang dhinahar
taman tawa toyanèki
tur anjathok ing jaladri ingkang taman

parandene toya tawa
ing nguni mukjijat nabi
wau ta Pangeran Kelan
Bakdingujaman wus lami
malah samadya sasi
daging kidang dhaharipun
satunggal tigang dina
ya ta kang winuwus malih
praptanira Rajaputri Jamintoran

baita kang munggèng ngarsa
anggabag awarni-warni
kagyat mulat narpaputra
iki baya ratu prapti
kaya mêntas mariki
katara lampahirèku
bêcik ingsun angiwa
ênggone sampun miranti
amêmènèk mulat palwa ingkang prapta

apan wus mari kacipta
sirnane manjangan wilis
wau bala Jamintoran
satus palwa kang lumiring
minggir samya angranji
linabuhan jangkaripun
Rahadèn Sadarkola
saprajurite dhingini
kang asikêp gêgaman baris tinata

kathah kang lajêng asalat
mantri prameya kaèksi
putra Kelan anggraita
iki baya ratu ngêndi
rakite angajrihi
sêmune prawirèng kewuh
dene padha asalat
salate salat Ibrahim
ratu Islam prajurit tangkêpe rikat

sira Radèn Sadarkola
wus mêntas sawadyanèki
alênggah munggèng kursi mas
upacaranira asri
bagus satriya iki
yèn anoma èmpêripun
kangjêng paman ing Yunan
kuning satriyèku kêdhik
iya paman ing Yunan bambang salira

nanging tênagane padha
duk anom paman Yunani
abagus tur rowa rikat
pamulu manis awilis
upama angulati
nagara gêng pitung puluh
iya môngsa antuka
kang kadi paman Yunani
lan cahyane kumronyos pagut ulêtan

têtêp dununging prawira
paman prabu ing Yunani
wong iki sêmono uga
sayêkti prawirèng jurit
sangkin agung kang prapti
agêbèl baitanipun
Rahadèn Sadarkola
budhal maring taman dhingin
manjing taman prajurit baris kalangan

ya ta pangeran ing Kelan
ngingsêri raga anêbih
wontên wangun kidul wetan
akiwa kang dèn ênggoni
ciptanira sang pêkik
balaa sayuta iku
amot kono kewala
tan kongsi prapta gonnèki
ya ta eca tyasira sang narpaputra

palwa kang ngêmot jêmpana
wus mêntas saking jaladri
gumrudug sadaya mêntas
ingkang ngêmot turônggèsthi
mangkana sang suputri
baitanira wus labuh
gumuruh balakuswa
kang mêntas saking jaladri
rajaputri saparêkane wus mêntas

gumuruh têngara urmat
gong bèri gurnang thongthonggrit
saruni sarta biola
barungan umyang sênggani
pan arsa nitih joli
dharat sinongsongan sungsun
rêngês prajurit ngayap
lêbête mring tamansari
rajaputra kaduwung datan ngatingal

praptèng taman lajêng siram
Rêtna Julung Sulasikin
putri adi Jamintoran
kayungyun mulat ing warih
prapta pitulung Widhi
sirna kabèh gêrahipun
ingkang ngrês linu ilang
awêwêdhak siti putih
wuwuh cahya wimbaning sôngka purnama

pangling kang parêkan inya
tuhu sapangating nabi
ya Ibrahim Kalilulah
miwah paman lawan patih
langkung suka tyasnèki
sawadyanira sang ayu
pan karya pamondhokan
soring wrêksa-wrêksa rêsik
para mantri masang kalambu sadaya

punggawa pêpagêr motha
sangkêlat wungu tulya sri
prapta ing dalu gumêrah
kasukan sawadyanèki
ênggone rajaputri
munggèng gêdhong tamansantun
rinêngga binusanan
gumrah sukaning kang dasih
rainane sidhêkah mêmule samya

marang kang ayasa taman
mangakana balaning patih
ngêlanthung anjajah wana
lêledhang mung wong kêkalih
kapara ki apatih
mulat kaprayitnanipun
tan dangu ngidul ngetan
ana pagêr bata kèksi
tan atêbih mung êlêt tigang pamanah

saking wangun lêt têtiga
punika sakawannèki
wong loro kang sartakuda
manjing kalihira sami
ana turôngga muni
jro bata athakur-thakur
mambu gandaning kuda
kagyat mêdhun tyang kêkalih
jaran apa baya kônca karadenan

esuk têmên alêledhang
sawusnya manjing jro kori
kagèt dènira tumingal
ana satriya alinggih
sangarsaning turanggi
sabusananing prang pupuh
cahya lir ôndakara
ping limalas andhadhari
surup ingkang hyang rawi sasôngka memba

kumêpyur jrih batinira
cipta dede manusèki
baya kumaraning taman
wong kêkalih marêpêki
ingulap-ulap sami
dhuh manusa apa iku
lamun manusa mandah
cahya anuksma ing sasi
baya iku parayangan kamanungsan

wus cêlak matur manêmbah
dhuh pukulun nilakrami
dhapur wong agung punapa
parayangan punapa jin
dene wontên ing ngriki
tanpa wadya eca lungguh
kalawan cahya tuwan
nyirnakkên langên sabumi
pundi angsal yèn manusa kadi tuwan

ngandika sang narpaputra
ingsun manusa sayêkti
bôngsa Arab jinis ingwang
Wong Agung Surayèng Bumi
kang pêputra ing kami
putri Kelan ibuningsun
ingsun iki kasasar
apisah lan bala mami
aran ingsun Pangeran Bakdingujaman

pêparab Jaswadiputra
iya Iman Karnaèni
dene kabèh balaningwang
ana ing Rokam nagari
lah sirèku wong ngêndi
kang prapta ing taman iku
ngungun matur tur sêmbah
punikanggèr rajaputri
punjul ing rat putri adi Jamintoran

panêngêraning kusuma
Rêtna Julung Sulasikin
putri punjul pramudita
mila mring taman mariki
nadar sang putri sakit
ature kang para nujum
siram taman Iskandar
punika kang dèn lampahi
mangke sampun paripurnaning waluya

wong kêkalih matur nêmbah
yèn makotên kawula mit
anggèr ngaturi uninga
ing gusti rêkyana patih
yèn tuwan wontên ngriki
Wong Agung Arab satuhu
putra Kelan lingira
iya sakarsanirèki
nora akon nora nyêgah raganingwang

wong kalih lèngsèr manêmbah
sapraptanira ing jawi
sami anitih turôngga
anandêr pakuwon prapti
marêk ing gusti patih
anêmbah sarwi umatur
gusti wontên satriya
kasasar langkung apêkik
datan wontên miribe wong Jamintoran

kapisah lawan kang bala
bêbêrêg anèng wanadri
pukulun kang darbe putra
Wong Agung Surayèng Bumi
darah Ngarab sayêkti
musthikane para ratu
kagyat rêkyana patya
nimbali mantri kêkalih
aturana kang angaku putra Arab

sandika kalih lumampah
sapraptane awotsari
ing ngarsane narpaputra
pukulun amba tinuding
dene pun bapa patih
ngaturi tuwan pukulun
ngandika rajaputra
nora nana sêdya mami
têtêmua lawan Patih Jamintoran

kalamun ingsun pinêksa
nora kaparentah mami
mring manusaJamintoran
iya tan atur upêksi
apa gawe ngaturi
pasthi nora gêlêm ingsun
seba mring Jamintoran
yèn arêp ingsun parani
dèn kalahna dhingin kene payo aprang

lah warahên gustinira
si mamak rêkyana patih
mulat sumuk ingkang netya
ngadêg brajaning rêrai
ajrih mantri kêkalih
ing runtike rajasunu
lèngsèr kalih tur sêmbah
eram dènira ningali
sapraptane wau ngarsane apatya

umatur botên katuran
malah kabaranang runtik
ingsun nora duwe sêdya
têtêmu lan si apatih
tan arsa dèn aturi
nora kaparentah ingsun
lamun kudu amêksa
kalahna ing aprang dhingin
kawula jrih mulat dukaning satriya

Kyana Patih Sidisalam
sigra dènira ngaturi
prapta Radèn Sadarkola
anggèr punika amanggih
inggih pakèwêd kêdhik
wontên putra Rab kalaut
wontên kidul punika
tan purun kula aturi
yèn pinêksa kêdah kèn ngalahkên ing prang

abagus datanpa sama
milane angadi-adi
punika marganing beka
yèn botên dipun kawruhi
nadyan inggih satunggil
wong Arab prange pinunjul
punapa tur uninga
ing gusti sang rajaputri
lamun wontên satriya bingung kasasar

angling Radèn Sadarkola
punika kakang apatih
yèn kula dèrèng sêmbada
ngagèt-agèti sang putri
kula jajal rumiyin
ngaturi satriya iku
kang patih lila dika
kula ayonane kêdhik
pêpêrêpe trah Ngarab kang mocol ing rat

lah inggih nêdya punapa
botên nêdya botên ngipi
kya patih mèsêm lingira
manawa bôndakalani
wong cinacak ing jurit
manawa nêpsu kalantur
tan kêna rinapua
wantu wong apulang jurit
sru gumujêng sira Radèn Sadarkola

kang patih kang boya-boya
lamun kabanjura runtik
kula dhewe asrah pêjah
mondhongi ngarêm-arêmi
mokal banjura runtik
trah Ngarab wijining alus
kula ngutus punggawa
prajurite wonge cilik
amêksaa angaturi narpaputra

pra Dipati Jamintoran
pinilihan kang prajurit
sadaya kinèn sadhiya
mung ngakua mantri cilik
dene kang para mantri
satus pêpilihan iku
ngaku batur kewala
angrêbuta ing ajurit
sigra mangkat mantri kang satus sadasa

prasami aprajuritan
turôngga pêpêrang sami
prapta sajawining taman
manêmbah umatur aris
marang rahadèn mantri
tuwan ngaturan pukulun
sampun ta tan katuran
rama paduka ngaturi
pan kang rayi mring Sang Prabu Jamintoran

nama Radèn Sadarkola
kang paman sang rajaputri
yèn paduka tan lumampah
sayêkti saru ing krami
bêbasan nyalawadi
kadya panjilmaning satru
yêktine kêna tarka
wontên wong agung cangkrami
anèng wana pan apêksa sinowana

wong gêdhe ingkang duwe kak
môngka wontên wong sawiji
botên kêni pinarsanak
sayogya sinônggarunggi
cinêkêla pan wajib
yêkti panukmaning mungsuh
rêngu alon ngandika
putra Kelan dènnya runtik
sakarêpe angarani gustinira

ingsun trah mulyaning Mêkah
dudu trah sikarèng budi
môngsa bisaa wak ingwang
mrêpêki ing rèh tan yukti
apa ambuwang mami
maring naluri lêluhur
nanging kalamun sira
narka ing pakarti runtik
awuwuha rong mono môngsa ngungkurna

duka Kelaswaraputra
lamun kudu sira nrêka ngarani
lamun panjilmaning satru
ingsun uwong padha jan
kudu sônggarunggi payo aja tanggung
sigra anitih turôngga
jonggiraji cinamêthi

ciptanira putra Kelan
yèn bilai iya badhe nêkani
sigra matak surat Jabur
prapta kang pêpalihan
Radèn Minsar lan kang bapa kalihipun
Sri Jaswadi ing Suwôngsa
lan Sri Miswan Jonggiraji

mêdal kudane malumpat
praptèng jawi têdhak saking turanggi
sigra pêtak gumaludhug
prajurit Jamintoran
ingkang satus sapuluh kapilêng rubuh
gêntur kêtug pracalita
prapta rèh kagiri-giri

kagèt sadaya miyarsa
tan antara prajurit satus prapti
binuwangan sêbrang-sêbrung
mring prabu ing Suwôngsa
sira Raja Jaswadi solahnya bikut
Raja Miswan Radèn Minsar
ingkang sami ambuwangi

tinitahakên ing bala
kagyat mulat prajurit satus sami
ingkang tiba ting gadêbug
lawan turangganira
Radèn Sadarkola lan apatih gupuh
sami marêk ing sang rêtna
matur punika bilai

wontên putra Raja Arab
pan kasasar tanpa wadya pribadi
ingaturan datan purun
pinêksa têmah duka
lah punika kang prabawa gumaludhug
pêpêtake putra Arab
lagyeca imbalan angling

kang kumrutug ing ngajêngan
prajurite miwah kuda sêpalih
kuda wong satus sêpuluh
sapalih tibèng bala
kang sapalih tiba ngarsane sang ayu
kêkês wiwrin ing tyasira
Rêtna Julung Sulasikin

ngandika marang kang paman
Sadarkola punika kadipundi
punapa agawe mungsuh
ing wong siji bêlaka
inggih paman môngsa puruna ru-biru
mring bala kêthèn ayutan
lamun botên dèn ewoni

gègère bala puyêngan
pêtak malih ki putra Kaelani
ing awiyat gumaludhug
orêg gène sang rêtna
gêtêr-patêr bajra pati gor gumuntur
kolte kang sumêmburat
limut asêngara limit

sira Radèn Sadarkola
mêdal ngracut busana sarwi angling
kakang patih dikatunggu
ing ngriki sang lir rêtna
kula luse rajaputra kang dibya nung
putrane Sultan Kuparman
kula lanture mariki

ngunthul Radèn Sadarkola
sapraptane jawi ngarsa sang pêkik
nyandhak talining kuda wus
matur sarwi karuna
dhuh pukulun kang amemba Nabi Yusup
pêkike pamulu tuwan
nirnakkên langêning bumi

lamun paduka ngarsakna
ing tumpêse wadya kang pitung kêthi
môngsa gawêra pukulun
saking ing asta tuwan
apan inggih apuntên kagunganipun
wadya tuwan Jamintoran
tan wruh yèn paduka gusti

mung ketang pangrêksanira
mring gustine lagyeca acangkrami
wontên prapta mara sadu
satriya tanpa bala
botên kongsi pikir wong cilik pukulun
butarêpane kewala
sru maras rumêksèng gusti

dhuh tuwan kawula bêkta
panggihana arine rajaputri
sampun ta kongsi lumayu
gêpah angrasuk raga
witning ajrih ing runtik tuwan pukulun
butarêpane kewala
ing atur angasih-asih

têdhak saking kudanira
nurut Sadarkola nuntun turanggi
binêkta mring tamansantun
wadya kang samya mulat
sami têntrêm kèndêl kang sami bilulung
tumingal ing putra Kelan
cêngêng mulat pêkiknya sri

sapraptanira jro taman
kagyat mulat têdhak sang rajaputri
sarira panon kumêpyur
têdhak dènira lênggah
apa kaya mangkene Jêng Nabi Yusup
kang dadi ujarwong kuna
mung nabi Narendra Mêsir

tan kawawa wong umulat
Nabi Yusup buyute Jêng Ibrahim
ingkang putra Nabi Yakup
Yakup kang putra Iskak
Nabi Yusup ingkang putra Nabi Yakup
ingkang wayah Nabi Iskak
kang buyut Nabi Ibrahim

kya patih angrangkul pada
mring ki putra binêkta gènnya linggih
satata lan sang dyah ayu
samya munggèng kursi mas
radèn Sadarkola wus kinèn angrasuk
ing busana kasatriyan
wus tata samya alinggih

putra Kelan duk tumingal
mring Sang Rêtna Ni Julung Sulasikin
eram dening pantêsipun
rêspati tan lêlewa
pan sumêdhot onêng maring garwanipun
Rajaputri Jamintoran
ana mèmpêr Kadarwati

kêtêle kang rema padha
bathuk pipi jôngga samya ngêblêgi
kaot anom lawan sêpuh
Kadarwati kang tuwa
tuhu mirib sabarang pasêmonipun
upama dadia kadang
lêt kêkalih amantêsi

Kadarwati kang atuwa
anging ana kang nyawang lêta siji
Kadarwati kang pambayun
putra Kelan panênggak
sumêndhine putra Jamintoran iku
Kadarwati lan ki putra
panggihe malang gambuhi

runtunge katiga sanak
putra Kelan lan Julung Sulasikin
kang dadi têngahanipun
pantês Bakdingujaman
rêmpêg patut Kadarwati dadi sêpuh
sêndhang angapit pacuran
mangkana sang rajaputri

nambrama inum-inuman
kyana patih lan Sadarkola larih
sarta matur milanipun
anggèr pisah lan bala
angandika tutur tingkah milanipun
matur Radèn Sadarkola
miwah rêkyana apatih

anggèr sampun wancakdriya
rayi tuwan ingkang kawula iring
atmajanipun kang sêpuh
pun paman Sadarsalam
Jamintoran wus nunggil agamanipun
kadya rama jêng paduka
Wong Agung Surayèng Bumi

duk alam Sultan Iskandar
Jamintoran agama Jêng Ibrahim
dèn eca ing tyas sirèku
tutut Pangeran Kelan
dènnya myarsa wus nunggil agamanipun
siyang dalu binojana
kasmaran tyasira patih

mangkana rahadèn mantri
nèng kuwonira apatya
ing ngarsa ragi kanane
lan pakuwon sang rêtnèng dyah
pakuwone kang paman
wuri sira sang rêtna yu
mangkana ki patih seba

mring gusti sang rajaputri
umatur lêhêng nuntêna
bodholan puniku anggèr
mumpung anginira kêras
sang rêtna angandika
wa patih sajatinipun
tan arsa mulih wak ingwang

lamun satriya puniki
tan tumut mring Jamintoran
pêpatih muliha dhewe
kalawan bala sadaya
prajurit Jamintoran
ingsun dhewe ingkang kantun
anuggoni kang satriya

umatur rêkyana patih
gampil yèn karsa paduka
inggih punika ta anggèr
wontên masêlat satunggal
kadi yèn kalampahan
yèn paduka pênêdipun
nuntên momota dandanan

dene prakawis kang pêkik
inggih ta môngsa wandea
sang rêtna asrêp ing tyase
sigra angundhangi bala
êmban inya pawongan
dhingini munggah ing prau
kang sami repot kewala

kya patih umatur malih
anggèr pitulunging Suksma
inggih yèn sampun kalakon
kabêkta sang rajaputra
dipun ajrih paduka
puniku pan satriya gung
kang rama pakuning jagad

dene ki putra ing benjing
praptaa ing Jamintoran
yêkti dadi pêpakune
nagari kang maksih bôngga
dhatêng rama paduka
môngsa wandea kacakup
satriyèku punjul ing rat

makuwon sira ki patih
badhe nambrama ki putra
punggawa aglar ngarsane
kêkalih ingkang dinuta
ngaturi rajaputra
kyana patih nadar nginum
Pangeran Kelan lumampah

kyana patih anêdhaki
amêthuk ing rajaputra
langkung pangupa subane
lênggah risang putra tama
siniwèng pra dipatya
wong Jamintoran akumpul
sami andhêku sadaya

prasasat sumiwèng aji
pra Dipati Jamintoran
mijil anggili bojane
samya nênampan kancana
tadhahan patik rêtna
lajêng sumaos ing ngayun
ngrêrangin punang gamêlan

larihmidêr wanti-wanti
asuka Pangeran Kelan
mulat pra dipati kabèh
rêsêp ajrih sumawita
wuru kang pra dipatya
rêkyana patih wotsantun
nandukkên masêlatira

karasa rahadèn mantri
sampun dangu wurunira
kang darubêsi panjinge
sayêkti datan katara
ki putra sampun rêbah
pan kadya wrating panginum
kasampar êmpaning wisa

binayang sang sarpasiwi
bubar prajurit sadaya
kyana patih sabalane
gancang wus minggah ing palwa
sang rêtna ingaturan
minggah ing baitanipun
yèn sampun kêni ki putra

sarta turangganirèki
inginggahakên baita
sakapraboning prang kabèh
rajaputra wus pinarnah
munggèng tilam rinêngga
ing babut ingkang sarwa rum
tan têbih gène sang rêtna

tuhu wignyaning apatih
rumêksa sang murtining rat
bêdhol jangkar dhaut kabèh
pinukul ing angin kêras
lampahe palwa rikat
ki putra pan maksa kantu
antuk layaran tri siyang

