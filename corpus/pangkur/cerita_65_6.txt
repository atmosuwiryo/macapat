kapungkur aturing Kidang
dyan ngabèi maos sêrat pêrklaring
makatên ungêling têmbung
atur kula pun Lingsang
klayan têmên purun nyanggi sumpah ulun
umur tigang dasa warsa
klairan ing Wanasamin

griya wontên ngandhap gayam
dintên Kêmis jam sanga tanggal kaping
wolulas Sapar sutèngsu
inggih taun punika
amba sami kalaipan ngupa butuh
sarimbit lan rabi amba
anak kawula dwi kèri

sawêg umur tigang wulan
jalêr èstri wontên wisma pribadi
sêlaning tambi nggènipun
kintên-kintên tigang jam
jam satêngah sawêlas kawula mantuk
rare kalih sampun pêjah
tatu dhadhanipun sami

gilang-gilang kuthah êrah
tandya kula nabuh têngara titir
samya tandang tangga ulun
lurah lajêng papriksa
sami gadhah kintên tapak Kidang mlayu
ngidak sutamba karweka
dèn maha têkaning pati

kawula datan tarima
nyuwun adil kangjêng parentah nagri
wit saking têmêning atur
tandha dumuk kawula
titining kang dakwa surasane cukup
nuli maos prosèspêrbal
papriksanirèng pulisi

kumisi têtela têrang
myang pêrklaring aturing para saksi
Kidang krungu dahat ngungun
aturing pasakitan
dhuh bêndara radèn ngabèi saèstu
midak bayi anak Lingsang
inaning Lingsang pribadi

nilar suta ngandhap gayam
Dyan Ngabèi Mongpraja ngandika ris
kapriye Kidang karêpmu
sarupaning kainan
sêdya sira patèni sarèhning luput
yèn mangkono sabên ana
kang kainan pasthi mati

putêg kewran tyasing Lingsang
nêdya ngikal dirgama ing panangkis
matur makatên witipun
sumangga ginaliha
awitipun midak bayi kongsi lampus
bab amba kagèt ing nala
dèn gênthongi Platukputih

kawula dahat trataban
sigra mlajar midak bayi tan uning
Platuk ingkang karya gugup
giris giras tyas amba
tinulisan Harina paturanipun
dyan bèi nulya dhêdhawah
animbali Platukputih

alap-alap kang lumampah
samantara Platuk wus praptèng ngarsi
kapriksa pun paksi Platuk
sira matèni Lingsang
bayi loro sabab sira gawe kuwur
mring Si Kidang nulya midak
bayi kongsi têkèng pati

awit kalakuanira
agêgêndhong matuki kayu garing
sapiraa yèn tan nêmu
prakara tan dadya pa
balik lamun ana prakarane iku
tinarik dèn ukum sira
utang pati nyaur pati

ature Platuk nalangsa
mêlas-arsa èstu kawula asring
matuki kajêng kang gapuk
kang awit wisma amba
wontên tigan dipun pitênah ing satru
Kêmamang dhustha ing lampah
tanpa ngeman mring sasami

nyuluhi gowok kawula
katêmahan amba êngrêm tan dadi
bilih bayi nuntên lampus
kang wontên ing gowokan
bilih kula gêndhongi Kêmamang rikuh
kapinujon wontên Kidang
katênta kula tabuhi

sumangga karsaning prentah
pangadilan sigra dhawuh nimbali
Kêmamang prapta ing ngayun
kapriksa aturira
èstu sabên dalu obor-obor muhung
murih padhangipun lampah
kang awit pun Garènggati

rêmênipun pasang saya
netra grana amba kenging piranti
sumangga atur pukulun
purun nanggi supata
Garènggati tinimbalan praptèng ngayun
dinangu umatur singlar
pasang klamar dèn akêni

mangka pangupajiwamba
sampun angsal takdir kodrating Widhi
bayi mila kongsi sêpuh
kados bênang wujudnya
saking dubur wahyaning kêlamar wau
sapintên kiyat kawula
purun-puruna masangi

kêmamang dahat sudibya
awit klamar kawula sangêt ringkih
sumangga parentah luhur
dene pamasang amba
ngangkah Kinjêng ingkang dahat kumalungkung
enjing sontên jêjogedan
tayuban tan bosên sami

punika kang kawulangkah
masa borong parentah dènnya nggalih
amba tiyang tani pikun
tan sagêd matur dora
sigra Kinjêng tinimbalan wus cumundhuk
ngarsaning prentah pradata
kapriksa kawrat pêrklaring

tinurut awit Harina
têkèng Kinjêng pinriksa matur mungkir
têmên njogèd nglaras lagu
angon pathêt wirama
pun Canthoka nabuh gangsa siyang dalu
slendro pelog sabên dina
Surèngrana Gambirsawit

amba sakanca jogèdan
dyan ngabèji utusan animbali
sarpa mandi kang ingutus
wus kêrid pun Canthoka
praptèng ngarsa kapriksa mungkir kang atur
bab mêkahi Lingsang kijab
yèn nabuh gangsa ngakêni

siyang dalu datan kêndhat
awit padhang saking kathahirèng ting
pintên-pintên atus èwu
pandam pating kalêncar
Konang ingkang sugih dilah petroliyum
bêndara dipun galiha
atur kawula puniki

titining pulisi tama
kèhing sandhan wus sami dèn tariki
Konang ingandikan sampun
kapriksa matur nyata
dêdilahan datan kêndhat sabên dalu
makatên atur kawula
mugi kagaliha mangkin

purwanipun sêsuluhan
margi ajrih yèn kenging wisa mandi
pun Lele saekakalbu
sami masangi borang
dahat mandi sintên ingkang kenging èstu
lajêng pêjah dening borang
manawi amba coloki

borang kang ampuh katingal
wela-wela kawula sami nyingkir
parentah dupi myarsa tur
Konang aturanira
sandhan Lele tinimbalan wus cumundhuk
kapriksa ature blaka
anjèrèng nalar ingkang wis

kawulèstu pasang borang
sabiyantu sakanca amba sami
kang sadarpa ampuhipun
rèhning kathah druhaka
pun Rêkatha mbêkta canggah siyang dalu
sumangkean patrapira
kamipurun ambêk luwih

saênggèn-ênggèn sumêngah
datan ngeman dhatêng sasami-sami
kang parêk cinanggah purun
sumangga ginaliha
sigra-sigra pulisi nimbali sampun
Yuyu kêrid pinusara
rikatan sumaos ngarsi

Dyan Bèi Kancil Mongpraja
angandika mring Yuyu kang nèng ngarsi
hèh Yuyu wêruhanamu
marma sira binanda
ana mayit Lingsang wurisira matur
sirèku kang gawe pêjah
bapak biyangne mintadil

purwane ngaturkên Kidang
midak sutanira ro têkèng pati
Harina wus ingsun dangu
mungkir nora rumasa
jawabira wit saka patraping Platuk
Platuk ingsun priksa kijat
sandhan mring Kêmamang nuli

kêmamang wus ingsun priksa
uga mungkir sandhan Si Garènggati
parentah nilas ing laku
ndangu Si Kêmlandhingan
tan rumasa ngaturake Kinjêng iku
Si Kinjêng sandhan Canthoka
Canthoka Konang dèn aprik

dupèh nggawa êting padha
pangadilan mriksa Si Konang nuli
Konang sandhan buron banyu
Lele amasang borang
nuli Lele sun priksa uga tan ngaku
mungkir dènnya karya pêjah
masang borang angakoni

sababe amasang borang
rèhning sira Yuyu kang kumasakti
kumering-kering kumlungkung
tan pisah-pisah canggah
Rêkatha tan darbe jawab mung tumungkul
marêbês mili kewala
ngrasa patrape ingkang wis

pan amucung parentah papriksanipun
ubêtirèng nalar
Yuyu ndrodhog dahat ajrih
watêkira jirih tumuli balaka

nguni ulun nyapit suku Kidang mlaku
wontên lèpèn Oya
samantên buthêk rèh banjir
tanpa sabab panyapit amba mring Kidang

dhuh pukulun kang kawasa ngasta khukum
atasing tumitah
marma prasaja pun dasih
saking ajrih damêl susahing parentah

sanèsipun punika amba datan dur
sampun malih ingkang
mêjahi Lingsang kêkalih
warnanipun kewala dèrèng uninga

prentah ndangu apa nyata Kidang iku
sinapit sukunta
duk nyabrang Oya sirèki
sikilira ngarêp iku ingkang kiwa

Kidang njumbul mirêngkên aturing Yuyu
he e nora nyana
si Yuyu kang nyapit sikil
Kidang matur lêrês pun Yuyu punika

inggih èstu suku kering nggèn ampêru
amba mèh pralaya
sadarpa sadeyèng ati
tumulyamba lumajêng midak pun Lingsang

sêdyèng kalbu enggala wruh rabi sunu
nanging ri kalanya
watgata sukwamba nguni
tan uninga saking edaning Rêkatha

têrangipun sarêng wontên ngriki matur
amba duk kapriksa
sapisan ngaturkên paksi
Platukseta kang karya sêriking nala

mangkya Yuyu sampun ngakên têrang têrus
kawula tan trima
minta adiling nagari
lah sumangga suku kula kapriksaa

tatunipun krowak maksih sêmu biru
sawêg timah-timah
nulya rahadèn ngabèi
andhawuhi sarayuda kinèn mriksa

inggih sèstu Harina aturanipun
cundhuk lan Rêkatha
dènira akarya kanin
wus kapriksa malih Yuyu ing pradata

hèh ta Yuyu dene sira nyapit suku
Kidang kala nyabrang
apa sababe ing nguni
Yuyu matur tanpa sabab mung sêmbranan

sêmana wus trang ngaku papriksanipun
nuli tinulisan
kamot ing sêrat pêrklaring
Dyan Ngabèi Kancil Mongpraja ngandika

wruhanamu para saksi-saksi iku
saha pasakitan
padha lêbokna ing sêpir
prakarane kudu munggah marang landrad

ingkang mutus sabab prakaraning Yuyu
prêdidèn rad sambang
kang kuliling mubêng nagri
wus mangkono unine anggêr Nèdêrlan

besuk Sabtu hèlêp rad yustisi mêtu
Lingsang èstri priya
lan patinggih kêna mulih
lamun ana timbalan enggala seba

bubaran wus sadaya saksi tinutup
marma pinanjara
awit saksi kèmbèt juti
sêsangkutan jawabe tumbak-tinumbak

kinjêng Platuk Kêmamang Kidang puniku
Garènggati Konang
Kodhok Lele malbèng buwi
datan pae manusa adiling praja

iya iku pulisi yogya tiniru
mbladhit ruwêt samar
ewuh pakewuh asungil
suprandene bisa antuk katêrangan

saking putus pamarsudining laku dur
njlimêt anon warta
paribasaning pawèstri
kang wus komram ngêdom-dom sumurup toya

tan kadulu jarum lumêbu ing banyu
mangkono manusa
yèn kinon ngupaya juti
lah miriba pratikêle Amongpraja

yogya dèn nut lêlakon iki saèstu
yèn jaman samangkya
sêpiyun ngupaya titik
anèng paran nyêkêl layang gawe umbag

songar umuk biwara dèn nggo narutus
nrèthèk sabên pakan
mung golèk kalèlèt yakti
yèn micara nèng humpoa lir adpokad

kèh kang krungu bisu tuli wuta wêruh
yèn iku utusan
labêt umuke tan sipi
kawarnaa kang anèng jêron kunjara

sampun dangu saksi-saksinira Yuyu
ingkang anèng wisma
Lingsang wus dene patinggi
dhinawuhan arsa linandrad rad sambang

ari Sabtu dinane kang wus tinamtu
kinèn sami seba
pêpaka jam sanga enjing
ngadhêp landrad pasamuwaning para rad

samana wus têkaning ari kang tamtu
ki pangulu jaksa
punggawa gêdhe ngrangkêp lid
wus pêpakan nèng bale landrad samana

sangkêp cukup prajurit kang jagèng kewuh
kori sarayuda
upas jinêman miranti
dene ingkang mangka padananing jaksa

dwirada gung mungguh kang dadya pangulu
yeka Uwauwa
Palwaga kang dadi gripir
Andaka kang mangka Lid numêr sajuga

loro têlu Sima Warak samya lungguh
sadayambêk nalar
mring khukum Nèdêrlan ngênting
dene Uwauwa wus nuksma ing syara'

datan dangu hèlêp rad yustisi rawuh
Radèn Amongpraja
para garap angurmati
gita-gita tataning nagara krama

mêmanisi kumpuling para lid
agêng alit sumaptaning tata
ingkang jaga pakewuhe
sirna wancaking kalbu
lir pranatan Nèdêrlan bab ping
rong atus sêlaweprah
panjaganirèng dur
anèng pasamuan landrad
wusing pêpak pasakitan saksi-saksi
pangagêng urut lênggah

presidhène nèng kidul pribadi
kiwanira kang lungguh pragosa
nuli pangulu keringe
jaksa ingkang sumambung
angubêngi meja sawiji
samya kursèn sadaya
nulya têngênipun
presidèn lid nomêr juga
nomêr loro praptèng têlu lunggyèng kursi
prabawa lir mandaya

wus tinata panggonaning saksi
aywa kongsi bisa sêkaitan
mring sakitan mamrih rèwèl
presidhèn adhêdhawuh
pêsakitan kinèn nimbali
wus sumaos ing ngarsa
wèt Nèdêrlan nyêbut
rong atus patang puluh pat
kudu priksa wisma umurira tuwin
kang dadya panggotannya

sampun titi presidhèn tumuli
dhawuh marang wakilirèng jaksa
Gajah kinèn ngunèkake
pandakwa kang ingatur
anêtêpi anggêrbab kaping
rong atus kawan dasa
gangsal ungêlipun
sawarnining pêpariksan
lan pandakwa jaksa ingkang paring uning
mring saksi myang sakitan

nyêbutakên ing purwa madya nis
dyan dinangu Kidang mulanira
Platuk Kêmamang arèntès
Mlandhingan Kinjêng wau
Kodhok Konang Lele turnya ris
sadaya dipun sumpah
sadèrènge matur
paturanipun tan siwah
kadya ingkang sampun kasêbut pêrklaring
trangginas gripir landrad

sajêrone pranatan ing Hindi
bab ping satus sangang puluh papat
iku gripir wêwênange
kang nulis anèng buku
datan kêna nurun pêrklaring
kudu trang gugat jawab
ijowaning ngriku
myang panangkising sakitan
mungkir ngaku gripir kang kudu nulisi
mangkono salaminye

nulya gugat saksi angka siji
tinimbalan sumaos ing ngarsa
ingagnyan sumpahe dhewe
jaksa kang nuntun wuwus
ki pangulu ingkang nampani
katib nyêkêli kitab
ingungkulakên wus
mangkana prasêtyèng Lingsang
dêmi Allah Rasulu'llah lamun kidib
ywantuk barkahing Kuran

ingkang arsa amba unjukkên mring
kanjêng priyagung kuwasèng landrad
nulya Lingsang matur barès
lir ature ingkang wus
purwa madya wusana titi
presidhèn angandika
apa nyata Yuyu
sêkawit Kidang anyabrang
sigra Kidang tinimbalan majêng ngarsi
sadaya matur têrang

cocog datan ana kang nalisir
para saksi miwah pasakitan
dhinawuhan mundur kabèh
presidhèn nggalih khukum
mring pangulu jaksa para lid
lir anggêring panimbang
bab kaping rong atus
wolung puluh ro pratela
pangulu kang nggarani tibaning adil
mamèt daliling Kuran

Uwauwa aturira aris
ingkang kasêbut wontên Musakab
makatên lafal ungêle
mankatlayu katipu
pardikane wong kang matèni
yaktine pinatenan
jaksa lid sarujuk
bab rong atus wolung dasa
gangsal wus sah patang prakara mêpati
panimbanging para rad

sampun cundhuk kumpuling pêrgadring
nora ana siji kang sulaya
khukum anggêr myang kitabe
pancasing rèh kang dudu
arès saksi gya dèn dhawuhi
majêng wus anèng ngarsa
tata urut lungguh
Kancil presidhèning landrad
adhêdhawuh mring sakitan saha saksi
hèh padha sumurupa

bab prakara patinirèng bayi
anak Lingsang kang nèng ngisor gayam
Si Yuyu iku purwane
sêmbrana ala nganggur
nyapit sikil tanpa prakawis
bakal ingukum kisas
nanging maksih tunggu
arès ponising nagara
Mêsir Kangjêng Nabi Suleman ratwadil
kang wênang ngukum kisas

dene Kidang sabab dadi margi
midak bayi Lingsang kongsi pêjah
kênèng paksa nyambut gawe
sataun lawasipun
Platuk lawan Kêmamang sami
karone padha salah
gawe laku dudu
tampa paukuman krakal
nêlung sasi Kodhok Kinjêng Garènggati
Konang ngrong sasi paksa

dene Lele kinrakal sasasi
wus mangkono êtraping wasesa
lajua tumapak bae
dyan presidhèn paring wruh
marang Yuyu kang kokum pati
hèh Yuyu sawusira
mangkono putusmu
sira arap matur apa
supayane golèk mayarmu pribadi
Yuyu matur sandika

mung mangkana ciptanirèng ati
iki khukum kasalahan ingwang
sungkan nganggur dadi rèwèl
nêrak walêring ratu
têmah tampa adiling nagri
sumangga aturira
amba tan darbyatur
samana landrad bubaran
pasakitan binalèkakên mring sêpir
pranteyan nambut karya

dene para saksi lan patinggi
santerone samya dhinawuhan
mulih ring wismanira ge
angêntènana dhawuh
arès ponis saka ing Mêsir
Suleman wicaksana
bêbênêran luhur
Lingsang tyasira gambira
sukur-sukurira amarwata siwi
wêdyasih ing parentah

kang mangkono ukuming Hyang Widhi
dadi paribasan adilu'llah
kang wus kalair jatine
prakara samar lêmbut
amung Gusti kang sifat 'alim
waskitha ing alêmbat
wong ala katêmu
kalakuan palacidra
nadyan nora ana kang wruh lami-lami
kawadakèng prakara

tumibaning wêwalês nagari
khukum adil dadining prajarja
jêjêg ngawruhi lakone
kasub pratamèng lêmbut
amancasi sukêrtyèng nagri
kang rawe-rawe rantas
titis têtês têrus
ing anggêr khukuming kitab
brêsih titi tata laraping prakawis
mimbuhi kautaman

marma wajib atasing ngaurip
nggêgulanga khukumirèng nalar
khukum iku bènèh-bènèh
sanadyan bapa babu
sadulur myang tangga têpalih
têpungan sêsanakan
ana khukumipun
marma aran Amongpraja
amarsudi pranatan tataning ngurip
marah ing pangadilan

yèn wong urip wus bisa ngadili
sajêroning ati ana jaksa
patih pangulu presidhèn
kang wajib mêngku khukum
angukumi barang sakalir
sadulur mitra sanak
tuwin bapa biyung
kasêbut swarjanotama
kotamane ulah tata tuwin adil
kanggo sadina-dina

dene kewan sadaya puniki
sajêroning raga ana praja
kang bisa amatrapake
sayakti nora ewuh
barang wuwus barang panganggit
gitaning murti tama
yeka aran kawruh
'ilmu kang luwih utama
bênêr luput jroning ati dèn kawruhi
sugih miskin datan was

padhang nrawang ingkang pikir wêning
sênêng urip tumêkèng antaka
khukum praja sakarone
lire jêro ing kalbu
anglakoni ayuning budi
sabar paramartèng tyas
nanging kanthi mahkum
têgêse duga prayoga
lire adil jaba lakuning nagari
tan pae jêronira

kang mangkono gêgolongan 'ilmi
budi ayu nuksmèng agal lêmbat
duga watarane ngêntèk
titi utamèng laku
lakuning wong swarjana murti
karsa yu nyamahita
pamêngkuning idhup
wêruh jaba jêroning tyas
iku Kancil Amongpraja kang binudi
dayèng sinau nalar

jaba jêro kang dèn aji-aji
kudu dèn ajar ing kautaman
wit raga manut sapangrèh
kana kene kacakup
marma ngupa cukulingati
saka sajarwèng liya
mungsuh dadi wuruk
arda murka dadi wulang
kere ngêmis gawa bathok mituturi
kang nglangut lamat-lamat

nyamut-nyamut ingkang durung tampi
wulang saka badanirèng liya
tanggapa tyasira anggèr
kang ala mulang bagus
wus dene wong kang tindak bêcik
nanging kang durung tunggal
budi aywa nggugu
aywa ge-age cineda
lan aja bèrbudi sarta aja cêthil
wruha adil jro jaba

pira-pira kang gumlar ing bumi
bocah cilik mulang marang sira
wong tuwa nuntun mring kowe
arda dupara iku
nanging nyata wasita iki
upayanên supaya
jajahing pangawruh
dadya khukum jroning nala
lêlantihên apalna sajroning ati
papan kang tanpa sastra

têgêsira tulis tanpa mangsi
yèn wus manjing sajêroning garba
kalamu'llah hakikine
kitab kang bangsa luhur
wingit muluk nglangit tan kèksi
muhung wong wicaksana
ingkang bisa wêruh
marma ywa pêpeka sira
nggêgulanga duga wataraning urip
lair batin prasaja

gambuh ingkang kawuwus
arès ponis mangkya prapta sampun
saking Mêsir rad gêdhe kang wus pêrgadring
Suleman kang maha agung
prakara Yuyu kapêdhot

putus rampunging rêmbug
radyan bèi mangkana kang dhawuh
mring Dwirada dina Sabtu benjing-enjing
èstuning paseban khukum
sadaya kinèn mirantos

saha saksi sadarum
pinêpakna anèng alun-alun
kori sarayuda prajurit kang baris
Gajaksa aparing dhawuh
Yuyu kang anèng jro gêdhong

mangkana dhawuhipun
hèh Rêkatha dina Sabtu sesuk
sira èstu katrapan adil nagari
nêtêpi putusing rêmbug
ginantung tumêkèng layon

ana ing alun-alun
saking dhawuh amung lêt sadalu
saksi-saksi lanang wadon lan patinggi
wus sami sumaos kumpul
Kancil Amongpraja miyos

dene pancakanipun
pagantungan wus samaptèng ngriku
Yuyu saking panjara ingiring mijil
gumrudug kang ngurung-urung
kumêrab sato kang nonton

wus pêpak lunggyèng ngayun
ponis saking Amongpraja mulung
tinanggapan ring jaksa punang kintaki
Gajaksa nulya dhêdhawuh
hèh Yuyu rungokna mêngko

iki layang ponismu
sun wacane akèha kang krungu
dadya conto mring ngati-ati ing wuri
mangka kaca bênggala gung
mulang sakabèhing sato

ringkêsan kang kasêbut
ingkang awit asma Kangjêng Mulku
kang abaris ingaban plassêntirguwir
iyèku kurmat panjunjung
tata luhuring karaton

surasèng ponis cukup
ringkêsaning nalar kang kasêbut
saksi-saksi saha panimbangirèng lid
ngaku pamungkiring Yuyu
tibaning krampungan layon

kancinganing srat nyêbut
wèt sêtatblad pathokaning rêmbug
kang kinarya wêwaton pancasing pati
tuwin khukum saratipun
Yuyu munggah pancaka lon

lawe sumingsêt gupuh
dyan pinêsat Rêkatha gumandhul
wusnyantara Yuyu yitmakanira nir
ragane kèri gumantung
tandya ingudhunkên alon

Susawa sinungkên wus
marang Lingsang jalêr èstri gupuh
tinampanan gya dèn mamah têkèng mangkin
Lingsang pakanane Yuyu
sigra bubar kabèh sato

akèh kewan kang ngungun
dupi wêruh kasêntikanipun
Amongpraja dènira nibakkên adil
dadya lupiya sawastu
dening walang taga sato

jatine kang ginantung
têkèng pati kewan kang sami wruh
kang supaya dina wuri padha eling
ngungkurna panggawe dudu
ngarêpkên budi krahayon

kang wus mati nora wruh
mung kang urip padhaa mituhu
ing parentah tata têntrêming nagari
saka prabawaning khukum
kabèh idhêpa pakewoh

samana saya guyub
sato kewan satanah Jawa gung
wêdi asih mring Sang Amongpraja Kancil
sêtya tuhu ngèstu dhawuh
kang tungguk kang rundha patrol

wus sasat ratu agung
hèhing kewan tan kêna ginunggung
lamun nuju paseban Sênèn lan Kêmis
ajêg jêjêge lastantun
kataman paramarta nom

dupyantara wus dangu
arjanirèng praja dhusun-dhusun
gêmah ripah pasir wukir loh jinawi
doracara sirna larut
akèh kang makbud Hyang Manon

tan pêgat limang waktu
ngluhurakên karaton Hyang Agung
akèh kewan kang dadi 'ulama mukmin
kang mangka lêluhuripun
Wauwa pratamèng kewoh

pintêr mring syara' putus
tajêm ing tyas rina wêngi sujud
makbudu'llah narupakkên cipta êning
anglanggêngakên pamuruk
mukmin akèh kang sumaos

kèhing dalil ginêlung
têmbung 'Arab têmbung Sam têmbung Rum
kitab Kuran kang mêmêt kang wêrit-wêrit
datan kewran wus kacakup
sigêg gantya kacariyos

wontên sawiji Bajul
dibya sakti santika gung luhur
apêparab Kyai Lurah Kalasrênggi
kang kahyangan anèng kêdhung
Kali Lèrèng jêmbar jêro

waktu samana nuju
masa katri tanpa ana têruh
kali ingkang cilik-cilik asat sami
kang gêdhe mèh tanpa banyu
têmah arang bathang anjog

marang ing Nglèrèng wau
santerone Kali Lèrèng ngriki
yèn janmaa pacêklik larang rijêki
kèhing wiyangga nênuwun
salat kajad mring Hyang Manon

kang mangka adat Bajul
yèn ngupaya bukti bathang-buthung
nora mêtu saking sajêroning warih
sarèhning cilik kang ranu
arang ana bangke sato

nanging satunggal wau
kang sadarpa murka tyasira dur
marma kongsi katêlah Ki Kalasrênggi
putus pratikêl mrih dudu
yèn luru parane adoh

kongsi prapta ing gunung
wana-wana têbih saking banyu
amila tan kongsi kêkurangan bukti
asring ngrodapaksèng laku
ngincih yèn wêruh bêburon

lasar têguh timbul tus
putus lamun maeka mring makhluk
yèn sêsaba mring dharatan alas pripih
kadhang munggah gunung Jêruk
kambah kiwa têngên kono

baya siji puniku
kang nglurahi Kali Lèrèng wau
saking nakalira karan Sambangmargi
kèh dalan mati witipun
Bajul kang laku mangkono

paksa kuwawa dir gung
kathah sato kewan kang kadaud
kaprajaya dening Buaya wêwèri
samana ing dina Sabtu
Kalasrênggi luru sato

wus antuk kongsi tuwuk
turon sukunirèng gunung Jêruk
ing jugangan papane asilir-silir
kang sarta bantalan uwuh
maskumambang kang gumantos

kanan kering jugangan akèh wit jati
dene nginggilira
wontên prabatang wus lami
rungkat sumendhe ing êpang

kintên-kintên sampun wontên gangsal warsi
dene agêngira
kalih elo winatawis
panjangipun kawan cêngkal

wus adate Baya lamun mêntas bukti
anjajah wanarga
raga cape sigra ngisis
kasilir ing samirana

bajul anèng jugangan sênêng ing ati
turu ngenak-enak
nuli ana sindhung prapti
bajra riwut pancawora

prabatang kang sumendhe têmah ngêbruki
nanging tibanira
nora ngêbruki mring srênggi
amung nasabi jugangan

ambanira jugangan wau watawis
rong mètêr Nèdêrlan
ujure limalas kaki
jrone patang elo lawas

mujur ngetan kang mangka prabatang jati
ngulon rubuhira
dadya srêg nanging nasabi
Buwaya kagèt trataban

wus mangkana kamokalaning ngaurip
dene tan katiban
mung katindhihan sathithik
Baya dahat ngungunira

nulya ndêdêl ngungkil mrakungkung kang gigir
saking gênging batang
jati ingkang anindhihi
êntèk rosane tan kangkat

siyang ratri ndêdêl saha ngungkil-ungkil
nanging tanpa daya
marma putêk ciptèng Srênggi
gêrêng-gêrêng garayahan

mahyakakên mantra dibya guna sakti
sadarpa mêmalad
kang nala sayuta sêdhih
nanging maksa tanpa daya

lêsah lêsu lês-lêsan lir pendah ngimpi
panon sunar jênanr
nar-naran mung nyipta pati
munajad ring dhèwèkira

nuli muwus kaniaya têmên angin
sun tan darbe utang
nadyan kaki buyut mami
kaya uga nora utang

pagenea têka gêthingmu kêpati
apa ndhêm-êndhêman
akèh kaananing bumi
mung ingsun ingkang kêbrukan

dhuh dewaku Hyang Baruna kang ngwasani
bêburon ing tirta
wêlasa mring Kalasrênggi
umanggih siksèng prabatang

sangsayarda bingung dahat mêpêt ati
mangkana ciptanya
kaya paran awak mami
sapa yogya angsung wêlas

mangka ingsun iki putus marang 'ilmi
apa sun mêminta
tulung marang Maha Suci
yèn Allah pasthi tan bisa

nora ana Allah bisa mitulungi
lamun têtulunga
yaktine dudu Hyang Widdhi
nulya Bajul nabda sora

gêmbar-gêmbor tulung-tulung jêrat-jêrit
ing alama-lama
antuk kalih dasa ari
kèri gagra lan usika

labêt datan boga tuwin ngombe warih
wus èstha gusthika
tangise sangsaya ririh
sabab saking lêsahira

amung kèri gêrêng-gêrêng ngrintih ririh
samana wus pasrah
ing nala narimèng pati
nulya ana dwi Andaka

jalu èstri sami mantuk saking nagri
dene wismanira
ing Wanarata kang nami
Mukhammad Salèh pardikan

dêdêg agêng luhur mêmpêng ing birai
dèrèng darbe suta
antukira nêdya mampir
pawong mitrane Andaka

dhatêng Wanapangasih sipêng saratri
enjing dènnya mangkat
ngidul-ngulon mampir malih
mring gunung Jêruk mèt boga

kathah taru lata pradapa asêmi
nutug panadhahnya
midrèng têtirahing wukir
Banthèng miyarsa suwara

mêlas-arsa nangis ngaruhara ririh
anggêgèndèng trisna
Ahmad Salèh nabda aris
hèh yayi sira rungokna

ana swara udrasa nggêgèndèng ati
yeka sêsambatnya
payo yayi dèn ulati
yèn sato kênèng rubeda

ingkang èstri sarujuk lajêng ngulati
samana wus panggya
ênggèning tangis kang ngrintih
ana sangisoring watang

baya ingkang katindhihan kayu jati
Banthèng duk wruh wêlas
wus darbe kira yèn sakit
katindhihan ing prabarang

dahat njêngêr gêtun ngungun Banthèng kalih
nulya alon nabda
Mukhammad Salèh lan Srênggi
karana apa Buwaya

ingsun kira nèng kene sira wus lami
kacihna swaranta
sêrêt netyanira lutih
lah ta sapa aranira

kali ngêndi Baya kang sira omahi
mrene golèk apa
Srênggi mangsuli wor tangis
hèh Banthèng wêruhanira

panêngranku wong akèh kang angsung nami
Kyai Adipatya
Kalasrênggi krajan mami
Kali Lèrèng kulon ika

nadyan Baya sun iki dadi bupati
amasesèng tata
mancasi dora dur karti
putus saliring kagunan

tamtu bae sira maido ing ati
nanging iya layak
ingkang angarani kidip
dene nèng kene purwèng wang

têkèng dina iki wus rong puluh ari
nguni sun cêngkrama
ngèksi wana-wana wukir
sayah nuli sun sarean

nèng jugangan kang sun turoni puniki
romot-romot kathah
suda prayitnèngsun tan wrin
yèn ndhuwur ana prabatang

durung suwe nèng kene bajra gung prapti
ngrubuhkên prabatang
bagyèngsun nora nindhihi
wus antuk rong puluh dina

datan nendra tan bukti lan nginum warih
sun ngantêp karosan
ndêdêl batang datan kongkih
japa mantra nora guna

kèh kamayan mujijad dayaning budi
sirna tan tumama
wus takdir kodratu'llahi
yèki marganing pralaya

mung gêtunku lawas têmên nora mati
marma kamahyangan
bagyèngsun tanpa upami
brangtaningsun tulungana

wuwuse sarwi anangis
ngrêrêpa norragèng sabda
hèh Banthèng wêlasa mring ngong
wêtokna saking sangsara
luwara duhkitèngwang
lamun sira tan têtulung
luhung untapna pralaya

tumêkaning jaman sukci
sukur sèwu sira bisa
ngungkil watang jati kiye
sun kira kalamun sira
guyub saeka karsa
lan rabinta barêng njunjung
pasthi kuwasa sun mahya

luwar saka ing bilai
sun mulih mring wismaningwang
nglairkên bungah sun Banthèng
katêmu swami lan putra
sêlir parara-rara
kang wus lawas ngayun-ayun
iba sukaning wardaya

apa manèh sun tuturi
mulyèngsun saka ing sira
kang nyambungi umur kowe
mendah dene kabagyanta
sajagad tanpa sama
kabotan olèhmu mikul
nampani piwalês ingwang

kaul sun yèn bisa mulih
mring Kali Lèrèng wismèngwang
iba ontungira Banthèng
sun darbe uni yun ngganjar
sawiji akik loyang
wus warna kalpika mancur
ngungkuli cahyèng jêbarjat

êmbanane wêsi kuning
akèh barkah sawabnya khak
sapisan slamêt jisime
kapindhone mêngku drajad
ping tri sugih arta mas
sêsotya sasaminipun
ping pat sinihan ing jagad

dene punang wêsi kuning
puniku ratuning braja
waja wêsi mandi kawon
tênung blutak wisa tawa
jin setan bubar sirna
ing nguni pêparingipun
Nabi Kilir Maolana

prabawa kang gêdhe malih
luwih parlu mungguh sira
yèn nganggo ana jroning we
kêdhung talaga samudra
blas sirna lir dharatan
tan krasa nèng madyèng banyu
sabarang apa pratela

puniku dayaning akik
tamat lir ana dharatan
Andaka lamun siranggo
anèng pucuking sungunta
sun kira nora sêsak
lananga wadona iku
kang nganggo padha sêktinya

lan manèh ujar sun nguni
sing sapa têtulung ingwang
njunjung watang jati kiye
sun arsa kaul nayuban
kang sarta andrawina
ngaturi para tumênggung
bupati mancanagara

sagara kidul puniki
bupatine pira-pira
saha asistèn residhèn
wadana asistèn kathah
mantri pulisi dêmang
myang kliwon riya panèwu
mantri sapangrêmbenira

pakampungan urut margi
asri tinon saking ratan
omah gêdhong pagêr tembok
toko lusmèn Jawa Landa
sabên dalan prapatan
toko Cina lan pak candu
wong adol sabarang ana

pasar gêdhe pasar cilik
gumêlar dêdagangannya
kang mancèrèt kang mancorong
pating krêtip pating glêbyar
kang èdi endah-endah
triko sutra lakên bludru
warna-warna neka-neka

pèni-pèni rajapèni
guru bakal guru dadya
ingkang pêtha wala ijo
gêlang kalung timang jlêbrah
suwêng mêntul jungkat mas
pinatik barleyan mancur
pasèt jumêrut lan mirah

ali-ali warni-warni
lintring tajug myang bandhilan
gunung sapikul dhapure
barliyan pasèt klèthèkan
mas ore dhêdhacinan
dhuwit uga tanpa gunggung
sêmat rupiyah têngahan

talèn kêthip sarta kêlip
benggol sèn bribil Nèdêrlan
wang krêtas atusan ewon
nyèkêt nyalawe nyadasa
saiba sênêngira
lan malih punaginingsun
yèn sira wus praptèng kana

sungu tracakmu sun rukmi
tinarètès ing barleyan
kang tigp-tig iba abyore
sun uga duwe kêmasan
sarawèdi ing banjar
sun kon gawe kalung gumyur
horloji mas timang jlêbrah

swaminta ingsun praboti
suwêng kang panunggul sanga
intên nyakêpêl gêdhene
sumping kalung gêlang kana
tuwin kang larap sutra
èstu rinta tambah ayu
kaya rarasati swarga

yèn wus sami sun dandani
wastra lakên bludru sutra
sun arak gamêlan gêdhe
slendro pelog myang musikan
cokèk angklung tarêbang
ingiring 'ulama jamhur
mudyastuti marang sira

mubêng bètèng drèl ngurmati
pistul bêdhil kalantaka
mriyêm ting glêgêr swarane
arsa nunggang apa sira
krêmun joli jêmpana
bèndi siyas kareta kus
ingsun sadhiyani sira

andrawina rina wêngi
lampu sèwu ingsun pasang
diyan dhudhuk gantung triyom
rêsbang kursi meja kênap
minuman kas-êkasan
janèwêr bètêr lan pêrmut
sampanyê anggur myang konyak

sêtrup amaneka warni
banyu ès banyu Walanda
bir marsala myang anisèt
pêpak kabèhing minuman
akèh lamun ingetang
srutu pêpak tanpa petung
ampêg ampang gurih ana

pêpak ananing jaladri
sun tuturi pêpanganan
taocing sonjin tangkuwèh
pastil kênari widaran
kêringan bangkèt adas
mari myang kombinatiyun
pêpak wutuh têtromolan

bludêr podhêng prol myang lapis
soklat makrun kêmbanggula
pankuk kongkuk lawan kulbèn
lidhah sardhin lan martega
salêm masakan sabrang
bêstik ase lapis sêmur
jangan sop gorèng-gorèngan

sambêl gorèng pête èbi
dhèndhèng ragi dhèndhèng bakar
bakmi sosis lan capjae
mihun tahu gorèng ana
sêgane warna rolas
wedang tèh gulane batu
têkane gondhok kêpikan

yèn esuk wedange kopi
sinaring nganggo pêrêsan
utawa kuninging êndhog
cèrèt kumrêngsêng tan kêndhat
anèng anglo kewala
rina wêngi lamun ngunjuk
ajêg angête tan gêla

dene kang ndarbèni akik
pilihan jroning samodra
ing kono tan ana loro
iya amung jênêng ingwang
kang darbe akik loyang
marma mukti run-tumurun
nutug main pêpanganan

mêmangan madon madati
apyun pirang-pirang rêmbat
ingsun esuk sore nyêrèt
ngècèng candu garang bakal
tayungan awar-awar
bakale sugatanipun
Banthèng marang sira benjang

puluh-puluh wong wus dadi
punagi sing sapa bisa
nyambungi urip sun Banthèng
sun tuturkên garwa putra
purwèngsun urip mangkya
sirèstu inguthun-uthun
widada sinung pradana

abot kapotangan urip
kang nyambungi umur sira
sasat malaekat kaot
'Ijrail prapta sung nyawa
manawa sira wêlas
sarimbit padha sarujuk
njongkèng sisih kulon wetan

sanadyan sun têkèng pati
yèn wus panggih garwa putra
maris pusakèngsun kabèh
dhuwit pirang-pirang yuta
masa anaa ingkang
ngêdum yèn sun durung mantuk
dadi 'amal siya-siya

lan waris dadi bupati
sun srahkên putra pangarsa
saking bojo tuwa dhewe
kang pantês nampani drajad
sukur yuswèngsun dawa
anakku dadi tumênggung
ingsun pribadi bupatya

payo Banthèng jalu èstri
lairna wêlasmu padha
marang sapadhaning sato
kang dahat nêmu sangsara
lunturna kawlasanta
nulya Banthèng èstri kenyut
mring sabda kang amiluta

sadarpa wêlas lan melik
ujar pratignyaning Baya
Ki Ahmad Salèh sabdane
hèh ta yayi kayaparan
Si Bajul minta wêlas
prabatang bisane ngglundhung
saka gigiring Buwaya

ingkang èstri anambungi
dhuh kyai prayoganira
dipun tulungi lêrêse
adatipun kasangsaran
yèn tinulungan luwar
nêtêpi prajangjinipun
sanadyan pun Baya cidra

kang sifat samingun basir
yakti datan kasamaran
mring kang têtulung krahayon
paribasaning akathah
wiji sinêbar padhas
lawas-lawas masthi tuwuh
puniku 'amal utama

punapa malih pun Srênggi
darbe atur kathah-kathah
punagi kasagahane
yun nyukani akik loyang
êmbanan wêsi jênar
sumangga kyai puniku
kajêng sami dipun ungkal

jinongkèng saking sakêdhik
sisih sewang kilèn wetan
sarana sungu kemawon
nanging Baya prayoginya
ingantêp kang pratignya
têmên-têmênirèng kalbu
arsa angsung akik loyang

nulya dèn antêp pun Srênggi
sêtya tuhu wus supata
Banthèng ro tumandang age
mahyakkên kêkuwatannya
angungkil kering kanan
umanjing karnun tumanduk
dangu datan kangkat-kangkat

mrês budi wikramawrêdi
mathênthêng urat myang tulang
bayu kulit daging kabèh
mandhak mijilakên lênga
tala ing punuk rata
midrèng angga sasat adus
yèn kadibyaning Andaka

bandung bandawasa dadi
prabatang jati wus kangkat
kagila-gila rosane
sawusing mênga Buwaya
mbrangkang mêtu saksana
blonging tyas ananging nglumpruk
angga tan bangkit nggulawat

bab anèng kono wus lami
tanpa boga arang nendra
marma samubarang cape
Baya alon sabdanira
Banthèng ingsun atêrus
mring Kali Lèrèng krajanku
aywa tanggung karyotama

lawan bakal anampani
wêwalês kang tanpa timbang
aywa wancak driya Banthèng
Angun-angun nambung sabda
yèn mangkono karsanta
ingsun tutkên salakumu
aja sumêlang ing nala

dyan lumaku nglêlêr rindhik
saking lêsahirèng angga
pêt-pêtan mêtu konange
tandha yèn dahat ngrêkasa
panon sumunar pita
kuning sabarang kadulu
alon sabdane Buwaya

kayaparan awak mami
dene wus nora kuwawa
bok ingsun gendhongên Banthèng
babar pisan kadarmanta
tumulung kauripan
aywa tanggung karya bagus
basuki susilotama

wruhanta budyayu tami
paramarta mrih widada
rila ekhlas ati salèh
'amal katur ing ayunan
-ning Dzat kang murwèng 'alam
aywa mamang laku bagus
Pangeran sifat ngaliman

banthèng ciptanirèng ati
ingsun tulungane pisan
mokal cidraa wuwuse
rèh dudu bangsaning rucah
isih Buwaya têngah
tandha kasaguhanipun
awèh barang neka-neka

yèn tan darbe nora bangkit
muwus kang kaya mangkana
tumulya Bajul ginendhong
ing gigir de suku ngarsa
kang loro ngrangkul jangga
sirahe tumumpang punuk
Banthèng wadon atut wuntat

samantara lampahira
praptèng têpining Pragawanta kali
nuli anyabrang ing banyu
rèhning masa Katiga
cêthèk bae banyune kang dudu kêdhung
Banthèng nulya pasrangkara
mudhunna wus praptèng kali

mlakua sun atut wuntat
masa ingsun tegakna sira Srênggi
Bajul muwus mêlas-ayun
payo Banthèng ngidula
wruhanira Bagawanta iki dudu
karaton ingsun Andaka
Kali Lèrèng kidul iki

yèn wus tumêkèng têmpuran
Lèrèng Bagawanta dumadi siji
wus parêk lan karatonku
udjunna jroning pura
kang supaya para putra garwa mêthuk
wêruh sira nggendhong ring wang
saiba bungahe sami

pramanakna yèn wus cêdhak
ana tandha manik warih dumêling
mangidul sathithik wêruh
sitinggil brajanala
srimanganti danapratapa kadulu
Banthèng lêga nalarira
Baya maksih anèng gigir

wus têbih antaranira
saya ngidul mêndhak jêro kang warih
saput sampil toya sampun
Banthèng malih wuwusnya
lah Buaya nèng kene prayoga mudhun
Baya mbêkuh aja-aja
katanggungan gawe bêcik

ngidula sathithik êngkas
ingsun kira rong puluh cêngkal kèri
yeka alun-alun ingsun
aywa uwas sumêlang
mêlang-mêlang watir bab jêroning banyu
lamun barêng lawan ingwang
nulya Banthèng ngidul malih

anjog têlênging narmada
tyas kumêsar ciptanira ing ati
krasa ginêgêt kang punuk
cinêngkêrêm ing cakar
mracihnani Baya murang silèng ayu
Banthèng muwus mring swaminya
hèh nyai balia nuli

aywa sira atut wuntat
nadyan mati yayi salah sawiji
têrang yèn Baya mrih dudu
druhaka arda murka
nulya ingkang èstri cangkelak wus wangsul
jinjit wus tan ngambah lêmah
nglangi nulya têkèng pinggir

klithihan anyunggar-nyunggar
ngetan ngulon bingung wêlas ing ati
wêruh lakine nèng banyu
kaloloh ing pitênah
nêdya labuh ambyur kang priya mring ranu
nanging tan awèh têmahan
nèng tawing kewala ngèksi

dènnya samyadu karosan
ngantêp paksa ambêk dibya gunasti
punang banyu lir kinêbur
Banthèng wus tanpa daya
rèh punuke wus kinakahan ing Bajul
kapindhone kalah rosa
sabab dudu bangsa warih

mênang ingkang darbe blabag
Banthèng sabên minggir tansah tinarik
ginèrèt mring têngah banyu
nadyan pinggiring padhas
nanging malah ana têlênge ing kêdhung
gobak-gobik lêmbak-lêmbak
Buaya ascaryèng ati

wus mangkana buron tirta
ing nguni wus cape tan bisa mosik
dupi wus kambah ing banyu
pulih ndadak sakala
kuwat manèh saha ngisêp-isêp punuk
suku ngarsa nyêngkrêm jangga
kang wuri nyêngkêrêm sampil

buaya wus tanpa wêlas
muhung eling sato dharat mring warih
Kalasrênggi sabdanipun
mèsêm winor pangerang
sira Banthèng wus pasthi dadi mangsanku
kewan dharatan mring toya
nora wurung sun jêjuwing

sun pragat sun rêncak-rêncak
rèh mêmangsaning wiyangga sirèki
têka kumasura purun
sungil rumpil sirambah
dudu sanak pawong mitra kwanuhanku
mandhak satru kang wus nyata
pêpêsthèn kodratu'llahi

dadi panganing Buaya
santerone bêburonirèng warih
saha kewan samudra gung
padha doyan mring sira
narimaa kinarya pista bangsaku
sadaya isining toya
akèh kang nganggo sêrêpin

sarat dhasaring pikuwat
lah sandhangên Banthèng ganjaran mami
aywa katanggungan bagus
budyambêk paramarta
martotama utama samining makhluk
rila daging tega laya
lara tan mundur sanyari

kang mangkono sabilu'llah
wruhanira dêdalan ring Hyang Widhi
kêtampan sêmbah bêktimu
sah sira ngaku Islam
awit wani nêtêpi unining Usul
saka kaoling 'ulama
lafal kang mangkene iki

kandhane kang ahli kitab
al-islamu dabikul nupus ati
têgêse wong Islam iku
nambêlèh napsu lirnya
ala napsu dene nyawamu sun kêlun
nrimaa akhiring dunya
ing akhirat nêmu swargi

kang langgêng tanpa wusana
luwih ni'mat munfa'at swarga nangim
seje kang lir awakingsun
wus kapir na-kumuna
pasthi lamun nraka jahanam sun têmu
kêkêl nora luwar-luwar
cundhuk lan dalil 'Akaid

wa ama kapiru pinar
pardikaning kapir sajroning gêni
salawase nora mêtu
marma Banthèng nrimaa
ywa sumêlang sira pasrah daging punuk
dadiya sidêkahira
Gusti Allah ngudanèni

saiki nadyan tan ana
ananging dzat mulya ingkang mangèksi
Wallahu naglimun guyub
Allah priksa ing lêmbut
kalamu'llah nulis ingkang tanpa dhawuh
nyathêti klakuan umat
ala bêcike katulis

sirèku Banthèng sarjana
murtyèng titah salèh budya yu tami
raharja nuksmèng sila yu
dêdana nyamaita
krêtartèng tyas nirmala wus nora keguh
gagah kuwat ngudi wirya
wicaksana ahli budi

kongas ing jagad wiryawan
midrèng dunya pinacak ing pawarti
landa jawa cina mlayu
angabarakên sira
luwih rilan sabar ing tyas luwih bagus
sajagad rat tanpa timbang
karsanta yu arjèng kapti

iki aran akik loyang
ingkang nganggo êmbanan wêsi kuning
ningna Banthèng tyasirèku
okak-akik tan ana
kunang-kuning jaba mung daginging punuk
kang sun pundhut rodapaksa
krana sira mungal-mungil

sêmune kukuh tan rila
wus katara polahira puniki
sun pasthèkkên angun-angun
kulit dagingmu sirna
nadyan balung lawas-lawas ajur mumur
yèku rupaning sampurna
Banthèng nulya nambung angling

krapana amanuhara
angrêrintih murih lumuntura sih
dhuh Bajul mitrèngsun bagus
bagas gagah prakosa
satriya tus putus munah silèng ayu
murang arjaning susila
ngrusak tataning ngaurip

nglêbur pranataning dunya
mahyèng kara kararda gama suci
mbubrah darmaning tumuwuh
uripmu mung sapisan
sira tega ing patiku tanpa koguk
panjalukku marang sira
mung emuta bae Srênggi

tatkala amanggih papa
amung kurang sathithik tibèng pati
pati dalan nora patut
katindhihan prabatang
aja ana ingsunsapa kang têtulung
ngluwari sangsaranira
mêtu wus tan sifat Srênggi

lêsah nglumpruk lir gusthika
nulya ingsun gendhong kaulmu ndhrindhil
kang mokal elok sumaguh
punagi malês mulya
malah sira kala durung bisa mêtu
prasêtya kanthi supata
nulya ingsun laksanani

sira tan bisa lumampah
wit pêt-pêtan panon sumunar kuning
saking bangête kang lêsu
sun gendhong praptèng toya
sun kon mudhun sira ngajak maju ngidul
dupi praptèng kene sira
dursila tega ngalani

upama sun balang kêmbang
kang sarwa rum sira ambalang tai
Buaya paran karêpmu
nurut warahe sapa
mirit saking kitab apa gandhulanmu
surti Wulangrèh Wiwaha
pustaka Tajusalatin

Tekawardi Asthabrata
suluk kuran Anbiya jroning tafsir
akèh kang nyêgah durta yu
sarupanirèng bangsa
salumahing jagad padha ngulah ayu
dadi gêgaman pralaya
Cina Landa Bugis Bali

Hindhu butun puwapuwa
Alipuru Aprikah ulah dini
sajarwa tutur kang bagus
supaya tamèng nala
nadyan nora luru mung ywa karya dudu
mupakat sakubêng dunya
kinèn widada nèng bumi

sinome anglêbur tata
kautamaning dumadi
Baya gandhulanmu apa
ywa kadawa mahyèng budi
tumutur tan prayogi
saturunmu tan wus kèlu
emanên turunira
yayah tindaking sudarmi
muhung darma warta utama ring suta

yèn mangkono karsanira
murwani wulang rèh juti
arda murka ngrusak tata
susilèng rèh waton dalil
wit 'adam praptèng urip
kinèn ulah kang rahayu
wêlas mring sapêpadha
apa Baya sira lali
Kangjêng Nabi Suleman mulang mrih tata

lakuning nagara krama
duga prayoga ywa lali
pinrih nglakokakên têpa
kang kêna dipun lakoni
apa manèh saiki
ana kang masesèng khukum
atasing sato kewan
pinardi ngèksi kara di
rina wêngi sinakolah ulah arja

wèt sêtruksi sêtatsêblad
rèhtêrlik organisasi
kabèh dadi pangajaran
aywa na dursilèng budi
kang sapa tan mraduli
bakal pinidosèng khukum
iyèku Amongpraja
ing Gêbangtinatar nagri
kang jumênêng wakilnya Nabi Suleman

swagnyana krêtartotama
mulasara kèh pranatis
mangkya karya mulyaning rat
maling mala sirna gusis
akèh tobat mring Widdhi
padha nglakokkên rahayu
têmah sira bidengah
pasèk tekatmu lir kapir
lah elinga ywa kongsi kadawa-dawa

sun krungu wicaranira
sarambut pinra sakêthi
nora ngira kelasèng rat
dadi wong kapir Yahudi
kèh kitab Kuran Hadis
siralap pituturipun
nanging cêgahe tanpa
sacuwil kang dèn lakoni
lah wêlasa mring uripmu dhewe Baya

dene wani-wani sira
nglakoni laku tan yukti
drêngki srèi tanpa wêlas
marang uriping sasami
suka mitênah mamrih
karusakaning tumuwuh
kang kaya raganingwang
potang karya tanggung urip
praptèng toya kocidra tyasmu dursila

wêruha gumlaring jagad
gêbyaring tranggana sasi
surya prabawane padhang
siliring maruta midit
ilining banyu kali
sagarane nora pênuh
yeka kuwasaning Dzat
kang wajibulmaujudi
kabèh 'alam ginawe dening Pangeran

sanadyan wujudmu Baya
wus pasthi ana kang kardi
bapa biyung nora bisa
jaba mung Kang Maha Sukci
kuwasa sifat 'ilmi
lah pagene sira limut
tan mèstu cêgahing Hyang
kang lantaran para nabi
sinêdhahan ngabarakên mring kawula

lah aja mangkono Baya
uculna ywa nyupêt urip
kanthi paksa rodèngkara
sira wèh dêdalan pati
saking drêngkining budi
nglantur ngumbar hawa napsu
wruha ing têmbe pêjah
anèng kherat bakal manggih
badan kadi dene nèng dunya tan beda

kang bakal tampa ganjaran
bagya ala bagya bêcik
yèn sun kèhkên jarwèng Kuran
rèh sira wus bisa ngaji
sakêcap muwus dalil
tafsir Kuran kang kowuwus
mokal yèn kalimputa
gêtun ingsun tanpa pami
dene sira darbe tekad siya-siya

mêmagan marang paekan
tan ngeman marang sasami
sun kang têtulung sangsara
sira wus arêp ngêmasi
rina wêngi mung nganti
pêdhot pêcate nyawamu
sèwu kêthi tan nyana
nêmuwa dalaning urip
kang mangkono panjalukku mung elinga

Buwaya sumambung sabda
bênêr ujarmu angrawit
sêsorah mèt kitab Kuran
Suluk Asthabrata Surti
liyane awak mami
sakabèhing ala gêtun
nanging yèn ingsun bungah
rèhning wus putus ing wèsthi
anêtêpi ing jaman angkara murka

lamun mangkonowa sira
durung wruh ubênging bumi
salin-sumalining jaman
yèn jagade nora salin
mung lakuning wong urip
sabên taun santun-santun
iku têgêsing jaman
titènana kang nastiti
yèn waskitha sirèku nuksmèng sujana

dene cubluk têmên sira
wulang kuna kogondhèli
nênuntun marang wong tuwa
wong kodanan kopayungi
wong kluwèn koingoni
iku pangrasamu bagus
olèh tikêl sadasa
wêwalêsing Maha Sukci
iya bênêr nanging jaman iki cidra

nora kêna pisan-pisan
watara wus satus warsi
awite angkara murka
tumapak sun sêngkalani
sirna wuk pandhita ji
angka sèwu pitung atus
iku têkaning jaman
angkara murka puniki
kang waspada Banthèng nganggo pancadriya

rèhning sira sasat wuta
nganggo kuping sasat tuli
cangkêmmu bae katara
glogap-glagêp tan patitis
seje kang kaya mami
Bajul kang yanjanèng kewuh
titi surtyèng pamawas
ganal gaib tan kalêmpit
cilik mula sun ulah budi sujana

o beda bangêt lan sira
pama bumi lawan langit
yèn kumpul banyu lan lênga
nadyan awor seje pikir
nglakokkên cipta mêthit
miturut jaman kang klaku
sanakku duga-duga
sadulurku tapsir ati
dene rowangingsun mung panyakrabawa

nora sukak karya mulya
mung mitênah sun karêmi
nasarake wong kang picak
mblithuk wong kang tanpa budi
lamun sidêkah mami
wèwèh marang wong kang cukup
nggendhong wong nunggang kreta
mayungi wong nunggang joli
atêtulung marang wong kang lagi bêgja

marma sira sun piala
rèh mring sun wus gawe bêcik
tumulung koripaningwang
sun pundhut patinira wit
sun nurut jaman mangkin
angkara murka kang klaku
ingsun lakoni gampang
lakune jaman saiki
sugih miskin gêdhe cilik nora beda

sun jèrènge tampanana
nrimaa ingsun patèni
ywa budi kakèhan polah
wus anèng kene yun urip
tegakna bae bêcik
gêtunku dene bojomu
nganggo sira kon mêntas
pancène barênga mati
loro pisan nadyan sèwu ingsun kurang

aja kang rupa mêmangsan
bisa dadi gêtih daging
nadyan wastra ingsun kurang
tan bisa cukup tyas mami
êndhasku dadi sikil
jêr akèh têmên karêpku
nanging kodrating Pangran
kang murbèng jagad sakalir
nitahake jaman iki kudu kurang

sun wus nglaya midêr ing rat
njajah praja ngêndi-êndi
wong kang sugih saya ngrêda
kang mlarat saya nyêthithis
wus dhuwur dèn urugi
kang lêdhok tansah dhinudhuk
kang akèh tambah kathah
yèn cilik saya sathithik
lah rasakna Banthèng sajar sun ing sira

sabên wong kang nyithak bata
omahe gêdhèk ting pringis
tukang gêndhèng omah rajag
tukang kayu lawange pring
pandhe tan duwe lading
maranggi rangkane njlêbut
kadhang anganggo randhan
mangkono jaman saiki
wong kêmasan arang duwe timang jlebrah

sayang tanpa kêndhil dandang
gêmblak nora andarbèni
bokor paidon lan bintang
lungaa mring desa Gamping
kabèh omah tabag pring
arang ingkang tembok batu
sêrasah bae tanpa
lan mênyanga omah kundhi
èstu nora darbe jêmbangan pot kêmbang

gêndhing tan darbep gamêlan
apa manèh tukang burdir
tan darbe èpèk burdiran
tukang cèt utawa sungging
tan ingêcèt kang panti
tan pinulas omahipun
sêdene tukang lapak
nora ngingu jaran pasthi
nunggang bae sajêge durung karuhan

iku kagawa ing jaman
angkara murka saiki
kabèh ingkang ngasta praja
myang karti desa tan slisir
wong tani nandurpari
tibane cina kang numpuk
nandur têbu lan sata
tuwan pabrik kang ndarbèni
dene lamun udud kudu tuku sata

wong kang sugih luru arta
wong mlarat mbuwangi dhuwit
ndêlênga sêpur Ngayogya
saurute luru dhuwit
kaping lima saari
kang mlarat dhuwite nglumpuk
sun wus nitèni sira
kêrêp nunggang kreta api
akèh bae Banthèng sajaringsun iya

dadia panrimanira
ulur punukmu sun bêstik
idhêp-idhêp sira sidkah
pasthi tinarimèng Widdhi
mêmule angaturi
angsung dhahar gusti rasul
iba bungahe para
kaum sajêroning kali
nadyan cekoh regoha enggal têkanya

lan manèh sira wêruha
sabên wong kang sugih jarik
tapihe lurik kewala
ndêloka pasar lor loji
Cina adol sêmbagi
sugih-sugih maksih luru
atine majèh kurang
artane durung nyukupi
wong kathokan sugih jarik bêbênetan

nuli nuruta pacinan
akèh jarik pating slampir
myang ginulung tinalenan
nganggo dèn slêmpiti kitir
mbuh karêpe sun tan wrin
mangidul sathithik wêruh
kêris baris rong gantar
jinèjèr lir wayang klithik
sun kumisi Cinane nora kêrisan

pêthèl wadung arit tatah
dandang cèrèt sarta kêndhil
bokor paidon lan bintang
kabèh dèn tèmplèki kitir
sun kagèt dupi mèksi
nora kaya sira cubluk
aran kurang wêweka
nganggo budi tanpa kardi
wruh klakuaning urip tanpa rinêmbag

prandene sirèku bisa
ngêlèh-êlèhakên mami
gandhulanmu wulang apa
kitab Kuran tanpa kardi
tan wruh sira pribadi
kang bodho êmbahing busuk
ngantêpi wulang kuna
sira rèhne potang bêcik
kaya paran dene sun sauri ala

tagihên Banthèng kang karya
piwulang nglakoni bêcik
sun pasthèkkên datan bisa
dluwang mangsi mitulungi
sun bae bisa ngathik
ukara sinawung kidung
kang dakik lêmbat-lêmbat
ngungkuli lan layang Surti
gampang bae Banthèng wong gawe piwulang

têmbung apa aku bisa
kawi apa ingsun bangkit
nanging wêdi bokmanawa
dèn gêguyu jaman mangkin
angkara murkèng budi
wulangkang angèl tan tinut
wruha Andaka sira
layang tinggalne kaki
pirang-pirang wus sun buwangi sadaya

kitab Kuran primbon derah
rajah-rajah myang sêmail
Têkawardi Asthabrata
sun obongi sarèhning wis
sun timbang tanpa kardi
sulaya kanyatanipun
saha akèh kang dora
nanging Banthèng sira wani
angantêpi piwulang ing jaman kuna

mangke sira kasangsara
wus pasthi tumêkèng pati
puluh-puluh Banthèng sira
wong bodho ambêkmu wasis
ahli nindakkên bêcik
ekhlas lêga rilèng laku
khas kuwat santa budya
yèn tumibèng jaman iki
kang mangkono iku lakuning wong ala

seje karo jaman kuna
ri kalane durung salin
ing jaman angkara murka
akèh 'ilmu tanpa kardi
sabab kakèhan pamrih
wit kagawa jamanipun
kabèh wong kudu kurang
kabèh wong karêpe sugih
durga ngangsa-angsa akèh palacidra

para sayid Surabaya
Semarang tuwin Batawi
kang putus 'ilmu agama
'Arab mratani sabumi
nora sêpi ing pamrih
mawa karenah nyênyêdul
saking kuwating jaman
marma Banthèng ywa saksêrik
wicaraku nguni kadi badu brangta

sira sun saguhi barang
pèni-pèni rajapèni
supaya sira gêlêma
ngluwari cintraka mami
yèn sira tanpa pamrih
yakti tan arsa têtulung
kalakon nggendhong ingwang
saking gunung têkèng ngriki
iya iku wus kagawa murkaning tyas

mêmanising jaman murka luwih
wong têtulung potang kabêcikan
dadi sulaya adate
crah nora sapa aruh
wong kang nistha papa mlas-asih
kinukup binêcikan
yèn wis sugih tamtu
anggêp kadhang nyidrasmara
tuwin umbag umuk mandhak ngisin-isin
kang klaku sapunika

ana ingkang tinulung ing singgih
ngabdi awit punakawan ala
lawas-lawas olèh gawe
ngalani mring kang tulung
ngadu-adu angathik-athik
muwuhi basa ala
murih awakipun
enggal nuli ginêntèkna
mring kang tulung tanggung lumêbune nguni
yèku angkara murka

akèh ingkang drêngki budi drèi
tumbak-tinumbak gugat-ginugat
wadul-winadul lakune
Andaka wruhanamu
ngrekadaya dayaning kidip
wong utang kudu cidra
yèn barès tan antuk
wèwèh marang pra bandara
para gusti apêse marang wong sugih
kang mlarat tanpa karya

wus bênêre sira angsung daging
marang sarupaning buron toya
yèn ingsun mulat jamane
kang mangka sira kukuh
maksih molah durung lêstari
tambah duraka sira
dunya akhiripun
nampani siksaning Suksma
rèhning sira mungkir mring jaman saiki
kang wus têrang karsèng Hyang

ingkang mangka ciptamu kuwalik
ingsun ingkang siranggêp duraka
jare tanpa siksa gêdhe
yeka cipta kêpaung
tandha maksih cingkrang ing budi
ingkang wis wicaksana
jarwaku kotêmu
lêbokna kulunging nala
saksènana lakuning kewan puniki
mamathuk apa ta ora

sadulurmu tunggal bapa bibi
mèh tan ana bedane lan liya
barang karya kalis bae
liya dadi sadulur
yèn sadulur satruning ati
sanadyan dudu sanak
yèn sababag mathuk
utawa padha sugihnya
wus mangkono Andaka kridhaning bumi
wrata sajagad 'alam

yèn wong sugih têpung padha sugih
yèn wong mlarat têpung padha mlarat
gêdhe têpung padha gêdhe
dene yèn mlarat wanuh
lan wong sugih bakal muwuhi
wong cilik sêsanakan
lan priyayi agung
tan wurung bakal dinuta
rèh kagawa lakune ing jaman iki
pikirên kang têtela

titènana wong padha nglakoni
apa nyata Banthèng apa ora
pangucapsun iki kabèh
solan-salining waktu
kang waskitha wêruh pribadi
pira-pira lêpiya
adat kang kalaku
doracara ngrekadaya
kang wus kaprah apus bujuk laku sandi
gêdhe cilik tan beda

para prentah ingkang ngasta adil
kèh kang mlangkah saking wêwênangnya
awit kagawa jamane
marma wong nêmu ngudur
prakarane mênang kang sugih
kang mlarat èstu kalah
kang bodhokabujuk
yèn kang pintêr sinêngitan
ingkang rilan saya pothar-pathir mblêndhis
akèh kang tibèng papa

kang blaba bèrbudi têmah miskin
kang ngandêl mring Allah tèk-êntèkan
dadi pothar-pathir prèthèl
wong têmên tanpa untung
kudu goroh kang sugih bathi
sabarang karya kêdah
nganggo goroh bujuk
kang blaka akèh cilaka
laku goroh akèh kang nêmu basuki
saking kuwating jaman

mlarat kurang sugih kurang ugi
dhuwit kurang mas sêsotya kurang
barang-barang kurang akèh
marma kang sugih wuwuh
kang malarat sangsaya nyranthil
kêrêp tumibèng lara
mangkono wus tamtu
lakune jaman angkara
murkèng budi kurang bae kang kinapti
marma akèh durjana

grêsah kabèh sarupaning kuli
tani bêkêl ing desa samoha
undhaking bau sukune
pajêge sabên taun
wus kapasthi pindho aswarsi
tan ajêg kathahira
mundhak sabên taun
bumi pamêtune suda
sawah cêngkar sirna barkahirèng bumi
sabên mêlèk dèn gêbal

wong cilik tan bisa gawe dhuwit
parandene pinundhutan arta
sarta sabau sukune
yèn luput antuk rêngu
kadhang dhêndha kang rupa dhuwit
iku sira wêruha
jaman kang kalaku
dalil syara' kitab Kuran
tanpa gawe pêpacuhe tan pinikir
saking kuwating jaman

kitab ingsun marma sun buwangi
primbon derah 'ilmu wêwijangan
wus ingsun buwangi kabèh
seje kaya sirèku
pintêr mêntah nalare ngruwil
kadayanta tan ana
suwung sasat bumbung
nggandhuli carita Budha
jaman iki akèh murid dadi kyai
nora sêpi pangarah

wus pinasthi karsaning Hyang Widhi
bêgjaningsun tan kêna kinira
mundhuk-mundhuk têka dhewe
wong ngantuk nêmu kêthuk
miling-miling anêmu daging
kloyongan nêmu tangkar
mlaku nêmu ulur
Banthèng lêmu kaya sira
rasakêna ganjaranku kotampani
iku kamulyanira

rèhning sira ngandêl crita tulis
surti Wulangrèh layang Sewaka
kitab Kuran sasamine
ing mêngko dèn gêguyu
mring sarjana jêroning warih
baya mina wiyangga
kang wis nirdyèng kewuh
putus pamawasing lampah
ubênging rat lakuning buwana titi
têrang kridhaning dunya

yèn jagade Banthèng nora salin
awit kuna mula têkèng mangkya
mung siji iki wujude
lakuning surya tèngsu
lintang angin lan jalanidhi
sadaya barang lama
dene ingkang santun
budi klakuaning kewan
salin-salin iku jaman ingkang arti
aywa klèru panampa

kadarmanta ilang ywa saksêrik
awit ingsun iki manut jaman
kang kanggo saiki Banthèng
puluh-puluh sapuluh
ubênging rat jagad mratani
gêdhe cilik tan beda
padha pamrihipun
tuna liwat syara' kitab
tanpa daya pêpacake tan pinikir
bab kalah karo jaman

wruh murkane tyasira pribadi
sira kapengin sakti prawira
digdaya têguh timbule
melik ujar sun palsu
rèhne cingkrang nalar sacuwil
kapengin timang jlêbrah
gêlang tuwin kalung
kalpika pasèt barliyan
hèrloji mas dhuwit ukon gelo ringgit
pangrasamu têmênan

wus ingetung-etung jroning ati
sira dhêmên marang kasugihan
lakumu katara Banthèng
yèn sun timbang awakmu
lanang wadon datan kuwawi
ngungkil watang sêmana
prandene kajunjung
saking tyasira angkara
têmah luwar sun njaluk gendhong ing gigir
marga pamrihmu kathah

melik nunggang kreta dèn urmati
saka tunane tyasmu priyangga
duga kira nora duwe
yèn kang wus nuksmèng putus
barang karsa pinikir dhisik
kadadiyaning cipta
pupur durung bênjut
têgêse duha watara
nadyan sira tampaa wijangan 'ilmi
yèn pikirmu waspada

ala bêcik kidip saha yakin
têtela trang nyataning wasita
wruh ing duga watarane
yèku kang bisa tanggung
angadhangipakewuh prapti
pira kuwating badan
anadhahi pênthung
yèn sira nganggo punika
tumbak kêris pêdhang pistul bêdhil kalis
lunga doh tan tumama

sira nguni apa tan mraduli
ngupa wicaksananing ngagêsang
ciptanta mung rosa bae
yèn kang sujanèng kewuh
nora mikir rosaning jisim
kang dèn asah mung nalar
budya yu kang cukup
rèhning wus kabacut sira
bokmanawa mêngko mati besuk urip
nitis manèh mring dunya

muga nglakokêna budi pikir
angên-angên minangka Pangeran
kang rumêksa marang kowe
duga watara kudu
tindakêna Banthèng ywa lali
yèn kalalèn ciptanta
saèstu kalurung
kadhung tumibèng sangsara
têmah mati lir lakunira saiki
ingsun ênggo sèmèkan

wus lumrahe bodho tanpa budi
dadi pangane kang wicaksana
yèki sariranta Banthèng
wruh blilu lir sirèku
lagi katon bae wus kenging
dadya mêmangsanira
ujêr nora wêruh
sun ubêng-ubêng ing nalar
lah mêngkono lakuning jaman saiki
angkara-kara murka

ya ta wau Ahmad Salèh èstri
wêruh têrang saking tawing padhas
kang priya êntèk krosane
dènira rêbut unggul
anèng Bagawanta lan Srênggi
nulyèmut tata praja
mrih arjaning kewuh
mring nagri Gêbangtinatar
atur priksa sigra-sigra enggal prapti
cumundhuk ngarsèng prentah

Banthèng èstri tawan-tawan tangis
pêgat-pêgat matur tan pratela
kagyat kang sumewa kabèh
dangu-danguning atur
têrang lamun lakinirèki
kênèng daya pitênah
pratikêling Bajul
ing Kali Lèrèng nggonira
purwa madya wasana ature titi
watak pulisi tama

mirêng wontên sukêrtining bumi
doracara angrusak silarja
nulya dandan mirantyage
saprabotirèng laku
jaksa èlid tuwin pulisi
upas saha jinêman
lampahe gumrudug
Warak Macan GogorRangas
Kêthèk Lutung Wauwa Rangutan ngiring
kang kèri sawatara

Banthèng èstri ingkang atur margi
lumaku nèng ngarsa wingkingira
dyan bèi sapunggawane
mangulon paranipun
nurut tirahirèng jaladri
têkèng sawangan Opak
maksih ngulon têrus
datan kawarna ing marga
wusnya prapta alas Glahèng dyan ngabèi
anjog tawinging gangga

durmanira Radèn Bèi Amongpraja
sapunggawane sami
ngèksi têmpurira
Lèrèng lan Bagawanta
nèng tawing padhas dyan bèi
kang pinggir wetan
kocapa Banthèng Srênggi

ingkang samya angadu kanang karosan
anèng têngahing kali
ombak lembak-lembak
toya kadi ingubak
wus prasasat dadya gêtih
rèh daging pêcah
mangka kakum ing warih

marma dêrês wijiling rah anèng toya
Baya maksih nèng gigir
cangkêm ngêmah-êmah
punukirèng Andaka
Banthèng amung pringas-pringis
Bajul agahan
dènnya angingsêp gêtih

Dyan Ngabèi Amongpraja têrang mulat
saking tawinging kali
dahat wêlasing tyas
Banthèng uga wus wikan
yèn ana pulisi prapti
saha sumapta
sadarpa srêp ing ati

lir siniram ing tirta marta sadunya
sanadyan têkèng pati
nanging wus koningan
dening kanjêng parentah
Banthèng wus nora gumingsir
rilekhlas pasrah
patine dèn saksèni

dyan ngabèi ngandika marang Buaya
hèh Bajul paran kardi
sira lagi apa
ana samadyèng tirta
sun sidhêp wus suwe Srênggi
apa tukaran
patrap tingkahe sami

nambung sabda Baya marang Amongpraja
wruhanmu ingsun Kancil
iki sun kajibah
nglakoni takdiring Hyang
ngukuhi pêpêsthèn yakin
lakuning jaman
angkara murka mangkin

wus wajibe tumitah anut ing kodrat
karsaning dzat kang suci
purwane sun warta
Kancil prastawakêna
ing purwa madya mêkasi
tan suda wêwah
tinuturkên ing Kancil

Dyan Ngabèi Amongpraja sabdanira
yèn mangkono ingkang wit
Baya bênêr sira
iku tan murang tata
wus lumrahe ing ngaurip
ngukuhi jaman
awit padha nglakoni

ubênging rat kainan kang nora wikan
èstu yèn nêmu pati
salahe priyangga
uripe luwih tuna
lakuning jaman tan uning
prayoganira
Banthèng ro jalu èstri

kayaparan dene ta amung satunggal
pancène priya èstri
Baya sabdanira
maune loro pisan
nanging siji nuli bali
marma mung juga
pupute nrima siji

Amongpraja mangsuli sakarêpira
wus êsah mirit saking
ubênging buwana
sarupane kang ina
tan wêruh dugi prayogi
nanging cacadnya
sathithik kurang titi

wruhanamu Baya ingsun arsa priksa
panggonanirèng nguni
wit-witing prakara
alas ngêndi namanya
kayu apa kang nindhihi
gêdhe dawanya
sapira kudu titi

tinêrangkên kamot anèng pursèsprêbal
rêsikirèng kumisi
iku kudu ngekar
ngukur nggoning sagotrah
tinimbang lakuning adil
satiti têrang
slêsih waskithèng wèsthi

hèh wruhanta Baya sun ingkang kajibah
nata ruwêding bumi
dhawuhing Suleman
atas ukuming kewan
wus ginadhuhkên mring mami
iki kalpika
lètêr We mangka buslid

dadi tandha kuwasa masesèng tata
iku kagunan mami
ruwêd bundhêl wudhar
kang rawe-rawe rantas
malang-malang sirna gusis
dening prabawa
ning singsim ingsun iki

Kangjêng Kyai Malukatgaib arannya
lètêr We intên adi
gosoke barliyan
lah ênya tamatêna
dupi Srênggi têrang ngèksi
sêsotya rêtna
tumêjangkara wêning

lir cancala prabane ngawêngi wiyat
mangkana tyasing Srênggi
ho o Kancil nyata
duta mutus prakara
ruwêd rêntênging kumêlip
ingsun prayoga
nurut kewala mangkin

nora luwih mung ngukuhi ubênging rat
lakune jaman iki
kang kanggo ing kathah
gya Baya ris manabda
mring Banthèng kang dèn kakahi
Mad Salèh enggal
minggira sun lawani

wruhanira prakara arsa kapriksa
mring kang wus antuk buslid
ngetanna kewala
ngèncèng-èncèng mrih cêdhak
Banthèng asrêp ing tyas minggir
tur winêlahan
dening Ki Kalasrênggi

dyan ngabèi majêng sadaya tut wuntat
wus nèng têpining kali
gisik wêdhi rata
Banthèng wau kang lampah
wus jajag suku tan jinjit
anulya mêntas
Baya maksih nèng gigir

sawusnya nèng dharatan Banthèng sarosa
mahyakakên kasêktin
njola kirig mêngkal
Bajul wal tibèng kisma
glangsaran akêmpis-kêmpis
Dyan Amongpraja
duka yayah sinipi

marang Banthèng mangkana panabdanira
bêcik têmên sirèki
nganggo murang tata
kumawani mring prentah
yèn mangkono tanpa kardi
jênêngsun têka
kumisi nggawa adil

durung ana bêbênêraning parentah
gêdhag-gêdhig gumaib
nêdya pancakara
angadu kasudiran
duk nèng banyu tan ngundhili
ananing dharat
saking pangwasa mami

durung mêsthi yèn prakaramu mênang
Banthèng tyasnya wus eling
caksananing prentah
mradata pira-pira
kang wus putus pramèng adil
Banthèng saksana
ngrêpa manguswèng siti

dahat ajrih sèwu gêtunirèng nala
sinrêng ing sabda wêngis
mring Dyan Amongpraja
Andaka aturira
adhuh kawula dyan bèi
nyuwun aksama
patrap ingkang tan yukti

wuwusira Radèn Ngabèi Mongpraja
dhumatêng Kalasrênggi
Baya sira aja
sandeya ing tyasira
khukuming Hyang Maha Sukci
kang karya jaman
ubênging jagad iki

wus mangkono tumandukirèng kagunan
nulya radèn ngabèi
dhawuh kinèn mriksa
Anjani lan Pragosa
trangginas nyandhak pèn sami
tumuli mriksa
Andaka jalêr èstri

kadi adat pamriksane para gugat
ingatur kadya kang wis
laku manut adat
dhasar carik sampeka
ukara tumraping tulis
purwa madyannya
têkèng wusana titi

nulya Baya pinriksa ature blaka
cocog lan dakwa saksi
wusing têtela trang
Amongpraja sabdanya
mring Banthèng prakara iki
sira kang kalah
nanging prayoga mami

baya iku gendhongên manèh atêrna
mring panggonane nguni
priye traping watang
sun priksanane mangkya
sun ukur sun karya titi
ana ing kana
sandika kang sinung ling

baya nuli trangginas ngamplok saksana
gigiring Banthèng nuli
lir duk anèng toya
wusing samapta sigra
bidhalan tan ana kèri
mring ardi jêram
banthèng lumaku ngarsi

dyan ngabèi nèng wuri saprabotira
sarayuda myang kori
sêlur ngampak-ampak
datan dangu samana
prapta panggonane nguni
punang prabatang
jati kang anindhihi

Amongpraja ngandika Banthèng sèlèhna
panggonane Si Srênggi
priye traping watang
jati ingkang tumumpang
gigiring Baya puniki
nêdya sun tata
putusaning prakawis

wus dilalah Baya miturut kewala
saparentahing Kancil
tan lêngganèng nala
Baya sumèlèh kisma
malêbu jugangan nuli
Banthèng karweka
jalu èstri mangungkil

kayu jati kangkat nindhihi sakala
kadya ing nguni-uni
Amongpraja nabda
hèh Baya apa nyata
mangkono êtrape nguni
bajul tumanggap
iya mangkene iki

rasanira tan beda lan duk samana
sigra Mongpraja Kancil
akarya prampungan
lir adat kang wus klampah
prakara Banthèng lan Srênggi
rampung pur-puran
lara wus nyaur sakit

rèhning gawe lara winalês ing lara
bali kadya puniki
Banthèng anarima
suka sukur ing nala
sangsaya wêdi trêsna sih
Banthèng sadaya
mring Amongpraja Kancil

dyan ngabèi pasrangkara marang Baya
Bajul prayoga mami
munajada sira
nyuwuna pangaksama
rèh jaman murkaning bumi
dahat tan kêna
têtulung samèng urip

mirit saka Baya budimu priyangga
sandhangên traping adil
tan mamèt Nawala
pradata Anggêr Jawa
miwah wèt Nèdêrlan sêpi
pamancasira
parentah amung mirib

wêwatone lakuning jaman samangkya
budinira pribadi
wus tan kêna kijat
ngungkiri ciptèng nala
atimu gandhulan juti
ati damarda
mardu kongas mratani

kasmaran tyasira Srênggi
rumasa kênèng paeka
kalah lêpas pangawruhe
keloning nala kagiwang
kêna ing palacidra
ingapus kramaning bujuk
katêmpuh samliyun papa

sakêthi Baya tan nganggit
mangkono tibaning tata
patut rukun bali manèh
katindhihan ing prabatang
sumaput netya ilang
otot bayu lir rinacut
wus sirna dayaning gêsang

wit saking rumaksèng ati
mring daging kang sifat anyar
wus mangkono salamine
janma kewan nora beda
budi kang tama murka
tinarik ati kalurung
murang ayuning buwana

têmahan nêmpuh ing jisim
nampani lara kapenak
marma Baya drês waspane
kujoning nala dhat-dhatan
bingung linglung sumêlang
mêlang-mêlang nyipta lampus
netrane yayah panjuta

molak-malik angrêrintih
nuli ngantêp nduwa watang
tan obah lir nguni bae
gedhag-gèdhèg mêndhak-mêndhak
noraga pasrangkara
dhuh dyan ngabèi ratuku
nyuwun pangaksama marta

nyuwun kawêlasan urip
tobat kawula katura
ing dintên wingking slamine
amba lumaksanèng prentah
yun nyirnakkên tyas murka
mêkathik sarèh pituduh
ngratu mring gusti paduka

ujêr kula sinung urip
mèstu sakarsa paduka
ngluhurkên wicaksanane
sana sênêning kamulyan
kawiryan dining kanang
adhuh gustiku tuwanku
nyuwun gêsang nyuwun gêsang

radèn ngabèi mangsuli
dhumatêng sabdèng buaya
hèh Bajul aja mangkono
luput sira njaluk gêsang
uripku mung satunggal
sun nggo pribadi tan cukup
awèh manèh yèn bisaa

têtulung bae tan bangkit
marang kasangsaranira
ingsun dhewe susah gêdhe
nalar kang durung tumêka
sun jaga dalu siyang
sarjanèng tyas tamèng kewuh
rumaksa kang durung prapta

tan ngamungkên wêkas mami
Baya ingkang kaya sira
bêcik narimaa bae
têmpuhna mring pikirira
kang miwiti murkarda
aywa sira njaluk tulung
sapêpadha tan prayoga

sapa kang wani nulungi
jamane atimu murka
angên-angên panarike
hèh ta Bajul rasakêna
tumêmpuh badanira
saka ciptaning pikirmu
rêrêgêd murang raharja

rêgêding badan mratani
sakojor kêna kinumbah
adus sabun kramas êntèk
yèn budi rêgêd tan kêna
sinucèn mawa toya
pangumbahing ati dudu
saka kawruh kang sampurna

kawruh ingkang sampurna di
tan bisa nuci budyala
kajaba badane dhewe
yèn wus katêmpuh sangsara
kang kadya sariranta
watang tumumpang gigirmu
darbe gêtun ati ala

ewuh wong tumitah urip
gampang anggayuh kasidan
mungguh ing ngurip mangkene
waspadakna kang sanyata
mêthèk pikir pribadya
gampang wong manyakra rêmbug
mêca atine ing liya

yèn sira bisa ngawruhi
pikirmu dhewe prasasat
wruh ubênging jagad kabèh
atining liya narawang
lir kèkêr tanah Prasman
yèn pikire dhewe ewuh
sapa kang bisa waspada

basane mrangkani kudhi
nyuwita para bêndara
para gusti tuwin katong
gampang kêna sinakolah
tata trapsilèng nata
wong ngawula atinipun
pribadi arang kang bisa

guru ratuning ngaurip
angên-angênmu priyangga
prasasat dadi Hyang Manon
kuwasa tanpa karana
nanging yèn pikir salah
panggawene ati pitu
sanubari beda-beda

prayoga kang bisa nganggit
nitèni sadina-dina
ala bêcike waspaos
pinilih ywa lumaksana
nasar salahing cipta
sajatine ati pitu
nora ana mung sajuga

lêbonana tyas sasami
dadi tunggal budi rosa
santosa lair batine
ati kandêl nyirnakkên was
sumêlang sirna ilang
nênarik badan sawastu
panggahing netya sarasa

rasane tumêmpuh wani
jirih kêndêl saka manah
rikuh isin wit atine
yèn wus sampat tunggal cipta
adining tamaloka
wong liya dadi sadulur
sukur kang tunggal pinangka

yèn wus bisa manjing ati
atining wong kang kalingan
sasat nêlukake kowe
wong kapir pitung bedahab
Islame saking sira
gêdhe gêganjaranipun
madhangi pêtênging liya

luwih manèh sira Srênggi
bisa lumêbu ing jaman
angkara murka kang kanggo
budi beda rupa-rupa
racutên manjing jiwa
nora ewuh ing panggayuh
yayah yun trang putêring rat

wong bèrbudi nora bêcik
wong gêmi nora prayoga
sayogya budi waspaos
lumêbu atining liya
têtêp nuksma-manuksma
têgêse lêbu-linêbu
iku dayaning sasmita

kawruh kang sakêthi ngrawit
ruwêd ingkang durung tampa
sabab salah panampane
kang bêcik winalês ala
ala winalês tama
ywa sira mangkono Bajul
bênêr ujarmu samana

jamane akèh kang lali
kabêcikan tiba ala
kang mbalang kêmbang walêse
rêrêgêd ati drubiksa
iku atimu Baya
nganggo jaman kang kalaku
adating pikir manusa

sato kewan tan salisir
wiyangga jroning samudra
mangkya padha klakuane
yèn mangkono budi rucah
cacad nora kacacah
prayogane wong kang putus
jaman murka linakonan

jaman ayu dèn singkiri
nanging kang wus tyas wêweka
ala bêcike dèn anggo
iku budining sujana
ewuh wong ahli rasa
gampang wong cêguk truwilun
datan darbe kara-kara

karana cupêting budi
ingundang sumaur têka
kinongkon mênyang kanggone
marmane kancamu Baya
arang kang tampa siksa
seje kang kadi awakmu
pintêr mentah tibèng dhêndha

sababe kurang pamikir
kira-kirane tan ana
wong bodho pintêr ngakune
durakane wendran yutan
maksih nganggo etungan
mungguh nyatane atimu
durakane sabên dina

rumakêt ing budi ati
ilange sêdhih yèn nendra
garegah tangi njênggèlèk
ewon durakane têka
ngêpah ngisêp ing raga
nganti atus tan rinêmbug
saking wus manuh rubeda

dadi sudaranta tunggil
wus nora bênggang sakeswa
maksih ana antarane
jatine tunggal pulêtan
warahing dalil Kuran
wa ammakupripinnaru
iku wong kang kaya sira

baya matur sarwi nangis
bilih makatên kawula
kapêjahana kemawon
kawula sumangga rila
sampun mêmanjang dosa
datan sagêd amba mikul
sangsara kados punika

èstu lamun têkèng pati
sintên purun têtulunga
bab sampun kaêlun awon
lêpiya klakuan amba
nuruti budi murka
dyan ngabèi nambung wuwus
Buaya njaluk pralaya

sun tan bisa gawe pati
nora bisa gawe gêsang
srahna kewala mring Manon
yèn mung karya marga bisa
Sarpa kang mawa wisa
sun undange mêngko Bajul
sakêdhap nyakot ing sira

satêngah jam bae mati
dyan bèi nimbali sigra
mring Ula Wêlang praptage
mèlèt-mèlèt ilatira
kumucur mawa wisa
dyan ngabèi dhawuhipun
hèh Baya kalamun nyata

trunaning Ula wiraya
ing kene akèh kang mandi
pêpak Ula apa ana
saha kèh kang nguningani
naksèni lamun yakti
tega rila mring patimu
lah ta mara tutugna
baya panjalukmu mati
iya iki 'Ijrail kang ngejawantah

pasthèkna patimu Baya
yèku Malakulmaoti
sajatine nora ana
jaba napasmu pribadi
pêcate saking jisim
Ula Wêlang sifatipun
nêmpuh ing badan wadhag
nora wurung angin mênis
sirna ilang jisimmu kari gumilang

datan wurung dadi lêmah
bali mring asale nguni
wadi madi mani sira
manikêm dalan kang suci
bumi gêni lan angin
banyu kadadianamu
bali mulih ing kuna
mara tampanana iki
Ula mandi dutaning Hyang Maha Mulya

buaya mamèt krêpana
adhuh-adhuh dyan ngabèi
punapa ta datan wêlas
dhatêng uriping sasami
yèn amba praptèng pati
kadospundi semah sunu
amba maksih taruna
sagêd nurunakên wiji
Bajul mangka isèn-isènirèng toya

dyan bèi mèsêm ngandika
bênêr Baya kèhing urip
lamun kataman rubeda
angajab têkaning pati
lamun dèn têmênani
owêl kauripanipun
paribasane ana
wong wirang kalawan mati
luwung urip nadyan mblubut balebedan

lah iku Baya rasakna
pikirmu sadhela salin
aywa nggayuh bab pralaya
nganti kawêtu ing lathi
yèn ana wong murtyadi
kawêlèh-wêlèh wuwusmu
gêdhe cilik tan beda
yèn wirang durung nêkani
tuhu tega patine pasthi nglêngkara

yèn wus katêmpuh ing wirang
arang kang wani nêtêpi
dadi mracihnani Baya
wuwusmu durung patitis
angarêp-arêp pati
barêng tinêkanan mundur
marma Hyang Suksmantaya
mundhut pati tanpa nari
apa nyata apa ora wangsulana

wulangsun mangkono Baya
nora mung sira kang tampi
kabèh kewan kang miyarsa
pasthi lamun mikir-mikir
marang wirayat mami
supaya atine wêruh
nggêgulang sasmitarja
rèh jro budi ana Surti
ingkang bisa maca muhung wong swarjana

yèn dudu janma utama
nora bisa maca Surti
mêcani atining liya
goroh yêktine nêtêsi
yèn sulaya lan ati
wuruk sirna tan ginugu
nginggihana cangkêmnya
ing batin tan pisan mikir
awit saka sulaya pancêring netya

yèn wus cocog lawan karsa
tumanêm ing sanubari
rèhning ati wus kaduga
mbuka karna netra ngèksi
tinangkêp angundhuhi
èstu ing kalbu karungu
ujare crita 'Arab
kutubun samawiyati
pardikane tulisan bangsa mandrawa

iku pikiring manusa
kang wus bisa maca Surti
cèplês lan Surtining liya
marma Baya kang nastiti
nitèni jroning ati
ala bêcike kudu wruh
ujar lafaling kitab
tarjumatanpikalbihi
badanira kabèh dadi jurubasa

iyèku têgêsing lafal
solah-bawa muna-muni
manut krêdyating tyas prentah
pasthi badan kang nglakoni
ala bêcik kang uning
aywa nurut barang tuduh
jurubasa kang nangga
katêmpuh murkaning budi
wus mangkono wong ngawula kauripan

urip kang durung waskitha
jurubasa kang nglakoni
sabarang pakoning nala
tan nganggo pinikir dhisik
lir atimu ingkang wis
Banthèng tumulung ing bagus
ngluwari saking watang
sira ginendhong lumaris
praptèng banyu sira cidra rèh dursila

gêlême Banthèng kagawa
dajal panariking pikir
melik ujar ingkang mokal
luput têmah mèh ngêmasi
Buaya sira bali
mring jugangan pangrasamu
sida mangsa mêmangsan
tan wêruh murkaning ati
têmahane loro pisan rasakêna

karo pisan padha salah
lalu luluh nurut pikir
murka jamakirèng nala
kang tanpa dugi prayogi
yakti nêmu bilai
Bayaiku traping khukum
ujarmu nora ana
wong ala nêmu bilai
yèn wong bicil tan ana nêmu raharja

bênêr ujarira Baya
nanging kudu kanthi pikir
kiraning wong murti tama
pramana solah pangèksi
mlêtik lungiding ati
ngungkuli tikswaning punglu
tikêl sapuluh yuta
maksih landhêp tyas lastari
kadayaning wardaya ngêrobi raga

prasasat wus bètèng waja
kang rinaksa wong sabumi
bangkit punjul ing apapak
kêrêp rapêt dèn lêboni
mabur tanpa lar mlêtik
tanpa suthang kang wus baut
ing swagnyana krêtarta
di mulya susila niti
sadu parikrama wardaya nirmala

sajroning badanmu ana
ratu jaksa lawan patih
tuwin pangulu tan pisah
rêrêmbugan rina wêngi
yèn durjana ing ati
ratune dadi kalurung
karan ratuning dajal
pangulu jaksa pêpatih
padha bae karêm ring godha rêncana

ratu-ratuning dubillah
patih panguluning eblis
jaksaning prayangan setan
dadya pangawak idajil
pantês nampani runtik
tumibèng awakmu iku
sapa kang têtulunga
lamun sapadhaning urip
datan sreda rèh wus ana kupiyannya

ewa samono manawa
ana kang gêlêm nulungi
sagung kewan wanawasa
kang nèng kene kabèh iki
sun tarine yèn asri
ingsun bungah sèwu sukur
nulya radyan parentah
mring kewan têtaga sami
saurpaksi malah sami ngerang-erang

bajul ngguguk sru udrasa
swara ngêlik galik-galik
ngundhamana nguman-uman
maring Hyang Kang Murbèng Urip
mangkana dènira ngling
dhuh Gusti Hyang Maha Luhur
tobat kula katura
nyuwun luwaring kaswasih
sampun wêning awoning manah kawula

adhuh-adhuk nora jamak
kaniaya dyan ngabèi
tan pisan asung kawlasan
sidhang-siring karya adil
dêdalaning prihatin
katrapan khukum ragèngsun
anèng jêron jugangan
tan wurung têkaning pati
patiningsun duraka dunya akhirat

Radèn Kancil angandika
hèh Buaya aywa criwit
nguman-uman mring parentah
nrimaa titahing Widhi
khukum puniki Srênggi
maksih mamèt patut rukun
lamun bênêring siksa
sira pasthi dèn talèni
apês mblêbês binuwang rong puluh warsa

winirangakên ing kathah
nganggo kinalungan wêsi
ngangkat panggawean paksa
mangkana ukuming nagri
mangkya sira mung bali
yèku aran patut rukun
marma ywa ngundhamana
mring Allah saha pulisi
kang sayugya nutuha sariranira

sarira nutuha nyawa
nyawanira nutuh maring
kodrat kadimah supaya
bali mring kodrat kawadis
iyèku ciptèng pikir
angên-angênmu mrih dudu
kodrat kawadis lirnya
panggawe kang bangsa lair
lair batin dadi sifating drubiksa

awit padha pêparêngan
jaba jêro kumpul kardi
budimu kang nora kaprah
jisim mung darma nglakoni
nanging yèn manggya sisip
tumêmpuh badan sakojur
ati tan tampa bahya
mung gêtun dènnya nglakoni
gêtih daging padha anampani siksa

marma sira ingkang bisa
angawula marang ati
barang karsa barang karya
timbangên dugi prayogi
yogyane dèn lakoni
buwangên adoh kang dudu
wit dadi wêngku sira
rasul rusul anèng jisim
sifat anyar pantês kataman ing 'aral

lamun wus bisa nyuwita
mring ratunira pribadi
ratune wêruh kawula
iku ran sarjana murti
wicaksanèng pambudi
daya kagêlar kagulung
gêlêngan wirotama
sampurna jênênging urip
ngarêp-arêp têtêp mantêping pamuja

ati puniku upama
samudra kang tanpa têpi
mumbul muluk jêmbar padhang
madhangi isining bumi
rat jagad wus pinusthi
njèrèng ngêjum iya dudu
wruh ganal saha lêmbat
ngora ngawur nora miring
wus mangkono kewan sadu parikrama

prasaja mangulah tama
agamane dèn kêncêngi
tan nêmbah ing tawang-towang
tan nêmbah rasaning pikir
cahya warna tan apti
lan nora yun manuksmèng nur
tuwin angejawantah
tumanggal marang bêbayi
nora pisan kang mangkono siya-siya

panthênging cipta kang nyata
nyataning tumitah urip
urip ngarêp-arêp arja
angupaya ati budi
mring sasamèng dumadi
conto klakuan kang bagus
kang ala kinawruhan
bagus tumanêm ing ati
yèn waskitha swarjana murti wêweka

kalakuan dadya tandha
ala bêcike ki budi
sanadyan cipta durjana
yèn jisim nora nglakoni
yakti tan nêmu sêrik
rèh dayaning pikir nglangut
lêmbut nora katara
tanpa apês punang karsi
kang mangkno saking sihing Suksmantaya

barang karsa anglêngkara
sarwa anèh kang pinikir
angên-angên kasaktènnya
panyana-nyananing pikir
yèn netra wruh pawèstri
ingkang anom ayu lurus
pikir glis nyidrasmara
wus dene wêruh ing dhuwit
boga wastra wus sinandhang wus rinasa

nanging tanpa tapak tilas
tan dadi bahyaning jisim
marma prayoganing gêsang
lamun ati mikir silib
bêcik salina budi
mikira panggawe bagus
ywa karêm tyas dursila
watêk jurubasa trampil
yèn ginagas badan enggal lumaksana

truh ing sabda kabèh Baya wasitèngsun
tampanana manjing ati
dadi dêdalan kang luhung
luluh patrap murka juti
ati têtêp tampa tudoh

nora bodho sun mulang mring sira Bajul
sadurunge wus sun pikir
kira-kirane atimu
krungu wulang bisa tampi
katara alamu mêlok

lamun datan ala ora darbe bagus
lan manèh sifatmu Srênggi
rong puluh jêjêg acukup
kêna sinajarwan bêcik
pancadriyamu tan kalong

kaya uga bisa tampa krungu tutur
swara dêdalaning kuping
wujud dalaning pandulu
loro pisan bisa manjing
dayaning swara mring jêro

tinampanan ing pikir bisa kacakup
saka aturirèng kuping
aturing netra panthi wruh
mangkono kodratu'llahi
mokaling titah kinaot

karna netra tutuk grana dadi rusul
bangkit munjuk atur uning
mring ratumu jroning kalbu
bênêr jêjêg apatitis
papat iku wus pitados

mèh tan dora sabarang aturanipun
balik piwalêsmu êndi
linadènan siyang dalu
pilih kewan kang udani
kudu sato kang wus moncol

wruh ing walês gusti mring kawulanipun
kawula mring gusti uning
gêganjaran kang ginadhuh
pancadriyanira mintir
tan pêgat-pêgat ing pakon

lah kapriye sababe panggawe dudu
dene badan ingkang manggih
sangsara kaya awakmu
nglakoni prentahing gusti
mangkantuk siksa mangkono

lah pisahên panggawe ala lan bagus
mangkya sira bakal uning
wêning pamawasmu kukuh
ngawula silaning urip
wruh jaman murkaning batos

baya dupi wus tampa punang pitutur
lungiding wardaya mingis
lir Supaning Majalangu
nglar gathik waja lan wêsi
sangkêp jaba jêro cocog

sanalika tan ngrasa sangsara Bajul
prabawaning wulang murti
kang mipit panon sumaput
tri pandurat tan bisa ngling
wusana ature alon

dhuh dewaji sèwu bagyantuk pitulung
wasita di tama kang writ
tumancêp kulunging kalbu
gumulung sajagad radin
lair batining lêlakon

wus pracaya kasatmata têtela wruh
wêning narawang kang uning
pinancasa gulu jabut
rila ekhlas manah suci
nyumanggakkên margi layon

dantan nggrantês sarambut pinara sèwu
tan bêtah wontên dunya wit
murang silaning tumuwuh
wus pasthi jisim anyar nis
dhêndhaning jurubasawon

dhuh rahadèn ngabèi ambèstu nyuwun
Taksaka wêlang kang mandi
enggal nyakota mring ulun
hèh Ula cakotên mami
aja sumêlang ing batos

yèn wus tega patiku seje lan mau
owêl marga durung uning
kaluputane uripku
lan durung wruh 'ilmu jati
ing mangke sun wus waspaos

dyan ngabèi mbêkuh baya iku dudu
patrap sampurnaning 'ilmi
tan mangkono marga lampus
têmpuhna bae kang bêcik
mring uripmu kang karyawon

awit bali manèh sangisoring kayu
iku pikir kang ngajani
sajroning kalbu atimu
iyèku kang aran urip
kêna sinêbut Hyang Manon

nora ewuh paring lantaran tumuwuh
yèn pinasthi maksih urip
rèh tan jumangkah mung nyuwun
pêrêsên têmpuhna maring
kang awèh prentah mangkono

sun jarwani manèh Baya kang satuhu
ywa sira sandeyèng ati
sajatine sira durung
Bajul tumêkaning pati
ana tandha ingkang katon

têtela trang yèn maksih dawa yuswamu
ujare guru kang luwih
panêngêraning tumuwuh
pira-pira sun titèni
wus bênêr akèh kang cocog

pangiraku kang têtulung mring uripmu
dudu sapadhaning kumlip
sabab Hyang Kang Maha Luhur
kuwasa masesèng urip
lan patining kabèh sato

nanging Bajul wêkas sun yèn sira idhup
kang wêruh tataning urip
sayogya tulung-tinulung
marang uriping sasami
padhanên uripmu yaktos

kang gumêlar ing jagad khayat myang khayun
rêngkuhên sifatmu Srênggi
rèhning padha uripipun
iku ingkang mracihnani
sifate Hyang Maha Manon

lan maninge wêruha patraping têpung
pawong mitra dina wuri
wong tuwa sanak sadulur
guru ratune nèng bumi
iku kabèh ngloro-ngloro

kang sapisan guru jaba têgêsipun
maguruwa sira Srênggi
mring piwulange satrumu
myang durjana murkèng budi
kabèh wulange kudu wroh

dene ingkang darmambêk santa budya yu
iku satrune wong bêcik
sun kosok-bali ran guru
ewuh panjèrènge wadi
guru jaba petung ewon

kayu watu alas gunung dadi guru
banyu gêni bumi angin
kabèh gumêlaring wujud
cêcukulan warni-warni
wêwarah kawruh kinaot

yèn sun jèrèng guru jaba warnanipun
sayêkti ngêntèkke mangsi
wong klithikan sukèng kalbu
dagangane kartas laris
tur sira tan bisa nganggo

ingkang kaping kalih sun tuturi guru
guru jaba kang hakiki
iyèku angên-angênmu
kang ginugu barang karsi
ujaring Buddha Hyang Manon

basa manon têgêse plêng kwasanipun
sabarang kudu ndhisiki
dadyaran Bathara Guru
Nilakantha Jatihêning
Tuguwasesa Suksmanon

Hyang Sudyarsa Hyang Pramana Maha Luhur
Hyang Wisnungkara Dimurti
akèh arane puniku
tur wardine nora tunggil
tandha kwasane tan awor

yèn wong Buddha iku wus dadi gêgêdhug
napas kang manjing kang mijil
iku kêmladheyan nunut
sawatara anguwati
bab guru iki sun pêdhot

yèn sun jèrèng pira banggane tanganku
uthak-uthik ndumuk mangsi
anèng êpèn waja dèn mut
sun rupakkên wanda tulis
kawadis sayah ndharodhog

yèn ki guru nora cape nora kêju
sabab panggonane suci
hèh Baya pikirên iku
caraning guru kêkalih
akèh jèrènge kang wus wroh

dene kabèh iku kudu kanthi mahkum
arane dugi prayogi
kudu nganggo undha-usuk
sêngkan-turunaning ati
aywa kongsi carub awor

kabèh-kabèh kudu ana khukumipun
myang wêruh ing goroh yakti
solah trapsila kadulu
katara ala myang bêcik
ana khukume kang kanggo

wus sun ringkês Buwaya pituturingsun
yèn tinulis nora ênting
kurang papan luwih wuruk
ngêbêki isining bumi
iki bae wus kajlomprong

adat kang wus lamun wong kakèhan wuruk
tan ana cumanthèl pikir
yèn kang kurang wuruk kumprung
wurung ing dandanan sami
mangkono adating sato

iki bae tuturku durung tartamtu
sira bisa anampani
sabên kewan ingkang krungu
mung gumuyu dongèng Kancil
yèn iki dudu gêguyon

lah wis Baya kèriya ingsun yun mantuk
nulya bidhal dyan ngabèi
sadaya kewan tut pungkur
nggrubyug Amongpraja Kancil
samantara sampun anjog

ing karajan Gêbangtinatar lir kratun
kawuwusa Kalasrênggi
ingkang katindhihan kayu
muja ngêningakên budi
luwarnya saka ing kono

wus pinasthi karsaning Hyang Maha Luhur
samana lindhu ndhatêngi
gonjang-ganjing gunung njêblug
prabatang jati sumingkir
Buwaya tyasnya cumêplong

kadya tangi saking pati nêmu gunung
gunung mas tanpa upami
narimèng tyas suka sukur
nulya mbrangkang ngirih-irih
ririh ngarah-arah alon

ngulon bênêr dangu nèng marga wus nyêgur
ing jarangkah wus umanjing
narmada Bagawanta gung
ambyur saking padhas pinggir
kapinujon tirtanya rob

dupi Baya raganya umahas ranu
ndadak sakala kang sakit
lêsu pêgêl lumpur kêju
sirnanting badan wus pulih
ngèli nut ranu mangisor

baya kanan kiri margi kathah njumbul
dahat gêtun kadya ngimpi
mangkana pamuwusipun
ho o kyai lurah mulih
nuli mèstu lir traping wong

gumarudug samarga-margantuk Bajul
tut wuri ulihing Srênggi
andulur gumrudug sêlur
lir komassaris ngajawi
enggaling crita wus anjog

kali Lèrèng toyanya kadya kinêbur
mbrubul Bajul ngandhap-nginggil
gêthok tular mlaku êlur
nggabag kumambang ing warih
nungsung kang ndhuwur mangisor

samya baris sebak traping saradhadhu
twedhêglid anurut pinggir
panggonan kongsi kasêbut
karan têkane sêmangkin
ing Jagabaya kang dhukoh

kinanipun punika kratoning Bajul
samana Ki Kalasrênggi
dadya guru juru tutur
dhasar tuwa ngapalani
kêrig Baya lanang wadon

samya ajar ujuring kawruh gêgêdhug
sangkan antara paran nis
asale 'ilmu tinutur
saking Amongpraja Kancil
kunêng gênti kang kacriyos

asmaradana winarni
karajan Gêbangtinatar
saya wimbuh kuncarane
drajad jumênêng karatyan
raharja gêmah ripah
jêjêg tibèng khukum jujur
lajêr kluhuraning jagad

kasub kondhang ing kumêlip
Dyan Ngabèi Amongpraja
mancas durta sabênêre
tan ngeman kawula warga
pangrêksaning durcara
mrih tata susila ayu
ing syara' yudanagara

kotamane midrèng bumi
nuksmèng jagad ing wiryawan
kuncara doh rêncanane
ganda rum ngambar sumêbar
rèh tabêri pêpajar
kèhing kewan ngèksi tuduh
ngataskaraning susila

kang mbrênjul cukul katapis
rinusak sanara nalar
pêtêng rawe-rawe pêdhot
padhang nrawang dalu siyang
adil lakuning praja
agêng prabawaning khukum
Radyan Bèi Amongpraja

yakti nugraha linuwih
nuwuhkên budya yu tama
mêruhkên 'ilmu jaba jro
syara' tataning agama
milati Ibrahima
wus dene lakuning khukum
patraping nagara krama

kèh kewan mêmuji suci
mantra nirmalaning praja
anjunjung lair batine
wêdyasih martaning nata
tyas sadu samaita
wêning prabawaning kratun
Kancil Mongpraja samana

wus nêtêpakên pêpatih
Banthèng putus ing wêweka
nalar ruwêd rêntêng kamot
mêmêt ngubêngakên praja
nêtêpi wajib wênang
dadya panariking luhur
ketang mulyaning nagara

tan pisan bahukapini
tan melik pajêg jung kathah
datan mamrih sugih bae
mung ngrêksa rêngkaning praja
kèh wangunan winuryan
krêtêg-krêtêg lurung-lurung
bumi kèh kapulasara

opèn marang pêkir miskin
miwah santananing nata
wus dene punggawa kabèh
panèwu mantri prêmbenya
widada gung dinanan
pradanane kang lumintu
pantês patih matah praja

mangkya wus pinaring nami
Radyan Patih Kartipraja
karti gawe pardikane
praja nagara kang mulya
Banthèng kang mangun arja
cukup cakêp agal lêmbut
mangkono nayakawaktra

kang mangka jaksa ing mangkin
Dwipangga baut micara
undhagi sangkêp nalare
cukat trampil atrangginas
gênah ganêping tata
munah durta laku dudu
dinuhkên ing tata praja

khas kuwat lumyat prakawis
yèn ana wong kasusahan
lir anêmu susah dhewe
pangrêngkuhe mring sasama
sinami badanira
tan nyêngkolong para padu
tan amrih rusaking kanca

mèh cèplês radèn ngabèi
sabarang nindakkên nalar
duga prayogane ngêntèk
titi surti tur sujana
mêmêt rapêt ing basa
pintêr tan katarèng sêmu
rèh putus pamardyèng tata

samana wus sining nami
Dyan Jaksa Amongpradata
mênggah pradikane among
mulat waskithèng rubeda
pradata bêbênêran
kang mangka luhuring kratun
wit adil purba wasesa

dene kang ingangkat dini
pangulu panggawe praja
Wauwa têtêp lungguhe
sinrahan wakil wus lama
tanpa cacad sarema
dènnya nglakoni pangulu
sarining syara' pratela

putusing basa 'Arabi
dalil madlul ma'na murad
sare'at lan tarekate
hakekat trus ing ma'rifat
ginagêlung ginulang
khukum kitab anggêr putus
kramaning nagara wignya

gumulung para 'ulami
akèh kang ngasilkên rasa
mring Uwauwa jarwane
pantês tuwangganèng praja
dhasar kêncêng ing gama
rukuning Islam kacakup
cukup nêmbah ing Dzat Mulya

wus sinungan nama Kyai
Ki Mukhammad Khalilu'llah
punika asma murade
Mukhammad wujud manusa
Khalil ngarah utama
lullah kang sinêmbah sujud
Dzat wajibul murwèng jagad

wus pêpak praboting nagri
têtêp jumênêng narendra
ngasta adil pratandhane
misudha patih lan jaksa
pangulu Uwauwa
iku pirukuning kratun
jêjêre patang prakara

marma wus kuwat nêtêpi
mancas dursilaning praja
kêna sinêbuta kraton
busananing jagad raya
minangka suryèng 'alam
pêpakuning jagad kukuh
sumbagèng rat tanah Jawa

khalifatu'llah sakalir
jumênêng nata agama
papat iku têtaline
maku rat kajibah ing rat
wênang mulasararda
kang mbalela ing Hyang Agung
wus winênang bahudhêndha

kawiryan tanpa upami
bagna laksita durcara
akèh tobat ring Hyang Manon
dene para punggung mudha
winuruk ngèksi kara
tanpa karana sawastu
dayèng pardi murti tama

akèh kang cukul martani
sadarpa budi wêlasan
sato kewan sadayane
jroning budi khukum praja
nawang kara dusana
rumêbuting pèni mancur
tan ana winancak driya

jêjodhoan swami yukti
rêraton satunggal-tunggal
awit putus matrapake
hèrjunarda lir narmada
lumintu dalu rina
saking gêng karoban tuduh
yayah udayèng jamuna

nahan gantya kang winarni
Sona ingkang abang bêlang
Ki Sutatruna darbèke
nguni kang lunga martapa
mring Guwa Suracala
mêntas anampani bêndu
pinala sakulawarga

dupi nguculakên Kancil
nèng sênik tinindhih sela
samana Asu ciptane
nêgês karsaning Hyang Suksma
manrang ing pringga baya
pratisthèng guthaka njingkrung
ngêningakên tyas nirmala

wus tan darbe cipta kalih
mung têtêp madhêp ing Suksma
prasêtyane pamintane
bangkita wujud sampurna
lir manusaning taya
jangkêping sifat rong puluh
antuka budi caksana

rèh dahat puguting ati
duk siniya ring manusa
ingkang karan Pakne Kêdèl
marma Sona gung nalangsa
noraga njungkung sêdya
ngidhêp ing pujwarja jumbuh
taki-taki ambêk dwija

nèng Suracala mêmuji
wus gêntur sutapanira
datan kacrita lamine
samantarantuk nugraha
hidayating Hyang Suksma
panggayuh surasèng 'ilmu
tatas jêntus tus-êtusan

labêt pamêrêsing budi
boga deya nora ngeman
malah datan sare-sare
angga samun lir dumaya
kawêntar kajuwara
Sona pratama ing kawruh
'ilmu rasa sasmitarja

lakune nganèh-anèhi
sêtyambêk paramartèng rat
lêgawa budi krahayon
mangayu ayuning yoda
ngawula akhir dunya
pinusthi pathining 'ilmu
Sona mèh tanpa warana

antuk tarbukaning 'ilmi
nguni saking Nabi Ilyas
danurjaning budi bolong
narawang tanpa tangkêban
dakik lêmbating cipta
kewan kanan kering ngriku
kathah sami muruhita

ingkang pinudyèng tyas Anjing
ma'rifatu'llah kang tekad
anrupakakên ciptane
dikirulakmalulilah
nginjên-injên Dzatu'llah
lalu wuru luluh jêmbuh
gambuh gambiraning puja

jawalangajajinati
nastiti titising sangkan
paran pramana tandhane
rinacut katêngkar-têngkar
swagnyana tanpa kira
sirnanting caraning makhluk
lir baskara lan mandaya

cacad maksih warna Anjing
nanging Asu badan Suksma
polah-tingkahe nyalênèh
marma kasub kasumbaga
tumular malbèng kabar
lir gundhala pajar nglangut
kagawa bakul wêwarta

konjuk ring Radèn Ngabèi
Kancil Mongpraja di karta
karta têntrêming karaton
Gêbangtinatar mulyarja
lyan praja tanpopama
dupi wrin wartaning Asu
nglêbur pranatan agama

kagyat wagugên ing galih
wancaking driya jênggama
ngrêregoni pranatane
gumêlarirèng agama
ingkang njunjung wibawa
drajad tumibaning khukum
dini'lmustafa santosa

mangkana locanèng galih
kayaparan lamun nyata
Si Srênggala panglêbure
mbuwang sare'at kang mulya
masjid minulya arja
dadya sintruning tyas dudu
rinusak Asu kêparat

kayaparan kang prayogi
yèn sun priksa mêtu praja
sun wêlas nguni kawite
taki-taki saka kita
mbujuk sandi upaya
dadi lantaraning idhup
kalane ingsun cintaka

nanging upamane iki
sun sarah klakuanira
èstu tan bêcik dadine
wong maido mring agama
wajib kinisas mangkya
rèhning nyênyampahi rusul
rasuling Hyang tiba ina

yogyane ingsun manuding
caraka kang ngendraprastha
kang sêpi samun lakune
ywa katara lamun duta
sêpiyun kang prasaja
radyan bèi sigra nuduh
Rase Lingsang kang wisata

kinèn ngêmori kang budi
sandi tarèk muruhita
kayaparan pamijange
apa mirib 'ilmu rasa
surasèng kitab Kuran
karweka liningan wuwus
Lingsang lan Rase sandika

dene yèn wus manjing murid
Sona kinèn nimbalana
kerida laju sumaos
mring nagri Gêbangtinatar
nulya wisata samya
samantara wus cumundhuk
ing made wiwarèng guwa

lir sarkara Srênggala marêngi
pêpak tarap pra murid sumewa
kasaru Lingsang lan Rase
silakrama mabukuh
mangrêpa nor muka ring siti
ing abyantarèng Sona
sinambrama arum
matur nuwun ing waluyan
klinggamurda Rase Lingsang matur aris
adhuh sang dwijawara

sowan amba midhangêt pawarti
kang tumular cakraning buwana
paduka wus miridake
lamun dhangan ing kalbu
amba nuwun wijang kajatin
kawruh ingkang sampurna
lir para kanang wus
kawijangakên ing kathah
saking dahat punggung kula sangu pati
kang patitis ing paran

amangsuli Srênggala hèh bêcik
sira kapengin sasmitotama
'ilmu sagadugmu bae
Rase Lingsang wus dinuh
sinajarwa jarwaning 'ilmi
dupi duta wus têrang
nulya adhêdhawuh
mangkana duta wuwusnya
wisatamba ajrih dora mring sang yogi
winêling sri narendra

jêng paduka ngêndikan samangkin
kerida sarêng salampah kula
mring Gêbangtinatar mangke
Kancil Mongpraja sampun
nupiksani warti manawi
sang wiku ulah puja
sanyataning 'ilmu
sangêt suka-sukurira
nanging kêdah paduka dipun timbali
kagyat Srênggala nabda

hèh ta Lingsang Rase sun wus tampi
timbalane Mongpraja manira
kinèn sumaos ngarsane
apa ta parlunipun
wong martapa dipun timbali
mring kang mêngku wibawa
kapriye patrapku
kidhung kiwa tanpa tata
nir kramarja tansah tuna yudanagri
saru ngusutkên praja

wong ndhêdhumpil nèng guwa sathithik
nora mamrih ngrêbut kaluhuran
tan ngrusak bêbênêrane
sabên dina sun ewuh
ngandikan lan kang sifat kadim
abot prentahing Suksma
lan dhawuhing ratu
hèh Lingsang Rase muliha
sun tan arsa nglakoni ewuh pribadi
tan pêgat sabên dina

imbal sabda lan Kang Maha Suci
satêmêne sun nora kabawah
nèng bumine Allah dhewe
kalane Kancil durung
tumitah nèng madyapadèki
bumi iki wus ana
kagungan Hyang Agung
wis duta sira mundura
aturêna ing sapitutur sun iki
Rase Lingsang wus mentar

datan dangu ing marga wus prapti
ing Gêbangtinatar wus sumewa
mring Amongpraja ature
purwa madya nisipun
brêsih titi datan muwuhi
Mongpraja tansah rudah
dahat ngungun njêtung
mirêngkên aturing duta
ucapên kang anêng Suracala marid
nutugkên mêdhar karsa

wus misuwur Bagawan Wrêka di
kang asrama dhepok Suracala
tuhu wêning pangawruhe
cakêp bengkas ing 'ilmu
mêmêt nyamut sarasa êning
wus kaloka ing jana
tinêkanan sampun
cundakane Amongpraja
Rase Lingsang nimbali Dwija Wrêka di
mbangkang angutha-dlika

ucapên kang têtrukèng wanadri
sawetaning alas Ampèldênta
Wil Pusa Kuwuk arane
sampun midhangêt tutur
lamun Sona ingkang mêmarid
nungku nèng Suracala
tinimbalan ratu
mogok tan arsa sumewa
sira Kuwuk darbe sumêlang ing ati
wêlas marang Srênggala

bokmanawa kongsi dèn têkani
rinodapaksa dutaning nata
paran baya kadadyane
tan wurung nêmu dudu
sigra-sigra Kuwuk lumaris
mring Guwa Suracala
Sugriwarsa pemut
sarta nêdya wruh antêpnya
tan cinatur nèng marga samana prapti
padhepokaning Sona

sinambrama tatakramèng puji
lir oliya patraping kaarjan
Kuwuk mangkana sabdane
hèh adhi praptaningsun
nilas warta kagawèng angin
kang tumular ring loka
kabur kondhang catur
lamun sira tinimbalan
marang Gêbangtinatar mogok ing kapti
yayi sababe apa

prayogèngsun aywa wangkot yayi
tinimbalan mring kang kinawasa
masesani santerone
sowanna kang sumujud
jêr puniku khalifah yayi
wajib wênang masesa
sesining rat kaglung
gumulung Gêbangtinatar
bumi Suracala iki wus kadarbi
kabèh satanah Jawa

ing Blambangan sapangulon prapti
tanah Bantên wus padha kaasta
dening Amongpraja kabèh
pira yayi banggamu
ambaguguk manglanggar nagri
wus akèh kupiyanya
malang-malang putung
rèh lagi sinihan ing rat
lah ta êndi gandhulanmu kang nguwati
yayi sira wêcaa

sira Sona mèsêm nambung angling
he kang Kuwuk ngaping pindho karya
ingsun iki andêdhèmpèl
tan nêdya ganggu-ganggu
amung muja ngêningkên budi
dalaning kasampurnan
urip praptèng lampus
saha satêmêne kakang
ingsun iki dudu kawulaning Kancil
yakti titahing Suksma

Gusti Allah kang ngodrat wus dadi
ananingsun mulya praptèng paran
sajêroning urip olêh
rijêki dadi kukuh
mikukuhi jênênging urip
tumruning udan tiba
bumi-bumi cukul
nuwuhakên têtuwuhan
dadi pangan iku mracihnani paring
-ira Hyang kang murwèng rat

bumi langit tranggana surya di
wulan siliring maruta toya
saking dumaya kwasane
ingsun lan Kancil sèstu
padha bae dadining mani
kaliku ran kawula
wus nêmu kadulu
sabarang isining dunya
dudu Kancil kang murwani jagad iki
apa gêlêm sun sêmbah

yèn wong bênêr pasthi kirig-kirig
kipa-kipa sinêmbah sasama
sabab tan rumasa gawe
iyèku tandhanipun
Amongpraja padha lan mami
nadyan jro jisimira
Si Kancil tan wêruh
kang kinandhut kang ginawa
panjing-wêtuning napas Kancil pribadi
tan wêruh dadinira

nadyan gêtih daginge pribadi
aja manèh pancadriyanira
Si Kancil tan wruh dadine
nora beda lan ingsun
ngawur nasar ngêrèh sasami
apa sababe kakang
mring sapadha ngêkul
ingsun Allah kang masesa
kinawasa kodrat kadimah kawadis
kabèh kagunganing Hyang

yèn durung wruh sabab kang puniki
sun tan arsa lamun sumewaa
nadyan wêruha dhèwèke
isih padha lan ingsun
sifat anyar padha nganyari
tumitah anèng dunya
sakarêp-karêpku
kumawênang ambêk nata
mring sasama dene wani animbali
yèku wong tanpa tata

punggung mudha tan wruh sasmita di
durung wêruh jênênging narendra
ngêrèh kawulèng Hyang kabèh
ewuh wong dadi ratu
suka bungah ingaji-aji
tansah umuk sumêngah
swardanambêk dir gung
lamun durung têtela trang
witing sêmbah saka apa witing asih
kapriye sababira

lan Si Kancil anampani dhuwit
pajêg bumi saking desa-desa
iku kapriye nalare
wong desa atur-atur
marang ratu bupatimantri
dene nora kangèlan
nampani pisungsung
yèn Si Kancil tan uninga
sanyatane bab iki sun tan ngabêkti
Kuwuk gêtun miyarsa

sabdanira hèh yayi prayogi
luwih kukuh gêgandhulanira
amung sathithik ewuhe
yèn ana wong kang ngadu
-adu basa dèn othak-athik
èstu sira rinoda
kalah kabèh Asu
dening wong kang nora nyandhak
èngêtanmu yakti kalaksanan mamrih
adat jaman punika

yèn pinaksa sira dèn timbali
sinantosan ing dutaning praja
pira bangganira adhèk
Srênggala ngguyu ngguguk
adhuh kakang sun tan gumingsir
rêmuk dadia kisma
sarambut tan mingkuh
yèn wus pasthi karsaning Hyang
têkèng pati jangji nora owah gingsir
Kuwuk suka tyasira

sèwu amin angèstuti puji
yayi lamun mangkono punika
kawruhmu dahat mêmête
sayuta sun jumurung
lah ta uwis kèri basuki
sun mulih nyonto nglaras
yayi panêmumu
kaya-kaya kabênêran
nulya mundur tan cinatur anèng margi
lastari praptèng wisma

kawarnaa Amongpraja maksih
sungkawa gêng panguguting driya
Sona kang klakuwan anèh
Kancil Mongpraja nuduh
Uwauwa dinil agami
tinuding cinundaka
kapanggih lan Asu
kang Subrata Suracala
aparentah marang sira kyai khakim
sira dhewe mlakuwa

konên mêcah cangkrimaningsun mring
Asu edan kang nèng Suracala
limang prakara cacahe
êndi kanang ingêcup
lan têmbangên sre'at agami
gama khukuming syara'
Wawa matur nuwun
pamitan lèngsèr sakala
bakta santri sakawan samya tut wuri
pangulu wisatanya

samantara ing marga wus prapti
ngarsèng Sona sira Uwauwa
satatandum krahayone
salamu 'alaikum
tanggap sabda Wrêka mangsuli
wa 'alaikum salam
nuli tata lungguh
jawab asta rêrangkulan
wusing bagya-binagya arjaning wuri
Wauwa alon nabda

hèh Srênggala praptaningsun ngriki
cinundaka dening Amongpraja
kang masesani ing kene
Dyan Bèi Kancil mundhut
sumewanta wus wali-wali
sira tan gêlêm seba
apa sababipun
dene wani mbangkang prentah
lamun sira Srênggala panas ing ati
pèkên Gêbangtinatar

ingkang kaping pindhone sun Anjing
kinèn maringkèn pasal cangkriman
limang prakara cacahe
Srênggala nambung wuwus
hèh kiyai pangulu mami
tinimbalan parentah
apa prêlunipun
wong ndhumpil pinurih seba
durung wêruh cara-caraning nagari
rèhning dama kiratha

sarta manèh kinèn mardikani
anguculi lambang lima pasal
sun iki bodho yaktine
slawase durung tau
amudhari cangkriman mami
nadyan ingsun darbeya
cangkriman ing dhusun
purudya warèng cangkriman
lènggok sundêr purêt bisa narbukani
liya iku tan bisa

taruna budining desa
tatakrama sêpa sêpi
liwat saru acênthula
ngrêgêdi krama kang suci
saru anyênyampuri
sama-saminirèng makhluk
rèh sun asor priyangga
tan wun lamun antuk runtik
wus ukume yèn wong ngrusak pasamuwan

tan wurung siningkang-singkang
Wauwa mangsuli aris
dhuh anak aywa mangkana
watêking prentah bèr 'alim
maklum marang wong jirih
angapura wong truwilun
ywa wangkot sira Sona
abot sanggane ing wuri
nora bêcik mbadal karsaning nagara

sakurêbirèng akasa
saha salumahing bumi
kang kapraban diwangkara
alas gunung dadi siji
kawêngku Dyan Ngabèi
KancilAmongpraja èstu
mbrênjul cukul pinapar
Mangkya sira mbangkang karsi
ywa mangkono atasing titah punika

kudu rêraton ing tata
mamrih basukining urip
ing mêngko sira lênggana
bumi kang sira idaki
banyu-banyu rijêki
kabèh kagunganing ratu
Dyan Bèi Amongpraja
musamanira Hyang Widhi
lah manuta anak pitutur manira

prayogèngsun sumewaa
tekadna nêmbah Hyang Widhi
rèhning Allah datan kantha
tanpa jaman makam sêpi
anging sri narapati
kang sinêmbah kang sinuhun
pinuji wajib wênang
tinuhu-tuhuning gusti
basukyarja tindaking nagara krama

Srênggala sumambung sabda
hèh paman puniku silib
nasarkên ati katriwal
kadhadhung ginawèng dajil
dajal la'nat kang mungkir
kodrating Hyang Maha Agung
Si Kancil datan pisan
kuwasa karya sabumi
kabèh iki yakti kadiruning Suksma

ratu puniku kawula
dinadèkkên dening Gusti
padha bae lawan ingwang
aja ingkang narapati
sanadyan para nabi
kawulanirèng Hyang Agung
nora wênang masesa
sesining buwana iki
kang gumêlar ing jagad darma sakarsa

uga bênêr ujarira
sri narendra anyipati
musamane Hyang Sudyarsa
nadyan kutu-kutu kumlip
lan manusa sakalir
kabèh sarupaning makhluk
dadi tandhaning Suksma
tan ngamungake Si Kancil
dlasan sira kyai sifating Pangeran

marma tekadsun punika
wus lawas tapa mêmuji
nêgês yun wêruh satmaka
maring Hyang Wasesa Jati
kajatèn sunya sêpi
sun-pêpuji sun-sêsuwun
wus pirang-pirang warsa
tan wêruh wujuding Widdhi
têmahane pardun wakidun nèng jiwa

têgêse tunggal sajuga
iya ingsun kang pinuji
datan liya awakingwang
mêngkono mêngkene mami
jumênênging Hyang Luwih
wit kawula asmanipun
dadinirèng kawula
wit kodratbila alatin
nanging kabèh saka kita wus têtela

tan nggrantês wus datan samar
pangrêngkuh-ingsun tan miring
sifat kadim mungguh ingwang
sifat kawadisi mami
kabèh barangkang kèksi
jroning bumi langit ingsun
rusul Rasuling Suksma
ingsun ingkang musamani
jroning rasa sasmita kabèh manira

ingsun ingkang karya syara'
kitab Kuran mungguh mami
sahadat salat myang zakat
pasa tuwin munggah khajji
pakonira pribadi
batal sajêroning wudlu
yakti sun ingkang karya
wus dene yèn puji dikir
iya ingsun kang nampani kang narima

sandhang pangan sun ngupaya
dadya cêcagaking ngurip
olèh bêgja lawan ora
sayêkti têka pribadi
dudu Ratu kang paring
dudu malekat kang munjung
Allah tan awèh sêga
mêngkono mêngkene mami
swarga nraka kabèh kawêngku deningwang

barang solah tingkah ingwang
sêka karsèngsun pribadi
anjênêngakên kaanan
sajagad rat maratani
jroning badan mênuhi
barang apa dunya nêmu
badan sasat buwana
nadyan sêpur prau api
surya wulan pêpak anèng jisim-kita

rèh sira putus agama
ahli Tafsir awal akhir
apa cundhuk apa ora
barang wuwus-sun puniki
kalamun slisir kyai
sajara ingsun yun krungu
êndi ingkang sulaya
panêmuku sun-owahi
aywa klantur nurut salahirèng cipta

yèn kang baut ing wikara
mamèt warah datan isin
sanadyan wong sudra papa
kere anèng pinggir margi
lamun cature mirib
kalawan pancêring kalbu
kang prayoga ingalap
nora wirang nora isin
wus mangkono wong mamrih swarjana tama

sabên dina nganggo karna
nganggo netra miling-miling
rêrupan dadi piwulang
ala bêcik dèn kawruhi
manjing pancêring budi
wong winuruk saka catur
myang saka layang-layang
Asthabrata Rama-kawi
suluk-suluk Surti lan Panitisastra

yèn tan sênêng datan bisa
awit sulaya lan ati
sanadyan 'ilmu akhirat
sun-gulang budi patitis
patrap tataning urip
ngadhêp sampurnaning layu
wêruh ing kanyatahan
nyataning kawula Gusti
saking ana hèh pangulu rasakêna

uwauwa nambung sabda
iku dudu pamrih yukti
yaktine tumitah gêsang
anaa kang dèn wêdèni
jumênênging narpati
mangkabadaling Hyang Agung
kang nindakkên kotaman
natasi ruwêding bumi
nyirnakake murka ingkang wus têtela

karya mulyanirèng praja
sabarang karsèng narpati
ingkang kalawan prayoga
sendhe ring Hyang Maha Suci
nanging kuwating pardi
saka rêrukunan kumpul
dèn jak budi raharja
de sira mungkir mring Aji
lah cupana cangkriman limang prakara

wêcanên ingkang têtela
timbalane dyan ngabèi
mangkene kanang cangkriman
siji sira kinèn milih
urip sa-lami-lami
lan mati salawasipun
pilihên salah juga
dene ingkang kaping kalih
mangan sabên dina lan mangan sapisan

cangkriman kang kaping tiga
kinèn milih salah siji
suwarga utawa nraka
ingkang kaping catur warni
suwung utawa isi
kang kaping lima winuwus
rusak utawa mulya
dhawuhe radèn ngabèi
Sona ngguyu ngguguk sarwi latah-latah

ho o ki Pangulu sira
dene kaya bocah cilik
sun wus wêwarta sanyata
ing tekad datan gumingsir
cangkriman pating srêndhil
ko-ucap anggêre mêtu
kurang duga prayoga
pangulu mangsuli aris
puluh-puluh wus karsane Amongpraja

panjalukingsun mring sira
cupana kewala bêcik
aywa anampik cangkriman
Sona pasrangkara aris
bênêr ujarmu kyai
sun-batange kang rumuhun
urip kalawan pêjah
sun tan urip datan mati
yèn wong mati kang mati nora uninga

dadi têgêse pralaya
sajatine ingkang urip
dene ta kalamun gêsang
sajatine aran pati
kawruh mangkono kyai
sèwu siji ingkang wêruh
dene daliling Kuran
watuh karijul kayamin
mayittahu watuh karijul mayita

minalkayi têgêsira
Allah mêtokake pati
saking urip sakanira
Allah mêtokakên urip
tangi saka ing pati
iku jarwane pangulu
sun-pasthèkake sira
nora bisa nguningani
jêngkang-jêngking tansah nêmbah tawang towang

suwung wangwung amung asma
iku kang sira-gandhuli
lan mêmuji wujud napas
ciptanta sampurnèng pati
saka puji lan dikir
wus bênêr prasan atimu
saksine nora ana
silib-yakti datan uning
iya iku amêmuji basa swara

ingkang kaping kalihira
ingsun pinrih narbukani
wong mêmangan sabên dina
lan mangan sapisan kyai
bab iku kang sun-cupi
sabên dina ingkang muluk
yaktine badan wadhag
kang mangan sapisan kyai
angên-angên warêg salawas-lawasnya

iku sun-pilih sadaya
sajroningsun mêngku urip
dene ingkang kaping tiga
kinèn milih salah siki
suwarga myang nrakapi
iku kabèh sun tan ayun
nraka manèh arêpa
suwarga mulya sun suthik
kang sun-pilih sakarsaningsun priyangga

dene pasal kang kaping pat
isi-sêpi kinèn milih
kabèh iku sun tan arsa
bab dadi rêncanèng 'ilmi
kang milih marang sêpi
dadi amangeran suwung
yèn milih marang ana
iku wujuding idajil
Gusti Allah nora wujud nora sunya

kang sun-pilih wujudingwang
iya ingkang sifat kadim
tan wiwitan tan wêkasan
pasal kaping lima kyai
rusak-mulya kang êndi
kinèn milih sun sumaguh
milih kawadis-rusah
kadim-mulya kang sun-nggoni
jabèh arêp dhasar wajibing kawula

aja ingkang raganingwang
nadyan para nabi wali
kabèh bosok dadi kisma
Mukhammad katimun Nabi
daging bosok wor siti
lamun sira datan nggugu
wacanên dalil Kuran
kulusahekun alikin
sabên-sabên sawiji-wiji rinusak

sajati-jatining tama
wruh ing urip wruh ing pati
waspada ing sangkan paran
saiki wus dèn kawruhi
solah-bawaning urip
saha lêlèjêming maut
kukuh pamusthining tyas
jiwa raga wus khayatin
yèn wus nyata tan sumêlang akhir dunya

saka saksi kanyatahan
têmpuh wor kawula Gusti
sahir kabir nora samar
rina wêngi dèn kawruhi
pancadriya binudi
miwiti kukuhing kawruh
sabên dina mèt warah
ngarah ingkang durung uning
nora amung mangan turu suka-suka

datan ayun tapa Buddha
badane pinati-pati
mrih katêkanna Hyang Suksma
kang anèng luhuring langit
iku ciptaning eblis
hèh pangulu wruhanamu
pambudi srana puja
salate ambanyu-mili
awal akhir awit bayi têkèng tuwa

yèn mung trima basa swara
swara tumêmpuh ing kuping
gedhag-gèdhèg sèwu gampang
lamun wong sarjana murti
parêng têmpuhing budi
lir cancala tibèng laut
iku sababe apa
sira wong wis kaki-kaki
jenggot dawa kicah-kicih sabèng toya

limang wêktu sabên dina
sahadat pujine ndhrindhil
napi isbat mubêd dhadha
kaya Allah wruh sirèki
ngasihi mring wong dikir
la ilaha illa'llahu
Mukhammad Rasulu'llah
ko-dhaku wujudmu kyai
kang sirèsthi ing têmbe munggaha swarga

saking rasèng tyasmu nyata
rèh wus wêruh dikir napi
sajatine napi sunya
têmah wujudmu pribadi
sasat Kristên agami
amêmuji Yesus Kristus
nèng greja mawas grana
Nabi 'Isa dèn tangisi
iya iku pangulu wong kaya sira

yèn mangkono tekadira
mênyanga ing Ngara bêcik
sakiduling Surabaya
ing Majakarta nagari
akèh agama Srani
pasthi tunggal lan budimu
kang mangkono ciptanta
agama mamèt 'Arabi
lah elinga ywa kongsi kadawa-dawa

wus mungkur sabdèng Wauwa
hèh ta anak saking prayoga mami
sira tinimbalan ratu
kalamun datan arsa
prayogane sêmayaa bae bagus
sajêrone tigang warsa
ingsun kang nanggung atur wrin

yèn ana dukaning prentah
kang ngènthèngkên ngalingi jênêng mami
sun wêlas marang ragamu
manawa kasusahan
kuna mula têkèng mangke durung santun
yèn ana wong mbangkang karsa
nora wurung dèn patèni

apa manèh iki sira
ngrangkêp budi kang dhihin mring narpati
kapindho agama rasul
ina wit saking sira
anyampahi ngêndhokkên tataning makbud
panêmbah gama sampurna
mangke sira mêmaoni

sanadyan tekad sanyata
prayogane jisim karèh narpati
budimu karèh Hyang Agung
dadi kuwat mupakat
kukuh bakuh ingjaba jêro kagêlung
ing dunya akhir ngawula
pikirên anak kang bêcik

Srênggala gumuyu latah
he e sira kyai durung nampani
pituturku kabèh kabur
tan tumanêm ing nala
raganingsun wus tarkumasiwallahu
barang tingkah solah muna
-muni karsaning Hyang Widdhi

yèn sun ngratu jêro jaba
lir jarwamu dadi miring ing kapti
bakal luput pangrêngkuhku
suda adhêping Suksma
dudu akulmukmin kang panggayuh putus
têtêp yèn mangroro tingal
ngawruhi jaba jro sisip

jumênêng kawula mamang
sêmang-sêmang urip têkaning pati
sun cikla-ciklu nênungku
tumêmên nêkêm sêdya
mangkya batal lamun katarik wuwusmu
dadi amangeran dunya
kadunyan angrêrubêdi

aja kang tumêkèng lara
trusing pati dadi awu tan nyingkir
rèh wus madhêp têtêp têrus
lair batin sumagah
gagah kuwat kawula nglakoni tuduh
prentahing tyas kang wus têrang
ingsun tan nêdya ngoncati

wong oncat sêdyaning nala
nala yukti kang wus katimbang titi
ingaran mamang sêkuthu
samar pancêring cipta
nora yogya iku dudu ran wong 'ilmu
sabarang pakon kang nyata
dhawuhing Hyang Maha Suci

sabarang pakoning nala
luwih gaib lêmbut datan kaèksi
wong Buddha aran Hyang Guru
gurunirèng manusa
kang tinurut sabên dina traping guru
tanpa tutuk yèn ngandika
tanpa karna yèn miyarsi

ningali tan mawa netra
kuwasane datan nganggo piranti
puniku dayaning kalbu
nyrambahi budi mulya
kang wus pana bisa nimbang ala bagus
dadi basukining badan
murwanimbêk sadu murti

ing mêngko si Kancil nêdya
ngrêregoni panêmbahku mring Widdhi
Widdhi adining tumuwuh
kang wruh ing puja mantra
nora bêcik kaaran wong ganggu-ganggu
kagunggung nggagahi murka
ingsun iki ulah gaib

tan kabawah tan kaprentah
ingkang mbawah kang mrentah mung Hyang Widdhi
lah kyai tutura iku
wangsulanku dèn undang
Uwauwa dupi krungu sabdèng Asu
lêmpêng kêncêng tanpopama
judhêg pamêdharing 'ilmi

kenyut wêningirèng cipta
ingêcupan dunya akhir pinusthi
pathining rasa ginilut
gulêt campur lan jiwa
tan kumlamar datan miring idhêpipun
tarbukaning drajad pêncar
ing kawruh kang wêrit-wêrit

rumasa wus tan kaconggah
ing sasmita santosa kang dèn èsthi
têtêp madhêp muja kumpul
ki pangulu tan jajag
kitab Kuran tafsir awal akhir rampung
ahli nujum mukawiyah
pasrangkara kyai khakim

dhuh anak iki sasmita
tuhu judhêg gêgêdhugirèng 'ilmi
lamun panuju ing kalbu
sun muruhita jarwa
wijangira ing kawruh kang mêmêt nyamut
tabaraka lêganana
tarikên dalan kang wêning

supaya ning nuring cipta
imaningsun kuwur dupi miyarsi
ing wasitanira mau
sun tangkêp manjing karna
trusing nala tajêm jumalaning kawruh
wuwuh pamungsèngsun anak
saking warta kang kawijil

Srênggala mèsêm manabda
sira kyai kapengin kaya mami
sun owêl kyai jisimmu
awit isih prasaja
kuping netra cangkêm maksih nyanuk-nyanuk
lir pitik nucuk conthongan
ati kapepetan budi

mripatmu kalingan padhang
pangrungumu kyai kalingan kuping
têmbungmu bae wus luput
mratandhani tyas mamak
muk-êmukan sumpêg barang èngêtanmu
sun wêlas yèn nora bisa
nampani wasita mami

'ilmu iku dudu papan
dudu tulis dudu jarwèngsun kyai
dahat angèl mbudi 'ilmu
cakêping kawruh tama
prayogèngsunsirèku luruwa guru
kang akèh dhisik supaya
bisa tampa kawruh mami

akèh kang kodhêng pamawas
linglung bingung nora bisa patitis
yèn durung akèh gurumu
têmah kurang têtela
têtelaning budi sasmita kang nglangut
ngalamat datan katara
rasaning Dzat kwula Gusti

Gusti wruh marang kawula
kawulane bisa wêruh ing Gusti
wus mangkono tyas lêstantun
ran têpêt janaloka
jiwa raga wus prasasat tanpa dunung
kanugrahaning Hyang Suksma
kagêlêng ciptaning ati

wus sirna patang prakara
irêng abang kuning kalawan putih
binuwang adoh tan ketung
budyambêk lêgawèng tyas
amancèrèt ngungkuli prabaning samsu
surya wulan sasadara
dadi kawulanta kyai

yèn sira yun 'ilmu rasa
rasaning tyas bênêr luput mangrêti
titi titahing tumuwuh
angèl wong ngaku Allah
apa manèh wong ngaku kawula ewuh
kaya paran patrapira
dadi Gusti dadi abdi

sirèku aywa sêmbrana
angukuhi mamèt warahing tulis
tan yogya lamun ginugu
sanadyan kitab Kuran
datan kêna ginandhulan warahipun
ngaraha sarjana mulya
di mulyaning ati titi

tatas ing kawruh sampeka
tarbukane saka pinikir-pikir
kira-kiranên kang cukup
mamèt daliling Kuran
upamine sira wruh wowohan dhuku
wit gêdhe dhuwur woh kathah
puniku kang bisa ngambil

têgêse yèn sira maca
Surti wulang kitab Kuran myang Tafsir
ingkang kongsi bangkit ngundhuh
manjing pancêring nala
kang dêdalan saking kuping netra konjuk
marang tyasmu kang nirmala
iku wong ngundhuhi wiji

sukur kang bisa sumêbar
mbabarakên mijèni wuta tuli
sumambung tumrah ing pungkur
kacrita kajuwara
tumêngkaring turun sapta maksih kombul
tumular cakraning dunya
sampurna pakaryèng sandi

punika tyas Suksmantaya
anyrambahi sajroning bumi langit
padhang trus praptèng sap pitu
tanpa kacakrabawa
saking dene gumulunging budi nglangut
tan ewuh dadi kawula
gampang kang angaku Gusti

wruh wajibing Hyang kawula
luwih manèh solan-salining budi
atining manusa lêmbut
kang ewuh-ewuh wikan
midêr ing rat buwana bisa kacakup
tan kewran gumlaring dunya
rèh wus ganêp nganggo pikir

kirane swarjana tama
kotamane wus ganêp nganggo budi
binudi dununging kawruh
kudu wruh kasatmata
nganggo kuping kinèn ngrungu barang catur
nganggo cangkêm kinèn ngucap
ywa ngawur kuwur ing pikir

pikir kang durung waspada
pêtêng bawur sêmang urip lan pati
Wauwa kaya awakmu
kang kurang panggraita
wus adate santri amung karêm turu
mêlèke mung yèn sêmbahhyang
yèn wus salat datan nglisik

tan pisan mamrih ywanjana
nuksmèng tama basukyarjaning urip
yèn micara pating crêblung
lir canthoka nèng toya
pra sarjana kodhêng nora bisa krungu
rèh ucape tanpa wit pang
uwoh gabug tan ngunfhuhi

muwus dalil nunjang-nunjang
sring sulaya ma'na lafalirèki
wus mangkono yèn pring suwung
kumêndhung isi barat
tur tan ngrêti marang dunungirèng suwung
kumêthak yun 'ilmu rasa
pangulu sira puniki

sêkar Pucung Wauwa sangsaya kenyut
jarwaning Srênggala
ing tekad murtining 'ilmi
sru krêpana nor raga minta widayat

minta kawruh mangkana sabdèng pangulu
dhuh anak manira
awèh tan awèha apti
muruhita wijange kawruh punika

kang saèstu yèn wus tampa iku 'ilmu
bakal sun pêpuja
mantêp têtêp ing pamuji
Sona ngguyu sarwi nabda sira paman

iku luput lamun sira nêdya nggayuh
putus tyas caksana
jarwaning guru kang luwih
aja sira enggal-enggal amarcaya

ingkang baut tuturing guru tan nggugu
nanging datan nacad
yèn durung wêruh pribadi
bênêr luput guru atimu priyangga

kudu-kudu gurumu dhewe kang putus
tampa saking karna
tampa saking netra manjing
surti titi sarjana murti wêweka

wêweka gung kagêlêng pathining kawruh
tumraping ngagêsang
kasangsang madyaning bumi
pasthi tatas dayaning pikir raharja

wus tumêmpuh campuh jumalaning kawruh
nir dama tyas mudha
cakraning wardaya wêning
bisa gawe ana bisa gawe sirna

iya iku ati budi ingkang cukup
sajarwaning liyan
yayah midrawa ing budi
wruh ing daya panguwaling karna netra

sira ayun amêmundhi marang kawruh
lamun durung wikan
panguwal dayaning ati
catho-catho cotho wêdharing wicara

kang dadya wus wasesa sêmune luhur
tan darbe sandeya
kumpul lan para priyayi
wruh lungiding basa lêlèjêming netya

bisa ndulu sawiji-wijining wujud
jroning pasamuwan
kang pantês putus ing wèsthi
wus kacakrabawa lir kaca prasana

têrang têrus atining liya kadulu
ulah kasarjanan
mring wicara kudu uning
goroh-yakti tinarbuka kasatmata

lamun durung wêruh mangkono pangulu
ywa ge muruhita
nampani 'ilmu ingkang writ
bokmanawa bingung nora bisa tampa

kawruh iku kanggo sajêroning idhup
ngadhêpkên kaanan
wruh adhêping mukswa titi
jarwaning wong mati urip anèng sira

ki pangulu nguswa paduka lan sujud
dhumatêng sang Dwija
swanita tinuras mijil
dhuh anakmas kadi pundi sariramba

tanpa kawruh sacuwil kewala ulun
gandhulan kawula
sirna ênting kocar-kacir
kèhing 'ilmu kawula paduka buka

mawut-mawut sacuwil tan wontên kantun
dhuh sang Dwija Wrêka
wêlasa mring amba mugi
winijanga bundhêle manah kawula

ting panjêlut ruwêd mawur-mawur kuwur
kawula tan merang
mèt warah paduka yêkti
datan mantuk yèn paduka tan sung jarwa

nakmas sampun njarêm tumanêm ing kalbu
nir budya di tama
tan rumasa darbe 'ilmi
muhung bodho bêlilu gêsang antaka

dhuh Sang Wrêku kawularsa amanguyu
nyantrik Suracala
ing dunya tumêkèng akhir
Dwijawara mangkana lunturing sabda

ki pangulu sadarpa ing pamintamu
sobaning dyatmika
nur hidayat cipta êning
sun cobane kyai mêngko tampanana

nanging yèn wus nampani sirage mundur
mring radya tutugna
ngêmbat karyaning nagari
dyan rinangkul ki pangulu pasang karna

pardyèng 'ilmu dangu pangikêting tutur
jumênênging Allah
lan rasul-rusuling jisim
pamijange Srênggala têmbang Girisa

kang murba masesèng siswa
katara rasaning hoswa
pyuh pukiran Siwahboja
subrata tantara masa
nuksmèng khayat pancadriya
kadumuk-dumuk pramana
lambang pasêmon wus cakra
deyarda wanda têtela

dwi sinipat têpêt mulya
janalokaning sasana
tapa dyatmika niskara
krana iradat tan ana
sêdya nir wrêdyèng rahsarja
wanita priya kabrastha
islam kapir tanpa daya
padhêming khayun kadriya

driyarda dayabu bagya
Wisnu Krêsna kidulwija
hyun kakasini samantra
dur sasana sana mulya
bagena êmbuh pinangka
tar lèn sangkaning pragnyana
pucat nayana sakala
wiryawan basa Sangkrêta

maladi wênganing budya
tarpa cêdaning wikara
arda kinastawèng jarwa
-nirèng alkamdulillaha
sananya panjrah ing graja
midran sakojur malêngka
kanang drasthi kang wiwaha
bismillah 'Arabi puja

ki pangulu wus tampa musthikèng tuduh
duhkitèng tyas nrawang
lir barliyan têmpuh rawi
kanang nala nirmala mêmalad sabda

wus kacakup ing pathi rasaning idhup
têpêt antakarja
ayuning yuwanèng ati
tanpa kira wus nora kacakrabawa

pungun-pungun gêgêtun dènira ngundhuh
tumanêming nala
ragatma dalan kawadis
marang kadim wujud khak kiyasmulkodrat

wus sumurup tanpa daya khayat khayun
antaka muksarja
lir pinêcat jiwèng urip
panganyutnya suka sukur sabilu'llah

lalu liwung Wauwa tampa wulangun
sênên sana sumrah
midêr-midêr mracihnani
munggah mudhun tumancêp kulunging nala

wruh ing suwung takbirratu'lekram lan nur
têrang tanpa guna
tan manjing isi tan sêpi
yakti sêpa sêpi yèn durung pratela

têtela wus luluh pratamaning kawruh
lagnyana dwi angga
têmpuhing mandaya kalih
sahir kabir kababar tan mawa masa

ki pangulu nirdeya manrang pakewuh
kamotan sasmita
pathining sarkara murti
padhang nrawang katuwawa lir supêna

dadya èstu kasidaning budi cukup
sangkan mulyèng paran
wus tan nêmbah rupa angin
datan muji marang sifat wujud asma

datan suwung maring nur mukhammad palsu
tan mamrih mangeja
wantah manjing rahsa suthik
mring pratima pancêring nala tan arsa

sorogipun surya crêmin tan ginugu
myang wujud wayangan
kang wênês warnane putih
wus binuwang rèh gawe ribêding gêsang

gambuh surasèng tuduh
ki pangulu dhinawuhan mantuk
kinèn matur prasaja patrapirèki
dènnya ulah pudyèng kawruh
aywa kongsi ilon-ilon

Wauwa matur nuwun
dhuh sang dwija dahat amba pemut
sampun nggajah êlar dhumatêng dyan bèi
prayogi kawula sèstu
damêla inah kemawon

sajêroning tri taun
karsa botên karsaa ki guru
amung karya sintru sêngadi tan apti
Srênggala wus tan sumaur
Uwauwa mundur alon

wus lêpas lampahipun
samantara pangulu cumundhuk
Radèn Bèi Amongpraja tannya aris
hèh paman paran lakumu
dènta kumisi lêlakon

asu kang karya dudu
Uwauwa mangkana kang atur
adhuh Gusti kawula sampun kapanggih
ing Suracala kang dhukuh
Sang Dwijawara Sagawon

nulyamba amaguru
ing sasmita rasa kang ginêlung
marma tuhu pun Sona caksanèng 'ilmi
lamyamba tumitah idhup
dèrèng uning lir Sagawon

cakêping kawruh cukup
sasampuning amba sinung tuduh
winruhakên ing tirta nirmaya adi
gèdhèg sutagnyarja wuru
warahe sadaya cocog

mêmêt anglamat nyamut
nglangut kadya kridhanirèng ênur
cahya ingkang tumêmpuh tikswaning ati
nulyamba dhawuhi mugud
cangkriman gangsal kawiyos

pamêcahipun turut
winijang-wijang tan mawi sintru
malah netah mring amba kang dakik-dakik
dados sukanirèng kalbu
tarêcêp kacup acocog

marma ngiyas pukulun
pinasthèkkên kawula tan nggayuh
dyan winêdhar lêrês kawula datan wrin
kodhêng dèrèng sagêd pangguh
jarwa maksih amba batos

ulum pungsêng ing kalbu
awit dalil Kuran watonipun
dèn muradi asma musamaning pati
kang patitis ing pandulu
amba ugi maksih kêpon

Wauwa dènnya matur
bab pangêcup cangkriman agalur
mring dyan bèi purwa madya puwara nis
tandya kawula dhêdhawuh
timbalan paduka katong

utusan wantu-wantu
Sona kèrida dutaning Ratu
kathah-kathah jarwa kawula mring kerid
nanging kêkah aturipun
panggah tan purun sumaos

kawula dahat gumun
sumêrêp Sona klakuwanipun
pamêdharing warsita di tama murti
mung amba wangêni mèstu
jroning tri warsa Sagawon

samana Kancil manut
kapieramên miyarsa atur
pamêdharing cangkriman tuhu patitis
dene bab wijanging 'ilmu
kang sinêngkêr tan kacriyos

dyan bèi ngandika rum
kaya paran paman prayogamu
ki pangulu munjuk bab punika Gusti
manawi rinodèng laku
owêl prayogi ingantos

rèhning tan karya rusuh
ciptanira mung musthi bab layu
datan pisan-pisan ngrêgonana adil
muhung mogok ambêguguk
punika sampun rinaos

eman kadibyanipun
ewadèntên yèn sampun tri taun
pênêtipun Sona katimbalan malih
winisudhaa ing lungguh
panêmbahanirèng sato

dyan bèi sabdanipun
bênêr nanging yèn wus têlung tahun
sun-timbali patêmon angadu lungid
apa gêgandhulanipun
ya ta gênti kacariyos

Sambunge kamot ing Bagiyan III Pungkasan.