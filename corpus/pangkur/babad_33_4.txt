ênêngêna ing Mataram
kawarnaa nagri brang wetan nênggih
Mas Lonthang ingkang lumayu
ngungsi ing Surabaya
wus alami pan sampun ingambil mantu
tinanêm anèng ing Pajang
nagari amit pan asri

ing Kadhiri kawarnaa
kang jumênêng Pangeran Êmas nguni
lami-lami sampun surut
Pangran Êmas punika
ri sampune mangkana ingkang winuwus
dipati ing Surabaya
apan arsaananêmi

nagri brang kidul punika
tinanêman saking ing Surawèsthi
pangeran ing Surèngkewuh
kang nanêmi punika
ing Kadhiri ajêjuluk Ratu Jalu
kang anèng nagari Japan
Ki Mas Lonthang kang wêwangi

nagari ing Wirasaba
Kyai Rôngga Prêmana kang kinardi
miwah Pasuruanipun
pan sampun tinanêman
Ki Tumênggung Kapulungan wastanipun
kang anèng ing Pasuruan
apan kacarita nguni

anjêjamah samya priya
Kapulungan ingkang kocapa nguni
sampun karta jamanipun
nagara ing brang wetan
ênêngêna kang sampun mêntas tinandur
ya ta wau kawarnaa
nênggih nagari Gêdhiri

wau ingkang kawarnaa
ingkang wasta Senapati Kadhiri
Pagunêman wastanipun
kang aran Saradipa
kang satunggal awasta Kenthol Jajagung
arènipun ragil ika
Kartiwôngsa kang wêwangi

Senapati angandika
Kartiwôngsa paran budinirèki
iya nagara Matarum
yayi saya angrêda
jaman iki sang ulun pan ingêripun
yèn sun rasa atiningwang
jaman wetan iku atis

sarta ujaring wirayat
sun miyarsa mêngko saya kapanggih
yèn sira sêmbadèng kayun
yayi sêdya manira
arsa angawula mring Mataram ingsun
sêdyaningsun tilar praja
iya nagara Kadhiri

lamun ora mangkonoa
nora wurung benjang nagri Matawis
ngalurug mangetan besuk
matur Ki Saradipa
inggih kakang kawula dhatêng tumurut
ing sakarsa jêngandika
datan lênggana ing ati

Senapati angandika
marenea sira Ki Nayakarti
sira mêngko ingsun utus
marang nagri Mataram
aturêna surat ingsun mring sang prabu
lah ta poma wêkas ingwang
dèn katur marang sang aji

ya ta Nayakarti enggal
anampèni sêrat anêmbah amit
Nayakarti lumastantun
ingiring wong sadasa
mêtu jaban kitha aris lampahipun
ya ta wau kawarnaa
ucapên Rajèng Matawis

ri sêdhêng sawêg sineba
para mantrinira samya anangkil
miwah santana tumênggung
sadaya samya seba
Adipati Môndaraka anèng ngayun
lan Dipati Singasêkar
Adipati Mangkubumi

Panêmbahan ing Mataram
putranira sasonga kang winilis
putra-putri tan winuwus
putra jalu kewala
apêpitu kang arsa jinunjung lungguh
sang nata alon ngandika
uwa Môndaraka mangkin

undhangêna wong Mataram
lamun putraningsun Ki Juru iki
ing mêngko sun junjung lungguh
Dipati Pusêr rannya
dene putraningsun Mas Damar puniku
nama Dipati Juminah
Mas Gathot ingsun paringi

Pangeran Wiramênggala
dene putraningsun Mas Jolang nênggih
iya ingsun junjung lungguh
nama Pangran Dipatya
putraningsun Ki Mas Bathothot puniku
ran Dipati Jagaraga
Mas Bagus ingsun paringi

ran Dipati Têpasona
Ki Mas Gawat Pringgalaya kang nami
sadaya sami mituhu
kantun kalih kang putra
Mas Têmbaga kalawan Ki Mas Kadhawung
kang dèrèng jinunjung lênggah
apan maksih timur sami

manêmbah Ki Môndaraka
mring kang putra Kangjêng Sri Narapati
putra paduka sang prabu
nênggih Jaka Umbaran
ingkang kinèn atapa Gêbyogan Sèwu
sêdhêng mangke tinimbalan
dene ta sampun alami

Panêmbahan angandika
inggih uwa dene langkung prayogi
gya nimbali gandhèk gupuh
wus prapta ing byantara
hèh ta gandhèk timbalana putraningsun
iya Ki Jaka Umbaran
nèng Gêbyogan Sèwu nguni

gandhèk tur sêmbah gya mêsat
tan kawarna ing marga sampun prapti
nênggih ing Gêbyogan Sèwu
wus panggih Dyan Umbaran
gandhèk matur dhawuhkên timbalan prabu
radèn paduka ngandikan
mring ramanta sri bupati

rahadèn matur sandika
sigra mangkat datan kawarnèng margi
kêbat lampahe wus rawuh
wau nagri Mataram
sampun katur mring nata ngandikan gupuh
wus prapta ngarsaning rama
majêng ngaraspadèng aji

sang nata angrangkul jôngga
onêng ingkang putra lami tan panggih
wus mundur ngarsaning prabu
bukuh nèng ngarsa nata
Panêmbahan ngandika bageya kulup
sampun kapatêdhan nama
juluk Pangran Purbaya di

sang nata langkung sihira
sampun kinèn nunggil pra putra sami
ing ngriku datan winuwus
Kadhiri kang utusan
Nayakarti samana pan sampun rawuh
anèng nagari Mataram
arsa ngaturakên tulis

sampun katur ing sang nata
lamun wontên utusan ingkang prapti
Senapati ingkang ngutus
ing Kadhiri punika
ingandikan duta wau nulya sampun
ing ngarsanira jêng narpa
Nayakarti awotsari

Panêmbahan lon ngandika
sapa aranira utusan prapti
kinongkon pa mring gustimu
dene Ki Senapatya
gya Ki Naya manêmbah sigra umatur
wasta kawula sang nata
anênggih pun Nayakarti

kawula ingutus marang
abdi dalêm inggih pun Senapati
sêmbah bêktinipun katur
kalawan kang nawala
kaatura dhatêng kangjêng sang aprabu
kang surat sampun tinampan
winaos sinuksmèng galih

mangkana ungêling surat
pan kawula ngaturkên sêmbah bêkti
kunjuka ingkang sinuwun
jumênêng ing Mataram
ingkang angsal kanugrahaning Hyang Agung
kalawan ingkang supangat
kangjêng nabi kang sinêlir

ingkang lagya angsal brêkah
para wali sumare tanah Jawi
kêsawaban ing lêluwur
pinanjangna kang yuswa
ri sampune kang kadya punika ulun
ing mangke atur kawula
yèn marêngi karsa aji

kang abdi arsa nyuwita
ing paduka suka dados pakathik
yèn karsa ingkang sinuwun
dhumatêng sariramba
pêjah gêsang sumôngga karsa sang prabu
kang abdi datan suminggah
karsa dalêm anglampahi

sangêt ing panêdha amba
saking kêdah angabdi paduka ji
ing saturun-turun ulun
mugi kaabdèkêna
pan umadhêp sumanggêm karsa sang prabu
sakathahe lêpat amba
nuwun pangapuntên gusti

wus titi ungêling sêrat
saèsthining driya wus kawrat tulis
ya ta mèsêm sang aprabu
myarsa ungêling nwala
pan tansaya sang nata sukaning kalbu
Senapati angrêrêpa
sang nata ngandika aris

Nayakarti sun tarima
pracayane putrèngsun Senapati
kaliwat ingsun jumurung
andonga ing Pangeran
muga tinêtêpna ya ing imanipun
olèha rêp duwe bapa
maring ingsun atma mami

nanging dipun sarèhêna
yèn marêngi Mukharam ingkang sasi
pan ingsun kongkonan mêthuk
sutèngsun sudhiyaa
wus ginanjar Nayakarti kampuh dhuwung
rasukan lawan calana
pinaringan sangu margi

sang nata aris ngandika
lah ta uwis muliha Nayakarti
iya age surat ingsun
sungêna putraningwang
sigra nêmbah Nayakarti nulya mundur
lampahira gêgancingan
datan kawarna ingmargi

ing Kadhiri sampun prapta
nulya marêk dhatêng Ki Senapati
malêbu pan sampun katur
myang surate sang nata
wus tinampan marang Senapati gupuh
wus winaos ingkang sêrat
mangkana ungêling tulis

pèngêt iki layang ingwang
tumêkaa putrèngsun Senapati
iya salam donganingsun
têkaa marang sira
kapindhone sira tur surat maring sun
ya wis têka marang ingwang
sarta wus sun apriksani

iya saunining layang
apan bangêt lêgane galih mami
sira arsa mring Matarum
arêp angaku bapa
mring manira sun andonga mring Hyang Agung
mugyantuk kakang supangat
kangjêng nabi kang sinêlir

pinanjangna ingkang yuswa
tinêtêpna ing iman kang sayêkti
iya jêbèng jangjiningsun
benjang ing sasi Sura
ingsun pêthuk sira ing gêgaman agung
anuli sira mangkata
kalamun sira sayêkti

wus brastha ungêling surat
suraosing manah kawrat ing tulis
Senapati nulya dhêku
kalangkung sukanira
pangrasane kadya pan sampun katêmu
klayan sang Rajèng Mataram
sangêt sukanirèng galih

lah ing ngriku kawarnaa
ing Mataram kang winursitèng nguni
wus prapta ubayanipun
nênggih wulan purnama
Panêmbahan suwarèng ing wadyanipun
kinèn amêpak gêgaman
sang nata miyos tinangkil

pêpak wadya kang sewaka
angandika kangjêng sri narapati
Wiramênggala sun utus
sira ngirida lampah
amapaga mring Senapati lakumu
Si Tumênggung Alap-alap
iku sun gawe surati

hèh Alap-alap ta sira
ngêmbanana marang ing putra mami
iya bênêr luput ingsun
sira kang mrayogakna
lan sakèhe mantripamajêgan ingsun
lah padha sira mèlua
wong Kajoran ja na kèri

lan wong Pajang Jagaraga
kalawan wong Dêmak ingsun kon kari
mring lakuning putraningsun
nanging ta wêkas ingwang
lamun èstu Senapati lamun cundhuk
Si Tumênggung Alap-alap
bêdhaha ing Ngrawa benjing

yèn Ngrawa iya wis bêdhah
boyongana aja na ingkang kèri
wêlinge nata wus rampung
ya ta kinèn lumampah
samya nêmbah anulya budhalan sampun
datan kawarna ing marga
ing Madiun nulya baris

Ratu Jalu kawarnaa
wus ngaturan uning wong ing Matawis
prapta nagri ing Madiun
Ratu Jalu utusan
dhatêng Surabaya arsa angsung wêruh
yèn wong Mataram wus prapta
arsa gêcak ing Kadhiri

ing Japan lan Wirasaba
Pasuruan Malang prasamya cawis
miwah ing Lumajang iku
lawan ing Kartasona
kawarnaa wong Mataram sampun rawuh
amondhok ing Kartasona
salèr kilèn ing Kadhiri

mujur mangidul barisnya
malah tutug kidul kulon Kadhiri
ing Pakusèn wastanipun
prasamya angrêrayah
wong padesan samya ngungsi kutha sampun
kêbo sapi pinêndhêtan
wong desa prasamya ngili

Ratu Jalu sinewaka
wus andhêndhêng gêgamaning ajurit
para mantrine akumpul
pêpak anèng paseban
namung Senapati ingkang datan rawuh
sayadane lagya lara
pracaya marang kang rayi

kang awasta Saradipa
ingkang kinèn saos ngarsaning aji
Saradipa anèng ngayun-
ira sri naranata
pan ajajar lawan para mantri agung
Ratu Jalu angandika
kakangira anèng ngêndi

Senapati nora seba
Saradipa matur saha wotsari
inggih sangêt sakitipun
pun kakang Senapatya
pan kawula kinèn sowan mring sang prabu
anyadhong karsa narendra
pun kakang pracayèng kami

Ratu Jalu angandika
iya lamun kakangira asakit
mêngko sira ingsun tuduh
sira ngirida wadya
amapaga wong Mataram yudanipun
anuli sira mangkata
angirida wong Kadhiri

lamun sira ngêntènana
ing praptane suruhanira sami
wong Surabaya puniku
sayêktine alawas
atêmahan sira dhewe ingkang lêbur
lah age sira mangkata
ingkang kinon awotsari

têngara lamun wus budhal
tiningalan kadya yangyanging tulis
nagari lèr dèrèng rawuh
mung Sarêngat Balitar
Malang Ngrawa ing ngriku kang urun bantu
gêgaman gêng kang lumampah
katingal wadya Matawis

wus panduk gya yun-ayunan
Saradipa ingkang minôngka tindhih
katawaning anèng ngayun
wong Mataram umiyat
lamun wong ing Kadhiri prasamya rawuh
wong Mataram winangsitan
aja na wong kang nêmêni

gya campuh kang ponang yuda
wong Kadhiri ingkang ambêdhil dhisik
nanging Saradipa wau
kabèh sawadyanira
dènnya bêdhil ingarêpakên mandhuwur
wadya Mataram mangkana
bêdhila tan mawi mimis

nanging ingkang kering kanan
kang acampuh prange samya nêmêni
surake wadya gumuruh
rame ambal-ambalan
datan ana kang kalindhih yudanipun
gènnya prang nganti sadina
kasaput ing wêngi kingkin

