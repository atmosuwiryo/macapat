Yèn uwis pamilihira
umantuka marang nagrinirèki
ingsun sung raharjèng laku
marang ing sira padha
wus atiti kang sêrat nulya tinutub
Senapati angandika
lah yayi ing Surawèsthi

Kadiparan karsanira
andikane panêmbahan ing Giri
mung yayi kalawan ingsun
kang tumraping nawala
kinèn milih wadhah lawan isinipun
pundi ta ingkang kinarsan
yayi miliya kariyin

Ulun narima tampikan
duk miyarsa Pangeran Surawèsthi
ing tyas samana pakewuh
wusana angandika
kakang Senapati Ngalaga Mantarum
kêncênge manah kawula
ulun milih kanang isi

Kakang kabageyan wadhah
Senapati Ngalaga ngandika ris
yayi kula wadhahipun
inggih sampun narimah
dutèng Giri atas pamiyarsanipun
gya pamit mring panêmbahan
miwah mring para dipati

Panêmbahan Senapatya
sampun kundur maring nagri Mantawis
wong agung bang-wetan sampun
umantuk sowang-sowang
tan cinatur dutèng Giri lampahipun
praptèng ngarsa atur sêmbah
matur solahnya tinuding

Dhuh gusti kawuningana
putra tuwan Pangeran Surabanggi
kinèn amilih rumuhun
mring Kangjêng Senapatya
Surawèsthi kang pinilih isinipun
wadhahipun Panêmbahan
narimah atampi isi

Mèsêm Jêng Sunan ing Arga
wruhanira kodrat tan kêna gingsir
basa wadhah nêgri iku
isine apan janma
têmbe nagri bang-wetan karèh Mantarum
isi yèn tan manut marang
ingkang adarbe nagari

Sayêkti tan kêna ngambah
yèn ambadal sayêkti têkèng pati
dadi kudu amiturut
marang kang duwe wadhah
ênêngêna ing Giri gantya winuwus
nênggih praja-di Mantaram
Panêmbahan Senapati

Dènnira jumênêng nata
laminira pan namung tigang warsi
lajêng puput yuswanipun
ginantyan ingkang putra
Pangran Adipati Anom ing Mantarum
jujuluk Jêng Susuhunan
Diningrat Anyakrawati

Amung kalih wêlas warsa
laminira jumênêng narapati
jêng susunan nulya surut
ginantyan narpatmaja
Pangran Adipati Anom ing Mantarum
jujuluk Kangjêng Susunan
Sultan Agung ing Mantawis

Prabu Anyakrakusuma
duk punika Pangeran Surawèsthi
anyêdhahi pra tumênggung
mancanagri bang-wetan
wusing pêpak nèng Surabaya sadarum
ngrêmbag arsa magut ing prang
ngrabasèng nagri Mantawis

Sabiyantu abipraya
pra bupati tan ana nyulayani
enjing gya budhal gumuruh
sagunging balakuswa
kampir ngujung astana Giri Kêdhatun
undure sangking astana
sowan ing Jêng Sunan Giri

Wus sêpuh Jêng Sunan Arga
praptèng ngarsa jêng sunan ngandika ris
dhuh babo atmajaningsun
paran kang dadya karsa
dene padha tumêka ing ngarsaningsun
apa na karya kang gatya
Jêng Pangeran Surawèsthi

Myang Dipati Singasêkar
matur nêmbah mring Kangjêng Sunan Giri
apuntên dalêm sang wiku
amba myang para kadang
wus sarêmbag arsa ngrabasèng Mantarum
nyuwun idi sang pandhita
miwah pangestu basuki

Jêng sunan aris ngandika
ing samêngko pan durung mangsa kaki
para bupati umatur
kang amrih lêgawèng tyas
ngidènana sang wiku paring pangestu
jêng sunan aris ngandika
mokal bêdhaha Mêntawis

Ing samêngko wong bang-wetan
malah padha ngungsia kang prayogi
tan wurung binoyong besuk
marang nagri Mantaram
Pangran Surawèsthi tan kêndhak tyasipun
myang sagunging pra dipatya
wusing ngujung ing sang rêsi

Ngandika sang wiku raja
yèn mangkono padha karsanirèki
dèn angati-ati kulup
ingsun pasrah Hyang Suksma
lêgi pait ing têmbe pasthi katêmu
sanggyaning para dipatya
wusing ngujung sang arêsi

Bidhal saha wadyakuswa
tan cinatur solahirèng ngajurit
wasananira kaplayu
ungguling Ngèksiganda
wong agunge Mantaram tan ana sêgu
para bupati bang-wetan
palarasan undurnèki

Ana kang tumêkèng pêjah
ana kanin ana kang nungkul aris
ing Mantaram saya mashur
kadibyane sang nata
kasêktène para punggawa nung-anung
winongwong karatonira
kinasiyan ing Hyang Widdhi

Gêmah ripah tur raharja
tata têntrêm sagunge wadya alit
lumintu ganjaran prabu
sagunge pra dipatya
tyas raharja datan ana kang sakuthu
ajrih asih mring narendra
samya tuhu lair batin

Nahan raharjaning praja
yèn ginunggung sawêngi datan uwis
ing mangkya pinurwèng kidung
Narendra ing Mantaram
Sultan Agung Sri Anyakrakusumèku
lagya miyos siniwaka
pêpak ingkang samya nangkil

Wadyabala myang santana
Panêmbahan Purbaya munggèng ngarsi
tan pêgat tinantun-tantun
jêng sultan ris ngandika
inggih uwa Purbaya pawartosipun
Pangeran ing Surabaya
ing mangke pan sampun lalis

Kang kantun mung anakira
Ki Mas Pêkik pambajênge kang siwi
uwa punika karsèngsun
timbali mring Mantaram
ingsun arsa uninga ing warninipun
panêmbahan aturira
punika langkung utami

Ulun umiring sakarsa
sri narendra pangandikanya aris
Alap-alap ingsun utus
marang ing Surabaya
timbalana Pangran Pêkik Surèngkewuh
têlas ingkang pangandika
jêngkar anggambuh tinangkil

Wus lêpas lampahipun
Alap-alap praptèng Surèngkewuh
laju maring Ngrarêmpah dhukuhirèki
Pangran Pêkik gupuh-gupuh
amêthuk carakèng katong

Wus ingancaran lungguh
Pangran Pêkik awacana arum
paman ulun atur pambagya basuki
Alap-alap matur nuwun
dhawuhkên timbalan katong

Jêng pangran sowan ulun
pan ingutus rakanta sang prabu
Gusti Kangjêng Sultan Agung ing Mantawis
maringakên kang pangèstu
mring andika sakaloron

Jêng pangran matur nuwun
sasampuning maringkên pangèstu
dhawuh nata paduka dipun timbali
sagarwa putra myang wadu
ulun ingkang kinèn boyong

Jêng pangran aturipun
adhuh paman kamayangan tuhu
de jêng sultan karsa nyaruwe wong pêkir
ina papa anèng dhukuh
datan supêna sajingklong

Tan suwala ragèngsun
kadyangganing sarah anèng laut
ing sakarsa jêng sultan ulun umiring
tan nêdya sawalèng kayun
lumuntur dhawuhing katong

Ki tumênggung duk ngrungu
ing ature manis amlas ayun
angrêsing tyas gya umatur ing sang Pêkik
bilih marêngkên sang bagus
benjing-enjing lajêng bodhol

Jêng pangran wacana rum
sakalangkung prayogi man mênggung
ulun lajêng tata-tata sapuniki
paman sakanca sadarum
prayogi rèrèh nèng pondhok

Jêng pangran gya dhadhawuh
marang garwa sakulawargèku
kinèn samya pradandosan sadayèki
yun sumiwèng mring Mantarum
ribut samya dandos-dandos

Ki Alap-alap gupuh
nuding wadu nimbali tumênggung
Surabaya Ki Sapanjang kang wawangi
tan dangu anulya rawuh
Ki Sapanjang dhawuh katong

Jêng pangran sowanipun
mring Mantaram bidhal sesuk-esuk
jêngandika sawadya kinèn umiring
sarta rumêksa ing pungkur
kacêkape kula borong

Ki Sapanjang agupuh
paparentah mring sakèhe wadu
abusêkan sakèh wadya Surawèsthi
wus mirantos sadayèku
enjinge anulya bodhol

Lon-lonan lampahipun
ing lamine lampah tan winuwus
praptèng dhusun Butuh arèrèh saratri
kangjêng pangran dalu ngujung
marang ing astana Butoh

Dêdagan amanêngkung
palaling Hyang wanci lingsir dalu
Pangran Pêkik miyarsa swara dumêling
ujaring swara sung tuduh
lah Ki Pêkik karsèng Manon

Wruhanta sira besuk
darbe putu jalu tur binagus
amandhirèng nata gung ing tanah Jawi
ngrèh wadya bacingah agung
nanging angalih kadhaton

Mring tanah Pajang iku
sakulone kutha prênahipun
aran dhukuh Wanakarta têmbe dadi
praja Kartasura mashur
dene jujuluking katong

Jêng Susuhunan Mangku
-rat Senapati ing Ngalagèku
Ngabdurahman Sayidin Panatgami
cêpping swara kagyat wungu
ing wanci awaling Suboh

Miyose wus pinangguh
lawan juru kunci têngga pintu
Pangran Pêkik wawartos mring jurukunci
dènyantuk wangsit ing dalu
ki jurukunci anjomblong

Sinêmbah saha matur
sakalangkung bingahe tyas ulun
sukur sukur alhamdulillahi rabil
Hyang Surya wus mungub-mungub
jêng pangeran lajêng bodhol

Datan kawarnèng ngênu
wus angancik ing kitha Mantarum
ki tumênggung Alap-alap ngrumiyini
atur uninga sang prabu
sigêg gantya winiraos

Sang prabu ing Mantarum
ri tinangkil munggèng siti luhur
Panêmbahan Purubaya wus sumiwi
myang wadya bala supênuh
munggèng ngabyantara katong

Datan antara dangu
ki tumênggung Lap-alap mangayun
nêmbah matur ulun kinèn animbali
Pangran Pêkik Surèngkewuh
mangkya wus sumiwèng katong

Sagarwa putranipun
Ki Sapanjang sawadya tut pungkur
suka ing tyas sang prabu ngandika aris
lah uwa Purubayèku
kadipundi kang linakon

Mangke sadhatêngipun
dhimas Pêkik napa bêkti ingsun
utawine piyambake ingkang bêkti
Purubaya nêmbah matur
kinanthèt lawan suraos

Sangking ing pamanah ulun
pangeran ing Surawèsthi
ingkang layak ngabêktiya
ing pada dalêm sang aji
kawon luhur kang darajat
panjênêngan dalêm aji

Mandhirèng prajèng Mantarum
ing rat Jawi mung satunggil
kalihdene tinimbalan
datan sawala ing kapti
sampun kalampahan sowan
ing ngabyantara narpati

Asrah jiwa raganipun
kangjêng sultan duk miyarsi
aturipun ingkang uwa
kalangkung trustha ing galih
nahan Pangran Surabaya
sagarwa sampun sumiwi

Pepe kidul wringin-kurung
sasolahe amlasasih
duk uninga sri narendra
dhawuh kinèn animbali
anggandhèk tundhuk pangeran
ingirit minggah sitinggil

Andhadhap amundhuk-mundhuk
cingak kang samya ningali
miyat warnanya pangeran
mirit kangjêng sri bupati
kantun sênêne kang cahya
kantun sêmu kantun sigit

Dungkap praptèng ngarsa prabu
cakêt dènnira sumiwi
tumungkul konjêm pratala
ri wusira mangênjali
wangkingan sinèlèh kanan
gya mangraub pada aji

Saha matur arawat luh
pêgat-pêgat winor tis-tis
dhuh gusti kalêngkaning rat
musthikaning tanah Jawi
patut pinundhi sinêmbah
jumênêng kalipah Widdhi

Ambêg pinandhita tuhu
santa budi mirah asih
mardikèng rat tyas kumala
ngecani manahing dasih
mrih arja ayu tan pêgat
kasudarman winor manis

Santana wadya lit agung
tan ana kataman bêngis
winor ing sakarsanira
kinajrihan lair batin
pra wadya ing Ngèksiganda
winêngku paramarta ji

Kasujanan ambêg sadu
linangkung kasusrèng bumi
sumbagèng rat pinasthika
waskitha ngrèh ing patitis
kongas ing ganda angambar
kinasihan ing Hyang Widdhi

Sudibya prawirèng kewuh
kinajrihan kanan-kering
ngagêm agama minulya
sasat jêngandika Nabi
Muhakammadin angajawa
ngrênggani nagri Mantawis

Dhuh jêng gusti sang aprabu
sowanipun ingkang abdi
angaturkên pêjah gêsang
awit rumaos gêng sisip
katungkul ing kawiryawan
labêt mudha punggung yêkti

Dama kalimput tan emut
ing kanugrahaning narpati
tumêrah jiwangga mulya
kaecan nadhah myang guling
saanak rayat myang warga
tan lyan barkahing narpati

Lumintu salaminipun
tangèh manawi kang abdi
sagêd ngaturi minangka
bêbêkti ingkang martasih
o gusti satuhu mudha
cêplik tangèh wruh ing bêcik

Manawi kangjêng pukulun
tan paring aksamèng dasih
yêkti têmah anggung papa
druwaka salaminèki
ing mangke amba sumangga
sakarsa jêng sri bupati

Mangkana kangjêng sinuhun
ngandika sajroning galih
wong iki bagus prasaja
ing wicara tatas titis
têtêg tyas sura lêgawa
pantês tan sinungan lamis

Têka rêsêp atiningsun
dadya condhonging tyasmami
pantês rewanga wibawa
darahkên sri tanah Jawi
madhahi kanang nurbuwat
wasana ngandika aris

Wis lungguha ariningsun
iya apa kang pinikir
dhuh yayimas Surabaya
marma sira sun timbali
sumiwi ing ngarsaningwang
wus pasthi karsaning Widdhi

Sosotyadi apan kudu
tumrap ingêmbanan rukmi
upama ingsun pancuran
sira talaga nadhahi
yayi kang minangka wadhah
ingsun kang minangka isi

Pasêmon kang ingsun wuwus
têgêse uwus ginaris
yèn sira bakal tan pisah
mèlu nurunake benjing
para ratu tanah Jawa
yayi ingkang urun èstri

Manira kang urun kakung
ing samêngko karsa mami
sira wisma na Mantaram
ana sawetaning puri
sisihan lan kadipatyan
mungguh nagri Surawèsthi

Ingsun paringake wangsul
marang pakênira yayi
wênang anguwasanana
kadi ingkang uwis-uwis
si Sapanjang mung rumêksa
tata têntrêming nagari

Sira ana ing Mantarum
aywa taha-taha yayi
ing panganggêp dipun padha
ya Mantaram Surawèsthi
Pangran Pêkik lêjar ing tyas
trusaning supenanèki

Gya sujud nêmbah umatur
dhuh pukulun sang dewaji
pun patik atur sandika
mundhi timbalan narpati
kadya kabanjiran kelang
kagunturan madu gêndhis

Nulya jêngkar kangjêng sri bupati
abibaran kang samya sumewa
pangran sagarwa-putrane
santana wadyanipun
wus pinarnah pakuwonèki
karan ing Surabayan
jêng pangran lastantun
mukti wibawèng Mantaram
datan ana sinangsaya ing panggalih
wus lami antaranya

Sang aprabu lêstantun gunging sih
Pangran Pêkik nulya tinariman
rayi dalêm sang pamase
tunggil sayayah ibu
Ratu Pandhansari wawangi
agêng ingkang bawahan
nahan ta cinatur
dènnira apalakrama
atut runtut sih-siniyan siyang ratri
lir mimi lan mintuna

Wusing antuk kawan dasa ari
Kangjêng Sultan Agung Ngèksiganda
lênggah anèng dalêm gêdhe
ngandika sang aprabu
hèh ta lara mênyanga aglis
marang ing Surabayan
kêtêmu riningsum
kalamun sambadèng karsa
rabinira dhiajêng ingsun timbali
warahên ingsun gêrah

Nulya mentar utusan narpati
sampun praptèng ing Kasurabayan
jêng pangeran sagarwane
mijil sing dalêm gupuh
samya lênggah paningrat jawi
parêkan matur nêmbah
amba pan ingutus
raka dalêm sri narendra
ingkang garwa kangjêng ratu dèntimbali
sarênga lampahamba

Kangjêng sunan lagya gêrah mangkin
ingkang wêling raka dalêm nata
manawa awèh lakine
malêbu ing kêdhatun
atinjoa ing gêrah mami
yèn lakine tan suka
poma ywa lumaku
adipati Surapringga
têbah-jaja sumangga ing asta kalih
tan kenging lêngganaa

Dhuh jiwaku umarêka aglis
sampun kerit praptèng ngarsa sultan
manêmbah ngraub padane
Ratu Pandhan umatur
kakang prabu dene wigati
nimbali aripara
kalangkung kumêpyur
manahulun tarataban
sru gumêtêr ênar-ênir sênik-sênik
kangmas gêrah punapa

Kangjêng sultan angandika aris
dhuh riningsun luwih sangking lara
ana ing ati ênggone
sakèh usada wangsul
yèn sun rasa saya ngranuhi
dene ana pandhita
ing Giri dumunung
durung gêlêm nungkul mringwang
iya iku kang dadi laraning ati
tambane durung ana

Liya Giri wong satanah jawi
nora ana barênjul mêrêngkang
padha ngidhêp mring sun kabèh
amung ing Giri iku
ingkang durung ingsun putusi
amukul kalawan prang
wit wêcaning dangu
kang bisa ambengkas karya
mung lakimu jalarane mênang asli
luhur trah Ngampèldênta

Lah wis yayi dak lilani mulih
dèn abisa matrapakên karya
marang lakinira mangke
sêlak dènayun-ayun
Ratu Pandhan mèsêm turnya ris
dhawuh dalêm kakangmas
sandika tur ulun
nulya lèngsèr sangking ngarsa
dhinèrèkkên sagunging parêkan cèthi
lampahnya wirandhungan

Pangran Pêkik nganti nèng pandhapi
sarawuhe sang ratu pinapak
binêkta mring dalêm age
jêng ratu ngraub suku
sang pangêran garjitèng galih
lah yayi ana paran
têka rada suntrut
paran gêrahing sang nata
Ratu Pandhan tumungkulminggu tan angling
jêng pangran anggarjita

Baya nora gêrah sri bupati
bokmanawa ana panggaliyan
dadya sêkêle pamase
jêng ratu gya sinambut
binêkta mring ing jinêm wangi
langêning karasikan
apan tan winuwus
ing sawungunira nendra
Ratu Pandhan matur ing raka bibisik
kang dadya karsa nata

Amêdharkên dhawuhe sang aji
Pangran Pêkik madêg suraning tyas
ngêlus-êlus gumbalane
alon ngandikanipun
lamun ingsun wêruha dhingin
karsane kangjêng sultan
mundhut rusakipun
ing Giri sunanne seba
baya uwus dak cangking ing nguni-uni
sebaku mring Mantaram

Pan ing Giri wus nèng asta mami
yayi ingsun ingkang maluyakna
rakanta nahan rêntênge
sèwu wirang satuhu
yèn tan bisa ngrabasèng Giri
isin anon baskara
nèng donya tan arus
apa kang dak walêsêna
ing sih nata kajaba murdaku yayi
kunjuk dadya timbangan

Payo yayi sowan marang puri
nyuwun pamit ing rakanta sultan
mangkat ing sadina kiye
sarimbit nulya laju
sowan maring sajroning puri
sang nata duk tumingal
pangran sowanipun
sarimbit lawan kang garwa
gya ingawe lênggah cakêt lan sang aji
makidhupuh jêng pangran

Kangjêng sultan angandika aris
yayi Surabaya kadiparan
kang dadya karêpmu mangke
ing Giri durung nungkul
nora sarju nêmbah mring mami
ingsun borong adhimas
ing prakara iku
Pangran Pêkik matur nêmbah
dhuh pukulun amba sandika nglampahi
amundhi dhawuh nata

Nadyan minta sraya Sunan Giri
andhatêngkên para raja sasra
kêbut sawadya balane
tan ajrih manahulun
datan nêdya ngucirèng jurit
kalamun tan kalakyan
Giri bêdhaipun
suka matiya palagan
nuwun gusti ingkang abdi nuwun pamit
bidhal ing sapunika

Botên langkung ingkang amba pundhi
pangèstu sang nata binathara
kalampahana karsane
namung rayinta prabu
amba tilar anèng Mantawis
rèh ayun mangun aprang
ing tyas langkung gidhuh
keron-keron ing satêmah
têmpuh ing prang èngêt rayi dalêm gusti
milalu wande aprang

Sri narendra mèsêm ngandika ris
karsaningsun yayi garwanira
para gawaa ing mangke
apan ta sêdyaningsun
rabinira sadulur mami
pêjah gêsang hya pisah
lawan lakinipun
wus wiyahe wong andon prang
rêbut pati manawa kasoran jurit
wadone binoyongan

Pangran Pêkik gumujêng turnya ris
rayi dalêm gêgeyongan amba
têmbe sarênga pêcate
dhawuh dalêm pukulun
tan langgana darmi nglampahi
sarimbit wus pamitan
amangraub suku
kangjêng sultan angandika
lah ta yayi poma sira hya gumingsir
sungkêmu marang priya

Kangjêng sultan dêdonga ing Widdhi
salamête myang ungguling yuda
sarimbit anulya lèngsèr
sangking ing ngarsa prabu
pinaringan sangu mawarni
dunya arta busana
sampêt sadayèku
wus prapta ing Surabayan
lajêng ngrakit brokoh tundhan tandhu joli
myang gagamaning ngaprang

Sawusira rampunging pangrakit
nulya budhal sangking ing Mantaram
brokoh nèng ngajêng lampahe
datan kawarnèng ngênu
lampahira sampun dumugi
ing nagri Surabaya
Ki Sapanjang mêthuk
wusing lêrêm sawatara
kangjêng pangran pinarak anèng pandhapi
andhèr para punggawa

Pangran Pêkik ngandika mring dasih
hèh sakèhe bocah Surabaya
padha piyarsakna kabèh
dhawuh dalêm sang prabu
mula ingsun linilan mulih
marang ing Surabaya
lawan garwaningsun
ingutus kinèn magut prang
angadoni bandawala rêbut pati
mangrurah satru tama

Panungkule Susuhunan Giri
pinasrahkên marang jênêngingwang
nanging karsaningsun mangke
anakmas Giri iku
lamun kêna nungkula aris
sumewa sri Mantaram
tan rêkasèng laku
slamêt tan ana pêpêjah
lamun wangkot sayêkti rarêmpon jurit
akèh pêgating atma

Para wadya manêmbah saha umatur
dhawuh paduka sang Pêkik
mangayubagya sadarum
muji nungkulira aris
ywa nganti aprang rêrêmpon

Bilih Susuhunan Giri tan sarêju
nungkul karananing aris
tan kêna kinarya ayu
yuwana sumiwèng aji
kêkah dènnya karsa mirong

Ingkang abdi kewala pan sampun rampung
ngrabasèng karaton Giri
amboyong susunannipun
bilih tan sagêt mungkasi
suka lêbur aprang pupoh

Nanging ulun mirêng pawartos satuhu
ing mangkya Jêng Sunan Giri
kêndho kawalènanipun
saprapat yun animbangi
kalipah Mantaram katong

Darbe murid nagri Cina aslènipun
kabar maksih trah narpati
ing mangkya pinundhut sunu
sampun sinungan kakasih
Endrasena tuhu katong

Têguh timbul wantêr wêgig ing prang pupuh
kalih atus wadyanèki
kang ginala aprang pupuh
punika ingkang ngêncêngi
pinrih balela ing katong

Inggih ta lah kang binujuk têka purun
istijrate eblis kapir
ngalimputi tyas rahayu
ngandêl kumandêl mring eblis
setan ngajak arêrêmpon

Nadyan dhatêngêna malih rajèng kluwung
pra abdi datan gumingsir
Pangran Pêkik ngandika rum
kabèh aturira sami
bangêt ing panrimaningong

Karuhane lamun ingsun wus pinangguh
pribadi lan anak Giri
wurung sidaning prang pupuh
sawuse ingsun pinanggih
apa anane ing kono

Balik padha sadhiyaa ing prang pupuh
kêrigên sawadya mami
manawa dadi prang pupuh
gustimu sêdya jênêngi
jurite wong Surèngkewoh

Pangran Pêkik wus kundur mring dalêm agung
bibar kang samya anangkil
bakda Ngisa wancinipun
jêng pangeran arsa nyilip
para wadya tan ana wroh

Laju maring Giri lumêbèng kadhatun
wau ta Susunan Giri
lênggah ingadhêp pra wadu
Endrasena tansah ngarsi
jêng sunan ngandika alon

Hèh ta kulup kabare sultan Mantarum
utusan mring jênêng mami
pinrih nungkul Sultan Agung
yèn bangga ginêpuk jurit
ngrusak ing Giri Kadhaton

Kang dènutus rama Pangran Surèngkewuh
nanging tikêl tuwa mami
amung bapak-bapak awu
garwa ratu Pandhansari
mèlu nanggulang pakewoh

Kaya priye kulup kang dadi kêncêngmu
ing mêngko ingsun mung darmi
miturut kakêncênganmu
nungkul apik nora apik
sira kang nyangga bot-repot

Endrasena duk tampi timbalan wiku
karna ro kadya sinêbit
netra ro andik kumukus
kamêjot padoning lathi
matur mring sang wiku gupoh

Dhuh jêng rama ingkang minangka satuhu
pupundhèn ing tanah Jawi
Waliyolah cucu Rasul
kang wus linilan Hyang Widdhi
sadhengah kinarsan klakon

Sultan Agung baya ingkang dèrèng ngrungu
kalamun karaton Giri
kanggonan prajurit punjul
wudhu nèng Cina nagari
ngajawa andon prang pupoh

Têka dadak kongkon bocah isih kuncung
bojone ginawa jurit
mêjanani Sultan Agung
bok iya têka pribadi
ing kono tandhing lan ingong

Sampun sampun kangjêng rama karsa nungkul
pantês sultan ing Mantawis
tur bulu bêkti panungkul
sowan pribadi mring Giri
kèndêl dènnira miraos

Pangran Pêkik uluk salam praptanipun
sang rêsi kagyat mangsuli
ngalaikum wasalamu
gupuh mêthuk gya kinanthi
wus lênggah satata karo

Sunan Giri nambrama sarawuhipun
jêng rama Pangeran Pêkik
punapa sami rahayu
jêng pangran wacana manis
salamêt sapraptaningong

Sakalangkung dènnira asuhun-suhun
sugata lumadyèng ngarsi
sumangga sawontênipun
sumapala atur bêkti
gampil anak tan pakewoh

Dhuh jêng rama dene rawuh dalu-dalu
sawiji tan na umiring
kagyat ing tyas sakalangkung
punapi de awit gati
mocung mring Giri Kadhaton

Endrasena myang sagunging para wadu
kang ana ing ngarsa
andhêku dènnira linggih
samya minggu tan ana wani micara

Sang pangeran mingsêr ngajêngkên sang wiku
tan ana katingal
pinêndir Susunan Giri
nir wikara nir baya têtêg ing nala

Datan ana tinaha ing galihipun
pangran Surabaya
yèn sinawang gigirisi
wingwrining tyas kadya anon singa krura

Solah ganggas ulat manis têmbungnya rum
hèh hèh Sunan Arga
pinarsakna wuwus mami
Sultan Agung iku ratuning rat Jawa

Murdaningrat ing jagat pramuditèku
ambêg parikrama
sadu sudibya sinêkti
putus ing rèh sampeka sura marata

Pambêsmining kang samya tan arsa nungkul
babo praptaningwang
ing saèstune tinuding
kangjêng sultan kang pinudya jayaningrat

Gustiningsun jêng Susunan Sultan Agung
hèh Sunan wruhanta
apa karêpmu kang pasthi
aprakara kang dadi karya manira

Lamun sira satuhu nêdya rahayu
têtêping karajan
tulus wibawa nèng Giri
anêmbaha ing Jêng Sultan Ngèksiganda

Lan gawanên garwa putra sawadyamu
miwah ngaturêna
donyanira pèni-pèni
lan sagunge sosotya rêtna kumala

Barêng lawan sebaku marang Mantarum
yèn sira ngèstokna
ing pituduh ingsun pasthi
tutug têtêp mulat baskara sasangka

Yèn tan anut marang ing pituduhingsun
apa kang kok arsa
tanpa sesa praptèng lalis
nagri Giri sirna dadi karang jingga

Gustiningsun Anjayèngbumi satuhu
marta parikrama
ing jagad wiryawan iki
wicaksana santosa ngagêm agama

Ing sakèhe kasukanira puniku
wiryamu nèng dunya
sami lan gêbyaring thathit
lah emanên aja nganti kadrawasan

Lah matura prasaja ywa nganggo ewuh
rikuh akakadang
wêlasasih ywa kapikir
kêncênging tyas iku kang dadya panutan

Sunan Giri dêngèngèk wacana arum
ya walahualam
Allah ingkang ngudanèni
amba Tuwan sumendhe karsa Pangeran

Yata wau Jêng Pangeran Surèngkewuh
rikala miyarsa
ngandikanya Sunan Giri
tandya mêdal pasilan ngarsèng pandhita

Sakundure pangeran ing Surèngkewuh
rêmbag dadining prang
samêkta ing benjing-enjing
Endrasena jumênêng sumadilaga

Wus warata dhawuhe sang maha wiku
mring para sakabat
siswa katib kaum modin
para wadya sa-Giri wus amirantya

Enjingipun sang pangeran sampun rawuh
nagri Surabaya
pinanggih garwa myang dasih
winartanan tamtu mangun yudabrata

Sunan Giri lumuh datan arsa nungkul
wadya Surabaya
nèng alun-alun miranti
baris kêpang jêng ratu nitih jêmpana

Angidêri baris mubêng ngantya kêmput
maringkên ganjaran
mring kang ayun mangsah jurit
arta miwah busana awarna-warna

Wus waradin kang bêndhe munya angungkung
panêngran bidhalan
kang dadya cucuking jurit
wus lumaku kadya ilining narmada

Nulya joli titiyanira jêng ratu
jêng pangran nèng wuntat
nitih kuda datan têbih
ginarubyuk sakèhing kang wadya kuswa

Tan petungan datan kawarna ing ngênu
praptèng Giri pura
kêpung-kêpang pacak baris
sêsêking tyas lir pendah ayun asmara

Sigêg kang wus pacak baris
para wadya Surabaya
angêpung Giri kadhaton
sanega kapraboning prang
gantya kang kawuwusa
wau ta Giri sang wiku
sampun ingaturan wikan

Lamun Kangjêng Pangran Pêkik
saha garwa ngêpung kitha
anglir samodra balane
balabar ngêbêki papan
tiyang ing Ngargapura
jalu èstri samya bingung
kadya gabah ingintêran

Jêng Sunan Giri tinangkil
siniwèng kang wadyabala
balabar anèng ngarsandhèr
samya sanega ing yuda
anganti kang timbalan
wontên putranya sang wiku
mijil sangking kang ampeyan

Sinung ran Dyan Jayèngrêsmi
wotsêkar matur ing rama
dhuh rama pupundhèningong
paran têmahaning karsa
langkung sandeyaning tyas
arsa ngayomi prang pupuh
mêngsah sultan Ngèksiganda

Atur kawula rama ji
lêpata ing ila-ila
kamipurunipun lare
mudha punggung tan wrin gatya
yèn kaparêng ing karsa
prayogi sami sumuyut
mring Sultan Agung Mantaram

Sampun ta asalah kardi
kula amiyarsa warta
Ngèksiganda sang akatong
susilèng tyas ambêg santa
tyas purna angumala
sayêkti kewala luhur
prabawa wêninging driya

Rahayu parikrama di
botên eca yèn minêngsah
mupung ing samangke dèrèng
kalajêng campuh ing yuda
prayogi tinututan
pangintên amba pukulun
wande ngayoni ngayuda

Dene manawi tinampik
karsane caraka kêdah
ngatingalkên sudirane
pan dede sangking paduka
ingkang miwiti aprang
yêkti sangking pyambakipun
datan awrat tinanggulang

Ambêkuh Jêng Sunan Giri
tan keguh aturing putra
nulya mundur sang wira nom
samarga arawat waspa
pinupus ing wardaya
papasthènira Hyang Agung
takdir datan kêna selak

Saundurira kang siwi
ngandika raja pandhita
Endrasena kaya priye
wong Surabaya wus prapta
ngêpung ing Giri pura
Endrasena aturipun
wadya Giri wus siyaga

Ngantos timbalan rama ji
dhuh sutèngsun Endrasena
apa kang pinikir manèh
balik nêmbanga têngara
budhalna wadyanira
nglêbur baris Surèngkewuh
sira mangka senapatya

Tur sandika kang sinung ngling
manêmbah mangaras pada
dhuh guru panutaningong
nyuwun pangèstu putranta
paduka dènpracaya
undure wong Surèngkewuh
wus ana ing astaningwang

Pinêtêg bunbunannèki
sinêbul mawantya-wantya
jaya jaya andikane
mundur anêmbang têngara
busêkan para wadya
gya budhal ingkang rumuhun
wadyane sang Endrasena

Kalih atus winatawis
samya asikêp sanjata
nyothe sêking gendhong towok
panganggene sarwa pêthak
wus samya masuk Islam
sabilollah unènipun
ing wuri sang Endrasena

Sanjatanira pinundhi
pistul kalih sinangkêlang
nganggar sabêt Karaloke
nèng kiwa têngên curiga
abire anèng wuntat
tinrapan bandera pingul
tinulis asma Pangeran

Pujinira andrêmimil
nyêbut asmaning Pangeran
sabilolah sênggakane
nulya pra kaum ngulama
katib modin santana
myang wadya Giri sadarum
panganggene sarwa pêthak

Sayuk samya ambêg pati
wus samya ayun-ayunan
wadya Giri Surèngkewoh
natap têngaraning yuda
bêdhug bêndhe myang trêbang
suraking wadya gumuruh
kadya bêlahing prawata

Rame campuh ing ngajurit
tambuh mungsuh tambuh rowang
wong Giri ampuh yudane
mawantu-wantu nyanjata
wadya ing Surabaya
ing prang tan pati pakantuk
satêmah barise rusak

Endrasena mobat-mabit
ngiwut kadya Radèn Seta
mlantrah pisah lan wadyane
singa kang katrajang bubar
lumayu asasaran
kang cêlak-cêlak linampus
tan ana mangga puliya

Prajurit ing Surawèsthi
tan bisa namakkên gaman
pating bilulung solahe
rumangsa kawratan mêngsah
wong Giri pamukira
lir andaka nandhang tatu
ambêg pêjah sadayanya

Dumadya kang mêngsah giris
tan ana kawawa nyangga
wadya Giri pangamuke
parjurit ing Surabaya
kathah ingkang kabranan
tanapi tumêkèng lampus
wadya Giri sru gambira

Kang pêjah mung sawatawis
yata wadya Surabaya
sadaya wus kraos cape
undurira alon-lonan
ywa nganti kawistara
wadya Giri sru mangêsuk
lir ngrabasèng sinoming dyah

Dènnira aprang sadina
kasoran wong Surawèsthi
mundur tansah tinututan
apan ta saputing ratri
wong Giri kang nututi
wus samya wangsul sadarum
wong Giri giyak-giyak

 angklung ngênthir angalètèr samya emprak

Endrasena saha wadya
miwah para wadya Giri
wus sowan ngarsanira sang
pandhitaraja ing Giri
manêmbah tur udani
lamun wadya Surèngkewuh
wus mundur palarasan
tan ana kang mangga pulih
kathah pêjah gustine datan karuwan

Wau sang rajapandhita
langkung sukanirèng galih
kalimput ing tyas angrêda
ngraos karilan ing Widdhi
dènnya ayun mêngkoni
ing tanah Jawa sadarum
sumêngah ujubriya
kibiring tyas uwus kengis
kapandhitan sirna gunging kamelikan

Wasana aris ngandika
sukur alkamdulillahi
hèh ta kulup Endrasena
iki ngalamate dadi
angèl wong mijêt ranti
rêkasa wong jara timun
kuciwa tan kacandhak
Jêng Pangeran Surabanggi
kacêkêla miris tyase wong Mantaram

Endrasena matur latah
rèh wau kasaput ratri
wadya dalêm sampun sayah
saha rêbat wêktu Mahrib
ing dintên benjing-enjing
tamtu kabanda dèningsun
mlajênga mring Mantaram
ulun datan nêdya ajrih
sukur bage ing aprang tan mindho karya

Babarpisan ulun bêkta
dadya datan wira-wiri
Pangran Pêkik kangjêng Sultan
sumewa ngarsa sang yogi
sang wiku ngandika ris
iya sun dongakkên kulup
yèn isih jênêngingwang
sira kaki ywa kuwatir
ing samêngko ing Giri sun wèhi aran

Iya nagri Sokaraja
pra wadu matur nêksèni
ratri mêngko kasukana
maulud dhikiran singir
bungahna wadya alit
ganjarên sapantêsipun
kang padha mêntas yuda
dimène tambah kuwanin
nanging kulup aywa atinggal waweka

Manawa ing benjang-enjang
mungsuhmu kawawa bali
Endrasena saha wadya
sarêng matur ing sang rêsi
sadaya wus malêncing
miris datan nêdya wangsul
gustine tan kantênan
rowange kathah ngêmasi
benjang katon sarêng nungkule jêng sultan

Ing ratri samya bujana
wadya Giri suka ngênting
gantya wau kang winarna
ingkang kaplajêng ing jurit
Jêng Pangran Surèngwèsthi
lawan garwanya jêng ratu
wus kumpul wadyanira
jêng pangran anglês ing galih
sungkawèngtyas miyat rusaking kang wadya

Ki Sapanjang lajêring prang
umatur marang sang Pêkik
gusti atur pêjah gêsang
abdi dalêm Surèngwèsthi
satuhu gigirisi
Endrasena yudanipun
miwah prajurit Ngarga
naracak kêndêl ing jurit
ambêg pati ngamuk lir banthèng katawan

Abdidalêm Surabaya
sadaya turipun sami
ngraos sampun botên bangkat
tan anêdya pulih gêtih
ing tyas wus samya wingwrin
kanthi miris sakalangkung
jêng pangran duk miyarsa
ature punggawanèki
saya anglês ing galih datan ngandika

Mangkana Jêng Ratu Pandhan
miyat garwanya prihatin
sumpêk ing tyas tan kawêngan
minggu datan kêna angling
jêng ratu matur aris
ngrarêpa mring garwanipun
dhuh guru lakiningwang
lamun makatên ngajurit
rusaking prang amba nyuwun lilah tuwan

Bilih kenging dinandosan
kula ingkang andandosi
kagyat Pangran Surabaya
mirêng ature kang rayi
patanyanira aris
dhuh babo pupujaningsun
ratuning amrakatya
ratuning manis sabumi
kadiparan kang dadya ing karsanira

Wadyanira wus kèh pêjah
kang kari wus padha wingwrin
jêng ratu manis turira
sok ugi kangmas nglilani
manawi ta manawi
sagêt mulihakên purun
mangkana duk miyarsa
jêng ratu rinangkul aglis
tuhu yayi jajimating Surabaya

Lah apa sakarsanira
ingsun tan sawalèng kapti
ing samêngko muhung darma
magondhal ing sira yayi
sakarsa-karsa dadi
wus pasrah jiwa ragèngsun
ing dalu tan winarna
kunêng kawuwusa enjing
Ratu Pandhan pinarak lawan kang garwa

Anèng tarub wawangunan
andhèr wadya Surèngwèsthi
jêng ratu arum ngandika
hèh sakèhe wadya mami
gèningsun mangun jurit
ingutus jêng raka prabu
sinangon busanarta
reyal wolung èwu luwih
busana kèh endah-endah warna-warna

Iku sun ganjarkên sira
pandumên ingkang waradin
pra wadya ing Surabaya
sadaya wus samya tampi
arta busana adi
sumaringah netyanipun
bombong tyasnya sadaya
jêng ratu ngandika malih
wadyaningsun kabèh kang tampa ganjaran

Wus katongton antêpira
tuhu ring gusti kaèsthi
mèlu lalana andon prang
sêdya sadu ing rèh ririh
saparan datan kèri
papa rêkasa ing laku
tan ana mawèh marta
lantarane ing kamuktin
dak walêsa satus mene durung mandra

Yayah mamriha wiryawan
pamalêsku mung papèki
paran minangka mulyakna
tan ngupakara mring abdi
gung awèh kawlasasih
asor timên jiwaningsun
bocah ing Surabaya
kulina wibawa nagri
gung ginawa ina papa kasangsara

Barêngkut kadya babêrah
nglabuhi Gusti kaswasih
kasurang pan kasangsaya
ragèngsun paran pinanggih
gagawa mring tan bêcik
durmala bae ragèngsun
bagya wirya ing praja
sênêng mulat anak-rabi
têka dadak dakajak panggawe papa

Satêmah amanggih susah
angadoni jayèng jurit
pira papati tan ketang
sangking drêng kadêrêng ing sih
yun malês maring gusti
tan tiwas sangking sirèku
ingsun lan kakangêmas
iku dununge kang sisip
pira-bara muwuhi ing kawiryawan

Mungguh ing panyaurira
wus kalakon tur ngêlêbi
ingsun ingkang kapotangan
kacihna nalika jurit
campuh lan santri brai
akanthi prajurit punjul
Cina samya mualap
prabawane angungkuli
parabaku prajurit ing Surabaya

Kêna prabawa arêbah
rumaras tipis kang ati
tan luput saka ing sira
manawa wus karsèng Widdhi
ing mêngko Surèngwèsthi
ginawe beda lan dangu
nguni ing sa-bangwetan
pangaubaning prajurit
manggalèng prang prajurit ing Surabaya

Tyas ambêg satya-susatya
tan angeman lara pati
wantêr tatag ing ngayuda
têguh datan pilih tandhing
babanthèng tanah Jawi
mundur aran sukanipun
iku dhèk jaman kuna
sarèhning waktu saiki
akèh mungkur lalabuhan kuna-kuna

Lah sagung pra wadyaningwang
dadi luwih bêcik lalakon iki
tur tan sumêlang yèn lampus
kataman ing gagaman
nadyan kucêm nanging isih mamah-mumuh
nora keguh ing rarasan
waton dêrbala lêstari

Payo lah padha bubaran
ingkang agung apuranira sami
marma mêngko sadayèku
padha nuli muliya
mring wismamu dene ta ganjaranipun
gawenên sangu nèng marga
ingokna mring anak-rabi

Ingsun mulih mring Mantaram
munjuk marang kakang prabu Mantawis
ngaturkên pati-uripku
lan kangmas adipatya
tiwas ing prang mungsuh wiku tuwa pikun
biniyanton wong mualap
Cina nênêka ngajawi

Gagamane mung salumrah
santri mêri tarêbange tinitir
têka wèh uwasing kalbu
angêdirkên kasuran
têmah ura datan tumama tumangguh
akèh wutahing ludira
nandhang brana têkèng lalis

Kang kari tyase garowah
lir kinêbat kawanènira ênting
kèh-kèhe ingsun kang luput
anandhang kawirangan
lara-pati ingsun lan kangmas tumangguh
aywa mèlu-mèlu padha
lah uwis andum basuki

Kunêng jêng ratu lingira
para mantri umatur sadayèki
pan sarya drês wêtuning luh
dhuh gusti pundhèningwang
sampun age paduka nêmahi kundur
tontonên wadya paduka
bêktine wong Surawèsthi

Lawan pamriye pra wadya
angantosa yèn mêngko tuhu sêkti
didimèn têlas pukulun
sagung wong Surabaya
têkèng pêjah wadyanta ing Surèngkewuh
datan ngrêmpêlu sadaya
yèn ngeman-emana pati

Kalakyaning karsa tuwan
yèn kacuwan luwung tumpêsing jurit
urip apa karyanipun
tan pêcus karya rêna
ing karsane jêng gusti têka tan dhaup
yèn uripa kêna ngucap
dhasarmanungsa tan yukti

Ewa kabèh kang tumingal
jêr wong Surawèsthi kang jêjêmbêri
apan nisthane kalangkung
kawruhe nora nana
mung mangkono bobote aduwe ratu
wali kalipahing Allah
prandene nora nglabuhi

Ya endah apa wong kompra
cêplik tangèh wêruha marang bêcik
sadaya pating salênggruk
punggawèng Surabaya
ki tumênggung Sapanjang matur dhuh-adhuh
anjanmaa kaping sapta
kawulakna sadayèki

Pêjah gêsang aywa pisah
ing jêng pangran kang mêngku Surawèsthi
wadya tumpêsa karuhun
sampun age paduka
kundur ngunjukakên yuswanta pukulun
pra wadya ing Surapringga
yèn tiwas ngayahan jurit

Aywa na kantun satunggal
tinumpêsa mring Sunan Giri aglis
yèn paduka prapta kantun
dhatêng ing kalanggêngan
nyuwun wartos kewala solah pukulun
Sunan Giri kang balela
pinanggiya jroning pati

Taksiya satru kawula
saturune janmaa dhatêng pundi
têtêpa dumados satru
yèn dèrèng kalampahan
pulih awon dhatêng paduka gustiku
Jêng Ratu Pandhan myang garwa
suka ing tyas duk miyarsi

Ature para punggawa
samya madêg kasuranirèng galih
prasêtyanira trus kalbu
datan lamis ing ujar
sru kumruwuk nyuwun lilah magut pupuh
mangrurah kraton Prawata
rampung ing sadina mangkin

Sunanne dadya tawanan
amboyongi dunyarta garwa siwi
Ratu Pandhan ngandika rum
yèn sira magut ing prang
ingsun arsa uning tingkahing apupuh
yèn têtêp asoring yuda
padha barêng angêmasi

Para wadya matur nêmbah
dèn pitados risaking kraton Giri
prayogi jêng gusti kantun
wontên ing pasanggrahan
nyakecakkên sarira dalêm pukulun
jêng ratu aris ngandika
palimarmanta mring mami

Abangêt tarimaningwang
sun tatêdha winalêsa ing Widdhi
nanging kêncênge tyasingsun
tan kêna sinayutan
para wadya sadaya samya andhêku
jêng ratu malih ngandika
mêngko yèn wis praptèng Giri

Mungguh gêlaring ngayuda
bocahingsun sikêp ing Surawèsthi
nganggoa gagaman pupuh
ana ing ngarsaningwang
kang minangka titindhih kangmas lan ingsun
kabèh padha singitana
lamun wus têmpuh ing jurit

Ingsun aparing têngara
yèn pistulku wus muni kaping katri
sêdhêng kuwuring ngapupuh
aglis sira trajanga
poma padha èstokna pituturingsun
pra wadya matur sandika
mundur anata kang baris

Pra wadya asuka-suka
giyak-giyak marlêsunira ênir
pulih kapurunanipun
sarêng surak gumêrah
nora nana kang alit ing manahipun
sadaya samyambêg pêjah
gambira wong Surawèsthi

Sampun anêmbang têngara
bidhalira wadya ing Surawèsthi
kuli minangka panganjur
binusanan mawarna
abang kuning irêng putih ijo wungu
mandhi watang nganggar criga
tinon lir panjrahing sari

Jêng Ratu Pandhan nèng wuntat
nitih joli jêng pangran datan têbih
wahana turangganipun
ingurung-urung wadya
magêrsari prajurit wuri sumambung
solahe lir singa krura
tan nêdya mundur ing jurit

Lampahira ing ngênu datan winarna
wadya ing Surawèsthi
wus ngancik jajahan
ing Giri kagègèran
prajurit kang anèng wuri
lampahnya nyimpang
singitan tan katawis

Kawarnaa Jêng Susunan ing Prawata
lagya eca tinangkil
lan sang Endrasena
ingadhêp para wadya
tan liyan ingkang ginupit
jayaning aprang
jêng sunan ngandika ris

Endrasena kadiparan mungsuhira
apa tan nêdya bali
matur Endrasena
pukulun kintên amba
kalajêng dènnya malêncing
botên kuwagang
nadhahi yuda mami

Lamun purun wangsul nêtêpi bêbasan
lir sulung lêbu gêni
nadyan kangjêng sultan
Mantaram yèn miyarsa
tandang ulun ing ngajurit
kasêktèn amba
sayêkti lajêng miris

Dèrèng dangu dènnira imbal wacana
kasaru gègèr jawi
alok mungsuh prapta
anganggo mancawarna
tindhihipun nitih joli
munggèng ing wuntat
gugup Susunan Giri

Kulup payo padha nêmbanga têngara
mungsuh dadak nêkani
kaki dèn prayitna
sun dongakkên raharja
Endrasena mundur aglis
nêmbang têngara
busêkan wadya Giri

Pradandanan ngrasuk kapraboning ngaprang
sangking kitha wus mijil
sangking rananggana
sampun ayun-ayunan
têngara paguting jurit
bêdhug tinatab
surak manêngkêr langit

Sarêng tandang wadya Giri Surapringga
caruk asilih ungkih
tambuh mungsuh rowang
sanjata barondongan
wadya Giri ngidak wani
pangamukira
lir banthèng nandhang kanin

Wadya Surapringga kadya singa krura
manggalak gêgirisi
samyambêg palastra
kang pêjah ingidakan
riwut rukêt ing ngajurit
tan ana nêdya
ngucira ing ngajurit

Pan karasa paparinge gustinira
sêdya amalês bêcik
ngêtohakên pêjah
wus rukêt ing ngayuda
larih-linarih ing kêris
tumbak-tinumbak
pênthung-pinênthung gênti

Ana ingkang prang tangan datanpa gaman
dadya bithi-binithi
japa-jinapanan
sêbul-sinêbul gantya
umêt-umêt umik-umik
ngapalkên japa
pating karêsês sami

Endrasena pangamuke saya nêngah
pêdhange mobat-mabit
singa kang katrajang
ngisis datan kawawa
nanggulang pangamuknèki
kathah kabranan
papati tanpa wilis

Bubar-bubar ngungsi gyaning gustinira
Jêng Ratu Pangran Pêkik
anudingi wadya
hèh bocah Surabaya
sira ayun marang ngêndi
aturing wadya
ngaso ing sawatawis

Wusnya ngaso sakêdhap nulya tumandang
mring pambaratan malih
risang Endrasena
sawadya sru gambira
satuhu ngebat-ebati
pangamukira
jêng ratu wlas ningali

Matur maring kang garwa Kangjêng Pangeran
dhuh kangmas adipati
senapati Cina
wus wuru ing ngayuda
sêdhênge tiniban mimis
manthuk jêng pangran
jêng ratu ngasta aglis

Pistulira winawas mimis lumêpas
mring Endrasena kanin
tanganira kanan
jumbul pêdhange gigal
ngamuk dhuwung tangan kering
pinistul sigra
kabranan tangan kalih

Maksih panggah ngamuk bijig jêjêg dhupak
angêmah-ngêmah kuping
Ratu Pandhan sigra
pistulira winawas
suku Endrasena kêni
sakala rêbah
prajurit Surawèsthi

Samya mirêng ungêle pistul ping tiga
sigra angêbyuk jurit
saking kering kanan
gugup ingkang tinrajang
wong Giri tan ana uning
yèn mêngsah wêwah
prajurit Surawèsthi

Kiranira kantun kang katon kewala
jroning tyas agung kibir
dadya tan wêweka
bujuke wong Mantaram
wadya Cina anadhahi
karoban mêngsah
linambung nganan ngering

Endrasena dhoko madyaning ngayuda
mangkana wadya Giri
myang prajurit Cina
tyase wus samya growah
kêmba tandange ngajurit
wong Surabaya
sadaya ambêg pati

Amangrurah mungsuhe pating salayah
anglir babatan pacing
risang Endrasena
kinrocok tinumbakan
ajur luluh awor siti
wadya tumpêsan
sakantune kang lalis

Mawut-mawut lumayu guwang gêgaman
samya angungsi urip
galundhung ing jurang
singidan malbèng guwa
ana ingkang gêbyur tasik
minggah ing arga
sinurak saya giris

Wadya Giri siji tan ana katingal
rêsik lir dèn saponi
wadya Surabaya
surak ambal-ambalan
pratandha ungguling jurit
Giri kinêpang
têpung kinubêng baris

Kawarnaa nalika ramening yuda
putranya Sunan Giri
kang saking ampeyan
titiga èstri juga
tunggil sayayah sabibi
sru angrêsing tyas
lir mas timbul ing warih

Ingkang sêpuh kakasih Dyan Jayèngrêsmi
ramening ngayuda
ngupadosi rayi kalih
Jayèngsari Rancangkaptya

Karsanira ri kalih binêkta ngungsi
nanging jro kadhatyan
ingubrês wus tan kapanggih
rahadyan sangêt sungkawa

Lolos saking Giri madosi kang rayi
tambuh kang sinêdya
tan ana kang ngudanèni
lêpas lampahe rahadyan

Kawarnaa wau Radèn Jayèngsari
tan pisah kalawan
rinta Nikèn Rancangkapti
ngupadosi ingkang raka

Tan kapanggya santri Buras atur uning
dhuh lae bêndara
ing Giri apês ing jurit
tan wande dadya tatawan

Pan binoyong maring nagari Mantawis
rakanta Rahadyan
Jayèngrêsmi sampun anis
nir dasih kang atut wuntat

Duk miyarsa ature ki Buras santri
Radèn Jayèngsêkar
ngandika waspa drês mijil
yayi paran karsanira

Nikèn Rancangkapti matur èsmu tangis
kakang nora bêtah
yèn pisah lawan sirèki
saparan aku tut wuntat

Saya ribêt tyasira Dyan Jayèngsari
yayi karsaningwang
anglut kangmas Jayèngrêsmi
mati urip aywa pisah

Buras matur kalilana ingkang abdi
tumutur saparan
sumangga nuntên lumaris
sêlak têbah rakapara

Payo yayi nuli pangkat ing saiki
kang rayi turira
kakang aku dandan dhisik
karo nglumpukke dolanan

Mêngko Buras gawanên dolanan mami
bèsèk têmantènan
ambèn cilik rana cilik
bagor isi dhuwit wingka

Cowèk wajan anglo kêrên kêndhil kwali
irus rok-erokan
solèt wilah susuk cilik
bagor cilik isi bêras

Tenong cilik isi bumbu aja cicir
lan cuwilan bata
kêmbang jambu ampas krambil
kunir ênjêt angus wajan

Buras matur lèhe bêkta kadi pundi
iya kanthongana
mèh bae dhakone lali
kêcik klungsu anèng kêba

Mantènaku bêcik dak gendhong pribadi
aja sira gawa
mêngko mundhak kok colongi
kateku gawanên pisan

Ko nèk kêsêl aku juk gendhong sirèki
Buras tobat-tobat
dhuh bêndara napa malih
kari pêturon bênètan

Payo Buras ewangana anjupuki
Radèn Jayèngsêkar
myarsa surak gêgêtêri
kang rayi nulya cinandhak

Gya ginendhong santri Buras anèng wuri
kakang udhunêna
pasaranku isih kèri
nèk dak tinggal mundhak ilang

Buras matur sêdaya tan ana kèri
wus pinikul bêrah
êndi mantènaku kêcik
karo cukiku nèk ilang

Sampun lêpas lampahe Dyan Jayèngsari
umanjing mring wana
tumurun ing jurang trêbis
gantya ingkang winursita

Kangjêng ratu lawan garwa sang dipati
minggah marang Arga
jinajaran pra prajurit
ingurung-urung sêntana

Kawarnaa garwanya sang maha rêsi
miyos saking pura
lumajêng atawan tangis
miyat baris kang nèng ngarsa

Praptèng ngarsa mêndhak-mêndhak mangênjali
anungkêmi pada
matur mlasasih wor tangis
lae gusti pundhèn amba

Karsa rawuh anèng padhêkahan Giri
sèwu kanugrahan
pindha kêdhawahan sari
wijile nata minulya

Datan dimpe musthikaning bumi
rawuh sakarongron
apuranên punika dasihe
abdi dalêm pandhita ing Giri
ywa tumêkèng lalis
sru panuwun ulun

Sèstunipun putranta ing Giri
katarik wiraos
kêni bujuk rum manis têmbunge
anglimputi utamaning rêsi
têmah bêbayani
tiwas ing tumuwuh

Endrasena eblis angêjawi
rêraton nèng dhepok
têka badhe ngêmbari dhèwèke
ing sang ulun kang mêngku rat Jawi
satêmah ngêmasi
gêgawa sang wiku

Putra tuwan saèstune sêpi
balela ing katong
lah punapa kang dèn andêlake
dhuh jêng gusti saèstu tur mami
dèn pracayèng galih
Gusti atur ulun

Pangran Surawèsthi ngandika ris
aywa walangatos
lamun mêngko wus eling atine
gêlêm nungkul marang ing Mantawis
atur pati-urip
mring Jêng Sultan Agung

Yèn miturut nora sun patèni
lamun mêksa wangkot
kari aran sak bojo anake
tumpês tapis ing Giri sun radin
papak lawan siti
aja na mandhukul

Nora nyana nora ngira mami
yèn dadi prang popor
sadurunge kalakon mangkene
akèh-akèh manira nuturi
têka tan ginati
minggu datan muwus

Aturana lakimu dèn aglis
yèn sandeyèng batos
isih kêncêng kang dadi karêpe
isin mundur nglabuhi si eblis
nora ngeman pati
suka tumpês lêbur

Baya namung sagêbyaring thathit
ing Giri wus luloh
mênèk uwus rumangsa lupute
gêlêm nungkul marang ing Mantawis
nuli konên mijil
aja nganggo dhuwung

Nêmbah mundur sang dyah pramèswari
jêng ratu angantos
anèng jawi kalawan garwane
yata wau pramèswari Giri
nungkêmi padaning
risang raja wiku

Aturira dahat mamalatsih
dhuh jawataningong
rama tuwan kalawan garwane
Gusti Kangjêng Ratu Pandhansari
rawuh wus nèng jawi
bêkta prajurit gung

Dhawuhipun dhumatêng pun patik
gusti wantos-wantos
ywa kadaut paduka kasupèn
bilih karsa nungkul mring Mantawis
tanggêl Pangran Pêkik
ing rahayunipun

Slira tuwan sagarwa putrabdi
tulus angadhaton
anèng Giri saturun-turune
bilih datan makatên wus pasthi
risak prajèng Giri
tumpêsan sadarum

Jêng paduka tinimbalan mijil
dangu wus ingantos
yèn taledhor bok dados dukane
pan dinalih ngrungkêbi si eblis
mangga sowan gusti
sampun ngagêm dhuwung

Sunan Giri wèntèh angèngêti
tyasira sumêdhot
gugup tanggap ngrasuk busanane
datan ngagêm curiga wus mijil
atatêkên êcis
mangsah mundhuk-mundhuk

Dupi prapta ngarsanya sang Pêkik
sasalaman gupoh
wusing salam angraup padane
marikêlu mêpês anèng ngarsi
lir konjêm mring siti
ajrihe kalangkung

Angandika Jêng Pangeran Pêkik
pungkasaning lakon
kadiparan karêpmu ing mangke
kêkêtogan aywa mindho kardi
êndi kok antêpi
mati apa nungkul

Lamun nungkul dak gawa saiki
marang nagriningong
sabojomu myang anakmu kabèh
rajabrana saisining Giri
sawadyanirèki
aja na kang kantun

Sabanjure angidêpa maring
jêng sultan kinaot
ingsun ingkang bakal nyebakake
sang pandhita aturira aris
tan lênggana gusti
andhèrèk sakayun

Sampun ingkang dhumatêng ing sakit
nadyan praptèng layon
tan gumingsir sumarah abdine
muhung nyadhong parênging narpati
amba angèngêti
wawêca ing dangu

Karsaning Hyang buwana binalik
luhur dadya asor
nanging datan ngicalkên lajêre
kadi paran gèn amba sumingkir
pangran duk miyarsi
angrês galihipun

Ngandika lon hya sumêlang kapti
ingsun kang tumanggoh
dèn pracaya marang Sang Murbèng rèh
lah ta mara pradandana aglis
lèngsèr Sunan Giri
pradandosan sampun

Wus samêkta tan ana kang cicir
jêng pangeran bodhol
ingkang rayi wahana joline
Sunan Giri tinandhu nèng ngarsi
lan garwa myang siwi
jinagan wadya gung

Wadya Surawèsthi abibisik
marang sang wiranom
prayogine Sunan Giri mangke
yèn sambada ing karsa jêng gusti
rèh karya papati
anggambuh prang pupuh

Kalakyan aprang pupuh
dados damêl kapitunan agung
aminihi kasangsarane tyang alit
gorêkkên praja sawêgung
abdidalêm kathah layon

Têtela sampun kosus
sinangsaya tumêkèng ing lampus
tinumpêsa sampun botên milalati
imane sampun têkiyur
ical sumungkêm ing Manon

Mumpuni kajêngipun
jawi lêbêt sêdyanya rinangkut
tan rumaos kungkulan dhampar narpati
wikuning antigan èstu
pathaknya jawi kemawon

Ing mangkya mupung ngumpul
wontên ngajêng kadrèl sangking pungkur
Pangran Pêkik gumujêng ngandika aris
bênêr kabèh ing aturmu
wus kosus tinumpês mangko

Ananging saka dhawuh
dalêm Gusti Kangjêng Sultan Agung
ingsun nora winênang lamun matèni
pan dudu bubuhaningsun
luwih karsane sang katong

Wirayate pra luhung
yèn samêngko durung waktunipun
besuk ana kang ngrêmêg kadhaton Giri
darahe Jêng Sultan Agung
campur lawan darahingong

Sadaya para wadu
samya dhêku langkung cuwèng kalbu
marêming tyas têmbe kalakon sêdyèki
yata lajêng lampahipun
wus prapta ing Surèngkewoh

Pinêrnah pondhokipun
Sunan Giri sawadya kinumpul
myang jinagan ing prajurit Surèngwèsthi
kangjêng ratu karsanipun
benjang enjang dènnya bodhol

Cinacahakên sampun
baboyongan jarahan brana gung
Sunan Giri matur mring Jêng Pangran Pêkik
kauningana pukulun
kirang tiga anak ingong

Jayèngrêsmi kang sêpuh
miwah Jayèngsari arinipun
wuragile wasta Nikèn Rancangkapti
ramening prang sami mirut
lolos sangking ing kadhaton

Tan wontên sanjang ulun
duka dalêm mênggah purugipun
tunggil biyang tiga pisan sangking wingking
jêng pangran nulya dhadhawuh
marang wadya Surèngkewoh

Hèh bocah dèn agupuh
upayanên atmaja sang wiku
Jayèngrêsmi Jayèngsari Rancangkapti
kalamun uwus kapangguh
rihrihên dèn nganti klakon

Sebakna mring Mantarum
yèn ambandakalani tan purun
aywa wangwang gonira anyantosani
yèn abota sangganipun
matura ing jênêngingong

Ki Sapanjang wus ngutus
wadya Surèngkewuh ingkang ngruruh
pan sinêbar ing paran datan anunggil
sigêgên dènnya angruruh
enjinge dènnya yun bodhol

Sowan maring Mantarum
wus samêkta punggawa nung-anung
myang boyongan jarahan sampun miranti
tinêngêran bêndhe ngungkung
gumuruh kanang kêndhang gong

Enjang budhal gumuruh
giyak-giyak tandha jayèng pupuh
kangjêng ratu nèng ngarsa anitih joli
jêng pangeran tansèng pungkur
nitih turangga binarong

Ingayap wadyanipun
jinajaran myang dèn urung-urung
kang sumambung ing wuri jêng Sunan Giri
sagarwa putra tinandhu
brana jarahan tan adoh

Jinagan pra mantri nung
jinajaran myang dèn urung-urung
ginarubyuk prajurit ing Surabanggi
samya prayitna ing kewuh
samarga-marga tinonton

Ing ngênu tan winuwus
wus angancik nagari Mantarum
orêg ingkang samya ayun aningali
kondurira kangjêng ratu
ungguling prang ambaboyong

Sunan Giri pinikut
sagarwa putra santananipun
jajarahan gusis rajabrana Giri
wong nonton jêjêl supênuh
samya ngucap ting calêmong

Sing êndi warnanipun
Sunan Giri kang mbalèlèng ratu
rowangira nauri atuding-tuding
kae lo lo anèng tandhu
kang wus pikun kêmpong perot

Lo dene uwus thuyuk
apa ingkang dèn andêlkên iku
ah wong wiku manawa dongane mandi
lan duwe saraya jadhug
Cina mualap sabagor

Ing mêngko wus kinrucuk
ing jêng ratu kagêm sambêl wandu
pinakakkên maring sakèhe wong Giri
satêmahe padha mupus
rajane kêna binoyong

Wau ta lampahipun
kangjêng ratu prapta ngalun-alun
Pangran Pêkik sawadya myang Sunan Giri
kèndêl nèng taratag agung
jêng ratu dhandhang kadhaton

Kawarnaa jêng sultan Mantawis
apan sampun ingaturan wikan
Jêng Ratu Pandhan rawuhe
saha ungguling pupuh
Sunan Giri sampun jinodhi
binêkta mring Mantaram
mangkana sang prabu
miyos madyaning pandhapa
ginarêbêg sagunging pawongan cèthi
sampêt pacarèng nata

Tan pantara kang rayi kaèksi
kangjêng sultan gupuh dènnya mapak
tundhuk pinêngkul janggane
kinanthi lampahipun
wusing lênggah cakêt sang aji
arum wijiling sabda
adhuh ariningsun
lakumu myang garwanira
ingsun utus ngêndhakkên pandhita Giri
apa padha raharja

Lakinira mêngko ana ngêndi
kangjêng ratu matur saha nêmbah
kakang prabu pangèstune
mundhi dhawuh pukulun
amba miwah kangmas dipati
myang wadya Surabaya
sadaya rahayu
ingutus wus antuk karya
Sunan Giri ing aprang sampun kapilis
ing mangkya kula bêkta

Laki ulun ngêntosi nèng jawi
cumadhong ing dhawuh sri narendra
jêng sultan utusan age
nimbali ipe prabu
Pangran Pêkik sampun akerit
prapta ing palataran
dhadhab mundhuk-mundhuk
lênggah konjêm ing pratala
gya ingawe jêng pangran majêng wotsari
mangraup pada nata

Padha bêcik satêkamu yayi
dene lagi sawatara dina
apa baya antuk gawe
jêng pangran nêmbah matur
dhuh gustiku kalipah Widdhi
musthikaning bawana
kinasih Hyang Agung
pangèstu dalêm narendra
kawula myang abdi dalêm Surawèsthi
sadaya karaharjan

Nuwun sampun kawula tinuding
dhawuhakên timbalan narendra
dhatêng Sunan Giri Prapèn
supadi ywa kadaut
kajêngipun ingkang nalisip
tan ayun sumuyuta
ing pada pukulun
sakawit patik piyambak
tanpa kanthi pinanggih Susunan Giri
pinuju pakêmpalan

Para kaum andhèr ngarsèng rêsi
lawan wontên tyang Cina mualap
kalih atus prajurite
sampun Islam sadarum
lurahipun pinêndhêt siwi
ingaran Endrasena
saèstu pinunjul
punika ingkang amawa
kadauting tyasira sang maha rêsi
sinantosan tyang Cina

Ulun paripih sangkaning aris
mèh sadalu mêksa botên mêmbat
gèbès tan wontên ature
pêgêling tyas kalangkung
ulun mantuk datanpa pamit
enjinge mapak yuda
mèh sadintên muput
wadya dalêm Surabaya
pan kasêsêr giris pangamukirèki
Endrasena prawira

Ing sasagêd amba ambolèhi
mêksa mopo miris ananggulang
wadya Giri pangamuke
tyas amba ngrês kalangkung
sumpêg pêpêt kewran ing pikir
rayi dalêm duk priksa
bilih amba minggu
tan wontên wênganing manah
ngandika rum dhatêng amba ngasih-asih
mundhut lilah ngrarêpa

Karsa mulihakên tyasing abdi
sarêng rayi dalêm angandika
inggaring tyas amba mangke
nyumanggakkên sakayun
mung sadarmi dhèrèk kang abdi
anulya mundhut reyal
cacah wolungatus
busana maneka warna
pinaringkên dhatêng ing punggawa mantri
pipikul Surabaya

Samya enggar manahipun sami
prêmbik-prêmbik thukul kasuranya
jêng sultan asru gujênge
bacutna ariningsun
nuwun rayi dalêm jêng gusti
kathah kang pangandika
nyênyês manis arum
kados mêjang ngèlmi nyata
agêndhagan abdi dalêm botên apil
panjang angandhar-andhar

Abdi dalêm tyang sa-Surawèsthi
sarêng mirêng ingkang pangandika
samya madêg kasurane
matur asênggruk-sênggruk
aprasêtya mawanti-wanti
sadaya ambêg pêjah
nadyan lêbur luluh
tan gumingsir ing ngayahan
saya suka sang aji ngandika aris
mara yayi banjurna

Enjing lajêng têngara tinitir
rayidalêm madêg senapatya
nèng joli mangku pistule
kawula anèng pungkur
numpak kapal datan cumuwit
gêlaripun ngayuda
garudha maniyup
kuli binusanan abra
dadya cucuk rayidalêm dadya têlih
prajurit Surapringga

Kang minangka gêlar nganan-ngering
alimunan datan katingalan
amung cucuk mèdhèng-mèdhèng
surak mawantu-wantu
wadya Giri lajêng miyosi
nir baya nir wikara
gupuh amanêmpuh
senapati Endrasena
sawadyanya tyang Cina wira ing jurit
rame campuhing yuda

Pan kapilis wadya Surawèsthi
ngungsi gyaning risang senapatya
rayidalêm timbalane
lho kathik padha mlayu
aturipun botên lumaris
angêncêngi dandosan
Endrasena anglut
tandangnya lir Radyan Seta
rayidalêm mistul tangan têngên kêni
pêdhangipun wus gagal

Maksih ngamuk dhuwung tangan kering
gya pinistul tanganipun kiwa
kabranan tangan kalihe
kantun suku myang gundhul
jêjêg bijig lir mênda baring
gêr ginuyu wong kathah
ping tri ing pamistul
sukunipun kang kataman
lajêng dhawah sarêng kêrbêting suwiwi
wadya ing Surabaya

Angêbyuki sangking kanan kering
waringutên wadya Surabaya
kadugèn ing punagine
angidak ambêg purun
datan odhil wadya ing Giri
pêpêjah tan petungan
lèsèh sungsun timbun
kantun kêdhik ingkang gêsang
mawut-mawut samya ngungsi jurang trêbis
wênèh minggah prawata

Endrasena luluh awor siti
wadya Cina tumpêsan sadaya
rayidalêm minggah age
dhumatêng ing kadhatun
praptèng jawi garwa sang yogi
umarêg ngraup pada
asru tangisipun
nyuwunakên pangaksama
gêsangipun lakinya pandhita Giri
sampun pasrah bongkokan

Tan suwala sakarsa sang aji
rajabrana saisining pura
sadaya dènaturake
myang anak rabinipun
amung anak kang sangking sêlir
titiga èstri juga
Jèngrêsmi kang sêpuh
ambêg mawiku sudibya
nuli Jayèngsari taruna apêkik
Rancangkapti wanudya

Tiga pisan ramening ngajurit
samya lolos amba wus kèngkènan
ngupadosi katigane
ing samangke pukulun
Sunan Giri saha nak-rabi
myang sagung jajarahan
wus nèng alun-alun
kawula nuwun sumangga
kangjêng sultan suka amarwatasiwi
aris wijiling sabda

Iya bangêt ing panrima mami
wiku Giri patut ingapura
ing samêngko pangwasane
ing Giri sadayèku
sun paringkên maring sirèki
sagunge jajarahan
dadia darbèkmu
jêng pangran matur manêmbah
sakalangkung kapundhi sih paduka ji
kang dhumatêng patikbra

Kangjêng sunan angandika malih
seje waktu ingsun yun apanggya
lan wiku Giri Parapèn
ing mêngko jakkên mantuk
kang miruda si Jayèngrêsmi
karêpe ayun nandha
marang jênêngingsun
amung salamêt tekadnya
têmbe asung patilasaning nagari
mumpuni ing kasidan

Jêng pangeran dhêku atur pamit
saha garwa mring Kasurabayan
wus linilan nulya lèngsèr
sang prabu angadhatun
kangjêng ratu kundur kinanthi
wus praptèng Surabayan
tan pisah sang wiku
sagarwa-putra pinarnah
pondhokira ngalêmpak dadya sawiji
pan datan kawoworan

Paringdalêm sunggata lumintir
pinisalin sakèhe boyongan
samya sukarêna tyase
lir jagong amamantu
dadya bawan datan pinikir
ngluhurkên asma sultan
satuhu pinunjul
jêng ratu ambage brana
jajarahan dhumatêng wadya gung alit
kasmaran tampi kucah

Nêngêna nagri Mantawis
tamat ing Giri bêdhahnya
gantya ingkang winiraos
Dyan Jayèngêsmi winarna
praptèng madyaning wana
santrinya kakalih nusul
Gathak Gathuk namanira

Cirêbon wutahrahnèki
nêmbah matur rawat waspa
tan sagêd pisah dasihe
ulun tumuntur saparan
rahadyan lon ngandika
ingsun mangayu-bagyèstu
gonira mantêp sih trêsna

Nahan lampahira prapti
patilasaning kadhatyan
Majapait duk kinane
anon rêngganing gapura
banon abrit kinarya
rapêt ing pamasangipun
atose wus kadya sela

Pamasang datanpa gamping
tigas ginosok kewala
lawan banon sami banon
sangking mathising pamasang
suluhan tan katingal
lir sarimbag banon wutuh
ingukir pinatra sêkar

Ing sanginggilira kori
sinungsun tinumpang-tumpang
mancut rêmit pangukire
ing sapucaking gapura
kathukulan mandira
rompyoh-rompyoh angrambuyung
kiwa têngêning gapura

Binanon nglajur ngubêngi
capurinira kadhatyan
radyan myang kalih santrine
kêmput dènnira umiyat
nulya manjing jro pura
ujug ing balumbang agung
toya wêning gilar-gilar

Binotrawi sela abrit
kêmput têpining balumbang
tinêpi sasêkarane
andong anggrèk argulobang
noja lan sêkar nala
nagasari cêpaka rum
clakêt myang sêkar rêjasa

Rukêm ragaina tuwin
klurak kalak kanigara
kamuning kananga kaot
dlima wantah dilêm ngambar
taluki sruni wungyan
wratsari landêp sumusup
pacarcina pudhak ngambar

Kathah winarna ing tulis
kumênyut tyasira radyan
èngêt mring ari sang sinom
Rancangkapti kadangingwang
nguni karêmênanta
wanci bangun ngundhuh santun
kakaring ing patamanan

Marang ngêndi sira yayi
rahadyan sabil ing nala
tyas pinupus nulya ngalèr
umiyat kanang kuburan
rahadyan uluk salam
karêngèng wangsulanipun
ya radèn ngalekumsalam

Jèngrêsmi lan abdi kalih
guyup samya raratiban
bakdanya ratib gya lèngsèr
tan patya têbih gya miyat
rêca amuka sona
Gathak Gathuk kagyat jumbul
bilih ingong sêngguh janma

Tibane watu si anjing
radyan jajah jroning pura
sunya tan ana tabête
gya wangsul maring balumbang
angambil toya kadas
Gathak adan kamat Gathuk
samya prêlu waktu Ngasar

Wus bakda anulya mijil
rarywan ngajênging gapura
nulya ana janma rawoh
nyakêti lênggahnya radyan
alon ing aturira
anggèr ingkang nêmbe rawuh
sami katuran raharja

Sintên sinambating wangi
paran kang sinêdyèng karsa
radyan angandika alon
paman asung kang pambagya
sangêt panrimaningwang
tanpa wisma raganingsun
moyang ngupadosi kadang

Nama karan Bagus Santri
paman ulun atêtanya
andika sintên kasihe
nun kula nama Ki Purwa
ingkang kajibah têngga
patilasan kadhaton gung
Majapait ranning praja

Yèn kaparêng bagus kampir
dhumatêng sudhunge paman
radyan manis andikane
bangêt ing panrimaningwang
anèng ngriki kewala
ngiras nêtêpi katèngsun
ngalap barkahing minulya

Nuninggih langkung prayogi
dhasar panêpèn punika
lamun malêm Garakasèh
kathah para manca prapta
mawarna kang sinêdya
angujung astananipun
jênêngdalêm Putri Cêmpa

Punapi sampun ningali
dhatêng lêbêting kadhatyan
paman wus salêsih ingong
kakaring anèng jro pura
umiyat pakuburan
rêca miwah blumbang agung
paran gotèkipun kuna

Ki Purwa turira aris
punika ingkang gapura
Waringin-lawang wastane
balumbang kang kalangênan
Sang Prabu Brawijaya
putri Cêmpa kang kinubur
wus manjing agama Islam

Rêca pinindha narpati
Balambangan Minakjingga
dadya tirakatan gêdhe
punika gotèking kuna
dene sanggar pamujan
winastanan Candhi Brau
tan têbih sangking kadhatyan

Punapa dèrèng ningali
ing mangke dalu kewala
ulun ingkang dhèrèkake
wêktu Mahrib wus andungkap
Gathak Gathuk gya adan
paragat dènnira wêktu
Mahrib atanapi Ngisa

Sêdhênge purnama-siddhi
padhang bulan kakêncaran
rahadyan alon lampahe
Ki Purwa lumakyèng ngarsa
Gathak Gathuk tan têbah
prapta Candhi Brau sampun
pamujan Sri Brawijaya

Wanguning candhi lir masjit
payon banon tatumpangan
dadya lincip pungkasane
ngandhap sinungan wiwara
Ki Purwa aturira
sumangga bagus umangsuk
maring plênggahan pamujan

Radyan myang santri kakalih
wus manjing jroning pamujan
langkung kacaryan driyane
miyat rarênggan sarwendah
myang awuning kang dupa
ngandhukur lir pendah gumuk
wus tamat anulya mêdal

Ki Purwa umatur malih
wontên malih candhi endah
Bajang ratu gih namane
ananging klêbêt sirikan
yèn wontên kang umiyat
tan kadugèn kajêngipun
miwah apês kang pinanggya

Prayogi botên ningali
radyan angling paman nêdha
kèndêl ing ngriki kemawon
ulun apamitan pisan
ing ari benjang-enjang
ayun dumugèkkên laku
ngupaya kesahing kadang

Ki Purwa umatur inggih
sumangga sakarsa tuwan
dalu datan winiraos
wanci pajar gidib nulya
angambil toya kadas
paragading waktu Subuh
rahadyan aris ngandika

Paman kantuna basuki
Ki Purwa aris turira
rahadyan lajêng lampahe
samarga arawat waspa
nanêdha ing Pangeran
rahayuning arinipun
rama miwah kulawarga

Lêpas lampahnya dumugi
candhi Panataran Blitar
nèng ardi Kêlud sukune
sela cêmêng kang kinarya
agêng ingkang sajuga
wit ngandhap tumêkèng pucuk
ingukir ginambar wayang

Radyan gya minggah ing candhi
tundha pitu praptèng pucak
udhunira alon-alon
Gathak Gathuk barangkangan
tyas agung tarataban
têkèng ngandhap Gathuk muwus
Gathak mau gambar apa

Kang ingukir pinggir candhi
lunglungan cêplok kêmbangan
mèmpêr wayang buta kêthèk
Gathuk ing pangiraningwang
gambare Rama tambak
katara kêthèke brêngkut
candhi alit tininggalan

Lir cungkup wangunanèki
ing sanginggiling wiwara
sinêrat sastra Budane
Gathuk matur inggih radyan
punika kadiparan
kajênge sastra puniku
pating pênthalit tan cêtha

Rahadyan ngandika aris
sastra Buda papèngêtan
sèwu rongatus etunge
sangang puluh siji warsa
nalikane akarya
ing sanggar pamujan iku
manthuk-manthuk Gathuk Gathak

Tapis dènnira mirsani
mentar sangking Panataran
awirandhungan lampahe
ngancik padhêkahan Gaprang
miyat kang rêca sela
kakalih èstri myang jalu
anèng sapinggiring marga

Sêkar konyoh amênuhi
dupanira datan kêndhat
tinêngga palawangane
Gathak Gathuk lon tatanya
kiyai niku napa
jurukunci lon sumaur
bagus niki panyadranan

Kang jalêr nama Kiyai
èstri nama Nyai Gaprang
pan dadya pakaulane
kang samya aminta barkah
nyunyuwun ge susuta
sarat lênggah kalihipun
ngungkurakên kyai rêca

Lah punika palanangan
ingkang ngadêg sipat grananya kyai
ingkang samya anunuwun
sawusing adudupa
nulya matur punapa sakajatipun
lamun nyuwun ge susuta
kalihe samya nglinggihi

Ing pucuking palanangan
kang wus klakyan tumuntên darbe siwi
Gathak Gathuk angacêmut
i tobat nora nyana
ingkang jêjêr ngathêr iki dadi pêlus
radyan lajêng lampahira
manjing Lodhaya wanadri

Miyat wisma lit gêdhègan
payon atêp ing salêbêting panti
êgong sajuga gumandhul
nulya kampir rahadyan
tan adangu jurukuncinira rawuh
tatanya punapa karsa
Gathak Gathuk lon nyauri

Kula mung kampir kewala
kadipundi dene gong nèng wanadri
jurukunci sauripun
sampun kina-makina
pan dumadya pupundhène tyang sadhusun
naminipun Kyai Pradhah
sintên ingkang darbe kardi

Mawi anabuh gamêlan
tamtu ngangge êgong Pradhah Kiyai
yèn tan makatên saèstu
bilai kasusahan
sabên dintên mila dinupan kumêlun
sinêkaran binorèhan
dadya warni nganti kuning

Rahadyan wusing miyarsa
cariyosnya kiyai jurukunci
nulya lajêng lampahipun
lumêbêt padhêkahan
aningali wisma alit dhapur tajug
ngandika mring Gathuk Gathak
payo ngaso maring masjit

Tumindak anon bêlikan
toya wêning rahadyan miwah abdi
samya ngambil toya wulu
wus malbèng jroning langgar
Gathak Gathuk adan nanging datan sêru
tyasira tansah trataban
wusing sunat parlu Mahrib

Linajêngkên wêktu Ngisa
paragating sêmbahyang amiyarsi
swaraning janma gumrumung
Gathuk enggar tyasira
ririh angling Gathak payo padha mêtu
nêmoni janma kang nywara
baya iku ingkang kêmit

Kaliye mêdal lon-lonan
praptèng jawi sru kagyatirèng ati
anon sima samya turu
ngubêngi ponang langgar
angalemprak adu pathak adu bathuk
ngorok gêrêng sasênggoran
Gathak Gathuk wangsul aglis

Wèl-wèlan matur ing radyan
dhuh bêndara kawula tur udani
suwara janma gumrumung
dupi kawula mêdal
yun manggihi sun sêngguh janma satuhu
kang samya yun maring langgar
jêbul sima kathah guling

Cacahipun tan kantênan
lèsèh anjrah kadya babadan pacing
mangke mênèk samya wungu
tan wurung anêmpuh byat
barakoti angêmah-ngêmah mring ulun
rahadyan mèsên ngandika
sira ywa padha kuwatir

Luwih karsane Pangeran
yèn wis pasthi tan kêna owah gingsir
tan kêna kalamun luput
tan luput lamun kêna
balik padha pasrah sumarah Hyang Agung
kawula amung sadarma
lir sarah anèng jaladri

Wis Gathak Gathuk turua
ingsun ingkang ngêlèki têkèng enjing
rarywa kalih nulya turu
ngaringkêl datan obah
datan sêgu radyan munajat sadalu
miminta ing karaharjan
dupi wusing bangun enjing

Sêmbahyang Subuh pribadya
wusing bakda akaring pajar sidik
ginugah kang samya turu
tangi arêmrêm-ayam
miyarsakkên swara sêpi tandya lungguh
mèh raina masêmu bang
Hyang Haruna ayun mijil

Ngintip-intip Gathuk Gathak
anon janma titiga samya linggih
kadi mêntas samya turu
dupi miyat jro langgar
ana tamu katri eca dènnya lungguh
tri umentar gagancangan
tur uning mring lurahnèki

Dupi praptèng ngarsa lurah
atur uning ing langgar ana janmi
titiga juga binagus
rêspati mawa cahya
winatara sadalu manggèn nèng ngriku
ki lurah gawok ing driya
wus anarka yèn wong luwih

Parentah mring rabinira
hèh Rubiyah sadhiyaa dèn aglis
bucu kang apik sananjung
iwak dhèndhèng manjangan
bayêm ati gudhang pon-êmpon myang timun
siwalan ingkang dawêgan
miwah lêgène hya lali

Rubiyah matur sandika
wus samêkta ki lurah miwah rabi
laju marang sanggar gupuh
umarêk mring rahadyan
praptèng ngarsa matur marang sang linuhung
anggêr kula nilakrama
sintên sinambating wingking

Paman kula santri moyang
angulati kadang ingkang lunga nis
saparan kawêlasayun
balik ta sintên paman
lurah matur kang sotah mastani ulun
Ki Carita dadya lurah
ing dhusun Pakèl puniki

Mila kula gupuh sowan
de rumiyin tumêka ing samangkin
tan ana janma kang purun
lumêbêt maring sanggar
mung paduka saèstu lamun linuhung
baya trahing maratapa
wijiling andana warih

Kamipurun abdipara
atur dhahar lumayan ing kalantih
angsala barkah pukulun
kasawaban nugraha
wus tinata sang luhung ngecani kalbu
dhahar watara sak kluwak
dhèndhèng manjangan sacuwil

Atobbe ambal-ambalan
wus dumugi rampadan gya cinarik
dhaharan lumadyèng ngayun
siwalan myang dèrèsan
Radèn dhahar siwalan tanapi nginum
dèrèsaning kang siwalan
nikmat sêgêr sarirèki

Gathak Gathuk ingacaran
lah suwawi gèr aywa isan-isin
dika nêdha kang pakantuk
gih wakne ywa sumêlang
Gathak Gathuk gènnya nêdha angathêkul
kalihe wus tuwuk samya
angêndhoni sabuknèki

Radyan ris tanya Ki Crita
kadiparan cariyosira nguni
griya myang kêpèk gumandhul
Ki Carita turira
inggih sangking gotèkipun tiyang sêpuh
griya winastanan sanggar
pamujan kala rumiyin

Kêpèk kakalih punika
kang satunggal pan isi sinjang lurik
warna-warni corèkipun
miwah sinjang praosan
dhêsthar têpèn renda myang praosanipun
dene kêpèk satunggilnya
isi kampuh gadhungmlathi

Mawi kaparaos jênar
kacariyos kagungan dalêm Gusthi
Kangjêng Nyai Rara Kidul
sabên taun sapisan
kulabêkta dhumatêng ing wismaulun
mariksa jangkêping cacah
sarta ngiras angisisi

Sampuning jangkêp kang cacah
lajêng wangsul marang ing sanggar malih
nalika pamêndhêtulun
tuwin wangsuling barang
sampun tamtu wontên sima kang tut pungkur
nanging sangking katêbihan
punika sima kang jagi

Sabên dalu tiga-tiga
bilih siyang sami awarni janmi
wit pakèl sangajêngipun
ing sanggar kalih pisan
miwah uwit durèn kakalih puniku
anèng kiwa têngan langgar
tanêmanipun Jêng Gusti

Panêmbahan Senapatya
mila sabên woh katur mring Mantawis
Gathak Gathuk ririh muwus
wakane napa ingkang
dèn arani sima-gadhungan puniku
de tyang datan mawi tungkak
gih makatên gotèknèki

Rahadyan manis ngandika
man Carita bangêt panrimamami
buja kramanta mring ulun
Allah kang malêsêna
rèh wus siyang ulun dumugèkkên laku
Ki Carita aturira
sumangga karsa sang pêkik

Kapungkur ing Pakèl desa
lampahira ngalèr ngetan lêstari
kèndêl kalanirèng waktu
prapta ing tanah Tuban
aso anèng ngandhap randhu-wana agung
Gathak Gathuk gawok mulat
agênging wit anglangkungi

Kubênge gya pinêcakan
kupêngira pitung dasa kakalih
radyan utusan mring Gathuk
kinèn ngupaya toya
gya umentar tan pantara têbihipun
anon sumur sela krêsna
toya lêbêt langkung wêning

Wangsul matur ing rahadyan
pinurugan lawan santri kakalih
sumur watu kêbak banyu
malah kongsi baludag
karamate cacalon wali linuhung
Gathak Gathuk kagawokan
nulya ngambil toyastuti

Rampung dènnya samya kadas
toya mêndhak pulih lir nguni-uni
wangsul wêktu ngandhap randhu
bakdane salat Ngasar
gya tumindak gandrung-gandrung kapirangu
èngêt mring kakalih kadang
sira yayi marang ngêndi

Anon sumbêr binalumbang
toya wêning winastanan ing Bêkti
Rancangkapti ariningsun
nguni karêmênanta
adus marang balumbang ingkang binatur
radyan kèndêl sawatara
anulya lumampah malih

Ngidul ngilèn praptèng wana
langkung wêrit andungkap waktu Mahrib
kèndêl ngandhap mandera gung
anèng têpining sêndhang
binotrawi pinagêran sela pingul
sawusing têtoya kadas
ngrarasati wêktu Mahrib

Paragating Ngisa lawan Mahrib
pitêkur sang anom
ngluhurakên asmane Sang Angrèh
Gathak Gathuk wus dangu aguling
na swara kapyarsi
lir mriyêm jumêgur

Lir kalindhon bumi gonjang-ganjing
Gathak Gathuk mbêngok
gurawalan ngarukêt rahadyan
saya rame swara kapiyarsi
sirêping swarèki
Gathak Gathuk ngantuk

Tan pantara rahadyan udani
wanodya kinaot
makidhupuh lungguh ing ngarsane
mangênjali matur nora krami
dhuh risang linuwih
ruwatên pukulun

Ing munajat satuhu karya gring
marang wadyaningong
radyan mèsêm aris ngandikane
babo rara sapa kang wawangi
lan wismanta ngêndi
de prapta ngarsèngsun

Kawruhana sang luhung wakmami
nguni putri katong
Brawijaya pungkasan pamase
kang mandhirèng kraton Majapait
rusaking nagari
salin srengat Rasul

Ulun datan kaduga nglakoni
ing agama kaot
banjur maring wana Bagor kene
atatruka karsaning Hyang Widdhi
kinèn angratoni
sagunging lêlêmbut

Ingkang manggèn nèng Bagor wanadri
de kêkasih ingong
Jêng Ratu Mas Trangganawulane
sêndhang iki apan sunarani
Sugihwaras nênggih
pasiramaningsun

Amung sabên ari Sukra Manis
goningsun lalangon
sapa wonge kang mantêp atine
yun katêmu marang jênêng mami
saranane mawi
tirakat sadalu

Ing malême ari Sukra Manis
pasthi ingsun rawoh
sarta asung apa sasêdyane
ing samurwat sarta bênêr bêcik
mriyêm ingkang muni
sabên ratri iku

Pratandhane karaton arja-di
mupus ing tyasingong
baya uwus ginaris papasthèn
takdiring Hyang tan kêna wah gingsir
ragèngsun sadarmi
sumarah sakayun

Paran karsa sira praptèng ngriki
jarwaa sayêktos
Jayèngrêsmi alon andikane
angulati kadangong kang anis
jalu lawan èstri
wus lawas tan pangguh

Jêng Ratu Mas aturira aris
babo sang kinaot
dèn-narima pan durung mangsane
têmbe panggih yèn rahadèn uwis
kaukum ing nagri
linabuh ing laut

Nèng Tunjungbang kono gonne dadi
banjur atatêmon
aywa kêmba lakunira radèn
nyanyaloni dadining ngaluwih
radèn Jayèngrêsmi
ana marêmipun

Lah Ratu Mas buron apa iki
kang padha mathangkrong
anèng êpang tan katon raine
kaya munyuk buntute tan kèksi
Ratu Mas lingnya ris
tukang arannipun

Hèh Ratu Mas sapa kang sung uning
ing satêkaningong
Sri Trêngganawulan lon ature
pêksi dhandhang sung ngalamat muni
kêna dèntitèni
kandhane wong sêpuh

Lamun ana paksi dhandhang muni
sangking wetan ngulon
nglamat bêcik tamuwan badhene
ing pandhita utawa wong luwih
lamun dhandhang muni
sangking wetan kidul

Yèku bêcik ing alamatnèki
barang karya dados
lamun ana dhandhang munya mangke
saka kidul bênêr prênahnèki
ngalamat rêjêki
ingkang karsa rawuh

Lamun ana paksi dhandhang muni
sangking kidul kulon
iya iku ala ngalamate
arsa padu rêbut sapalèki
lamun dhandhang muni
kulon sangkanipun

Ngalamate apan arsa rabi
yèn sangking lor kulon
dhandhang muni ala ngalamate
apan arsa kagêringan ati
dèn angati-ati
awas lawan emut

Atobata maring ing Hyang Widdhi
poma dikalakon
dhandhang muni lor bênêr sangkane
yèku ala ngalamatirèki
yêkti arsa manggih
kawirangan agung

Yèn amuni ing lor wetan sangking
ngalamat tan awon
yun katêmu ing prasanakane
miwah kadang ingkang wisma têbih
lamun dhandhang muni
mencok wuwungipun

Ing wismane kang nginggil pribadi
swaranira alot
yun katêkan susah ngalamate
tamat ngalamate dhandhang muni
gurune wismèki
ngêndi sangkanipun

Wangsiting Hyang lamun prênjak muni
iku dèn waspaos
kang nglamati bêcik lan alane
wus pinasthi carita ing nguni
sêmune kang pêksi
prênjak uninipun

Lamun ana pêksi prênjak muni
sarêng sakaloron
anèng kidul ing wisma prênahe
ngantya dangu pan ngalamatnèki
tamuwan priyayi
bêcik sêdyanipun

Lamun ana pêksi prênjak muni
kaprênah nèng kulon
pantinira ala ngalamate
arêp ana têtamu kang prapti
sêdyanya tan bêcik
ngajak tukar padu

Lamun ana pêksi prênjak muni
kaprênah anèng lor
pantinira bêcik ngalamate
guru prapta karsane sung wangsit
sadhiyaa nuli
kang suci kang patut

Lamun ana pêksi prênjak muni
wetan panti mangko
mencok payon kandhang gêdhogane
nglamat ala yun kabêsmèn yêkti
dèn angati-ati
ywa lena ing kalbu

Paksi prênjak munya angidêri
wisma têpung golong
pan prayoga iku ngalamate
bakal antuk donya ingkang suci
myang arta kalali
mujia Hyang Agung

Titi tamat ngalamating pêksi
kang bêcik kang awon
iku ingkang ingsunèstokake
bênêr luput karsaning Hyang Widdhi
ingsun darma manggih
ing kaol rumuhun

Radèn Jayèngrêsmi ngandika ris
sang ratu kinaot
buron apa kang na paedahe
jêng Ratu Mas aturira aris
sato tukang adi
mêngko ingsun tutur

Murwèng sato muka kang linuwih
tukang winiraos
iku agung sawabe adène
wus mutamat para nabi wali
miwah para mukmin
poma dènlêstantun

Dèn agêmi aywa ge dènwadi
yèn tan tunggal batos
tukang iku pinetta sirahe
sèlèhêna bun-êmbunannèki
panganggone nênggih
lamun ana mungsuh

Datan têdhas ing sanjata dening
utêke dènuwor
barang lênga dene panganggone
apa gawe cinampur ing dhiri
watêk têguh nênggih
luput sênjatèku

Lambe ilat dèn go jimat nênggih
kalis gêlap rêko
apan siung kalawan kukune
pan kinarya ngukur janma guling
insa Allah mati
nênggih wong puniku

Utawa dènkosokakên janmi
dadi kaku kang wong
dèn go sipat nênggih gêgêtiye
barang ingkang aningali asih
lamun dènwor warih
nênggih banyu susu

Nuli dènusapakên ing kêndhil
ujare pawartos
datan matêng nênggih liwêtane
wulunipun dènsêbar ing panti
paedahe malih
durjana tan wêruh

Anadene wêwudêlirèki
dèngo tamba kang wong
lara busung kang têngên matane
dènwor lawan gêtih sêrut nêngih
lan luhe wong nangis
dèngo sipat iku

Insa Allah wong liyan ningali
pasthi datan wêroh
lamun lungan pan dènusapake
saka omah paedahe nênggih
tan kênèng dènambil
duwèke wong iku

Mata kiwa dènwor lan kasturi
miwah kapur-baros
apan dèngo nênggih sa Allahe
dènkasihi wong lanang wong èstri
wus titi nikmati
sato muka lutung

Ana maning sarah ingkang paksi
platukbawang kaot
luwih akèh tinimbang tukange
wulu daging jroan balungnèki
kabèh mupangating
kanthi pedah luhung

Lah pirêngna radyan ulun
amarna sarahing pêksi
saking jêng Nabi Suleman
nênggih ingkang anjarwani
kang pêksi pêlatukbawang
kèh manpangatnya winilis

Yèn kang rumiyin dinunung
cucukipun ingkang nginggil
karya sêpuhing gagaman
gagaman sakalir-kalir
sawabipun datan ana
wong têguh tan pasah titis

Yèn tan pasah kang tinanduk
dadya sakit gêng dhatêngi
tan waras prapta ing pêjah
ilating pêksi winarni
dhinahar ingkang paedah
ing pamicara patitis

Netranira kang ginantung
munggèng saluhuring kori
têbih saking duratmaka
wuluning murda kinardi
sumping rarywa lit sawabnya
atêbih saking panyakit

Polo pan kinarya pupuh
ing netra pan datan kêni
ing lalamur sawabira
jajantungipun binukti
sawabira sarwa gampang
sabarang ingkang kinapti

Lan kabuka ngelmunipun
apêruninpun upami
winor lan minum-minuman
miwah winor lawan jampi
sawabe rikat lumajar
pringsilanipun binukti

Kinasiyan sawabipun
mring wanodya lawan malih
kinasiyan mring pandhita
miwah maring para wali
dhadhaning pêksi dhinahar
sawabipun lamun sakit

Enggal ing waluyanipun
brotol binukti pawèstri
sawabipun kinasiyan
dyah ika maring ing laki
buntut winor lan gulunya
binasmi nulya binukti

Ing pawèstri sawabipun
linuwih samining èstri
laripun kinarya gêlang
elingan sabarang kardi
lawan malih ingkang êlar
winor ing sabuk prayogi

Kinasiyan sawabipun
lamun suwitèng narpati
yèn sinèlèh soring bantal
patilêman sawabnèki
tiningalan sarwa endah
tur rinêksa ing Hyang Widdhi

Sawabe ingkang babalung
akuwat yèn dènsimpêni
myang balung suwiwinira
sinèlèhakên ngisoring
pasareyan datan liyan
sawabe akuwat malih

Atinipun pan ginantung
luhure dènnira guling
sawabipun bêtah sahwat
yèn winor lisah kalêntik
myang wawêdhak ingkang sahwat
sirna sagunging sasakit

Suku kalih sawabipun
lamun pinêndhêm ing sabin
myang sakèhing tatanêman
tulus wohipun andadi
lamun malih ingkang manah
ginêlangakên ngastèki

Wisa tawa sawabipun
isining wisma sakalir
têbih sangking ing lalara
nênggih atinipun malih
ingusapakên ing dakar
bêtah sahwat sawabnèki

Ingkang ilat kinaryèku
jimat sawabe tan kenging
ing luwe bêtah alapa
lawan kulitipun malih
tinalèkakên padharan
yèku bêtah luwe malih

Kêpalanira kang manuk
kinarya jimat ngajurit
kinajriyan marang mêngsah
yèn wontên wisma upami
panas tan kêna kanggonan
pinêndhêman êlarnèki

Panjawat kang têngênipun
wolung lêmbar aja luwih
pêpadonipun lor wetan
dadya tawa panasnèki
gêtih dènakingkên ika
winor lawan bawang abrit

Lawan adas nulya kinum
ing toya nèng pinggan putih
karya jampi lara netra
pinupuhakên tumuli
insa Allah dadya waras
yèn wontên sasakit kuping

Pinupukakên pan mantun
lamun arsa dènkasihi
lan wong akèh myang yèn arsa
sugih lan yèn arsa dadi
barang ingkang tinanêman
puwasaa tigang ari

Dèn kadya puwasa agung
winatêka donganèki
puniki mèle kang donga
Allahuma barkat saking
Gusti Bagendha Suleman
mung iku tan ana malih

Kang pinangan atinipun
ingolah sakalir-kalir
yèn wus dènnira puwasa
matêk donga sarwi bukti
yèn adagang myang ngawula
dèn têtêp hya walanggalih

Kalamun arsa sirèku
siniyan wong kathah malih
tyas lan ilat winor barang
olah-olahan binukti
lamun arsa matènana
ing wong durjana mamaling

Ingkang kiwa tapakipun
sinundêp ing cucuk nênggih
insa Allah pêsthi pêjah
lamun arsa sugih ngèlmi
tyas binukti lawan uyah
gorèng wus titi kang paksi

Rahadyan ngandika arum
Ratu Mas Trêngganasasi
bangêt ing panrimaningwang
sira sung pitutur jati
ngalamatèng paksi dhandhang
miwah pêksi prênjak muni

Sarahing tukang linuhung
myang palatukbawang paksi
apa kang dak walêsêna
Ratu Mas turira aris
luwih karsaning Hyang Suksma
ingsun iki mung sadarmi

Kabèh kang wus ingsunwuwus
iku darbèkmu pribadi
amung kang mêdharkên ingwang
sarèhne wus lingsir akir
sun pamitan lilanana
mantuk mring kahyangan mami

Wus tan katon kangjêng ratu
Gathak Gathuk nuli tangi
sarya matur mring rahadyan
kawula satêngah ngimpi
mirêng swara tanpa rupa
amung ganda mamrik minging

Lir tindhihên raosipun
sruwing-sruwing kapiyarsi
tukang platuk lunjak-lunjak
sarah-sarah dènadhangi
punika ginêm punapa
sintên rencang paduka ngling

Rahadyan ngandika arum
kawruhanamu kang prapti
anêmoni jênêngingwang
iku ratuning dhadhêmit
ngadhaton ing Bagor wana
ing nguni putri narpati

Sang Aprabu Majalangu
Brawijaya kang sisiwi
anggêntur amatiraga
tan sarju salin agami
katrima panêdhanira
bisa jumênêng narpati

Ngratoni sagung lêlêmbut
sajroning Bagor wanadri
sabên bêngi mariyêman
Gathak Gathuk duk miyarsi
marinding githok mangkarag
wus awanci pajar sidik

Samya wulu waktu Subuh
paragat dènnya ngabêkti
linggar sangking Sugihwaras
ngancik suku Pandhan wukir
manjat manginggil wus prapta
ing dhusun Kadhaton nami

Nyabrang lèpèn mili ngidul
toyanya nyarong awêning
miyat balung langkung kathah
agêng-agênge nglangkungi
lajêng lampahira radyan
wus praptèng sukuning ardi

Ing Gambiralaya gunung
nulya umanjat manginggil
praptèng pucak non pratapan
tanggul siti angubêngi
tinanêman sasêkaran
argulo gandanya amrik

Pinêcakan kubêngipun
tigang dasa langkung kalih
jawi tanggul kidul wetan
wontên rêca sela langking
patrape lir janma priya
mangku palanangannèki

Wus pisah lan badanipun
mung sapucang agêngnèki
Gathak Gathuk latah-latah
ana manèh angungkuli
duwèke rêca Ki Gaprang
kalah dawa gêdhe iki

Rahadyan nulya tumurun
ngalèr ngèrèng-èrèng wukir
anon balung agêng panjang
tikêl pat lan kang rumiyin
praptèng ngare angandika
lir mas tumimbul ing warih

