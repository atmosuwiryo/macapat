ri wusnya ngrasuk busana
Dyan Sêsôngka tandya sowan ing patih
lan parêpatnya wus pangguh
laju ing lampahira
de warnanên sang dipati apan nuju
sêdalu lênggah lan putra
Dyan Seta Layangkumitir

anèng ing bangsal sineba
gunêm rêmbag gusthi karsaning gusti
pêpucukan nyinèng sêmu
sêmu mring Damarwulan
kadya ingusikkên Sukmana kang agung
pituduh juwata mulya
mring maha sang prabu dèwi

myang raoskên ingrêringrat
wahyuning yyang praja ingkang dumadi
tuwin budayaning laku
kêlakuwaning titah
sinung murah dening bêthara kang luhur
wênang istiyaring lampah
nyalangi durunging pêsthi

mila tansah pirêmbagan
kyana patih lan putranira kalih
Dyan Layangkumitir matur
ing yayah adipatya
Damarwulan priyogi cinidrèng lampus
sampun ngantos manjang wirang
yèn lami saya angsal sih

saya jêmbar kang daulat
kuncara nrus ngait wong Majapait
awrat irinya ingapus
mojar Dyan Layangseta
yayi aja laku cidra amrih lampus
abot prêdataning lampah
kuwat pira nalar siji

kalah nalar ing sajagat
pujining kang ngudi dursila juti
tan wun sing bahya kapangguh
satêmah kawêdakan
rama mojar paran ta rèhira kulup
Dyan Seta matur wotsêkar
yèn sêmbada lawan budi

yogi angabên narendra
sinangkan sing pangrèh kang adu manis
manis kang pamicaralus
nêbihi kira-kira
winisayèng krêsane busana samun
sêmonira tan kênyanan
nyanane angraharjani

luntur tyas lumêksanannya
gunging urip tan wontên amrih sisip
mulyane sinêdyèng kayun
tan wrin ing pringgabaya
sasingating andaka têmah tinanduk
linabong suselaningrat
tan susah dados pakardi

ing rèh kasiku ing tingkah
sinaidan isining bumi langit
ratu tumurun kang pêndu
agampil winoran byat
ginosongan ing bêbudèn sêtya tuhu
yèn wus tiwas tyasing raja
gugur kagubêl ing sisip

saha bala sakusyala
saprajanya tumindak lawan kingkin
kêkês nalar kang rahayu
ruwêt pamuja arda
Damarwulan môngsa dadosa talingus
pêjah kasêmbung rêratan
ingèstrènan lawan niti

amanggut rêkyana patya
wusana rum sêbdanira aririh
luwih bênrê sira kulup
cacade wus kaslêpak
ing wong mayang môngsa kewuhona laku
wus kagêgêm ngastaningwang
lêlakone Damarsasi

radyan kalih saya nyêlak
pilênggahnya ngadhêkês tyas mèstuti
kya patih alon ing wuwus
ting kranthuk alamatan
lan putranya pasmon kewala asamun
gutuk kidul lèr kêpranan
liwat pinaliwat lungit

tandyana abdi manêmbah
matur lamun Dyan Sôngka arsa sumiwi
katrinya ing manah jumbul
sinamar wus ngandikan
nanging pamojarnya tan kandhêg ing wuwus
sasolahira tan owah
sanetya kinardi-kardi

grêgête yèn kala marna
Sang Sindura duk campuh ing ajurit
manise yèn kala muwus
prange dipati Tuban
èsêmira yèn marna para tumênggung
pra dipati para menak
kang samya kanisthan jurit

gêtun-gêtune ing netya
duk manabda risaking Maospait
Dyan Damarwulan wus rawuh
agêpah ingancaran
kinèn lênggah lan putra kalih wus kumpul
abukuh kêparèng wuntat
ya ta Dyan Seta Kumitir

tan pêgat matur wotsêkar
sarikutan ngambil ingkang mêmanis
kang prapta dangu tan dinuk
ing tingal saha sêbda
tungkul dènnya anggumunkên ingkang atur
mring sudarmanira radyan
luwês kang têmbung patitis

ya ta sang rêkyana patya
sawusira nimbangi putra kalih
nêbda mring Dyan Damarsantun
têtanya ing pakarya
Dyan Sêsôngka pyayama saha wotsantun
ngaturakên sandi sastra
kang tumrap ing ron tinampin

wus sinukma ing apatya
kang nuwala tandya sinungkên malih
nêbda paran sira kulup
mungguh wêkasing karya
nêmbah matur Dyan Sôngka panyiptèng ulun
nadyan dhatêng sakit pêjah
kawula èstu mèstuti

lumampah mring Prabalingga
sumêngkèng rèh pêngawak braja jurit
lan Sang Menakjingga digung
tan lyan ulun pêpinta
mung pangèstu panduka ingkang sinugun
manggut kya patih ngandika
iya bênrê sira kaki

borong apa karsa nata
sapituduh kudu dèn lêksanani
balik angkatira kulup
mapak mring Menakjingga
nêmbah matur sira Radyan Damarsantun
inggih lajêng sapunika
manggut kya patih sarya ngling

dene lingsir wêngi radyan
garwanira apa wus têpung kapti
dyan matur panduka sunu
dahat tan suka mangsah
mila ulun sowan ing panduka dalu
Anjasmara sangêt mothah
ngong lêlimpe duk aguling

sing jrih kawula mring nata
myang mring tuwan asung nugra kang luwih
garwa katilap jinêmrum
kya patih mèsêm nêbda
luwih bênrê babo mangkata dèn gupuh
sasat karsaning juwata
barang parentahing gusti

Dyan Seta ewa ing manah
mingrê mucang èsême nocog galih
cumrêri mènjêp praidu
Kumitir panas mulat
liringira mrêkitik kanyinèng sêmu
adhoso ingkang pangucap
ki raka mangkata aglis

poma dipun angsal karya
dèn kapocok Menakjingga ing jurit
Dyan Sôngka ngrêpa tan muwus
kya patih ngatak mangkat
nêmbah majêng dyan mantri manukmèng suku
sawusnya lèngsèr dyan mentar
lan parêpatira kalih

amarêngi padhang wulan
tara lumrang trênggana mawur asri
srining manon mangungun
sumilak ngêmu brota
ing sang kadi Partasmara amrih pupuh
samarga sinêmangkara
mring juwatanya kang asih

nir baya tanpa wikara
tan lyan ingkang kaciptèng kasmayadi
mung sandining sastra wèh rum
wirama krana manras
rumasuk sih sutijèngkara sinamun
lawan brôngta kawuryan tyas
karêpatyan tiksyèng lungit

tan ingucap kang nrang lampah
ginupita malih gitaning patih
Seta Kumitir wus rêmbug
kêng môntra mulyaning glar
glaring aran braja trêstha tyas sih bukuh
lêlandhêpe namung tingal
anggêp ungguh asamasih

byar rahina surya muncar
Anjasmara pinojaran sru wadi
sang dyah aniba tan emut
sêmanging driya mamang
byat trêsna sih ing kakung tinilar dalu
kuwur samawur ing manah
sapanglilirnya kasyasih

sêsambat awor karuna
wuyang-wuyung marasira kêpati
pawongan pating bilulung
tan wruh ing purwakanya
awurahan gustine sinambat wuwus
tintrim wong sakêpatihan
sasaran miyarsèng tangis

gêpah Rêtna Anjasmara
malbèng pura marsèng byantaraji
mangèstupada kasyayun
sêsampur kuleweran
mantya drasa asambat-sambat ing kakung
prabu rara mangrês mulat
tansah angewani galih

sasêbdanya gêtir kilang
awusana tandya parentah aglis
mring apatih wus dhumawuh
kinèn abantu lampah-
ira Radyan Sêsôngka sadhiyèng pupuh
gêpah wus samya pininta
dêdamêling Maospait

pra nararya para menak
pra tumênggung dêmang rôngga ngabèi
sabalakusyala daut
mangrob mangarab-arab
têngara ngrok gurnita têtêg makêtug
winantrê winantya budhal
kadya alun nêmpuh wukir

kang dadya tindhihing lampah
sira Radyan Seta Layangkumitir
wadyèng kêpatihan magut
pênuh datanpa petang
pra dipati môncanêgara sêdarum
wong pasisir lèr bêlabar
kadya jalanidi ngalih

mêne gênti kawarnaa
Dyan Sêsôngka sinrang lampahira glis
tan kontap kang samya nusul
dêdamêl Majalêngka
kandhêg anèng Kadhiri kabrukan mungsuh
barise wong Bêlambangan
Kotbuta Katbuta patih

myang sagunging para menak
para dhaèng miranti tata jurit
baris aglar opyak mungsuh
kadya dhawuhan bêdhah
gênggêng muntat kadya gunung alêlaku
syara ngrok panjriting liman
anglir udan sinêmèni

ganjur-maganjur mangrêmpak
braja kilat makilat-kilat thathit
buh bayu bajra magêntur
gêntur bêntur sauran
anjrak bajra prêkatha lir sèwu guntur
baris kulon lawan wetan
tan ana sêdya gumingsir

