ing wuri saya matumpang
bangke kapir kaya babadan pacing
liman turôngga lir gunung
têmahan sagararah
sarah watang lumut bandera lêlayu
turôngga tan ngambah lêmah
ngancik saluhuring jisim

anênggih Jêng Amir Ambyah
waktu luhur dènira wiwit jurit
ngantos ngajêngakên subuh
dènira munah kopar
tansah anglud dhatêng ing sapurugipun
kang kacandhak pinatenan
nulya kasaput ing wêngi

gya wangsul Bagendha Ambyah
pan samarga kapêthuk ingkang abdi
kang samya nututi wau
nanging mêksa tan kocap
mung Ngawiyah Kasah sakabat kang tumut
dhatêng Jêng Bagendha Ambyah
untap-untapan nèng wuri

warnanên jêng nabiyullah
duk pinarak angumpulakên dasih
sakabat lan para ratu
andhèr anèng ngayunan
tansah nganti mring kang paman rawuhipun
jêng nabi nulya parentah
angetang wadya kang sahid

miwah wadya kang kabranan
wus winilang nulya dipun sêrati
apan ta ngantos sadalu
makuwon nèng paprangan
wus warata sinung salawat sadarum
ingkang samya sabilollah
tanapi kang nandhang kanin

sinung ganjaran sadaya
awarata dene sakèhing mayit
wus sinalatakên sampun
samya pinêtak ngarga
Amir Ambyah wus prapta ing ngarsa rasul
ing madya ratri wayahnya
kang mêntas ngungsir pun kapir

jêng nabi dangu mring paman
ing samulabuka umatur sanis-
kara jinarwa sadarum
nging ragi sinatêngah
mung Ngawiyah lan Kasah jêjarwa putus
gusti paman padukambyah
ngebat-ebati duk jurit

pangraos kula malekat
singa ingkang sinabêt ing cumêthi
wadya kapir bubar gêmpur
lamun nabêt sapisan
kapir sèkêt sawidak satus pan rampung
sawênèh kang nunggang kuda
gêmbung pagas tibèng siti

gêmbung taksih nunggang jaran
pintên-pintên yutan kêthèn kang mati
raja pintên-pintên atus
samya pêjah galasah
pangagênge nata digdaya nung-anung
Kasral Kudus Jabur pêjah
punika andêling kapir

patih ing Ngabsah nagara
pun Suteja giris lumayu gêndring
punika kang dipun êlud
dhumatêng paman tuwan
kirang kêdhik kacandhak kasaput dalu
tan wontên sapara liman
kapir sasisaning pati

jêng nabi kalangkung suka
aningali dhatêng kang paman Amir
Sayid Abu Bakar matur
kang mêngsah taksih awrat
Raja Jênggi digdaya kalangkung-langkung
bala kapir taksih kathah
prajurite Raja Jênggi

nabiyullah angandika
nora susah yèn maksih paman Amir
nadyan akèha wong kupur
lir wêdhi ing samodra
sun tan ulap sanadyan sêkti pinunjul
sok maksiha paman Ambyah
môngsa dadia kalilip

nêngêna jêng nabiyullah
kawarnaa wau Narendra Jênggi
nèng ngarsane sang aprabu
sineba para raja
Kyana Patih Suteja mangrêpèng ngayun
matur solahing dinuta
tumpêsing prajurit kapir

para raja kathah pêjah
Jabur Kudus kasambut ing ajurit
sirnane wadya sadarum
rinusak dening Ambyah
sura-sura awantêr digdayèngpupuh
sigit aladak sêmbada
suwarna lir sang hyang tulis

cumêthi gêgamaning prang
kuda galak singa sinaut mati
wong tinujah babak lampus
sinepak jaja bêncah
panas baran awantêr Sang Jayèngsatru
yèn ngamuk atilar bala
tandangnya lir kilat thathit

myarsa Dawilkusèn Raja
myang Bardanas miyarsa kirig-kirig
tom-tomên mring Jayèngsatru
matur Patih Suteja
wau amba sampuna kasaput dalu
wikan pêjah wikan gêsang
pinlêcit dening Sang Amir

Sang Raja Jênggi bramatya
bêkos-bêkos mangkorog tingal andik
gigit waja bakat-bakut
wusana akras nabda
lah Suteja munduran anggunggung mungsuh
tangkêpa sèwu Si Ambyah
nora duwe ulap mami

Jênggi matur mring Sri Lakat
yèn marêngi amba mundur ngarsa ji
tuwan kantuna sang prabu
ecaa ôndrawina
amba arsa ngayoni Sang Jayèngsatru
nanging pun kakang Bardanas
anjênêngana mring mami

dadosa tingal paduka
pasthèkêna pêjahipun pun Amir
kêthok-kêthokkên wak ingsun
yèn mrojol saking asta
langkung suka Sri Lakat amanggut-manggut
nulya sampun lêluwaran
enjing têngaranya muni

Sri Jênggi nulya parentah
minta wadya kawan dasa sinêlir
samya santana sadarum
andêl tur kasarira
ratu tatal atatas marang pakewuh
sadaya wahana kuda
tan ana anyipta urip

sang nata anitih rata
rukma lumrang kênyarira rêspati
Raja Bardanas tan kantun
samya nunggil sarata
Sang Suteja nindhihi bala wadya gung
kinèn lumampah ing wuntat
sang natarsa pêrang tandhing

parentahira mring wadya
mangke lamun sang nata campuh jurit
aja ana kang têtulung
têtêgana sing wuntat
sagunging wong padha suraka sadarum
lan urmat sanjata lanang
ywa pêgat gamêlan muni

wus rampung parentahira
sigra budhal wau Sang Raja Jênggi
têngran sanjata jumêgur
kadya gêlap sayuta
wus nimbangi mriyêming mukmin gumludhug
untabe wadya ing Ngabsah
lir sagara tanpa têpi

wong Islam wus baris aglar
têngara ngruk barung panjriting èsthi
baris sakiduling gunung
gêlar êmprit anêba
wadya tusan apan samya sinalulup
dening wadya pêpilihan
pra sakabat anindhihi

prituwin kang para nata
bala-bala prayitna saha dasih
mariyêm sinungsun-sungsun
panggrite mimis obat
amayungi ingkang dharat ênggènipun
kang nitih turôngga liman
kang dharat kang dèn ampingi

jêng gusti nabi mustapa
kang minôngka pangungsèning wong jurit
nèng dhadha sakabat têpung
tan têbih Abu Bakar
baris kanan Ngumar kang mêcalang kewuh
buntar kering Sayid Ngusman
Ngabas mungkasi nèng wuri

nindhihi sarerehannya
sura-sura wong Islam golong pipit
dening Risang Jayèngsatru
Senapati Ngalaga
baris ngiras dadya cucuking prang pupuh
pramugari ngiras dhadha
Jêng Sultan Wiradimurti

manglela munggèng turôngga
ran pun diktya pratistha songsong kuning
kinubêng wadyabala gung
prituwin para nata
tata rampak ngêmuli ing wadyanipun
Kasah Kasim Mungawiyah
kinanthi Sang Jayèngmurti

adangu dènira ngantya
wadya kapir dèrèng anêmpuh jurit
nanging wus samya kadulu
dangu sawang-sinawang
wadya mukmin binanjêlkên wadyanipun
sarta nguluki sanjata
têngara surak mêlingi

manrot Jêng Bagendha Ambyah
wadya surak kadya ngrubuhna langit
kang uluk-uluk sinungsun
mimis sanjata sarat
anibani wong kapir kathah kang lampus
kèh tugêl turôngga liman
gègèr puyêngan wong kapir

Sang Raja Jênggi bramatya
nulya mangsah anitih rata manik
lawan andêl patang puluh
tanapi Sri Bardanas
wus lumarap lir endrajala lêlaku
gumrah têngaraning kopar
pradôngga ngangkang munya sri

suraknya lir langit rêbah
Raja Jênggi nrajang barisan mukmin
wong patang puluh angamuk
sarya asikêp pêdhang
wadya Islam samya anadhahi grêgut
giyak anglarihi watang
pan sarwi angrutug bêdhil

wong kapir jinurung setan
tan tumama mimis panah lan biring
sing istijrate sang prabu
bala lir saradula
pangamuknya singa katarajang mawur
bramatya Sang Jayèngrana
kudanira dèn cumêthi

nandêr lumarap lir kilat
wadya kapir singa katrajang mati
cinumêthi tigas rampung
rêmuk sakudanira
pan pranyata cumêthinya Jayèngsatru
luput wong têguh yuwana
prajurite Raja Jênggi

wong patang puluh wus têlas
wadya Islam surak banjêl wus pulih
têngara umyang gumuruh
pangamukira Ambyah
kirang kêdhik cundhukira lan sang prabu
sigra Sang Jênggi Narendra
jêmparingira pinusthi

mijil taksaka agalak
wêndran baran angamuk mring wong mukmin
wong Islam bubar wus larut
lumayu salang-tunjang
saya kathah naga sing awang lir jawuh
bubrah tataning wong Islam
samya ngungsi mring jêng nabi

Jêng Ambyah pêgêl ing manah
datan wignya ngingêrakên turanggi
pun diktya giras andulu
naga wêndran abaran
langkung kewran pangamuknya Jayèngsatru
nyumêthi saangsalira
pirang-pirang naga mati

jêng nabi awas tumingal
yèn kang paman kewran dènira jurit
mogok kudanira tatu
nabi murti gya mangsah
pun bukayar mogok kinêtap tan purun
ajrih taksaka awêndran
samya galak gêgirisi

mundur musthi tikswara jêng nabiyullah
ambrubul gêgirisi
awêndran abaran
bayak sêsêg ing tawang
lir jawah kèhing jêmparing
kanthi mukjijat
nênggih ingkang jêmparing

ingkang naga pêjah katiban tikswara
pirang-pirang wus ênting
pêjah nulya muksa
pulih barising Islam
surak lan têngara muni
kadya ampuhan
Ambyah ngêtap turanggi

sigra nêmpuh dhatêng Sang Narendra Ngabsah
Jênggi gupuh dènnya ngling
kang Patih Bardanas
sintên mangsah punika
surambêk apêksa luwih
Bardanas lingnya
inggih pun Ambyah yayi

yèn suwawi pan inggih dèn ulatêna
yêkti ambêbayani
pun Ambyah yèn yuda
kadya dede manungsa
nampèl wêntis Raja Jênggi
sabdanira kras
kakang sampun kuwatir

sarêng cêlak wau Jêng Bagendha Ambyah
kêbat Sang Raja Jênggi
dèn ingêr kang rata
lumarap kadya kilat
Bagendha Ambyah mangungsir
barising Islam
prasamya anungkêbi

Raja Jênggi anggêdhêg gandhewanira
tikswara mêdal agni
gêng kagila-gila
mulat dhatêng awiyat
gègèr wadyabala mukmin
asalang-tunjang
binuru dening gêni

kathah pêjah wong mukmin gêsêng kawlagar
samya angungsi nabi
Amir panggah ing tyas
anèng jroning dahana
samya anyana wus sahid
gumrah wong kopar
suraknya gêgirisi

pan prênyata Wong Agung Anjayèngrana
tan pasah dening gêni
tan gêsêng ing kobar
saking sawabing jimat
kêndharat sing Nabi Kilir
jinurung ing Hyang
sung jimat mring Jêng Amir

kudanira anèng sajroning dahana
wulunira tan busik
sing pangrêksaning Hyang
dahana datan panas
ribêt Jêng Bagendha Amir
tansah gagapan pan
anèng sajroning gêni

bala kapir asurak lir langit rêbah
wong Islam bubar gusis
jêng nabi kesisan
majêng-majêng katulak
dahana kagiri-giri
jêng nabiyullah
mundur dènira jurit

pra sakabat samya bingung bilulungan
arsa ngungsi jêng nabi
kadya sapu wudhar
warnanên Jênggi Raja
lawan Sang Bardanas Patih
kalangkung suka
wong mukmin bubar gusis

lawan malih dinuga Ambyah wus pêjah
gêsêng kaparag agni
sang nata sêsumbar
lah payo wong Madinah
cumanthaka magut jurit
tan kulak warta
ingsun narendra luwih

ya ta wau Wong Agung Anjayèngrana
kang anèng jroning gêni
sumungkêm kêkapa
nênuwun ing Hyang Suksma
nulya parmaning Hyang Widhi
dan salah môngsa
adrês kang punang riris

kang dahana wus sirna dadak sêkala
pulih barising mukmin
Jêng Bagendha Ambyah
ningali Jênggi Raja
saya bramatya tan sipi
sinêrang sigra
panandêrnya lir thathit

sampun têmpuh Amir lan Jênggi Narendra
kang rata cinumêthi
anjog saking kuda
ingantêb pêtakira
wus prayitna Raja Jênggi
mêsat lir kilat
Bardanas dipun cangking

mung kusirnya kuda pangirid kang pêjah
rata ajur wor siti
gègèr wadya kopar
angungsi pambitingan
saya drês kang punang riris
awor lan barat
nulya kasaput wêngi

Bagendha Mir amangu ing galihira
nulya ngruruh jêng nabi
apêtêng gagapan
samana sampun panggya
wus samya têdhak sing wajik
arêrangkulan
kang paman lan jêng nabipra sakabat sadaya abilulungan
apisah lawan gusti
ya ta nabiyullah
nganti sadalu pisan
lêrêb nèng paprangan malih
sawadyanira
tan wangsul dhatêng biting

kawarnaa wau Sang Jênggi Narendra
kang mêsat mring wiyati
lan Raja Bardanas
cinangking mring sang nata
manahira kêtir-kêtir
ajrih kalintang
tansah sumêlang patih

Raja Jênggi wus niyup sing pambitingan
pinrak ing pôncaniti
aglar kang sewaka
lan sagung para nata
miwah Ki Suteja Patih
Raja Bardanas
kang nèng ngarsa tan têbih

ôndrawina lan sagunging para raja
miwah satriya mantri
wuru-wuru samya
gumuruh swaranira
mariyêm tan pêgat muni
gamêlan ngangkang
barung awor saruni

wadya kapir sadalu tansah tikata
samya prayitnèng wèsthi
sinamur kasukan
lêlangên wanodyendah
ulah kawignyan angênting
sukaning kopar
dadya karênèng iblis

barang ingkang manggawe mungkur ing sarak
iku dhêmêning kapir
tan mikir ngakerat
krana donya kewala
tan ngrasa wêkasan mati
sok dhasar uga
muktia mumpung urip

adu daya kaluwihane nèng donya
pinikir siyang latri
angêdohkên brata
tan ana sukurira
hawane dèn gurantèni
sampun jinarag
kêkêl anèng yumani

Sri Bardanas sadangune ôndrawina
tan liya kang kaèsthi
amung Amir Ambyah
dènira amêngangkah
prawira wantêr sinêkti
wantêr sêmbada
wusana ngandika ris

yayi prabu paran ing karsa paduka
sagah tuwan ing nguni
mring raka paduka
pêjahe Jayèngrana
wau wus kalakon jurit
sarta ingobar
mêksa datan ngundhili

kinêmbulan anumpêsakên wong kathah
prang tandhing nêniwasi
paran karsa tuwan
dènira amêngangkah
kagila kagiri-giri
digdayanira
nênggih Bagendha Amir

Raja Jênggi worsuh sabdanira akras
kèndêla kakang patih
ywa susah kang manah
mungsuh manungsa Islam
ingidak wong bèr kuwanin
tilar praceka
gampang dèn pirantèni

kaping kalih amba sakalangkung merang
yèn sagah nora yêkti
ngong pilaur pêjah
kawona prang lan Ambyah
eman jumênêng narpati
muntab krodhanya
tingal andik lir gêni

sru bramatya nulya narik pêdhangira
sigra binanting siti
gumêbyar lir kilat
pêdhang sinaut patah
kinêmah dadya gulali
anyandhak gada
ingumbulkên lir mimis

dhawahira nulya tinadhahan dhadha
murub anggêgirisi
kadya ginurenda
dhêdhêp gunging sumewa
gumêtêr Bardanas Patih
datan darbe rah
ningali Raja Jênggi

sri narendra sigra asuwarèng bala
mangkat padha sawêngi
nglanggar mring wong Islam
tan suda raosing tyas
sumêkta sagunging dasih
saksana budhal
gumruh lampahing baris

mungkur ing sawêngi madya
saha bala miwah para narpati
Raja Bardanas tan kantun
pirang-pirang wong Ngabsah
kêrig lampit samya andharat sadarum
sampun tan nêmbang têngara
wus dungkap barising mukmin

Raja Jênggi gya parentah
karya luwang panjang sami lan baris
alêbêt wiyar tur sirung
sinamun langkung samar
wus tinêngran aju unduring pakewuh
luwang nèng têngah barisan
wingkinge pangarsèng jurit

wus samya pinatah-patah
cucuking prang pangawat kanan kering
miwah dhadhaning pakewuh
myang bala kang pêcalang
myang panggenan sanjata sarat lan watu
ngundhung-undhung kadi arga
gamêlan sampun rinakit

prituwin gèning têngara
kang kêndhang gong têtêg sampun miranti
Bardanas alon amuwus
tanya mring Jênggi Raja
yayi prabu lah punapa karanipun
amawi pêluwang samar
sarwi tinata ing latri

mangsuli Jênggi Narendra
luwang samar punika pan piranti
wong wantêr tan yitnèng kewuh
lan rêmên tilar bala
aprang nunjang ngandêlkên digdayèng pupuh
kakang patih titènana
yèn prajurit bèr kuwanin

ngranggoni budi brangasan
yêkti gampang lamun ingarah pati
miwah yèn ana ambêrung
agampang pinaekan
Sri Bardanas amèsêm dènira muwus
lêrês pangandika nata
wong tiwas margane lali

wirang marga buwang weka
kumêlajon dumrojog baya pati
Sang Jênggi malih amuwus
mila dalu tinata
tanpa têngran tur mawi dharat sadarum
dimèn Islam ywa graita
kagèta ginêtak enjing

swandana turôngga rata
dimèn nusul ing mangke bangun enjing
èsthi blêgêdaba sênuk
miwah raja kang jaga
pambitingan samya sun lêbon sadarum
Bardanas kalangkung suka
sadalu dènira gusthi

ya ta bangun kawarnaa
wong ing Ngabsah kêrig nusul ing gusti
pirang-pirang barisipun
têtindhihirèng ngarsa
Sang Suteja Sri Jênggi wontên ing pungkur
sarwi nitih rata rukma
sang nata sikêp jêmparing

kasuluh lintang sing tawang
rêbut sorot ujwala anêlahi
pêtêng dadya padhang gumyur
lir thathit-thathit lidhah
gunastra kasunar padhange inglayung
kang tinggar pating karelam
padhang gêbyar-gêbyar asri

gumludhug punang sanjata
surak-surak kadya ngrubuhna langit
gobar gurnita majêmur
têtêg ambal-ambalan
sanjata gêng sinulêt sinungsun-sungsun
gègèr barise wong Islam
kagyat ginêtak ing jurit

kasusu sagunging bala
kang sawênèh prêbatan dèn kambili
wênèh ngujêg kancanipun
gigir tinrapan kapa
abusêkan tambuh rowang lawan mungsuh
Amir Ambyah sabalanya
anandêr nunjang mring kapir

wadyanira kaceceran
ingkang tumut namung sadasa iji
Ambyah pangamuknya nêmpuh
balêdig ing wong kopar
singa ingkang katrajang bubar lumayu
dèn andhêgi surak-surak
sinandêr lumayu gêndring

siji loro kang kacandhak
sinabêt ing cumêthi ajur mati
kapir bubar saya mundur
wong kapir surak-surak
Amir Ambyah amênggah pangamukipun
dene lagya saput lêmah
wadya tan ana nututi

wong kapir sampun amapag
samya anèng lurungane piranti
asumbar-sumbar gumuruh
payo prajurit Islam
wêdi mati pangamuke mandhêg mangu
êndi rupane Si Ambyah
payo nututana mami

sadaya agiyak-giyak
anggaguyu dhatêng Bagendha Amir
nulya Risang Jayèngsatru
ing galih langkung merang
apan kadya sinêbit talinganipun
sinabêt ingkang turôngga
panandêrira lir thathit

slaminya pun kalisahak
dèrèng nate sinabêt lamun jurit
ing mangke panandêripun
winanti panyabêtnya
kuda sarêng cêlak lan luwanganipun
amrêgak ingkang turôngga
yèn jalma ngucap mêrkawis

gusti punika luwangan
pan sayêkti paekaning wong kapir
brêmatya Sang Jayèngsatru
akras dènnya ngandika
jaran apa iki amrêgak pakewuh
apa sira wêdi pêjah
dudu jaraning prajurit

kuda kinantêp kinêtap
gya malumpat turôngga anglir thathit
tuna-dungkap datan tutug
dhawah sajroning luwang
kapir surak kadya ingkang gunung rubuh
ngêbyuk saking kering kanan
prasamya angrutug bêdhil

sawênèh anosog tumbak
kang sawênèh jêmparing saking nginggil
gumrah swaranira umyung
gamêlan munya ngangkang
tambur bèri gumlêgêr swara ambarung
Raja Jênggi langkung suka
ningali Bagendha Amir

prituwin Raja Bardanas
datan têbih lawan Sang Raja Jênggi
aningali saking luhur
Bardanas latah-latah
para raja guyune ambata rubuh
Jêng Ambyah kinarya lesan
wontên sajroning piranti

kapir pirang-pirang yuta
ningali nèng pinggir luwangan rintip
rinangsang cumêthi gêmpur
wong kapir pagas-pagas
kumarutug bangke kêpala kang runtuh
êndhas tiba anglir jawah
gêmbung taksih anèng nginggil

sangsaya sungsun matumpang
jroning luwang kêbêk kêpala jisim
ajêblog ilining marus
lèngkèt bangke akêkah
kirang kêdhik kuda mancik mèh gumayuh
saking kêbêking bêbathang
piluwang nganti mèh radin

apan kurang sadungkapan
yèn wuwuha sapuluh bathang malih
bisa mêntas Jayèngsatru
kang kuda bisa mancad
sadangune nèng piluwang taksih manggung
Ambyah wontên ing turôngga
saksana Sang Raja Jênggi

sigra aparentah bala
kinèn mundur dènira ngêbyuk Amir
tan pasah sinosog ganjur
ingêdrèl tan tumama
dalah kudanira pan atêguh timbul
mila samya ingunduran
parentahe Raja Jênggi

kinèn angrutugi sela
gya ginutuk watu kang pirang kêthi
dhasar wus miranti dalu
watu sapirang-pirang
kadya jawah nibani Sang Jayèngsatru
tinangkis kang punang sela
dadya glêpung ing cumêthi

dangu-dangu saya sayah
kinarutug ing sela Bagendha Mir
wus pinasthi ing Hyang Agung
prapta ing ajalira
tur kaparêng dadya rênanirèng kalbu
seda aprang sabilullah
amunah sakèhing kapir

kasmaran seda Jêng Amir
lan kuda pun kalisahak
wus pêjah tunggil saênggèn
gya surak prajurit kopar
Bardanas lincak-lincak
Raja Jênggi nulya muwus
kakang patih paran karsa

rèh Ambyah mangke wus lalis
Bardanas mangsuli sabda
inggih yayi prayogine
amba ngaturi wuninga
dhatêng raka paduka
pukulun nyrantos rumuhun
wontên ing ngriki kewala

de prakawis mêngsah mukmin
ngamungna abdi kewala
pan sayêkti dhadhal kabèh
dening pangiriding aprang
ngamungna pun Suteja
wus dadi ingkang pirêmbug
Bardanas mangkat sing ngarsa

sandêran samargi-margi
warnanên prajurit Islam
mangsah wus pinapagake
apan sarya tinuturan
Ambyah kasambut ing prang
wong Islam karoban mungsuh
ambanjêlakên katulak

dhasar manahe wus alit
sanès lan wadyane Ambyah
sarêng Amir pawartane
sinunduk lawan dêduga
saèstu lamun seda
nulya golong pipit ngamuk
umangsah sarwi karuna

tan ana sumêdya urip
sèlèh sanjata myang panah
wênèh ambuwang kudane
pangamukira lan pêdhang
tinadhahan ing kopar
kapir tumpês Islam gêmpur
lir sulung lêbu katulak

langkung wuru dènnya jurit
akèh kacêmplung ing luwang
samya akuwêl jurite
cêcêpêngan ikêt pinggang
kèkèt pêdhang-pinêdhang
wadyanira Jayèngsatru
tan ana gêsang satunggal

pitung dasa pra narpati
mantri satriyanya dhomas
pitung èwu prajurite
sagèn-ênggèn dènnya pêjah
samya dhêpani pêdhang
iku bêbasan tinêmu
lir tigan sapatarangan

yèn ana kang rêmuk siji
sadaya datan sulaya
karam angeman patine
wus kudangane jêng sultan
tur korak ing sajagat
nadyan misiha kêkuncung
yèn abdine Amir Ambyah

kalangkung-langkung kaèsthi
srah pati myang praja wira
mila têmahane mangke
kalakon tumpês sadaya
tur pêrang ajalira
santana mantri pra ratu
pêjahe datan sulaya

wong kapir saya ngêbyuki
tinindhihan Jênggi Raja
brubul sing kanan keringe
Suteja mêlak sing wuntat
kapir jêjêl manunjang
wadya Islam mawur-mawur
tan kêna pinulih ing prang

saya kathah wadya kapir
kumêrap kagila-gila
tandhing jitus pocapane
siji wadya ing Madinah
satus prajurit kopar
maksih dudu lamakipun
mukmin siji sèwu kopar

mukmin ngungsi wana wukir
lumayu sarta akawal
kapir ngênut saparane
bêbangke pating gêlasah
ardi myang watu jurang
kang kisma amili marus
wong kapir sangsaya mêlak

bingung datan môngga pulih
sagunging prajurit Islam
ngungsi saparan-parane
pra sakabat kawan dasa
ngamuk-ngamuk katulak
Ngumar tansah bêkah-bêkuh
apisah lan wadyanira

pangamuke mobat-mabit
kapir ginada gêlasah
prandene sasat tan kalong
saking gunge wadya kopar
Ngumar lan pangiringnya
sakabat mung patang puluh
saya ingurugan bathang

pun Bilal ingkang kawarni
anandêr saking ing wuntat
nguwuh Bu Bakar wuwuse
Gusti Sayid Abu Bakar
tuwan nyukupi ngarsa
punika jêng gusti rasul
sampun tinilar ing wadya

wong kapir anggêgirisi
wus cêlak jêng rasulollah
Bu Bakar gya wangsul age
pra sakabat kawan dasa
sami wangsul sadaya
ngrêbat anjagèni rasul
sadaya samya karuna

ya ta wau kangjêng nabi
tansah amanggung nèng kuda
sarwi nglêpasi panahe
adate mukjijatira
lamun manah sapisan
kêthèn yutan panah brubul
pracihna ungguling yuda

ing mangke dènnya jêmparing
lamun lumêpas sapisan
panah maksih sawantahe
sigra anyandhak sanjata
adat mukjijatira
ping sakêthi ungêlipun
amung ngisenan sapisan

sanjata nulya pinusthi
amung amuni sapisan
tan sagêd mindho munine
jêng nabi kewran ing driya
kapir sangsaya ngrêda
swarane umyang gumuruh
sarwi angrubut sanjata

Bu Bakar umatur gusti
suwawi sumingkir tuwan
jêng nabi dhahar ature
Ngumar angguguk karuna
sambate lir wanodya
dèn enggal tuwan amundur
ngungsi papan kang prayoga

amba kang ngadhangi kapir
Abu Bakar sampun pisah
dhèrèka ing tuwan bae
Ngusman suwawi umangsah
ananggulang wong kopar
nulya katrajang ing mungsuh
mentar sarwi surak-surak

dhasar pra sakabat kêdhik
kuwalahên kathah pêjah
pêdhot kênèng mimis gêdhe
jêng nabi lèngsèr saksana
Bu Bakar anèng ngarsa
Sayid Ngabas miyak sampun
kang ngêpung mring nabiyullah

Ngumar Ngusman dharat sami
angamuk kagila-gila
Ngumar nyawatkên gadane
kapir mati pirang-pirang
tan wontên purun nyêlak
Ngusman sinosog ing ganjur
tumpês ingamuk lan pêdhang

sumyur pra sakabat sami
kinarubut ing wong kopar
ngamuk saparan-parane
wus pisah lawan panutan
kocapa nabiyullah
malêbèng jroning wana gung
kang dhèrèk Ngabas Bu Bakar

jêng nabi anitih wajik
kang aran pun abulkarba
Ngabas ngapit nèng keringe
Abu Bakar anèng kanan
lamun kapêthuk kopar
sèkêt satus apan gêmpur
dèn amuk Ngabas Bu Bakar

nêngêna wau jêng nabi
kocapa Patih Bardanas
ya ta ing Lakat sang katong
kagyat miyat ing Bardanas
dhatêng saking paprangan
munjuk lamun Jayèngsatru
wus sahid anèng piluwang

sang nata suka tan sipi
sigra têdhak gêgancangan
wus cundhuk lan Jênggi Rajèng
umatur jêng sri narendra
punika Amir Ambyah
rèhne mangke sampun lampus
ing mangke sumôngga tuwan

saksana sami ningali
dhumatêng layoning Ambyah
Jênggi lan Lakat sang katong
Sri Lakat kalangkung eram
ningali Amir Ambyah
warnane bagus atulus
sigit sêmunya bêranyak

pan dêdêgira dumêling
kaduk tipis sariranya
jêne ijo pamulune
tan môntra kalamun seda
kadya sare kewala
datan ana tilasipun
gêgaman lan gutuk sela

maksih manggung nèng turanggi
angasta cumêthinira
Sri Lakat parentah age
mundhut layonira Ambyah
kinèn ngajêngkên ngarsa
wong kapir angangkat gupuh
wong sawidak datan kêlar

nulya binantonan malih
asêsak tan angsal asta
tan obah ginulingake
cumêthi tansah ingasta
binênggang datan kêna
sakalangkung awratipun
sarambut tan mawi obah

ana raja siji angling
iki apa maksih gêsang
dene ana prêbawane
kancanira salah tômpa
ginalih maksih gêsang
bubar sadaya lumayu
Bardanas aburangkangan

samya kinèn wangsul malih
nanging tan ana kaduga
dangu binalangan bae
saèstu lamun wus seda
anuli pinaranan
ingangkat malih tan keguh
ya ta Ki Patih Bardanas

umatur dhatêng Sang Jênggi
layonipun Amir Ambyah
yogi binêdhèl jajane
kadya punapa kang manah
tinandhing manah kathah
lah punapa warnanipun
dene ta kagila-gila

Sang Raja Lakat nambungi
kang jaja kinèn ambêlah
sadaya dhêdhêl ature
tan ana ingkang kaduga
iri-ingiri samya
Sang Raja Jênggi andulu
kalangkung bramatyanira

marêk mring layoning Amir
Sang Jênggi tan mawi taha
sigra kang jaja binêdhèl
layone Bagendha Ambyah
pinêndhêt galihira
dhatêng Jênggi Sang Aprabu
binêkta anèng ngayunan

para raja ganti-ganti
ningali galihe Ambyah
tinandhing lan manah akèh
atine prajurit kopar
yêkti sanès sadaya
galihe Ambyah gêng bulug
amawi bolong sasanga

atine wong kapir cilik
atipis buntêt kewala
sagung kang ningali gawok
kang ati nulya binêlah
saengga dadya kathah
anulya sami kinumpul
nulya rinambang ing toya

ya ta inguncalkên sami
manah kang sami binêlah
Sang Jênggi umatur alon
dhumatêng Narendra Lakat
suwawi masanggrahan
ing mangke mêngsah wus kawus
ngamungna rencang kewala

Sri Lakat lan Raja Jênggi
wus mundur sing pasanggrahan
nitih rata asri tinon
samarga-marga kasukan
nêngna kang masanggrahan
ya ta kangjêng gusti rasul
angungsi ing wanawasa

wong kapir ingkang ngulari
alas guwa gunung jurang
samya kawêratan kabèh
jêng nabi ing tindakira
langkung kawêlasarsa
samarga anusup-nusup
tansah kaprêgokan kopar

sapuluh rong puluh ênting
ingamuk mring Abu Bakar
kapir tan ana sudane
Abu Bakar Ngabas sayah
sangsaya kuwalahan
wong kapir saparan anglud
sarya ambrondong sanjata

Bu Bakar matur wor tangis
gusti têdhaka sing kuda
suwawi singidan anggèr
tyang kapir sangsaya ngrêbda
ngandika Jêng Muhamad
lah kapriye kudaningsun
têmah ingambil wong kopar

sanadyan tumêkèng pati
jaran kusi abulkarba
barênga kalawan ingong
matur Bagendha Bu Bakar
gusti ramanta Ngabas
malajêngna kuda rasul
jêng nabi saksana têdhak

Ngabas ingkang anitihi
turôngga pun abulkarba
wong kapir gumruh swarane
Abas anulya binêdhag
sinêngguh Jêng Muhamad
jêng nabi anusup-nusup
wong kapir wus katilapan

ngungsi garumbul jêng nabi
nuju wontên sata wana
pêtak mabur giras anon
jêng nabi cuwêngah ing tyas
wrin sata wana giras
nora wurung kapir wêruh
nyata sata wana giras

dados galihe jêng nabi
ngandika mring Abu Bakar
lah iya saturun ingong
aja na kang nglakonana
ayam alas kinarya
ngirim donga mule mring sun
de karya kagoling driya

gya kesah malih jêng nabi
ngupados pangungsèn samar
mung Abu Bakar rowange
Sayid Ngabas wus kapisah
tansah binujung kopar
sinêngguh jêng gusti rasul
saparan kinuya-kuya

datan kobêr anglawani
Abas kêkathahên mêngsah
kapiandhêm palayune
warnanên jêng nabiyullah
samana manggih guwa
sêpi nèng madyèng wana gung
kori ciyut ing jro wiyar

majatira punang kori
rupak tan sêdhêng ing jalma
nabi amangu ing tyase
kewran dènnya amanjinga
saking ciyuting marga
gya myarsa swara gumuruh
kapir kang nasak ing wana

ya ta wus karsaning Widhi
guwa sêdhêng linêbonan
mring nabi dutaning Manon
kalawan Sang Abu Bakar
warnanên kodhok kadhal
anata dhukut kang rubuh
andilati tilas-tilas

jêng nabi awas ningali
solahira kodhok kadhal
gya wontên kamlandhingane
sajodho nèng kori guwa
anulya omah-omah
jêjaring sinawang samun
tan môntra dènnya karyanyar

sukur ing tyas kangjêng nabi
ngandika mring Abu Bakar
kodhok kadhal katigane
kêmlandhingan iku uga
padha asih maring wang
poma Abu Bakar iku
kêmlandhingan kodhok kadhal

sapa ingkang amatèni
pasthi gêdhe dosanira
Bu Bakar nuwun ature
warnanên prajurit kopar
langkung ngarsaning guwa
asêlur wong kapir agung
ngungak-ungak guwa samar

sawênèh wong kapir angling
guwa samana dèn ungak
môngsa anaa isine
iku jaring kêmlandhingan
antarane tan kambah
lan korine luwih ciyut
pasthi nora sêdhêng jalma

ya ta kocapa jêng nabi
kang wontên lêbêting guwa
adangu dènira anon
kapir kang samya lumampah
sarêng cêlak lan guwa
jêng nabi nulya amundur
andhampèng nèng soring guwa

lawan Abu Bakar Sidik
arêmpit dènnya singidan
kang guwa langkung pêtênge
nabiyullah angandika
lah bênêr Abu Bakar
wong kapir tan ana wêruh
parêng lan thathit gumêbyar

sadangune kangjêng nabi
nèng jroning guwa pêtêngan
gumêbyar-gêbyar sorote
kangjêng nabi angandika
lah apa karanira
guwa bangêt pêtêngipun
kasunar sorot gumêbyar

kaya kênyarirèng thathit
gumêbyar têmahan padhang
Abu Bakar matur alon
inggih gusti waja tuwan
kongas thathit lan lidhah
jêng nabi ciptaning kalbu
tansah gunggung kang sarira

yèn mangkono waja mami
tan ana kang tumandhinga
sajagat pan amung loro
dhingin Yusup kang suwarga
liya iku tan ana
kongasing waja ngênguwung
gumêbyar lir thathit lidhah

ya ta warnanên wong kapir
kang sami langkung nèng guwa
sarwi lumampah saryanon
korining guwa asonya
ngomahan kamlandhingan
tan ana owah kang dhukut
sawênèh anakang ngucap

baya iki guwa sêpi
pangungsènira Muhamad
rowange nauri alon
mokal yèn sêdhênga jalma
sabab aut kalintang
pratandhane lawangipun
dèn omahi kêmlandhingan

nulya wontên cêcak muni
pan anèng pipining guwa
wong kapir kagyat ing tyase
prasamya ngucap mangkana
luwanging kuna-kuna
cêcak muni adatipun
nora adoh lawan jalma

kang guwa dèn ungak aglis
yêkti sêsak ingkang sirah
mokal yèn sêdhênga ing wong
ing manah datan sakeca
nulya anyandhak sela
binalang bari lumaku
wit cêcak kenging kang waja

kasarkara wajane jêng nabi
kenging sela ginutuk ing kopar
prana kang sela imbane
gêmpil wajanya rasul
gya kantaka wau jêng nabi
trêngginas Abu Bakar
jêng gusti sinambut
sinundhang wontên ing pangkyan
Abu Bakar anangis kadya pawèstri
sêsambat amlasarsa

saya gagal wau dènnya nangis
sadangune jêng nabi kantaka
Abu Bakar sêsambate
dhuh nyawa gustiningsun
sangêt têmên dhêndhaning Widhi
Allah Kang Maha Mulya
amba nuwun tulung
pan nabi kêkasihing Hyang
mangke rusak tuwan datan anulungi
dhatêng kêkasih tuwan

Abu Bakar waspanya drês mijil
glis katêkan dening malaekat
nulya dèn wungu ge-age
asung salam amuwus
Jabarail dutaning Widhi
hèh Sayid Abu Bakar
sampun tuwan tutuh
dhatêng Rabil Ngalamina
wruhanira Nabi Muhamad duk dhingin
sangêt têkaburira

pangandikaning Hyang Maha Suci
Abu Bakar nguni gusti tuwan
ngandêlakên pamanane
duk arsa mangkat nglurug
sumbar-sumbar mingkis kulambi
asring-asring ngandika
sapa mungsuh ingsun
yèn ta misih paman Ambyah
pira-pira mungsuh ingsun laknat kapir
môngsa wania mring wang

Allah Tangalah arsa nulungi
ing Muhamad yèn aja ngungsia
sajroning guwa dununge
tan pracayèng Hyang Agung
kaya dudu nabi kêkasih
Allah tan kêkurangan
minta kang têtulung
mokal yèn datan nulunga
Allah langkung sipat murah sipat asih
sakarsa tinurutan

pangandikaning Hyang Maha Suci
puluh-puluh Jêng Nabi Muhamad
lali dhatêng Pangerane
sangêt têkaburipun
ujubriya tan mawi galih
sêsikuning sarira
iku kang tinêmu
ature gunggung sarira
dumèh wajanira gumêbyar lir thathit
dumadi manggih cêla

duk sun dhawuhkên timbalan nguni
matêdhani pisan mring Muhamad
duk Raja Lakat pêrange
amba ngaturi pemut
wanti-wanti datan ginalih
sadèrèng-dèrèngira
amba sampun matur
yèn mêngsah awrat sinôngga
pemut amba ywa wontên wong aprang lali
prandene tan kadriya

nulya muksa Mulkan Jabarail
Abu Bakar sangsaya karuna
pinêpês-pêpês driyane
dangu jêng gusti rasul
tinangisan winungu wanti
nging tansah kapidhara
Abu Bakar sujud
nalôngsa mring Maha Mulya
minta-minta ngapura sikuning Widhi
miwah saliranira

sru karuna waspanya drês mijil
ngantos mili pasujudanira
Sayid Bu Bakar ngalosod
Dyan Jabarail rawuh
asung salam pan sarwi angling
hèh Sayid Abu Bakar
tobat tuwan sampun
tinarima ing Pangeran
sigra muksa wau Mulkan Jabarail
Bu Bakar sukur ing Hyang

sampun èngêt jêng nabi anglilir
pungun-pungun karaos ing driya
barang kang dadya sikune
wimbuh Bu Bakar matur
ing sapangrèh Sang Jabarail
saya ajrih ing Suksma
jêng bagendha rasul
anutuh ingkang sarira
Abu Bakar nungkêmi tansah anangis
langkung angrês ing manah

kangjêng nabi kathah kang kaèksi
wus rumasa sikuning salira
kadukan dening Hyang Manon
waja satunggal putung
istiparlah ywa kongsi lali
duk nandhang dukaning Hyang
salira ginunggung
ngandika mring Abu Bakar
sawurine cêcak dèn padha matèni
dadya marganing cêla

pan wus pitung dina pitung latri
kangjêng nabi nèng lêbêting guwa
ganti ingkang winiraos
para sahbat sadarum
ingkang samya nèng pucak ardi
ngupadosi panutan
jêng nabi tan pangguh
nênggih dènira apisah
wus dèn nyana kangjêng nabi sampun sahid
tansah pating kulambrang

jurang guwa samya dèn lêbêti
ing saparan tansah akaruna
sumyur tambuh pangungsène
Ngumar Ngusman winuwus
Ngabas miwah Kasah prituwin
Mungawiyah pan samya
digdayanya punjul
sahbat kang kocap punika
yèn kaparag kapir sèwu dèn ijèni
tur sarwi nôngga wawrat

nanging saking kèhira wong kapir
mundur sayah sagung pra sakabat
ngungsi ing wana têmahe
malih ingkang winuwus
Dyah Patimah kang manggung kingkin
tanpa dhahar myang nendra
bêktine pinêsu
anênêdha mring Pangeran
muga-muga unggula ingkang ajurit
kang rama Jêng Muhamad

gêrah awit sang dyah ing tyas kingkin
galihira tansah mêlang-mêlang
raka tan ana sênggange
kawimbuhan sang ing rum
ingkang rama dènnyandon jurit
ing manah tan sakeca
yèn sang dyah andulu
pêpêthetan ing jro pura
tansah alum baskara datansah agring
nyênyêt jwalaning praja

pitung dina tan pêgat garimis
têdhuh limêngan bumi prakêmpa
jagat sumingêp panone
sang dyah kumaraning rum
lir rinujit raosing galih
tansah kumêmbêng waspa
kusumaning ayu
sinamur-samur tilawat
Kuran anèng ngarsane Sang Sayid Ngali
kang sangêt dènira grah

patihira nênggih Sayid Ngali
ingkang wasta nênggih Ngabdul Jabar
wontên ing paseban andhèr
miwah raja ing Jabul
Raja Kopah wus samya nangkil
tênggapraja Madinah
pangagênging ratu
kaparentah Ngabdul Jabar
raja kalih abdine Bagendha Ngali
ing nguni têtêlukan

siyang dalu atugur nèng jawi
tansah ngarsa-arsa ing pawarta
wus kawan sasi lamine
jêng nabi dènnya nglurug
kawarnaa sajroning puri
Sayid Ngali kang gêrah
angranuhi wimbuh
ing tyas sumêlang ing driya
ingkang rayi Dèwi Patimah sang putri
anèng ngarsaning raka

tansah nyundhang dènira aguling
saya lêsah Sang Ngali Murtala
bisik-bisik mring garwane
dhuh nyawa ariningsun
priye wartanira jêng nabi
sang dyah mangsuli sabda
amba dèrèng krungu
pawartaning kangjêng rama
tindakira mênggah pawartaning jurit
asor ungguling yuda

angandika Sayidina Ngali
lah ta anggèr ngadhanga nèng marga
jêng nabi paran wartane
nulya utusan gupuh
sang dyah dèwi caraka mijil
dhawuh mring Ngabdul Jabar
gya manabda gupuh
kônca pacalanging marga
nulya wontên wong anom amikul karbin
sarwi nuntun turôngga

gya têtanya pacalanging margi
hèh kisanak saking pundi tuwan
prajurit pundi wiyose
risang prapta sumaur
amba inggih prajurit mukmin
saking ing pabarisan
kang tanya amuwus
paran wartane barisan
kangjêng nabi asor ungguling kang jurit
sumaur kang tinanya

wallahualam Kang Maha Suci
gya tinanya sintên nama tuwan
wallahualam saure
gênti-gênti kang rawuh
atêtanya prajurit prapti
saur wallahualam
samana wus katur
mring Ki Patih Ngabdul Jabar
kang prajurit nulya dipun pitakèni
paran ing pabarisan

andhap unggule jêng nabi murti
saurira pan wallahualam
Ngabdul Jabar malih takèn
kisanak ingkang rawuh
sintên nama tuwan sayêkti
sabda wallahualam
samana wus katur
mring Sang Dyah Dèwi Patimah
wontên tiyang bagus anom prapta saking
madyaning pabarisan

yèn tinakon saure prajurit
datan wontên mung wallahualam
miwah tinakonan malèh
mangkono sauripun
wallahualam Kang Maha Suci
sang dyah matur ing raka
sadaya wus katur
Sayid Ngali angandika
yayi dèwi lah takonana pribadi
sapa rane kang prapta

lah kapriye yudane jêng nabi
sang dyah dèwi gya miyos têtanya
dhumatêng prajurit anom
sarya manglong nèng pintu
paman sapa sira kang prapti
dene ta prajuritan
èstu mêntas pupuh
ature kang sinung sabda
inggih amba prajurit mukmin ing ngriki
saking ing pabarisan

Dyah Patimah rum sabdanya manis
paman priye wartane jêng rama
ing aprang andhap unggule
prajurit nom umatur
ya wallahualam Kang Suci
Allah kang luwih wikan
nabda sang lir santun
lah ta sapa jênêngira
amangsuli wallahualam Kang Suci
Allah kang luwih wikan

angandika sang dyah mring kang prapti
paman sira aja lunga-lunga
kèria nèng kene bae
sandika aturipun
sang dyah marêk marang ing laki
kang prapta kèri jaba
Ngabdul Jabar tunggu
inggih anèng palataran
sang dyah rêtna sampun umatur ing laki
sampun amba têtanya

saurira botên wontên malih
wongsal-wangsul mung wallahualam
amba takèni namane
pan sami aturipun
wallahualam tan malih
punika tiyangira
nèng jawining pintu
alinggih anèng plataran
nênggih Ngabdul Jabar ingkang anênggani
Bagendha Ngali nabda

lah ta mara undangên dèn aglis
mêngko ingsun takoni priyôngga
dèn arikat salakune
lan pun Jabar dèn gupuh
tinimbalan wus praptèng ngarsi
Ngali lênggah jinagan
sêrêng dènnya muwus
priye wartaning paprangan
kangjêng nabi asor unggule kang jurit
matur wallahualam

Sayid Ngali angandika aris
wanti-wanti dènira têtanya
wallahualam saure
gya kinèndêlkên dangu
Ngabdul Jabar abisik-bisik
bok inggih dipun wêca
gèn tuwan umatur
wong anom nulya angucap
amung Allah uning ingkang ngudanèni
nulyanjrit Dyah Patimah

anungkêmi padaning kang laki
asêsambat lan awor karuna
dene ingsun dadi wadon
coba dadia kakung
mati urip nèng ngarsa gusti
Ngali ririh sabdanya
kalamun wak ingsun
ja kêpalang sangêt gêrah
mati urip dhadhani ngarsaning nabi
dadia bantêning prang

de kapalang kang rogangranuhi
lamun bêngi tan nyana wruh enjang
urip iki supayane
prajurit anom muwus
akras sarwi ambanting karbin
yèn ingsun kamantua
mring jêng gusti rasul
nora ketang lara pêjah
nora ketang suku jaja sun lakoni
tan gumingsir sing ngarsa

mundur Ngali kapêcok ujar mangkana
talingan lir sinêbit
sarira ngêmu rah
mulya padha sakala
Ngabdul Jabar dèn tudingi
kinèn trap kapa
ngrasuk sikêping jurit

prajurit nom mêdal ngisèni sanjata
sarwi takèn turanggi
lampahe asigra
Ngali sarêng miyarsa
kadya ginosong kang galih
nyandhak Dulpakar
jangkah malumpat aglis

kudanira cinandhak wus tinitihan
pun dudul kang winarni
sak lamining gêsang
datan nate kinêtap
tan nate kambon cumêthi
lagya punika
kinêtap cinumêthi

kadya thathit pun dudul panandêrira
prajurit nom nglancangi
nèng ngarsa lir kilat
Ngali saya pinêjah
ingantêp ingkang turanggi
lakon tri côndra
ing mangke dèn lampahi

sak liraning lidhah gunung Kud wus prapta
wong anom kang nèng ngarsi
iku malaekat
Jabrail mindha warna
kinêdhèpakêp mring Ngali
saksana musna
sira Sang Jabarail

Ngali ngrasa pitulungira Hyang Suksma
sakêdhap netra prapti
nèng madyèng paprangan
pabarisan Madinah
pambitingan panggih sêpi
bala satunggal
tan wontên kang kaèksi

nanging wetan pambarisane wong kopar
anggênggêng dèn tingali
uktar tanpa wêkas
lir sagara bêlabar
Ngali jlog têdhak sing wajik
anulya pêtak
sira Bagendha Ngali

cinarita yèn pêtak Ngali Murtala
kadya gêlap sakêthi
wong kathah kang pêjah
orêg bumi prakêmpa
manggut-manggut kèhing wukir
wrêksa kèh bongkar
sela mlêsat lir mimis

wadya kapir kalêngêr sapabarisan
dangu tan ana nglilir
panyananing kopar
dèn nyana langit rêbah
angrubuhi mring wong kapir
kang kapidhara
dangu-dangu anglilir

sarêng nglilir sakathahing wadya kopar
lir udan sinêmèni
agègèr puyêngan
lir gabah ingintêran
angucap sakèhing kapir
sarowangira
swara kang dèn rasani

kônca batur apa iki mau baya
kaya rubuh kang langit
sawênèh angucap
apan panyananingwang
dhungkar gunung Kud ngrubuhi
wênèh angucap
baya kiyamat nênggih

ênêngêna solahe prajurit kopar
ya ta Bagendha Ngali
pramilane mêtak
kapyarsaa wong Islam
manawa ana kang urip
myang kang umpêtan
miwah kang ngungsi gêtih

nguwuh-uwuh Ngali dhumatêng wong Islam
hèh sakèhing wong mukmin
lah padha têkaa
ingsun Ngali Murtala
pan arsa ngayoni jurit
aja kumlamar
manahira mring mami

wong Madinah ana kang abela tômpa
ya ta sisaning mati
sadaya miyarsa
lamun Ngali Murtala
prituwin kang amor mayit
tangi sadaya
ngruruh swaraning Ngali

dangu-dangu mukmin ngumpul saya kathah
panggih lan Sayid Ngali
pan samya karuna
uluk salam sadaya
ngandika Bagendha Ngali
hèh wong Madinah
jêng nabi ana ngêndi

saur manuk sakèhe wadya Madinah
amba datan udani
kirang pirsa seda
tuwin lamun botêna
pêgêl tyasira Sang Ngali
kraos ing manah
kewran dènnya madosi

angandika Bagendha Ngali Murtala
padha tutupa kuping
ingsun arsa pêtak
ngumpulkên umat ingwang
padha gedholana sami
wrêksa kang kêkah
Ngali gya pêtak malih

suprandene akathah kang kapidhara
mukmin kang wontên wingking
akathah kantaka
mendah yèn kababana
warnanên kang ngungsi gêtih
para sakabat
miwah para prajurit

samya mapan angungsi saparan-paran
nèng jurang wana ngardi
wong mukmin lir macan
tan kêna cinêlakan
dening wadyabala kapir
bala Madinah
para sakabat sami

nadyan siji kang kaya Bagendha Ngumar
Sayid Ngusman tanapi
Ngabas Bilal Kasah
Fakur lan Mungawiyah
nadyan kêpêncil ing siji
yèn kinêmbulan
sèwu boboting kapir

pisah-pisah kêdhik ngumpul jangkêp tiga
nèng têngahing wanadri
sawênèh kang arga
myang jurang trêbis guwa
karoban ing mungsuh kapir
kalah asayah
sarya ngruruh ing gusti

miwah para prajurit pra ratu Islam
kathah kang maksih urip
kêdhik ingkang pêjah
saking pangrêksèng Suksma
mung wong cilik akèh mati
môngsa bakala
yèn dhasar mêsthi mati

wong Madinah yèn pasaha dening braja
môngsa dadya satakir
saking kêdhikira
tinimbang gunging kopar
anracak prajurit mukmin
satus wong kopar
sinôngga Islam siji

upamane tinumbak dening wong kopar
mlèsèd datan ngênani
ya ta sarêng myarsa
ingkang samya singidan
pêtaking Bagendha Ngali
bala Madinah
samya graitèng ati

nora pangling pêtake Ngali Murtala
kadya gêlap sakêthi
wus tangi sadaya
kang awor lan kunarpa
tindhih-tinindhih lan mayit
kuthah ludira
sagunging bathang kapir

lir sêsulung mangsanira labuh kapat
bala Madinah prapti
Sayid Ngali mulat
duk lagya bala Islam
lir sêmut brubul sing siti
lêga ing manah-
ira Bagendha Ngali

pra sakabat ingkang angriyini prapta
Ngumar Ngusman tanapi
Ngabas Bilal Kasah
Jêdin Fakur Ngubedah
Mungawiyah lawan Danis
lan Ôndawiyah
Bu Sopyan Sangat Sangit

Khalit Japar Sidik Dullah Abu Darda
Umiyah Sangut tuwin
Hidayat Durahman
Pasatsah Abu Rerah
Sêmangun Wajima Kasim
lan Hukawiyah
sadaya malajêngi

pan agêpah dènira nguluki salam
jawat asta lan Ngali
ganti-ganti samya
Ngali tansah têtanya
wontên pundi kangjêng nabi
para sakabat
umatur sarwi tangis

amba datan wikan kapisah duk aprang
Ngali waspanya mijil
pan arsa apêtak
wus yitna gunging Islam
sadaya atutup kuping
gandhengan tangan
gya ngiwa Sayid Ngali

sigra pêtak-pêtak Sang Ngali Murtala
orêg sagunging mukmin
kang sawênèh rêbah
wênèh samya kasingsal
wênèh sumaput wong mukmin
gênti kocapa
kangjêng nabi di murti

ingkang taksih angungsi sajroning guwa
Bu Bakar matur aris
mring jêng nabiyullah
kawula amiyarsa
pêtake Bagendha Ngali
jêng nabi nabda
prênahe ana ngêndi

lamun Ngali nusula mring pabarisan
ing nguni maksih sakit
sumêlang tyas ingwang
adoh nagri Madinah
alêlakon têlung sasi
luwih nglêngkara
têka amung ningali

pêtak malih Ngali swarane lir gêlap
orêg kang punang bumi
jêng nabi miyarsa
èngêt pan ora samar
swaranira pan sayêkti
Ngali Murtala
Bu Bakar matur gusti

pan sayêkti pêtake Ngali Murtala
suwawi miyos gusti
jêng nabi ngandika
Bu Bakar bênêr sira
yêktipêtake Si Ngali
matur Bu Bakar
suwawi dèn prêpêki

nulya miyos jêng nabi saking ing guwa
Abu Bakar mangiring
wus praptèng payudan
saksana katingalan
pra sakabat miwah Ngali
prajurit aglar
samya apacak baris

pra sakabat malih Sang Ngali Murtala
duk mulat kangjêng nabi
mlayu gurawalan
apan samya karuna
nulya sami anungkêmi
para sakabat
mring pada kangjêng nabi

Sayid Ngali sambate kadya wanodya
jêng nabi ngrês ing galih
nabi ngrangkul tandya
jangganira Murtala
ngaras kang kus wanti-wanti
pan èsmu waspa
Ngali guguk anangis

nulya sami tata lênggah pasanggrahan
andhèr wadya sumiwi
jêng nabi ngandika
karanira Murtala
gêrah sangêt nusul jurit
Ngali turira
saniskaranya sami

wusing ngaturakên solahe sadaya
sukur ing Hyang jêng nabi
Sayid Abu Bakar
gêgêt sajroning driya
sabdane Sang Jabarail
duk anèng guwa
Bu Bakar saya ajrih

kangjêng nabi asrêt wijiling wacana
wong tuwa sun tingali
kangjêng paman Ambyah
dene tan ana prapta
kaya wus sahid lan kapir
para sêkabat
sadaya saur pêksi

inggih gusti paman tuwan sampun seda
sami suwuring kapir
sayêkti yèn seda
ingkang dados pratôndha
solah bawaning si kapir
tan mawi taha
mangrêmpak mring wong mukmin

yèn taksiha paman paduka Jêng Ambyah
gusti inggih wêtawis
wadyabala kopar
tan sangêt dènnya ngidak
taksih anganggo pakering
dugi kawula
Jêng Ambyah èstu sahid

angandika wau Jêng Nabi Muhamad
dhatêng Bagendha Ngali
lamun rêmbug sira
prakara paman Ambyah
antèkna rong dina malih
yèn ta manawa
jêng paman ngungsi têbih

yèn tan prapta paman ing dalêm rong dina
iya uga yèn sahid
lan gunging wong Islam
yèn dhasar nora pêjah
ngrungu pêtakira Ngali
nadyan têbiha
ya uga padha prapti

Ngali matur yèn marêngi karsa tuwan
amba botên suwawi
prakawis jêng paman
kados sampun sedaa
wus diwayah botên prapti
wondene mêngsah
yogi katrajang nuli

angandika Gusti Jêng Nabi Muhamad
bêcik anganti Ngali
sajroning rong dina
Ngali nuwun aturnya
ya ta sampun kalih latri
jêng nabiyullah
dènnya ngumpul nèng biting

cinarita kang sami ngungsi ing wana
sagunging wadya mukmin
kang lakon rong dina
tri dina samya prapta
nanging Jêng Bagendha Amir
èstu tan prapta
dinuga lamun sahid

Sayid Ngali ing manah langkung bramatya
tansah pamit mring nabi
arsa nrajang kopar
jêng nabi mangu ing tyas
yèn dede karsaning Widhi
nganti parentah
ajrih gumampil prapti

sampun pêpak sakathahing wadya Islam
sakèrine kang mati
dene pra sakabat
kang samya sabilollah
putra sami nunggak sêmi
miwah pra raja
: 50-satriya para mantri

ingkang samya kasambut ing ngadilaga
putrane kang gumanti
kang tan darbe putra
wangsanira gumantya
kocapa Sang Raja Jênggi
tansah kasukan
miwah para narpati

pangajênge barisan pan ora owah
maksih gènira lami
satriya myang raja
wus samya pêpatahan
ngarsa ing lambung myang kering
miwah pêngawat-
ira tansah miranti

karsanira yèn wus lêrêp wadyanira
arsa nglurug tumuli
mring nagri Madinah
awit saking pirêmbag
dera sira Raja Jênggi
Sang Raja Lakat
sakarsa anjurungi

wus misuwur yèn Nabi Muhamad oncat
binubarkên kang baris
Sang Jênggi Narendra
nanging tansah parentah
yèn ana cidraning mukmin
mila tinata
karsanira Sang Jênggi

yèn tinêmpuh ing ngarsa wuri ywa obah
aja ana nulungi
wus ajang-ajangan
sabubuhaning papan
ywa karya gègèr ing wuri
pinacuh samya
aywa kaya kang dhingin

rêbut dhucung wêkasan ulêng-ulêngan
saya rowang kèh mati
tan uning wong lawan
kuwur ingamuk Islam
pilih panggaha ing jurit
bala saraja
pêpanthan anindhihi

baris mujur tinata kadya wong mlampah
ujurira kang baris
lakon pitung dina
kandêle winatara
lakon sadina mênuhi
sing gunging kopar
gênggêng lir tambak wukir

abra sinang pasanggrahaning pra raja
warna-warna pan asri
lir pawaka sêkar
ara-ara kèbêkan
kapit punang wana ardi
dadi têngahan
gunung Kud wus pinasthi

watak ngarga pabarisane wong kopar
kidul kilèning wukir
barising Madinah
ya ta jêng sri narendra
lan Raja Lakat anggusthi
tukang carita
Bardanas kang tinari

Patih Ngabsah Suteja nindhihi bala
sampun atur udani
Sang Raja Madinah
ngadêg malih barisnya
parentah Sang Raja Jênggi
amapag ing prang
ngamungna baris ngarsi

Raja Jênggi tansah tanya mring Bardanas
pawartaning wong mukmin
sinambi kasukan
lawan Narendra Lakat
kang gêndhing munya ngêrangin
inum-inuman
pêpak larih-linarih

pangkur Sang Jênggi ngandika
kakang patih dene sang raja mêskin
nguni dhadhal kalah kawus
minggat sing pabarisan
dene mangke pun kaum purun angumpul
pacak baris ing paprangan
sintên andêling ajurit

umatur Raja Bardanas
nguni amba myarsa wartaning mukmin
milane Muhamad purun
mapag raka paduka
andêlipun mukmin gangsal kathahipun
kang satunggal Abu Bakar
Ngumar ingkang kaping kalih

kaping tiganipun Ngusman
sakawane nama Bagendha Ngali
punika pangagêngipun
ugêraning Muhamad
kang satungl pun Ambyahkang sampun lampus
nênggih tan dadya parentah
punika kinarya miji

Sang Raja Jênggi ngandika
kakang patih lah ta wartakna sami
nênggih kadigdayanipun
mukmin satunggal-tunggal
Kyana Patih Bardanas malih amuwus
kang nama pun Abu Bakar
lamun umangsah ing jurit

nunggang jaran sikêp pêdhang
lamun mêdhang sapisan masthi olih
wong sèkêt sawidak gêmpur
pamuke ngarah-arah
yèn kawratên mêngsah Abu Bakar mundur
yèn kintên numpang anunjang
wruh ing gêlaring ajurit

Sang Raja Jênggi alatah
lumrang bae kadigdayaning jurit
Sang Raja Bardanas muwus
inggih kalamun aprang
Abu Bakar pan dadya kulmaking rasul
patarènira Muhamad
asugih carita misil

kêkôndha dongèng wirayat
ngadu guna pambêkane wêwadi
dhinahar saaturipun
dhatêng ing gustinira
kwula kraga tur marasêpuhing rasul
Sang Raja Jênggi alatah
wartakêna kakang patih

kadigdayanira Ngumar
Sri Bardanas wacananira manis
Ngumar kalamun prang pupuh
asikêp pêdhang kangkam
nitih kuda tandangipun kokot bisu
wantêr pangamuke wuta
yèn kintên kasupit jurit

ngamuk dharat sikêp gada
wrat salêksa kati kang gada wêsi
yèn mungsuh sawidak antuk
sèwu rongèwu glasah
mara tangan andhupak miwah anjagur
singa kang jinotos rêmak
grêgut griwa dhas babarji

asring anyênyêmpal tiyang
bathang gajah jaran samya cinangking
binalangakên mring mungsuh
katiban kathah pêjah
tiyang gêsang cinandhak kinarya gutuk
kang nobatakên punika
alatah Sang Raja Jênggi

malih pun Ngusman gunanya
Sri Bardanas ngucap tan wontên malih
pangamukira apunggung
kêdhik pamicaranya
gêdhag-gêdhig kalah ngidak mênang nubruk
sabdane Jênggi Narendra
iku budine wong nisthip

angamuk cara andaka
yêkti kenging kang patih dèn rekani
sêlak lempoh sukunipun
gunane ngamuk dharat
lah ta tiyang punapa Ngumar puniku
nauri Raja Bardanas
kwula kawêraga yayi

Sang Jênggi malih ngandika
lah pun Ngusman wartakêna kang patih
punapa digdayanipun
mangsuli Sri Bardanas
Ngusman puniki sikêp gêgamanipun
rikat ngulahkên turôngga
yèn nuju sikêp jêmparing

wong mêmanah tatas sêmpal
angsal jôngga sirah wong tibèng siti
yèn nuju asikêp busur
lamun bêdhil sapisan
mimis nratas wong sèkêt sawidak gêmpur
yèn nuju asikêp watang
pan sagêd anggêbang mimis

lan wignya ambênthak panah
unclangira sagêd mubêng kaping tri
tinadhahan waja murub
yèn numbak kêre tatas
tiyang ingkang binuntar arêmak-rêmuk
yèn mêdhang sapisan angsal
sèkêt sawidak babarji

wong pinêdhang tugêl nratas
jaran tugêl yuwana lamun jurit
nanging rereh tandangipun
yayi mawi iriban
datan age-age amapag ing mungsuh
waskithagêlar paekan
amawrat lawan ing jurit

Sang Raja Jênggi alatah
botên eram prajurit ringak-ringik
Ngusman apa gunanipun
Raja Bardanas nabda
pan pun Ngusman gunanipun ahli nujum
waspada osiking jagad
nêtêpi sakèh agami

andhukuni sakit manah
amadhangkên pradata miwah ngadil
luwês ing sabarang wuwus
migunani ngaguna
netra sarja ngarjani ing rèh rahayu
nanging sinamar tan môntra
punika gunane yayi

Sang Raja Jênggi ngandika
kakang patih lah wartakêna malih
pun Ngusman digdayanipun
Raja Bardanas nabda
botên wontên malih ing kagunanipun
ngling malih Sang Jênggi Raja
pun Ngusman tiyang punapi

Raja Bardanas angucap
Sayid Ngusman pandhita pinrajurit
inggih sêntaning rasul
malih Sang Jênggi mojar
kakang patih nênggih pun Ngali puniku
punapa digdayanira
Bardanas mangsuli angling

yayi pun Ngali punika
andêl atos têguh timbul bèrbudi
lamun mangsah rowak-rawuk
ngagêm pêdhang Dulpakar
anèng kuda agême aran pun dudul
napas madu ulêsira
rikat sandêre lir thathit

pêdhange aran Dulpakar
landhêp makah panjang nêm dhêpa sisih
pinangku wontên ing kêpuh
yèn mangsah kadya kilat
mêngsah sèwu rongèwu tri èwu gêmpur
salêksa rong lêksa pagas
sayuta rong yuta ênting

sinambêr pêdhang Dulpakar
gêmbung ngadêg êndhas tumibèng siti
wong dharat griwa kêsaut
nunggang jaran bangkekan
pêdhot tatas gajah sigar têmah rêmuk
kasaut pêdhang Dulpakar
nadyan wrêksa tigas pacing

sela ngundhung tatas-tatas
nadyan arga katêmbing ngantos gawing
bumi bêlah yèn kasaut
Jênggi jaja lir ngobar
sarêng myarsa Bardanas dènira muwus
wusana Jênggi ngandika
dugèkêna kakang patih

kang aran Ngali Murtala
kadigdayanira punapa malih
Bardanas malih amuwus
Ngali digdayanira
lamun pêtak akèh gunung manggut-manggut
orêg kang bumi prakêmpa
bala kababan lir mimis

nadyan wrêksa sêmpal rungkad
tyang ginêtak amlêsat nuli lalis
Ngali awrat sanggènipun
nambungi Raja Lakat
andalêming Bardanas anggunggung mungsuh
Raja Bardanas turira
amba punika sayêkti

nging sakit kantun Madinah
tambuh taksih gêsang tambuh ngêmasi
Sang Jênggi Raja ngling worsuh
nging amba dèrèng ulap
nadyan bisa amblêsa bumi sap pitu
mabura mring langit sapta
sayêkti ingsun tan wêdi

aprang anèng awang-awang
aprang banyu ingsun ora gumingsir
Sri Lakat latah gumuyu
wêntisira ginoyang
nora susah sok maksiha yayi prabu
Sang Raja Jênggi ngandika
tiyang punapa pun Ngali

mangsuli Raja Bardanas
nênggih ingkang nama Ngali sayêkti
kadang nak-sanaking rasul
ingambil mantu ngiras
nguningani sahbat kang sami pinunjul
prajurit kang sêsêliran
pun Ngali kang madanani

Sang Raja Jênggi angucap
botên eram manira kakang patih
Amir Ambyah tuwan tutur
inggih digdayanira
ngling Bardanas Amir Ambyah Jayèngsatru
pamanira pun Muhamad
andêling santana aji

sadèrènge praptèng ngajal
têguh timbul tur awani ing mati
mung cumêthi agêmipun
anitih kuda galak
ulês dhawuk kalisahak wastanipun
kalih agême turôngga
satunggal ulêse wilis

untu rangah lir rêksasa
inggih ugi sami kapal sêmbrani
agême Sang Jayèngsatru
mila langkung digdaya
kuda kalih apan sami têguh timbul
naut nepak pagas-pagas
nguni tuwan wrin pribadi

nyumêthi sapisan tatas
rêmuk ewon pagas sinabêt mati
manah brangas bèr tur purun
salaminira gêsang
durung duwe sapanginang manah takut
kêdhik mangsah kathah mangsah
rikat kalamun ajurit

Sang Jênggi gumuyu latah
lah punapa kêna dèn pirantèni
Bardanas mangsuli muwus
pasthine kêdah pêjah
manah bludag kirang rèrèh pambêkipun
mèsêm Sri Narendra Lakat
anabda Sang Raja Jênggi

kang patih andêl Madinah
kèhe lima kang siji lagya sakit
kèri papat siji lampus
dene dhadhal sadaya
Sri Bardanas aririh dènira muwus
andêl papat amung Ambyah
pramugarining ajurit

dhasare wong mukmin nistha
wus winawrat datan ambangkat kardi
tan purun mring yayi prabu
sanadyan apuruna
môngsa dadak dadya garêgêting dhêngkul
Sang Raja Jênggi alatah
pêdhange binanting siti

kang patih lah karanira
mukmin dene têka akumpul malih
ngêdêgakên kang têtunggul
kumaki mungsuh ingwang
lamun ora kaya Jênggi Sang Aprabu
kinadang sinaudara
eman yèn tan ngrata bumi

sarwi pinuntir rawisnya
bêkos-bêkos mangkorog Raja Jênggi
ginêlak dènira ngidul
netra kêthip ngatirah
singa mulat ajrih pangraose naut
dhasar pasmonira galak
rupanira gêgilani

bakat-bakut ngering nganan
Sri Bardanas manahira kuwatir
Jênggi akras dènnya muwus
kakang patih dugèkna
apa karanira pêkir purun magut
kuwatir Raja Bardanas
saure dèn ngati-ati

amêsthi ungas kewala
pun Muhamad saking lumuhing isin
nanging amba nguni ngrungu
swara lir gêlap sasra
bilih-bilih punika pun Ngali nusul
sun majad prajurit Islam
yèn datan wontên pun Ngali

sayêkti môngsa puruna
nadyan yêkti manusula pun Ngali
lah wuwuha Ngali sèwu
môngsa bangkata ing prang
pan wus dhasar si mukmin kumudu lampus
Sang Jênggi gumuyu latah
ginoyang-goyang kang wêntis

suka Sri Narendra Lakat
duk miyarsa sagahira Sang Jênggi
ngandêlkên digdayanipun
kagunan wus kanyatan
sagunging wong sumewa enggar sadarum
pra raja samya gambira
akibir ngêntosi kardi

mundur nahan pangajêngira wong kopar
Suteja kang nindhihi
wong Ngabsah bêlabar
wus munya kang sanjata
jumêgur mukmin nimbangi
wus samya mangkat
gumruh têngara muni

pangriking kang turôngga panjriting liman
wor gêdêbêging jalmi
kang raga prêkatha
anjrah bumi prakêmpa
datan kawarna ing margi
kang mangkat yuda
praptèng paprangan baris

keblat wetan wong kapir barise aglar
sinang lir gunung gêni
kilèn baris Islam
sampun ayun-ayunan
gumuruh suraking kapir
wadya Madinah
surake animbangi

samya muni têngarane wong ayuda
kêndhang gong lawan bèri
gong maguru gôngsa
têtêg kaya butula
gumrah sêsumbaring kapir
sanjata sarat
gumludhug gênti muni

giyak têmpur kang dadya panganjuring prang
lir udan sinêmèni
lir pendah kiyamat
swarane ing payudan
kadya ombaking jaladri
lir langit rêbah
gunturing sela ardi

ting galêdhug ting galêgêr ting garêbyag
pating clorot lir thathit
swara lir ampuhan
wênèh lir gêlap ngampar
jagat lir gêrêng kapyarsi
bumi prakêmpa
kagênjot gonjang-ganjing

lêbu blêdug kasampar mumbul mring tawang
grêgut Islam lan kapir
jêng nabi kawarna
jênêngi ing ayuda
sinongsongan mega putih
pêtêng awiyat
malaekat jagèni

lumrang tara gumêbyar-gêbyar liwêran
mulêk gônda mênuhi
Ngali anèng ngarsa
pamit marang jêng duta
grêgêt-grêgêtên miyarsi
datan sarônta
jaja lir mêdal agni

kangjêng nabi kewran dènira miyarsa
mirsa turira Ngali
kèndêl tan ngandika
ajrih yèn nglancangana
karsaning Hyang Maha Suci
sapangrèh bawa
sumarah kangjêng nabi

awusana dêdonga tumêngèng wiyat
pasrah mring Maha Suci
lan pangamukira
Ngali sumanggèng Suksma
praptèng Mulkan Jabarail
sung salam nabda
hèh kêkasihing Widhi

karsanira Sayid Ngali turutana
nadyan mêntasa sakit
wus kinarsa mulya
dening mêmangsah ing prang
tuwan ywa sumêlang galih
Ngali Murtala
wus kalilan ing Widhi

nanging tuwan sampun supe ing Pangeran
glis muksar Jabarail
Jêng Nabi Muhamad
ngidèni mring Murtala
anitih pun dudul musthi
pêdhang Dulkapar
makah nêm dhêpa sisih

kinèn mundur sadaya prajurit Islam
Ngali nandèr lir thathit
barising wong kopar
tumpês ingkang katrajang
kang bangke tumpang matindhih
sakêdhap netra
dadi sêgara gêtih

Sayid Ngali saklangkung eklasing driya
cêngêng dènira jurit
tan ana katingal
pan amung pakoning Hyang
lawan pangèstuning gusti
kêbat lir kilat
panrajangirèng bariskang kêsaut dening kang pêdhang Dulpakar
wêndran baran pan ênting
amung sakêclapan
kapir atêtumpêsan
gajah jaran sami mati
pating kurambang
timbul sêgara gêtih

wiwit enjang kongsi saandhaping asar
pangamukira Ngali
lêlakon rong dina
kapir lir sinaponan
mung siji loro kang urip
ingkang ayuda
nulya kêsaput bêngi

nulya kondur Bagendha Ngali Murtala
sowan mring kangjêng nabi
sagung pra sakabat
mantri satriya raja
wus daut dènira jurit
ngiring Murtala
matur mring kangjêng nabi

sampun prapta ngarsane jêng rasulollah
Risang Bagendha Ngali
miwah pra sakabat
Ngumar Ngusman Bu Bakar
samya enggar ingkang ati
ebat tumingal
pangamuke Sang Ngali

kangjêng nabi datan amangsuli sabda
gya sukur ing Hyang Widhi
sarêng sampun pêpak
jêng nabi nulya jêngkar
masanggrahan saha dasih
ganti winarna
sira Suteja Patih

niba tangi palayune barangkangan
kirang kêdhik ngêmasi
sampuna andhawah
saking dipangganira
anggulung awor lan mayit
pêsthi palastra
sarêng kasaput wêngi

dènnya gulung awake kuthah ludira
kawarnaa ing bêngi
sira Raja Lakat
lawan Narendra Ngabsah
kasukan nutug salatri
tansah bujana
lan sagung pra narpati

raja satus tri dasa kang anèng ngarsa
samya nèng kursi rukmi
lêlangên bêbêksan
mêntarkên kawiragan
pra raja Ngabsah kang luwih
Jabur putranya
wus gumanti rama ji

kapêngarsa tur dadi andêling nata
ngran Sri Drustam Duryajid
sura widigdaya
agême lamun yuda
gutuk rante angajrihi
sawidak dhêpa
panjang tur pulasani

Kasral Kudus putrane sampun gumantya
dados raja pêngalit
pan lumrah kewala
lan sagung para raja
Sri Lakat lan Raja Jênggi
sinewagara
kasukane angênting

samya wuru mêntarakên gunanira
Jênggi dhasar sinêkti
wimbuh sanjatanya
ingkang aran bramastra
yèn ginêdhêg mêdal gêni
lan mêdal sarpa
wêndran baran ngajrihi

mila Jênggi kongas sakti widigdaya
kèringan nungsa bumi
malih cinarita
tumpêsing bala ngarsa
Raja Jênggi tan udani
saking têbihnya
wimbuh katungkul sami

siyang dalu angênting kasukanira
mriyêm tan pêgat muni
enjang kawarnaa
kang anèng pabarisan
wus aglar atata baris
matumpa-tumpa
saraja saha dasih

mujur gênggêng ana lakon pitung dina
rong dina kang wus tapis
kèri lêlampahan
limang dina kang wêtah
sutejarsa ngungsi gusti
angayam-ayam
mêdal jawining baris

baris têngah wruh yèn ngarsanira dhadhal
rinusak ing wong siji
prayitna atata
nungsun bêdhil saratnya
gunging wong ngawêt jêpiping
tansah angulab-
ulab ing kanan kering

ya ta kangjêng nabi anèng pasanggrahan
pra sakabat siniwi
satriya pra raja
wus samya dandan yuda
Ngali tansah amambêngi
lir cocak môngsa
dènnya matur ing gusti

gusti sampun dados damêle wong kathah
risaking laknat kapir
pasrahna ing Suksma
mangke amba kang mangsah
kapir kaping kalihnèki
jèngkèlkên manah
tan purun angajoni

tansah kèndêl jêng nabi sumanggèng Suksma
tumênga mring wiyati
Jabarail nulya
prapta sung salam nabda
Muhamad tuwan turuti
Ngali Murtala
gya muksa Jabarail

kangjêng nabi ngandika Ngali mangkata
wus linilan ing Widhi
Ngali sigra mêsat
nitih kuda lir kilat
praptèng pabarisan kapir
lumêpas nrajang
dadi sagara gêtih

bangke gajah jaran jalma ting kurambang
Abu Bakar winarni
lan Bagendha Ngusman
nusul dhatêng barisan
nonton pangamuke Ngali
saking têbihan
inalillahu kalih

ebat mulat Bu Bakar kalawan Ngusman
kuwasane Hyang Widhi
tandange Murtala
kadya dudu manungsa
lir malaekat Ngijrail
kala mèt nyawa
sakêdhap wong sakêthi

gêmpur tumpês mung sinambêr sakêplasan
sidhakêp sabat kalih
apan munggèng kuda
jaran ngidak bêbathang
tan arsa lêmah kaèksi
namung mayit rah
pirang-pirang pambêdhil

nêmpuh ngidul Bagendha Ngali Murtala
sakêplasan winarni
agunung kêpala
nêmpuh ngalèr narajang
gunung wangke tumpang tindhih
pêdhang Dulpakar
anglêburakên kapir

wôngsal-wangsul Bagendha Ngali lir kilat
pitulunging Hyang Widhi
kapir baris tatas
tatas mung sakêdhepan
turôngga tan ngambah siti
Sang Ngali wêgah
saking robira kapir

tinênggêl ing têngah yèn nuju narajang
lir lurung baris kapir
saclangaping pêdhang
tigas pacing wong kopar
lakon patang dina ênting
lir sinaponan
panêmpuhira Ngali

saking gunging kapir baran wêndran wurdan
baris upama warih
sinabêt ing pêdhang
pasah sayêkti pisah
nanging taksih pulih malih
lir lêlurungan
sakêdhap pulih malih

tur tan ana wong kapir kongsia indha
saking kêbate Ngali
lir sukêt binabad
tumpês tapis katrajang
nanging saking gunging kapir
pulih kewala
kang brastha tan katawis

ing paprangan mèh sadhêngkul ilining rah
ngrubyuk sêgara gêtih
saking gunging kopar
prandene datan têlas
kèmêngan Bagendha Ngali
karaos sayah
jlog têdhak saking wajik

kudanira cinêpêngan asta kiwa
Ngali nulya alinggih
nèng rêmukan bata
nolèh wuri saksana
wontên tiyang nini-nini
lagya anjênang
Sayid Ngali marani

nuntun kuda cinancang cêlak ing wisma
nini tuwa nulya glis
kuda pinakanan
tur sinandhingan toya
pun dudul gya nginum warih
sigra ni tuwa
jênang wus dèn wadhahi

Sayid Ngali lênggah jèjèr lan ni tuwa
jênang sumaos ngarsi
ni tuwa angatag
nak bagus tuwan dhahar
jênang kawulapuniki
Ngali gya nyandhak
suru dhasare angling

mangkat dhahar ingkang sinuru ing têngah
nyi tuwa nyandhak aglis
astaning Murtala
ni tuwa sarya ngucap
lah ta anak bagus sisip
amburu têngah
môngsa kêna binukti

apan bêntèr sanajan pinêsakêna
tuwan dhahar sayêkti
môngsa nuwukana
Sayid Ngali têtanya
paran dènira abukti
ni tuwa ngucap
surunên saking pinggir

ubêngana mayar dènira tan panas
sinuru saking kêdhik
dangu-dangu têlas
Ngali mangsuli sabda
lir pundi têlasnya nyai
kang jênang kathah
binuktia wong katri

inggih ugi môngsa ta sagêda têlas
ni tuwa sabdanya ris
nadyan kawan panjang
tuwan dhahar priyôngga
yèn kubêngan saking pinggir
sayêkti têlas
lawan karsaning Widhi

Sayid Ngali dèrèng ngantos dhahar jênang
sarêng miyarsa angling
kèndêl wus kadriya
pasmoning nyai tuwa
Ngali ngadêg sarwi angling
sampun katêdha
sih pakênira nyai

Ngali sigra marêpêki kudanira
ri saksana wus nitih
ni tuwa gya musna
sawismanira sirna
saya gêgêt Sayid Ngali
kuda kinêtap
lumarap kadya thathit

baris kapir kang lampahan kawan dina
ingubêngan mring Ngali
akêbat lir kilat
datan ngantos saêjam
kapir sampun sirna gusis
asagara rah
jaran gajah myang jisim

ting kurambang tumpês tapis gunging kopar
sadhêngkul jroning gêtih
ingkang kapidhara
kasilêp sagara rah
asrang kabêntèr ing rawi
kalangkung panas
wong klêngêr laju lalis

siji loro kang gêsang kapêksa mlajar
kaborang sara lungit
ing satêngah pêjah
lakon sadina gêmpang
kapir kadya dèn saponi
wana katrajang
pan kadya dèn babadi

wrêksa pating kurambang nèng sagara rah
ngundhung tugêl kang kadhis
sela gêng samya crah
gunung anakan pagas
katrajang Bagendha Ngali
pamidêrira
ping sèwu nratas kapir

kadya thathit muwêr anèng pabarisan
kêplasira sing pinggir
têmah têkèng têngah
kawasaning Pangeran
Ngali drêma anglakoni
pitulunging Hyang
dhatêng jêng nabi murti

Abu Bakar Ngusman gèdhèg-gèdhèg mulat
tanpa kumêdhèp kalih
samya ebat mulat
kondur mring pasanggrahan
Bu Bakar Ngusman sang kalih
sukur ing Suksma
atuwuk dananing sih

kawarnaa wau sang raja ing Lakat
kalawan Raja Jênggi
anutug kasukan
lan sagung para raja
lawan samya pacak baris
nèng ara-ara
lir jalanidhi ngalih

abra sinang busana lir ardi kopar
tarubira winarni
sangkêlat tur wiyar
rêspati pinlisiran
songkèt wiron sutra wilis
kalih narendra
pinrak nèng langkat rukmi

abra sumit ginuntrèng ing nawa rêtna
murub busanèng aji
sang nata kinêmbar
rakiting prajuritan
rasukan kinêmbang rukmi
akêbak rêtna
makutha binuka sri

pan pra raja samya kinèn main kuda
ingkang dados pangirid
Sang Raja Bardanas
lawan Sang Raja Drustam
satriya mantri bupati
sadaya têgar
samya main turanggi

lawung biring wênèh ana ingkang onclang
sawênèh rakit jurit
agêbang-ginêbang
agênti lêlancaran
sukèng tyas narendra kalih
mulat ing wadya
ingkang main turanggi

Sri Bardanas dhasar wasis nunggang jaran
tansah unclang kang biring
tinêngên kiniwa
solahe lir wong bêksa
eram sagung kang ningali
turangganira
solahe lir wong ngrangin

Drustam Ngajid ganjur lungit lawungira
unclang luhur turanggi
dèn but tyang sakawan
tinumbak saking wuntat
ngarsa miwah kanan kering
datan tumêka
panggêbangira wasis

lir kitiran dènira angikal watang
kang nglarihi tinolih
punika Sri Drustam
gêbang sinambi onclang
tibèng jaja tan nêdhasi
Jênggi lan Lakat
langkung suka ningali

gamêlane angungkung ngenggarkên manah
surak lir karngèng langit
kang samya rakit prang
tan ana kang kuciwa
Bardanas blatèr malipir
dadya tontonan
suka narendra kalih

wus binubarakên kang main turôngga
prapta ing ngarsa aji
gya inum-inuman
kasukanira nêlas
sagunging wadya kang nangkil
samya gambira
tan pêgat mriyêm muni

gya kêsaput praptane Patih Suteja
dumrojog ing ngarsa ji
Jênggi kagyat mulat
wusana ngandika kras
karanira sira prapti
matur Suteja
gusti tiwas pun dasih

amba kinèn nindhihi baris pangarsa
ing mangke sampun tapis
tan urip satunggal
sagunging wadya tuwan
dèn amuk tiyang sawiji
andêling Islam
wasta Bagendha Ngali

Raja Jênggi sarêng amiyarsa sabda
talingan lir sinêbit
mangkorog ngatirah
ambêkos krura mangkrak
worsuh sabdanira bêngis
mara tutugna
priye patraping jurit

sigra patih umatur sarwi wotsêkar
panêmpuhipun Ngali
akêbat lir kilat
sikêp pêdhang Dulpakar
pangamukira duk wingi
baris lampahan
kalih dintên wus ênting

lakon kawan dina tan kongsi saêjam
ngandika Raja Jênggi
dhasar padha edan
amungsuh wong satunggal
dene ta nora nguwisi
têmahan brastha
sira ingkang kêpadhil

yèn ta dhasar alumayua sadaya
dene ingsun tan myarsi
swaraning sanjata
iya rong dina pisan
tan ana bênèking bêdhil
matur Suteja
dènira aprang wingi

sagêbragan mariyêm munya sakêdhap
dèrèngnya Ngali prapti
sarêng Ngali mangsah
panandêre lir kilat
sakêdhap sagara gêtih
lajêng tumpêsan
siji tan ana kèri

duk ing wau pamuknya Ngali Murtala
abdi tuwan prasami
tan kongsi nyanjata
lampahan kawan dina
kagèt kewala duk prapti
tan kongsi indha
sinambar mring pun NgaliRaja Jênggi ngandika dhatêng Bardanas
kadipundi kang patih
aturing Suteja
puniku napa nyata
mangsuli Bardas Patih
turing Suteja
yayi prabu sayêkti

atur amba nguni swara kang kadya glap
inggih punika Ngali
kados makatêna
ature pun Suteja
mangke kados nuli prapti
Ngali Murtala
Bardanas dèn tingali

sarwi biru awake cape sadaya
kotbuta Raja Jênggi
nabda sru sêsumbar
nadyan Ngali praptaa
sun cêkêle padha siji
lah dèn tontona
sun tandhing lawan Ngali

Raja Jênggi gya umatur mring Sang Lakat
kakang prabu suwawi
mangsah ing ayuda
tuwan anjênêngana
ngong kêmbarane pun Ngali
Lakat ngandika
pun kakang tan suwawi

amba gêga nanging sasat botên gêga
turnya Suteja Patih
lan turnya Bardanas
prayogi dèn yêktèkna
utusan amriksa dhingin
têmên botênnya
rusake wong kang baris

Lakat Jênggi lagya imbalan wacana
kasaru Sayid Ngali
anjog saking kuda
praptane kadya kilat
anubruk Lakat lan Jênggi
Lakat wus kêna
Jênggi mêsat lir thathit

nrajang tarub sang nata ambrol atatas
Lakat wus dèn talèni
binônda ing wastra
bêntingira priyôngga
sutra diwôngga binrudir
budi tan bisa
tansah aplintar-plintir

para ratu kang têbih bubar sadaya
tan ana kèri siji
niba tangi bubar
Patih Bardanan nêbas
Suteja rowangnya gêndring
saksana mulat
wontên dhamping andhêlik

linêbêtan amèpèd dènnya singidan
gumrubyug gunging kapir
wênèh bêrangkangan
dene kapir kang brastha
amung kang katrajang Ngali
sacangapira
ing pêdhang glasah tapis

mila datan pinutêr panrajangira
Ngali raosing galih
saking kêdahira
panggih lan Raja Lakat
ya ta warnanên wong kapir
ulêng-ulêngan
tambuh ingkang dèn ungsi

kadi pêksi mrêdôngga sinambêr gêlap
sarêng prapta ningali
kang cêlak kèh mêndhak
lumpuh sami sakêdhap
samya sumungkêm ing siti
kang têbih bubar
lumayu niba tangi

ingkang samya anjêngking sampun binônda
ginandhèng-gandhèng sami
cinancang lan saka
wênèh cinancang wrêksa
Ngali gya nitih turanggi
nututi enggal
samya lumayu gêndring

sakêplasan apagas tumpês gêlasah
nanging ura wong kapir
Ngali ing tyas kewran
bujung ngêkèhi lampah
jlog têdhak saking turanggi
Ngali gya pêtak
klêngêr sagunging kapir

kang lêlakon sapandêlêng lajêng pêjah
myarsa swaraning Ngali
ingkang katungkulan
ajur glêpung wor lêmah
ingkang kababan lir mimis
Ngali Murtala
pêtake wanti-wanti

orêg gênjot wau kang punang pratala
wrêksa lir dèn saponi
wau mawur kentas
nibani mring wong kopar
sangsaya kathah kang modir
saparan-paran
galasah mayit kapir

Ngali nulya mrêpêki ing pambitingan
pêtaknya tan dèn gopi
kang biting wus rusak
jalma nèng jro kèh pêjah
gya wangsul Bagendha Ngali
mring panggenannya
Lakat kang dèn talèni

Raja Lakat sarowang ingkang binônda
sami kapanggih glinting
kalêngêr sadaya
dangu akapidhara
suwe-suwe samya nglilir
pêpungun samya
sakèh kang dèn talèni

Sang Lakat ture wor kingkin
dhatêng Sang Ngali Murtala
dospundi badhe dadose
punaparsa pinêjahan
dene paduka bêsta
yèn kenginga kula suwun
sampun ngantos pinêjahan

ngandika Bagendha Ngali
lamun sira kudu gêsang
apa gêlêm sang akatong
manjinga agama Islam
manut ing Jêng Muhamad
Lakat matur inggih purun
ing sakarsa-karsa tuwan

sok asampun dèn pêjahi
lan amba sampun binêsta
gusti tan sae dulune
môngsa tan ngangkah punapa
kawula sampun tobat
tan darbe sêdya lumayu
Bagendha Ngali anyêntak

nora têka dèn lakoni
yèn sira kakehan ujar
anêmu pati têmahe
dharodhog Sang Raja Lakat
ulatira abiyas
dènira matur tumungkul
sakarsa amba sumôngga

pra raja satriya mantri
nênggih kang samya binêsta
pirang-pirang nèng ngarsandhèr
cacah raja kawan dasa
mantri satriyanira
gangsal èwu kawan atus
ginandhèng-gandhèng sadaya

samya micorèng ing ati
dene iki Raja Lakat
têmahan nora pinatèn
ingsun manèh yèn pêjaha
sanadyan cinukura
pinrapat pinara wolu
sok aja pêjah kewala

warnanên kang ngungsi têbih
raja prajurit satriya
tular-tinular wartane
samya tutur-tinuturan
padha rowanging kopar
kang samya kêcandhak wau
datan wontên pinêjahan

akathah kang samya angling
Lakat ugêring prakara
kacandhak nora pinatèn
ingsun wong nunut kewala
drêma nglakoni prentah
payo kônca padha têluk
manut saombaking kathah

kang sawênèh ana angling
yèn sira angungsi gêsang
anêmu pati têmahe
aran wus padha uninga
marang Ngali Murtala
lir thathit kêbat sumiyut
wêruh-wêruh gulu pagas

arsa angungsi mring ngêndi
lah môngsa wurunga pêjah
Ngali pan dudu pêpadon
nauri rowange ngucap
aja sira rêrasan
Ngali tan kêna cinatur
mêngko prapta nyambêr êndhas

gya sowan Bagendha Ngali
wong Lakat lan wong Ngabêsah
ngaturakên bongkokane
waos pêdhang myang sanjata
towok tulup myang panah
pirang-pirang kapir têluk
ambuwang pêdhang curiga

aglar para ratu kapir
anyaoskên pêjah gêsang
Bagendha Ngali wuwuse
iya padha sun tarima
sun atêrakên sira
mring gusti bagendha rasul
têmbe sira manggih mulya

nulya kondur Sayid Ngali
pun dudul wus tinitihan
lon-lonan wau lampahe
dèn iring ing wadya kopar
bêbandan wus nguculan
kantun ing Lakat Sang Prabu
wau kang maksih binônda

tinitihakên ing wajik
sarta ingugêr lan kapa
tan kêna têbih lampahe
lawan Sang Ngali Murtala
siyang dalu lumampah
tigang latri wontên ngênu
nulya prapta pasanggrahan

gumruh wadyabala mukmin
mêthuk mring Ngali Murtala
mêdal saking bitingane
wus tundhuk mungging ing ngarsa
Ngali minta caraka
tur udani mring jêng rasul
yèn Lakat sampun binêsta

caraka atur udani
dhumatêng gusti panutan
sabat gya ngandika kabèh
satriya myang para raja
kupêng wontên ing ngarsa
sumêkta gêgamanipun
anjaga kapir kang prapta

Ngali ngandikan wus prapti
pra ratu kapir binêkta
gumrudug kapir praptane
tata glar anèng ngayunan
samya sujud sadaya
nèng ngarsanira jêng rasul
Sri Lakat maksih binêsta

sakabate kangjêng nabi
pan samya sinêla-sêla
lawan wong kapir lungguhe
panggenanira Sri Lakat
nèng ngarsaning Murtala
binônda tansah tumungkul
mukane konjêm pratala

jêng nabi ngandika aris
lah êndi Si Raja Lakat
ingkang aran Dawil Kusèn
Ngali matur pan punika
ingkang agêng apanjang
angandika kangjêng rasul
dhumatêng Sang Raja Lakat

ingsun têtakon sayêkti
mring sira Sang Raja Lakat
lah tutura sawêcane
kayaparan paman Ambyah
dene lawas tan prapta
tur dadi pangayun-ayun
têka liwat ing antara

adangu Lakat Narpati
langkung jrih mring jêng panutan
tan sagêd mêdal ature
tansah junjung-junjung jaja
kêtêge rêbut paran
ambêgane mêlar mingkup
kang muka sawang kunarpa

Ngali ngatag saking wuri
lah mara sira matura
Sang Raja Lakat ature
dhuh gustiningsun pangeran
prakawis paman tuwan
sampun pêsthi sedanipun
inggih kalêbêt ing gêlar

wondèntên ingkang mêjahi
dhumatêng ing paman tuwan
dede kawula wiyose
inggih Sang Raja Ngabêsah
ing nguni piniluwang
rencangipun ing prang pupuh
inggih lan Raja Ngabêsah

ingkang nama Raja Jênggi
kang mêjahi paman tuwan
jêng nabi arum dêlinge
singa ingkang mêjahana
jamake wong ayuda
singa tiwas masthi lampus
balik di jisime paman

saiki ana ing ngêndi
layone jêng paman Ambyah
Sang Raja Lakat ature
wontên sajroning piluwang
layone paman tuwan
angandika kangjêng rasul
Raja Lakat uculana

dimèn manjing gama suci
sigra Sang Ngali Murtala
anguculi bêbêstane
Lakat wus lêga ing manah
apan sakala bingar
pra raja kapir sadarum
wus samya lêga kang manah

sadaya winulang sami
Sri Lakat lan para raja
myang sabalanira kabèh
angucap kalimah sadat
wus samya manjing Islam
Lakat tumênga tumungkul
langkung trusthaning wardaya

ngrasa yèn darbea urip
umatur Sang Raja Lakat
lan raja têlukan kabèh
prakawis layon jêng paman
sumôngga karsa tuwan
punapa inggih pinundhut
ulun sandika ngupaya

jêng nabi nulya nglilani
lagya ngadêg Raja Lakat
lan raja têlukan kabèh
ngêjèpi Sayid Bu Bakar
dhatêng Ngali Murtala
Ngali wus nampèni sêmu
baune Lakat cinandhak

Lakat gya dheprok alinggih
sakalangkung ajrihira
para raja wangsul kabèh
jêng nabiyullah ngandika
ya pagene Murtala
angandhêg mring lakunipun
Si Lakat arsa lumampah

umatur Bagendha Ngali
amba lumampah priyôngga
ngupados paman layone
sarya anganthi pun Lakat
anuduhna kang prênah
raja têlukan sadarum
sampun wontên tumut kesah

ngamungna Lakat pribadi
sarênga lampah kawula
jêng nabi arum dêlinge
lah kapriye Abu Bakar
lakune Si Murtala
iku apa nora ewuh
Si Lakat tan nganggo kônca

umatur Bu Bakar Sidik
gusti sae tinurutan
kados tan wontên èwêde
jêng nabi aris ngandika
lah Ngali umangkata
kalawan Si Lakat Prabu
kalih wus mêsat sing ngarsa

kaum prajurit umiring
sêsanga para sakabat
tumut Sang Ngali lampahe
dhatêng madyaning paprangan
Lakat lumampah ngarsa
samarga dèn urung-urung
mring wadya prajurit Islam

pan sarwi anitih wajik
wus prapta ing ara-ara
nguni têmpuhing palugon
samarga tan ngambah lêmah
ngancik ngidak bêbathang
bêlarongan gandanipun
rah kandêl samya anêla

Lakat dinangu mring Ngali
iki bathange wong apa
lan sapa kang numpêsake
umatur Sang Raja Lakat
inggih bathange kopar
kang dèn amuk Jayèngsatru
ngandika Ngali Murtala

êndi prênahe kang jisim
layone Jêng Paman Ambyah
Sang Raja Lakat turnya lon
nênggih kang êlèr punika
ragi kapara ngetan
gya laju ing lampahipun
wus prapta prênah piluwang

kapanggih layone Amir
maksih anitih turôngga
sarta ngasta cumêthine
tan môntra yèn sampun seda
maksih sêgêr kewala
nênggih lan turangganipun
gandane arum angambar

apan prênyata Jêng Amir
ing salami-laminira
dhasare bêsus pangangge
datan pêgat ulah gônda
ngambar saparan-paran
sarêng seda saya wuwuh
minging gandanira ngambar

jaja kang binêlah kapir
sayêkti nora katara
kêsasaban rasukane
tanapi rasukanira
tan kêtawis yèn owah
Sayid Ngali sarêng dulu
angrês kumêmbêng kang waspa

kudhandhangan gya têdhak sing wajik
Sayid Ngali mlajêngi kunarpa
ngrangkul nungkêmi padane
pra sakabat sadarum
anungkêmi samya anangis
sêsambat warna-warna
Ngali ing tyas sukur
dhatêng ing Allah Tangala
lwih utama sedane ratu prajurit
kang aprang sabilollah

Raja Lakat nulya tumut nangis
sênggruk-sênggruk ningali kunarpa
manut saumbaking akèh
para sakabat gupuh
lawan Ngali angangkat jisim
sinarèkakên nulya
ing malige sampun
layone pun sêkardwijan
sarêng ginggang lawan layone Jêng Amir
rêbah anulya basah

wus rinêmbat layone Jêng Amir
tan kawarna lampahirèng marga
wus dungkap pambitingane
mêthuk jêng gusti rasul
pra sakabat sadaya ngiring
wus tundhuk lan kunarpa
jêng bagendha rasul
tansah kumêmbêng jêng duta
pra sakabat pating salênggruk anangis
samya gêntosi ngrêmbat

sampun prapta pasanggrahan nuli
tiningalan layone kang paman
binuka sabusanane
kagyat sarêng andulu
bêlah jajanira Jêng Amir
tan ana galihira
pra sakabat dulu
saya sru dènnya karuna
Sayid Ngali tansah anungkêmi jisim
Sayid Ngali bramatya

sru grêgêtên mringLakat Narpati
duk waune datan matur pisan
jêng nabi ngandika alon
lah paran karanipun
dene bêlah jajaning jisim
kang galih nora nana
Raja Lakat matur
pun Jênggi kang bêlah jaja
milanipun binêlah jajaning Amir
kang galih tiningalan

de prawira wantêre kapati
pan tinimbang lawan manah kathah
punapa wontên bedane
ngandika kangjêng rasul
apa nyata beda sayêkti
umatur Raja Lakat
gusti kula nuwun
amba pan botên waspada
sabab têbih lawan panggenane Jênggi
jêng nabi angandika

saikine iya ana ngêndi
ya galihe paman lah tutura
ngong dugi winangsulake
galihe Jayèngsatru
nguni dhatêng Sang Raja Jênggi
mring prênahira Ambyah
nanging kula nuwun
kirang priksa winangsulna
dhatêng jaja kalawan botêne gusti
sawab saking têbihan

nanging lorogipun Raja Jênggi
inggih dhatêng salêbêting luwang
jêng gusti rasul dêlinge
dene nganggo tan wêruh
aran sira kang darbe kardi
Raja Lakat tur sêmbah
kalangkung jrihipun
prakawis dadosing aprang
Raja Jênggi nênggih ingkang nguwasani
miwah sedaning Ambyah

amba nguni pan sampun kajodhi
ngajêngakên biluk dhatêng tuwan
kasaru Jênggi praptane
amba pinênging nungkul
Raja Jênggi ingkang nyagahi
angrusak dhatêng tuwan
nanggulang prang pupuh
jêng nabiyullah ngandika
ing saiki Si Jênggi ana ing ngêndi
umatur Raja Lakat

sapraptaning Jêng Bagendha Ngali
Raja Jênggi kesah tan kantênan
wusanamba kantun dhewe
amba lajêng tinubruk
dhatêng Gusti Bagendha Ngali
anuntên dipun bêsta
ing wusananipun
amba kenging ing larapan
awit saking pangojoke Raja Jênggi
katiban tinja baya

angandika jêng murtining bumi
ingsun ora wêruh kana-kana
jêr sira wite prang gêdhe
Raja Lakat tumungkul
angandika malih jêng nabi
lah Ngali ularana
poma dèn kêtêmu
galihe jêng paman Ambyah
Ngali matur punapa têngêring gusti
sabab wus tan kantênan

kangjêng nabi angandika aris
yêkti seje galihe jêng paman
lawan wong kapir atine
yèn ana agêng buluk
bolong sanga iku sayêkti
galihe paman Ambyah
Sayid Ngali matur
gusti punapa marmanya
mawi bolong ngandika jêng nabi murti
lah Ngali wruhanira

nguni putraning jêng paman Amir
ingkang mati sabilollah sanga
Ngali anuwun ature
malih ngandika rasul
lah rambangên ana ing warih
sakèhing manah-manah
kalamun tumimbul
iku galihe jêng paman
lamun kêlêm iku atine wong kapir
lah Ngali wis mangkata

tur sandika Jêng Bagendha Ngali
sarwi ngajak mring Sang Raja Lakat
Sri Lakat tumungkul bae
api-api tan ngrungu
pan sinamur nolih ing wuri
ya ta jêng nabiyullah
waspada ing sêmu
mring batine Raja Lakat
saking jrihnya dhumatêng Bagendha Ngali
ingmanah tan sakeca

ing wusana ngandika jêng nabi
Raja Lakat aja sira gawa
lah ta lumakua dhewe
poma dipun katêmu
aja suwe-suwe sun anti
Bagendha Ngali mêsat
nitih kuda sampun
nandêr lumarap lir kilat
mung sakêdhap lampahe Bagendha Ngali
wus prapta ing piluwang

gya kêpanggih galihe Jêng Amir
pan kanyina buluk bolong sanga
beda lawan manah akèh
gya winadhahan sampun
mangkat datan kawarnèng margi
prapta ngarsa panutan
tiningalan gupuh
dhatêng Jêng Nabi Muhamad
angandika iya bênêr iku Ngali
galihe paman Ambyah

gya kinumbah sawusira suci
winangsulkên dhumatêng ing jaja
jêng nabi angusap age
mring jaja Jayèngsatru
kaping tiga saksana pulih
anulya siniraman
mring gusti panutup
kang tumut mung Abu Bakar
Ngumar Ngusman Ngali ingkang angladosi
nyirami layon Ambyah

kangjêng nabi dènira ngosoki
driji satunggal ririh arata
kang driji ingiringake
para sakabat matur
lah punapa karane gusti
nyirami paman tuwan
pun dasih nuwun wruh
dene mung driji satunggal
sarwi miring angandika kangjêng nabi
hèh kabèh wruhanira

