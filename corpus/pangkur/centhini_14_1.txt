Kang ingaran êri pandhan
mêthit ganja nèng ngandhap dunungnèki
lir sirah êma puniku
thingil ngandhap ri-pandhan
grènèng uga nèng ngandhap ri-pandhan iku
dhapur kadi aksara dha
tumurun rupane sami

Kang ingaran ada-ada
kang dumunung ing têngah bênêr kêris
ing sor-soran têkèng pucuk
dhapure kadi sada
gusèn iku pinggir wilah dunungipun
ing wuri miwah ing ngarsa
saking sor-soran witnèki

Nganti mèh tumêkèng pucak
de kang aran kruwingan dunungnèki
nèng ngarsa myang wingkingipun
kang aran ada-ada
jroning gusèn lêkok wrata wujudipun
wit sorsoran têkèng pucak
dene ingkang aran êlis

Dumunung ana ing ngarsa
utawane dumunung anèng wuri
wujud lêkok wiyaripun
kurang luwih sasada
amung iku riricikane kang dhuwung
Cêbolang aris turira
pamor punika kang pundi

Iku ingkang anèng ganja
anèng wilah wujude gilap putih
lamun kurang putihipun
pamor bugis rannira
pan pinindha-pindha utawa dhinapur
kang aran wêngkon punika
mung saêlêr turut pinggir

Pamor adêg dalah têngah
miwah pinggir lir wêngkon patrapnèki
rambut-paradhah puniku
lir adêg nanging enggak
simbarpucang kaya adêg isthanipun
nanging mangering manganan
rawe-rawe amantêsi

Balarak-wirit winarna
lir balarak masih nèng bongkotnèki
ron dhuru kadi ron dhuru
ran walang-sinundukan
kayadene walang rinèntèng puniku
kêmbang-lampês kêmbang-pala
warnane iku pinirid

Gêndhagan kadi bathikan
kang ingaran gêndhagan iku sami
de pamor-tambal puniku
apinggir winêngkonan
wit sorsoran tumêkanira ing pucuk
sadalêmok mawi sêkar
sadalêmok datan mawi

Bênang-satugêl lir tambal
kacèke mung tan nganggo dènwêngkoni
pamor tigang warna iku
adêg bêbakunira
nanging wuwuh pamor rong warna puniku
dadi ana têlung rupa
bêras-wutah kang winarni

Pamor tan nganggo dènarah
kadi gyanning bêras kang kocar-kacir
ing sawêtu-wêtunipun
kang èdi winêngkonan
wêtuning kang kabèh pamor kang dumunung
nèng kêris tanapi ganja
puniku kudu tinitik

Ana kang karya cilaka
ana ingkang luhung ambasukèni
ana kang jalari luhur
nambahi kawantêran
mlêpês ing tyas ana amburêngkên kalbu
nanging arang kang uninga
tranging pamor waja wêsi

Iku tan sawiyah janma
bisa nitik awon lan pênêtnèki
dumunung janma linuhung
kang putus waskithèng tyas
maring wêsi pamor lawan waja iku
nora susah myat kang warna
cinritakkên bae bangkit

Angarani bêcik ala
tangguh dhapur datan mindho-gawèni
kulup sêlot-sêlotipun
winantu ing idayat
Mas Cêbolang matur wontên pamor mrambut
gajih lawon pamor sanak
myang barodhol kadi pundi

Kang ran mrambut kawruhana
patrap miring lêmbut wêtunirèki
gajih jêmblok wujudipun
patrape amalumah
pamor sanak sambêt-sambêtan mandhukul
de barodhol pamor ingkang
nyahak pucuk lawan pinggir

Ingkang winastan sikutan
tuwin tangguh punika ingkang pundi
kulup sikutan puniku
lalaguning garapan
lawan wanda ulat-ulataning dhuwung
tangguh iku kira-kira
awit sikutan pinirid

Nitik pamor wêsi waja
ingkang pêrlu tabêri ninitèni
èstu yèn widagdèng tangguh
sarèhning kira-kira
kadhang nyamlêng tarkadhang kirane luput
iki waton kawujudan
kang wusulun uningani

Kang tinangguh Pajajaran
sasikutan kaku dhasare garing
pamor ing sawêtunipun
tancêp pandhês alêmbat
tangguh Majapait wingit sêmunipun
parigêl lumêr kang dhasar
garing biru sawatawis

Pamor tancêp pandhês ngawat
mangkya tangguh Blambangan kang winarni
dhèmês pasikutanipun
wêsi tlês sawatara
pamor gajih nanging pandhês tancêpipun
tangguh Sidayu gumantya
sikutan dhèmês sakêdhik

Wêsi têlês kurang gwaya
pamor kurang kumambang tancêpnèki
tangguh ing Tuban winuwus
sêdhêng kang pasikutan
wêsi gangsing pamor mandhês mungal patut
tangguh ing Sêndhang sikutan
wagu têlês punang wêsi

Pamore iku kumambang
tangguh Dêmak sikutanipun wingit
wêsine têlês puniku
pamorira kumambang
tangguh Pajang kêmba pasikutanipun
odhol gangsing wêsinira
pamor tan dènupakardi

Sawêdalira priyangga
dene tangguh Koripan dènwastani
sikutan kêmba tan sêmu
mung gangsing wêsinira
pamor adêg kang akèh sanak puniku
kalamun tangguh Madura
sikutan dhèmês mantêsi

Wêsi kêngkêng matêng ladak
pamor mungal akèh ingkang anggalih
kêras landhêp grayangipun
tan watak kurang sêpuh
para tugêl lamun tinêmpuh pakewuh
yèn tangguh ing Ngèksiganda
iya ing samangke iki

Iku ana loro rupa
ing Mataram Senapati winarni
sikutan prigêl srêng bagus
wêsi biru sêmunya
garing alus pamor pandhês tancêpipun
angawat kêncêng tur kêras
tan ana kang nguciwani

Karsa dalêm sri narendra
yèn iyasa wangkingan kaya iki
dhuwung wus tinampèn gupuh
kalawan Mas Cêbolang
tiningalan sasikutan dhèmês bagus
amung wêsi radi mêntah
pamor kathah mubyar putih

Tamat dènnira mariksa
katur wangsul Cêbolang matur aris
mênggah kang winastan dhapur
sintên ingkang iyasa
punapa gih kala awit-awitipun
ingkang iyasa curiga
dhapurnya wus dènpêpaki

Tuwin sintên ingkang garap
Kyai Anom mèsêm wacana aris
anak pitakonmu iku
dakjujug nalikanya
jumênênge risang Dhêstharastra Prabu
binathara ing Ngastina
wus ana dhapure kêris

Nanging mung sangalas warna
iya iku ran dhapur Pasopati
Sêmpana Krajan Carubuk
Lar-ngatap Cundrik Sêpang
Jalak-dinding Bango-dholok Yuyurumpung
Tilam-upih Bakung Santan
Balebang Kalamisani

Patrêm Kêbo-lajêr Singa
sangalase Sêmpani amungkasi
Sang Adhastharastra Prabu
karsa yasa curiga
amêwahi dhapur Bêthok aranipun
kang anggarap Êmpu Mayang
nalikane angka warsi

Pitung atus slawe ika
barêng têkan ing taun angkanèki
pitung atus patang puluh
wowolu sirahira
tanah Jawa kacrita ana prang agung
ingaran prang Bratayuda
jalaran rêbut nagari

Korawa lawan Pandhawa
cêkakane Korawa kang katitih
Pandhawa pêrange unggul
iku sakèh gagaman
wusing sirna lête wus satus rong taun
saka aprang Bratayuda
sagung ingkang para aji

Padha wit yasa gagaman
warna nurut gagaman kang wus ênir
amung dhapure kang dhuwung
kang tansah wêwah-wêwah
sabên ratu tartamtu ayasa dhuwung
aniru dhapur kang lawas
atanapi amuwuhi

Wuwuhing dhapur winarna
awit kala panjênênganira ji
risang Gêndrayana Prabu
ngadhaton ing Mamênang
amuwuhi iyasa dhapuring dhuwung
sawiji dhapur Pandhawa
lorone Karna-tinandhing

Têlu dhapur Bima-kurdha
kang anggarap aran Êmpu Yamadi
angka taun wolung atus
pitulikur luwihnya
sang aprabu Citrasoma kang ngadhatun
ing Pêngging uga iyasa
dhapur amung kalih warni

Siji ran Rara-siduwa
kalih dhapur Megantara kang akardi
êmpu Gadawisesèku
marêngi taun angka
sangang atus patang-puluh siji iku
kala panjênêngan nata
Mahapunggung Sri bupati

Ngadhaton Purwacarita
yasa dhapur Carita Cengkrong tuwin
Urubing-damar kang dhapur
lawan Paniwèn ingkang
garap Êmpu Sarpadewa arannipun
marêngi angkaning warsa
sèwu sawidak kakalih

Kala panjênêngan nata
Prabu Lêmbumilulur kang mandhiri
ing Jênggala praja agung
yasa dhapur curtga
Panji-sêkar Carangsoka Sinom amung
kang anggarap Êmpu Jangga
lan êmpu Windusarpa-di

Marêngi angkaning warsa
sèwu satus sangalas langkungnèki
sang Prabu Suryamiluhur
iku Radèn Laleyan
pindhah nagri Pajajaran yasa dhuwung
dhapur Baronjol kang garap
Êmpu Windu Sarpa nênggih

Nalika angkaning warsa
sèwu satus pitungpuluh tan luwih
kala panjênênganipun
Prabu Banjaransêkar
angadhaton Pajajaran yasa dhapur
Parung-sari Tilam-sêkar
tiga dhapur Tilam-upih

Êmpu Andaya Jênggala
panggarape kala angkaning warsi
sèwu satus asthapuluh
nênêm sisirahira
panjênêngan naranata sang aprabu
Mundhingsari Pajajaran
yasa dhapur Wora-wari

Lan dhapur Sinom kang garap
êmpu Ajadsari duk angka warsi
nênggih sèwu kalihatus
wolulikur langkungnya
panjênêngan Sri Pamêkas sang aprabu
ing nagara Pajajaran
muwuhi dhapuring kêris

Jalak-ngore Crita-klenthang
kang anggarap aran êmpu Anjani
pinuju angkaning taun
sèwu dwitus sawidak
panjênêngan Siyungwanara sang prabu
uga nagri Pajajaran
mamanis iyasa kêris

Amuwuhi dhapuring kang kêris
Jangkung myang Pandhawa-cinarita
Ki Marcukundha êmpune
lan Ki Macan Ki Kuwung
panggarape duk angka warsi
sèwu dwitus kalawan
wolungdasa catur
kala panjênêngan nata
Brawijaya kapisan ing Majapait
muwuhi dhapur katga

Amangkurat Mangkunagarèki
Jalak-sangu Tumpêng lan Jalak
-sumêlang Gêndring êmpune
angkaning taun iku
panggawene duk angka warsi
sèwu triatus tiga
panjênênganipun
nata Prabu Brawijaya
kang mêkasi karaton ing Majapait
iyasa dhapur katga

Nagasasra Butaijo tuwin
Sabuk-intên Mênjarang Jaruman
Sêpokal myang Anomane
Panimbal êmpunipun
êmpu Dhomas duk angka warsi
sèwu triatus lawan
wulungpuluh iku
kala panjênêngan nata
Sah-ing Akbar Ngalam ing Dêmak miwiti
jamane kawaliyan

Guruning kang Wali Sanga nami
Sunan Bonang iyasa curiga
dhapur Sangkêlat aranne
êmpu Sura kang gêbug
panggarape duk angka warsi
sèwu caturtus lawan
nênggih sangalikur
panutup Wali Jêng Sunan
Kalijaga iyasa dhapuring kêris
Kidangsoka Balebang

Êmpu Jaka Sura kang akardi
panggarape kala angka warsa
sèwu triatus punjule
pan asthadasa catur
tamat ingkang samya mêwahi
dhapure kang curiga
têkèng mangke kulup
iyasa namung panulad
kang wis-uwis tan iyasa dhapur malih
iku caritanira

Ki Cêbolang matur aminta sih
mênggah ingkang dados panêngêran
dhapur criga sadayane
lêrês utawi êluk
miwah waos lah kadi pundi
Ki Anom angandika
panêngêranipun
saka prabot kang wus kocap
dakwiwiti saka kêris bênêr kaki
iki piyarsakêna

Dhapur Panjianom kang winarni
nganggo sogokan lawan sraweyan
grènèng myang tikêl-alise
Jaka-tuwa kang dhapur
tikêl-alis sogokan mawi
Tilam-upih kang awak
Bêthok kanang dhapur
awake cêndhak tur amba
gandhik dawa warna datan ngrêspatèni
tikêl-alise cêkak

Dhapur Karna-tinandhiug dwi gandhik
tikêl-ulis anganggo sogokan
pejetan kêmbang-kacange
ing ngarsa miwah pungkur
grènèng êri-pandhan mêpaki
dhapur Sêmar-bêbêthak
gandhik tinatah lung
sorring gandhik binolongan
dhapur Regol dwi gandhik ing gigir thingil
sarta nganggo pejetan

Gantya ingkang dhapnur Kêbo-têki
wilah cêndhak amba kêmbang-kacang
têtêlu lambe-gajahe
mawa grènèng ing pungkur
dhapur Jalak-nguwuh winarni
gugusèn ada-ada
pejetan myang pungkur
mawa thêngil mangkya gantya
punang dhapur Sêmpani ingkang winarni
amawa kêmbang-kacang

Tikêl-alis êri-pandhan mawi
dhapur Jamang-murub kang gumantya
sogokan pinêkak rêke
lan nganggo alis iku
mungguh dhapur Tumênggung aming
lambe-gajah sajuga
kêmbang kacang sinung
myang mawa grènèng sraweyan
dhapur Tilamupih parabote nênggih
tikêl-alis kewala

Nahan ingkang dhapur Pasopati
lambe-gajah sajuga sogokan
apogog kêmbang-kacange
gugusèn ganêpipun
nanging ana gusèn tan mawi
ri-pandhan nora tilar
dhapur Condhong-campur
lambe-gajah kêmbang-kacang
grènèng gusèn sogokan ing ngarsa wuri
tumêkèng pucuk pisan

Dhapur Jalak-dinding kang winarni
gusèn pejetan thêngil ing wuntat
gantya dhapur Jalak-ngore
sraweyan grènèng amung
Jalak-sangu tumpêng tan mawi
sogokan myang sraweyan
thingile tan kantun
gantya kang dhapur Mêndarang
kêmbang-kacang lambe-gajah mung sawiji
sogokan lan sraweyan

Lawan nganggo garènèng ing wuri
dhapur Mèsêm mawa kêmbang-kacang
sajuga lambe-gajahe
dhapur Sêmar-tinandhu
kêmbang-kacang sungsun kakalih
lawan nganggo sogokan
Rontêki kang dhapur
gandhik dawa kêmbang-kacang
lambe-gajah rangkêp sogokan sawiji
muhung ngarêp kewala

Sujèn-nampèl-wulu wilahnèki
rada kandêl mawa kêmbang-kacang
sawiji lambe-gajahe
rangkêp jajênggotipun
êri-pandhan arangkêp ugi
de dhapur Kêlap-lintah
kêdhik prabotipun
akêncêng sarwa pasaja
gandhik panjang awak kadya Tilamupih
sarta nganggo sogokan

Yuyu-rumpung wilah angèmpêri
pêdhang suduk ganja Kêlap-lintah
Brojol tan ana prabote
maligi ambalujud
Lalêr-mêngêng dawa kang gandhik
binolong tatêrusan
kêmbang-kacang amung
pindha gêgatra kewala
dhapur Puthut gandhik dawa têngah mawi
pinindha dwijawara

Dhapur Jalak-sumêlang anggandring
sogokan sawiji anèng ngarsa
sraweyan thêngil wurine
ingkang Mangkurat dhapur
gusèn ramping sogokan mawi
ri-pandhan wuri ngarsa
ing sorsoran rawuh
dhapur Mayat-miring awak
bêngkuk gusèn sogokan amung sawiji
ing wingking gigir kaga

Kalam-munyêng sogokan sawiji
saraweyan ri pandhan ing wuntat
dhapur Pinarak awake
pindha kang pêdhang suduk
gandhik panjang sogokan kalih
dhapur Marak sogokan
sajuga ing ngayun
mawi garènèng ing wuntat
dhapur Jalak-tilamsari gusèn kruwing
nganggo thêngil ing wuntat

Dhapur Tilamsari gusèn kruwing
dhapur Jalak-lola ujung ngarsa
dhapur Wora-wari kuwe
mung gêrban kabèh dhuwung
nora êluk gugusèn mawi
Wora-wari arannya
kêris madha dhapur
langkêp abagus kang warna
kang sawiji dhapur Sinom arannèki
Kalamisani dwi-nya

Dhapur Sinom lambe-gajah siji
kêmbang-kacang jenggot tikêl-imba
sogokan saraweyane
êri-pandhan ing pungkur
ingkang dhapur Kalamisani
kakalih lambe-gajah
kêmbang kacang mungguh
tikêl-alis myang sogokan
grènèng gusèn kinaruwing ngrêspatèni
dhuwung lêrês wus tamat

Gantya dhapuring dhuwung luk katri
dhapur Jangkung-pacar kang winarna
kakalih lambe-gajahe
kêmbang-kacang bris sinung
sogokannya dumugi pêthit
dhapur Maesa-soka
lambe-gajah satu
kêmbang-kacang jêjenggotan
sasogokan uga tumêka ing pêthit
padha lan jangkung pacar

Dhapur Mesa-nêmpuh amung mawi
grènèng wingking dhapur dhuwung wuntat
nglimpa tumêkèng pucuke
dhapur Mayat puniku
kêmbang-kacang sogokan wingking
sraweyan êri-pandhan
garènèng ing pungkur
dhapur Jangkung kêmbang-kacang
gula milir sogokan tumêkèng pêthit
êri-pandhan ing wuntat

Dhapur Têbu-sauyun ginupit
saraweyan garènèng ing wuntat
ingkang dhapur Bango-dholog
lambe-gajah dwi iku
kêmbang-kacang gêgêr kêkalih
apan papak kewala
gantya ingkang dhapur
manglar-munya Gandhik-naga
tuwin Gajah-pêthik Sawêr-êlar-paksi
sungsun ingkang ri-pandhan

Dhapur Campur-bawur anganggo bris
bongkot pucuk abênêr kewala
amung nèng têngah êluke
sogokanira bagus
dhapur Jladri winotan nênggih
kêmbang-kacang jenggotan
sasogokanipun
kang dhapur Êlêr sajuga
têkèng pucuk dhapur Jangkung cinitrèki
rangkêp lambening-gajah

Kêmbang-kacang nganggo tikêl-alis
sasogokan pejetan sraweyan
ri-pandhan thingil grènènge
tamat dhapur tri êluk
mangkya gantya dhapuring kêris
luk lima kang kinandha
sinêrasah dhapur
têngah nganggo ada-ada
pinggir gusèn sarasah tumêkèng pêthit
kêmbang-kacang ri pandhan

Dhapur Pudhak-satêgal winarni
kêmbang-kacang sogokan sraweyan
pinêkak sor-êsorane
dhapur Pulanggêni ku
saraweyan grènèng ing wuri
gantya dhapur Pandhawa
sêkar-kacang sinung
sasogokan myang sraweyan
êri-pandhan dhapur Anoman winarni
lambe-gajah sajuga

Kêmbang kacang sogokan dumugi
marang pucuk jalirid rêspatya
dhapur Kêbo-dhêngên rêke
ganja Klap-lintah iku
lambe-gajah amung sawiji
gandhike rada dawa
kêmbang-kacang sinung
gantya dhapur Kalanadhah
sasogokan ananging namung sasisih
saraweyan ri pandhan

Dhapur Pandhawa-rare puniki
lambe-gajah lamba kêmbang-kacang
ri pandhan kêmbang êluke
Urap-urap kang dhapur
kêmbang-kacang cupêt mantêsi
rangkêp kang sasogokan
gusèn alis sinung
dhapur a-Naga-salira
gandhik pindha asu ajag lidhah mijil
mangap lir ayun mangsa

Dhapur Kêbo-dhêndhêng dènwastani
sogokan kabalongsong sadaya
Pandhawa-cinarita-ne
dwi lambe-gajahipun
kêmbang kacang atikêl-alis
sogokan pêpejetan
saraweyan sinung
grènèng gusèn myang kruwingan
kêris êluk lima dhapure wis titi
gantya kang winursita

Dhapur kêris luk pitu ginupit
ingkang dhingin adhapur Balebang
sawiji lambe-gajahe
kêmbang-kacang myang sinung
sêsogokan sraweyan wingking
dhapur Murma-malela
lambe gajah satu
miwah sinung kêmbang-kacang
dhapur Crubuk lambe-gajahe sawiji
kêmbang kacang sraweyan

Lawan sinung garènèng ing wuri
dhapur Jaran-goyang mung pejetan
banjur nganggo thêthingile
dhapur Naga-kras iku
kêmbang-kacang garènèng mawi
sinungsun myang sor-soran
pinindha ron êlung
ana kang tinrapan êmas
gantya dhapur Sêmpana punjul kang gandhik
malang nganggo sraweyan

Myang sraweyan ri-pandhan ananging
tikêl-alis apan tan sinungan
dhapur Sêmpana-bungkêm-e
kêmbang-kacang tan têrus
uga tanpa kang tikêl-alis
dhapur Critakasapta
lambe gajah dwiku
kêmbang-kacang myang sogokan
tikêl-alis grènèng myang sogokan tuwin
gusèn nganggo kruwingan

Êluk pitu wus tamat gumanti
dhapur ingkang kêris êluk sanga
dhapur Kidang-mas prabote
garènèng êri amung
dhapur Panjisêkar winarni
pugut kang kêmbang-kacang
sosogokan sinung
saraweyan myang ri-pandhan
kanang dhapur Sêmpana lambe gajah ji
bang-kacang grènèng wuntat

Dhapur Jaruman sogokan mawi
saraweyan dhapur Jrudèh apan
sawiji lambe-gajahe
kêmbang-kacang myang sinung
sasogokan gantya winarni
dhapur Paniwèn apan
kêmbang-kacangipun
jugag sogokan sraweyan
gantya dhapur Panimbal lambe-gajah dwi
kêmbang kacang sogokan

Myang sraweyan garènèng ing wuri
gantya ingkang dhapur Kidang-soka
lambe gajah kakalihe
kêmbang-kacang pan sinung
saraweyan ri-pandhan wuri
kang dhapur Carang-soka
lambe-gajahipun
siji nganggo kêmbang-kacang
saraweyan mawa êri-pandhan wuri
de dhapur Sabuk-tampar

Ingkang lambe-gajah mung sawiji
kêmbang-kacang sogokan sraweyan
nganggo ri-pandhan yêktine
Buta-ijo kang dhapur
kêmbang-kacang sogokan mawi
ri-pandhan saraweyan
gantya ingkang dhapur
Sêmpana-kalenthang ika
nganggo kêmbang-kacang miwah tikêl-alis
tanapi êri-pandhan

Dhapur Crita-kanawa winarni
kakalih kang lambene-dwipangga
bang-kacang tikêl-alise
mawa sogokan iku
saraweyan grènèng mantêsi
gusèn miwah kruwingan
tamat dhuwung êluk
sasanga ing dhapurira
mangke gantya luk sawêlas dhapuring kris
gambuh ingkang curiga

Carita-bungkêm dhapur
kêmbang-kacang bungkêm datan têrus
dhapur Crita pasaja lambening-èsthi
kakalih puniku amung
datan nganggo liyan prabot

Crita-kaprabon dhapur
lambe-gajah kakalih puniku
sarta nganggo kêmbang-kacang tikêl-alis
sogokan sraweyanipun
grènèng gusèn kruwing munggoh

Crita-dalêman dhapur
mung sawiji lambe-gajahipun
uga nganggo kêmbang-kacang tikêl-alis
sogokan sraweyanipun
grènèng gusèn kruwing jenggot

Sabuk-intên kang dhapur
lambe-gajah pan sajuga namung
kêmbang-kacang sogokan sraweyan mawi
êri-pandhan gantya dhapur
Cluring-regol kawin rêko

Kêrêp gilig ing pucuk
kêmbang-kacang sasogokan sinung
dhapur Crita-gènèngan luk bongkot awis
ing pucuk kêkêr kang êluk
kêmbang-kacang ajêjenggot

Sogokan ri pandhan wus
dhapur Crita-gandhu kang winuwus
êluk kêmbang-kacang anganggo bris
sraweyan ri-pandhan amung
dhapur Sabuk-tali rêko

Lir regol punang êluk
sasogokan sawiji ing ngayun
saraweyan dhapur Jaka-wuru nênggih
pejetan ri-pandhan namung
luk triwlas mangkya kacriyos

Awit Caluring dhapur
saraweyan bang ri-pandhan amung
dhapur Sangklat lambe gajah mung sawiji
kêmbang-kacang jenggot mungguh
tikêl-alis myang sasogok

Pejelan sraweyan nung
grènèng miwah èri-pandhanipun
dhapur Johan mangan kala ula milir
sogokan garènèng uwus
Nagasasra winiraos

Pêthite têkèng pucuk
grènèng sungsun gantya ingkang dhapur
Parungsari lambene-gajah kakalih
kêmbang-kacang jenggot sinung
tikêl-alis myang sinogok

Pèjèt sraweyanipun
grènèng êri-pandhan gusèn sinung
karuwingan satuhu lamun rêspati
triwêlas êluke bêsus
kabagusan sêrêng mantog

Dhapur Kantar puniku
mung sawiji lambe-gajahiyun
kêmbang-kacang sogokan sajuga ngarsi
lawan sraweyan ing pungkur
dhapur Lunggadhung kacriyos

Siji lambene-blêdug
kêmbang-kacang jenggote pinatut
saraweyan banjur ri-pandhan wus lisning
dhapur Sêpokal puniku
muhung saraweyan êthok

Karawêlang kang dhapur
kêmbang-kacangira apan pugut
lambening kang gajah pan amung sawiji
êri-pandhan miwah sinung
arancangan kang kinaot

Naga-seluman dhapur
ganja Kêlap-lintah gandhikipun
dhapur Naga nanging tan na mawi pêthit
dhapur Bima-kurdha iku
sogokan sungsun kang jenggot

Ri-pandhan uga sungsun
sarawtyan dhuwung ingkang êluk
tigawêlas titi mangkya kang winarni
dhapur ingkang dhuwung êluk
gangsalwêlas kacariyos

Carang-buntala dhapur
lambe-gajah sawiji puniku
kêmbang-kacang sraweyan ri pandhan aming
dhapur Sèdhêt lambenipun
dipangga uga sawiyos

Kêmbang-kacang pan sinung
sosogokan êri-pandhanipun
dhapur Ragawilah lambe gajah siji
kêmbang-kacang grènèng sampun
dhapur Ragapasung gantos

Tikêl-alis grènèng mung
dhapur Mesanabrang alisipun
têkèng pucuk dhapur Crita-buntalèki
kêmbang-kacang jenggot sinung
sraweyan ri pandhan pantog

Dhapuring kang kêris luk
saptawêlas mangke kang winuwus
kang rumuhun dhapur Ngampêr-buta nami
mawa kêmbang kacang iku
lambene-gajah sawiyos

Dhapur lancingan amung
kêmbang-kacange sor-soranipun
pan pinêkak luk sangalas kang gumanti
dhapur Trimurda puniku
amung tikêl-alis thothok

Dhuwung êluk salikur
dhapur Kalatinantang puniku
nganggo kêmbang-kacang lambe-gajah siji
sasogokan grènèng sinung
dhapur Drajit winiraos

Dwi lambe-gajahipun
kêmbang-kacang saraweyan amung
mangkya dhapur Trisirah lambening-èsthi
lamba tikêl-alis sinung
sogokan luk slikur pantog

Luk salawe winuwus
dhapur Bima-kurdha lambenipun
gajah kalih kêmbang-kacang sarta mawi
sogokan ri-pandhan amung
luk salawe mung sawiyos

Kêris luk pitulikur
dhapur Taga-wirun wastanipun
lambenira-dwipangga apan akalih
bang-kacang sogokan sinung
êri-pandhan uwus notog

Gantya dhapuring dhuwung
êluk sngalikur kang winuwus
dhapur Kalabêndu lambe-gajah kalih
bang-kacang sogokan sinung
êri-pandhan kulup pantog

Nênggih dhapuring dhuwung
Mas Cêbolang alon aturipun
sakalangkung nuwun saha ulunpundhi
ywa tanggêl paring pituduh
mênggah dhapuring kang waos

Kang lêrês tuwin êluk
Kyai Anom mèsêm ngandika rum
kanang tumbak dhapure ya warni-warni
tumbak bênêr kang rumuhun
dhapure kang kacariyos

Dhapur Baru puniku
amba bongkot gêthêtan pan sinung
dhapur Baru-tropong bêmbêng para gilig
dhapur Baru-kuping pucuk
gêthêtan anjêbèr bongkot

Baru-panatas dhapur
bongkot ada-ada gèpèng pucuk
dhapur Baru-tangtala gêthêtan kalih
awak gilig têkèng pucuk
dhapur Cèkèl winiraos

Awak bangkèk gusèn wus
dhapur Cèkèl baluluk winuwus
wak-awakan sawatara rada gilig
dene dhapur Sêkar-jantung
kruwingan gêthêt tan manggon

Bêring-wadon kang dhapur
bêmbêng gusèn ada-ada bagus
myang gêthêtan Bêring-lanangan winarni
bongkot pojokan gusèn wus
Bêring-drajit winiraos

Ri Pandhanira sungsun
myang kruwingan Sapit-tabon dhapur
anggêthêtan tanpa sungsun gapitnèki
dhapur Sapit-abon iku
gapit nusul bêmbêng bêdhog

Dhapur Togog puniku
bêmbêng gilig de kang Sadak dhapur
pêkakan tri ingkang dhapur Kudhup-mlathi
gilig tumêka ing pucuk
ananging lênggang kang bongkot

Kudhup-capaka dhapur
têngah gilig mêrit bedanipun
lênggang bongkot mangke gantya Kudhup-gambir
ada-ada ngadhal-busung
têngah gilig lênggang bongkot

Godhong-andong kang dhapur
apan urip ada-adanipun
ngadhal-mêtêng dhapur Bung-ampèl winarni
gilig ri pandhane sungsun
karuwingan asri tinon

Dhapur Godhong-pring iku
karuwingan bêmbêng awakipun
sujèn-ampèl êri-pandhan sungsun gilig
gantya Tumpêr-ingas dhapur
gusèn pinêkak pitados

Ada-ada pinatut
pucuk gilig tamat ingkang dhapur
tumbak bênêr Mas Cêbolang matur aris
mênggah waos ingkang êluk
dhapurnya mugi kawiyos

Tumbak êluk têlu kang winarni
dhapur Sapit-abon
pan gêthêtan anusul gapite
dhapur Pandhu ngisor naga kalih
awake manginggil
amêngkoni êluk

Dhapur Banyak-angrêm kang gumanti
anjêbèr ing bongkot
dhapur Sipat-kelor pêkakane
dene bongkot papak ngrêspatèni
apan datan lincip
gantya ingkang dhapur

Butamèlèr gusèn grènèng ngrêmit
ada-ada kaot
binasakkên lumayu bongkote
êluk lima ing mangkya ginupit
dhapur Rangga mawi
sogokan gusèn wus

Dhapur Cacing-kanil luknya awis
gilig jêbèr ngisor
dhapur Doramênggala prabote
têngah ada-ada awak gilig
ngisor jêbèr nanging
papakan puniku

Dene ingkang dhapur Dara-dasih
gilig jêbèr ngisor
pan pinêkak sarta nganggo grènèng
ada-ada ing têngah mantêsi
mangkya kang winarni
dhapur Panggang-wêlut

Rengkol-rengkol gèpèng awaknèki
Panggang-lele rengkol
awak gèpèng nanging nganggo grènèng
Sladha-asta rengkol pucuknèki
têngah bênêr gilig
gusèn grènèng satu

Êluk pitu mangkya kang gumanti
dhapure kacriyos
Megantara pan ada-adane
amung têngah satugêl watawis
grènènge sawiji
mangkya ponang dhapur

Kradhan iku cilik miwah mêrit
gantya winiraos
dhapuring kang luk sanga waose
nênggih dhapur Badhotan winarni
lawan naga kalih
lis ri-pandhanipun

Dhapur Trisula mawa pang kalih
dadya katri waos
dhapur Crita-anoman prabote
nganggo êri-pandhan gusèn uwis
ing mangkya gumanti
sawêlas kang êluk

Dhapur Crita-anoman pan mawi
dwi sogokan kaot
sarta nganggo êri-pandhan gusèn
dhapur Crita-blandhongan puniki
parabot tan mawi
mung amba balujud

Dhapur Crita ri-pandhan ginusi
tamat dhapur waos
iya iku nora ana manèh
mungguh dhapur lan tangguh kang uwis
dak gêlarkên iki
poma wêkasingsun

Lamun ana ingkang nyulayani
êtutên kemawon
garêjêgan tan ana pêrlune
bêcik ngalah ing basa sathithik
malah olèh bathi
tur nora kumruwuk

Mas Cêbolang matur mangênjali
dhuh Kiyai Anom
lumuntur ing sabda mring dasibe
sakalangkung ulun pundhi-pundhi
bingahe tyas mami
botên sagêd matur

Kacarita wus antara lami
dènnira kêkepon
nèng ngarsane risang Kyai Anèm
sabên enjing mantuk lamun bukti
bakda Ngisa bali
kadhang nganti muput

Duk samana nèng pondhokan lagi
Ki Amat lingnya lon
mangke ratri kakang dipun purih
pinarak mring wismane Kiyai
Bawaraga miji
pangrêbab puniku

Nyêtauni putunya pawèstri
sru winantos-wantos
lalênggahan ing sakaparênge
mirêngakên kalênèngan tuwin
pangliking kang ringgit
binarung swara rum

Inggih adhi saklangkung prayogi
bakda Ngisa bodhol
Ki Têngara kalawan tamune
praptèng Bawaragan kyai panti
gupuh ngacarani
pinarnah gènnipun

Sinambrama ing wacana manis
winantu kang sugoh
samya rahab sakèhe tamune
miyarsakkên gêndhing Gambirsawit
kang ngidung nyindhèni
wilêt swara arum

Mas Cêbolang matur mring ki panti
tobil botên ilok
lah punapi punika gêndhinge
têka nyênyês têkèng sanubari
wèh trênyuh kang myarsi
mrinding wulu-ulun

Bawaraga latah amangsuli
babo mitraningong
Gambirsawit punika jênênge
Mas Cêbolang matur mring ki panti
paringa udani
gêndhing manggènnipun

Cagak lênggah tinimbang ngraosi
ing awoning uwong
Bawaraga mèsêm lon dêlinge
èngêtkula manggèning kang gêndhing
sêndhon pathêtnèki
samya ngênêmlikur

Sasêndhon nêm Abondhan-kinanthi
Budhêng-budhêng Songkok
Layu-layu Sêngkawa Pangawe
Sêmang Rêbêng Lonthang Sambul gêndhing
Rangu Kaduk-manis
Mundhuk Mega-mêndhung

Karêng-karêng Kitamèng-gitaki
nèng Paseban Kabor
Sarayuda Sambul Talèdhèke
Gonjang-anom Ladrang-mangu tuwin
Gandrung-mangungkung-gring
Ganggong Gobêt Rambu

Pathêt sanga Lonthang-kasmaran-di
Wangsaguna Rondhon
Danaraja Bontit Gègèr-sore
Lala-gothang Ganggong Bawaragi
Mandul Amalatsih
Bondhèt Surung-dhayung

Onang-onang Mawur Gambirsawit
Candra Kêncèng Barong
Galompong myang Gêndrèh-kêmasan-ne
Êla-êla Gandakusumadi
gêndhing Longkèh tuwin
Sumêdhang Sumèru

Sêndhon gangsal Muntap Candrasari
Larajala Gondrong
Taliwangsa Jalaga rêbabpe
Sêmang-gita Glêndhèh Rarasati
Plajêngan Pangrawit
Babar-layar Tlutur

Singa-singa Gleyong ing panggalih
Jalaga bonang don
Kombangmara Gul-agul rêbabpe
Kêmbang-mara Slebrak Daradasih
Glêndhêng Klênthung Pêngasih
Brêmara Majêmuk

Pathêt nênêm Lara-nangis gêndhing
Bêntar ing Kadhaton
Karawitan Babak Prihatine
Mara-sanja Kocak Kaduk-manis
Ramyang Galondhang Pring
-tunjung Kroban Guntur

Maskumambang Godhêg Titipati
Gêndrèh-lêlana jog
Sêmukirang Lonthang Udan-sore
Pêksi-bayan gan Wêdharpujanggi
Mênyan-seta tuwin
Jamba Sêmar-mantu

Sêndhon barang Wêdhi-kèngsêr Siring
Ludira Dhol-ondhol
Cacatingrat Maraseba Bondhèt
Sêmbur-adas Cangkêm Pramugara
Jênthar Ladrang-manis
Bèlèk Kuwung-kuwung

Sangu-mulya Rimong Gandrung-manis
Badhaya Anggondrong
pan Ludiramandura Gêndrèhe
Êjong-mèru Babar-layar-nèki
Parigêntang tuwin
Tukung Lêmpung-gunung

Nahên pathêt manyura Têmiling
Sèdhêt Pujangganom
Talimurda Ramyang Kasmaranne
Mèncêp Gonjang Galewang Sêmiring
Randhat Damarkèli
lagu Cucurbawuk

Dhalang-karainan Lambangsari
Gandrungmangu Boyong
Pujangganom Mandura Rênyêp-e
Bujang-tawang Capang Lêmpung wukir
Pre-nom Gayung-rindhik
Lobong Pacarbanyu

Ènget kula punika wis titi
Cêbolang lingnya lon
satus sèkêt pipitu etange
awit Pathêt Manyura myambaki
langkungnya satunggil
dados pitulikur

Lingsir ratri para tamu pamit
wus linilan bodhol
Mat Têngara kalawan tamune
sampun mundur praptanirèng panti
lajêng samya guling
Ki Amat ngaruntuh

Enjangira satanginya guling
gugusinya aboh
Cêbolang ling paran darunane
wau dalu ngaruntuh si adhi
kakang sakit gigi
gusi kula abuh

Kêmêng nguntar-untar langkung sakit
Mas Cêbolang gupoh
sung usada sêkar kênangane
lawan sarêm dawêg niki adhi
dika mamah aglis
bokmawawi tulung

Wus dènmamah ing sakala ênir
sakit kang karaos
gusi abuh cinoblos ri gêrèh
rah dalêdêg sanalika mari
abuh miwah sakit
lonthang-lonthang kantun

Kakang sampun
datan wontên raosira
lah sanyata
usada Pêrmati tama
Mas Cêbolang alon wijiling wacana

Inggih dawêg
anyarêngi lawan mangsa
mênggah jampi
wau jodho saèstunya
datan kenging tinamtokkên wèh waluya

Adhi ulun
nyuwun sasêrêpan para
mitraningwang
kang anami Madiaswa
inggih pundi anggènnipun agêgriya

Sampun lami
dènnira angarsa-arsa
maring ulun
mila yèn sambadèng karsa
wawi sami mring wismane Madiaswa

Ki Mat angling
Suratêgaran griyanya
kidul masjid
nanging yèn siyang puniku
tamtu wontên pêkên nêgarri turangga

Bilih nuju
Rêbo wêkasaning candra
lawan tali
-wangke myang siwalataba
lah punika ajrih nêgarri turangga

Yèn samangke
supadi nuntên kapanggya
cinêgat ing
prapatan Gladhak kewala
Mas Cêbolang panudyèng tyas gya lumampah

Tanpa rencang
lampahira sampun prapta
ing prapatan
marêngi Ki Madiaswa
ngitêr kuda dupi myat mring mitranira

Gurawalan
tumurun saking turangga
wusnya tundhuk
Madiaswa atatanya
wau sami saking pundi kalihira

Kang sinung ngling
amangsuli saking wisma
kakang tamu
punika kang ayun panggya
lan andika têka akapasangyogya

Madiaswa
sukèng tyas manis lingira
èstu sampun
lami ulun ngarsa-arsa
kaparênga lajêng pinarak mring wisma

Lumaksana
Madiaswa nuntun kuda
Cêbolang ngling
prayogi nitih kewala
ulun antuk bathi uning patrapira

Angrèh kuda
Madiaswa nitih sigra
tan winarna
ing ngênu wus praptèng wisma
gya tumurun kuda tinampèn rencangnya

Kinocoran
amrih ayêming turangga
gya tinuntun
linampah-lampahkên sigra
Madiaswa ngacarani tamunira

Wus pinarak
anèng madyaning pandhapa
Mat Têngara
palilan marang ki wisma
awit nuju kalêrês anyanggi karya

Madiaswa
nyandhêt mangke ta mangke ta
ngêntosana
sakêdhap sugatakula
lah ta bocah wedangmu nuli ladèkna

Sawusira
angrahapi kang sugata
Mat Têngara
mantuk kantun tamunira
Ki Cêbolang pinarak lawan ki wisma

Jênak dènnya
mêrtamu sadangunira
kang ginunêm
tan lyan pangrèhing turangga
Mas Cêbolang umatur mring Madiaswa

Bab pangrèhing
kuda mugi kababarna
namaning kang
tangsul miwah patrapira
kang liningan tan wangwang mêdharkên sigra

Tangsul kalih
mangkya ingkang winursita
asta kiwa
nyêpêng apus sisih kiwa
apus têngên asta têngên kang angasta

Tangsul sanga
apus kakalih sinama
gya cinêpêng
ing asta têngên sadaya
asta kiwa nyêpêng apus nèng ngajêngnya

Asta têngên
patrap driji manis saha
jajênthiknya
nyangkêrêm apus kang kiwa
de panuduh sarta dariji têngahnya

Nyêpêng apus
kang sisih têngên sarana
kapidih ing
jajêmpol ingkang warata
èstu angèl kalamun dèrèng widagda

Mangkya gantya
winastan tangsul manyura
asta kiwa
nyêpêng apus patrapira
kadosdene tangsul sanga kasbut ngarsa

Kaotipun
kaliyan tangsul sasanga
dariji kang
têngah gêsang têgêsira
kenging ngolah ngalih de asta têngênnya

Nyêpêng apus
sawingkinge asta kiwa
patrapipun
ngingsêt-ingsêt utawinya
angolahkên kêndho kêncêning pusara

Gih punika
apus kang sisih têngênnya
langkung angèl
tinimbang lan tangsul sanga
yèn wus prigêl yêktine gampang kewala

Nahan tangsul
satunggal mangkya winarna
ingkang nyêpêng
apus namung asta kiwa
tumrap kapal ingkang wus gambuh lampahnya

Mangkya ingkang
winastanan tangsul gatra
apus kalih
rinangkus nèng asta kiwa
patrapira kadosdene tangsul sanga

Tangsul puspa
panyêpênge kang pusara
mung kapidih
dariji panuduh kiwa
lan darijwa jajêmpol ugi kang kiwa

Tangsul ponjèn
gampil tan kakeyan reka
apus kalih
sinami kêndho kêncêngnya
wusing sami kabundhêlakên kewala

Tangsul pada
apus kang têngên punika
kajêpit ing
jajêmpol suku têngênnya
dene apus kang kiwa ugi mangkana

Jinêpit ing
jêmpol suku ingkang kiwa
tangsul pada
puniku tumrap manawa
wontên kuda kang tansah dhangar kewala

Tangsul madu
-sadana kang ginupita
gih puniku
tanduk ingkang tumrap marang
mantukira kapal mêntas tinêgaran

Bilih sampun
cêlak lawan padunungan
kêdah karêm
-arêm datan katandukan
ing pangêrèh supadi sarèh ing driya

Mênggah tangsul
camêthi kang ginupita
pananduke
kagêbag de wijangira
gih punika sadasa warni kathahnya

Ingkang iring
têngên bokong myang tepongnya
pupu wingking
ngajêng pundhak pupu ngarsa
ingkang iring kiwa pan ugi mangkana

Kajawine
punika kasanganira
ngajêng buntut
myang maripat têngên kiwa
utawane Ganda-kasilir namanya

Gih punika
kapatrapana pratingkah
angajrih-ajrihi kapal
kang sarana
lan cêmêthi anging ywa nganti tumiba

Tangsul-raga
punika osiking driya
kang kawêdal
saking solahing badannya
kang anumpak kadosta andhêdhêg kiwa

Dhêdhêg têngên
gêbrag utawi sukunya
kalih pisan
dhêdhêg sarêng aywa kêmba
ingsêt obah ngiwa nêngên kang sarira

Oyog miwah
sêrêg ebah majêng sigra
miwah ngunjal
-lakên punika kalayan
sangêt-sangêt pangingsêt pandudukira

Mangkya gantya katrangan bab lênggahipun
amumpaki ingkang wajik
winastan Kaprabon luhung
apan jêjêg lênggahnèki
ulur-ulur madya tinon

Jêngku mipit talapakan jinjitipun
pasêmon anjatmikani
dene kaping kalihipun
Kasatriyan dènwastani
lênggahnya buntar kinaot

Pan kapara wingking jajanira manglung
jangga panggêl ngrêspatani
panjang ingkang ulur-ulur
pupu rapêt suku jinjit
mathènthèng ladak pasêmon

Kang winastan Kamantrèn nitihnya ngungkruk
cêkak ulur-ulurnèki
sêmu ngongrong asta mringkus
ing pasêmonipun ajrih
tamat patraping palunggoh

Bab namine mêkakan mangkya winuwus
ugi wontên tigang warni
kang rumuhun Ganggêng-kanyut
punika pêkakan wajik
kang andhêgnya akêraos

Lir kajlungup dadya pêkakan puniku
anandhakkên kang turanggi
mèdêm kasagêtanipun
sawêg anyak sagêd nyirig
kalihipun kang kawiyos

Genggung-sitangarpa pan namanipun
ingkang andhêgipun wajik
jêjêk mangiwa puniku
sukunipun ingkang wingking
mêndhak arêspati tinon

Gih punika kapal kang sampun satuhu
andados pasirignèki
katrinya iangkang winuwus
Genggong-samaguna nami
punika ingkang wus golong

Andhêgipun suku wingking kalih wau
nyarêngi pyoking kêndhali
kapal makatên dhêgipun
punika apan sayêkti
sasirignya sampun gamboh

Bab pangangkah tuwin nêgarri winuwus
badhe ngangkah lampahnèki
kêdah juwèh kang tatangsul
kaosikkên wola-wali
punika ingkang supados

Sagêd tampi punang kuda manahipun
saha badaning turanggi
kêrêp kaoyog de pungkur
kawantonan sawatawis
cinamêthi alon-alon

Bilih badhe amangangkah jojogipun
kêdah srana dènlêgani
ing ngajêng de têngahipun
kaêncota sawatawis
wingking kawantonan alon

Lamun badhe amangangkah congklangipun
kajojogakên rumiyin
sadangunya jojog gupuh
kasêrêga saking wingking
saèstu kêdah winanton

Tangsulipun kaamêr-amêra amung
myang ing ngajêng dènlêgani
yèn punika wus tamanduk
mangka dèrèng pasang ati
kêdah andhêdhêga gupoh

Myang ginêtyag utawi ginêbrag asru
bilih wus nyongklang kang wajik
waspadakna sukunipun
lamun kang kiwa rumiyin
apus kang kiwa sinerong

Lamun dipun kêncêngi ywa sampun-sampun
yèn wus manêngên tindaking
suku têngên kang rumuhun
apus cinêpêng kang sami
kaamêr-amêr kemawon

Supayanya sagêd sarèh congklangipun
yèn kalanturkên supadi
pinrih ing panyandêripun
lajêng kalêganan nênggih
têngah kinathahan gupoh

Saha kêdah dipun wantoni ing pungkur
bilih botên mituruti
nyandêr margi manahipun
punang kuda boya tampi
mangka pangrèh mrih kalakon

Kêdah srana kagêbrag ginêbrag asru
yèn wus nyandêr sawatawis
satus tindak têbihipun
lajêng cinandhêta aglis
muntaping tyas sampun ngantos

Bilih badhe amangangkah sirigipun
kapatuhna lampahnèki
malang manêngên rumuhun
ing pangangkah kang supadi
lampah malang winiraos

Panyêpênge apus manêngên kaimpu
saha tungkak ingkang kering
pandhêdhêgira ywa kantu
ngantos sagêdnya lumaris
amalang manêngên matoh

Bilih angèl katindakkên lampahipun
sarana trekah puniki
apus sisih kiwa gupuh
kaseronga myang ing wingking
winantonan kang bobokong

Ingkang têngên mangka kirang tampinipun
kagêbaga ingkang kering
ananging panggêbagipun
kêdah saking têngên ugi
yèku winastanan senggok

Yèn wus purun lumampah nêngên puniku
suku kêdah dènpirsani
yèn wus ajêg tan tumpang suh
myang tan imbal lampahnèki
lajêng katindakna jojog

Ugi malang manêngên sarananipun
ing ngajêng dipun lêgani
wingking kawantonan namung
ngatos-atos ngirih-irih
tyase kuda dimèn bombong

Sadangune ingangkah lampahnya megung
tuwin jojog malangnèki
lambe iring têngênipun
kaangkaha sagêdnèki
nyerong nêngên kang wigatos

Pangangkahe nyerong lambe sagêdipun
nolèh nêngên apus sisih
têngên kakêncêngna namung
ywa kagèt saking sakêdhik
yèn tan tampi ing pangrèh don

Kêdah dipun kêrêpi krècèganipun
dene krècègan puniku
gadhah daya kalih luhung
sapisan nglêrêmkên ati
ping kalihe winiraos

Yèn wus purun mangap ènthèng lambenipun
yèn katandukan kang pamrih
ingkang amakatên wau
lajêng nètèr-nètèr ngering
apus sisih kiwa gupoh

Katarika supados sagêde wangsul
malang nêngên lampahnèki
saha kêdah kaingsêd mung
manêngên pangingsêdnèki
ingkang makatên supados

Atampia manahe kuda puniku
yèn pangrèh kang wus kawijil
punika supados amung
nyerong lambe nêngên sisih
kados botên ngangkah seos

Nètèripun manawi datan kinayun
mangka mêksa botên tampi
kagêbaga ingkang sêru
ing panggêbag dènsarêngi
lawan pangingsêding bokong

Pan makatên punika salajêngipun
ngantos sagêdnya lumaris
jojog malang nêngên matuh
Mas Cêbolang duk miyarsi
gèdhèg-gèdhèg longang-longong

Alon matur saèstu angèl kalangkung
mangka dèrèng amrih nyirig
sawêg ngangkah malangipun
tingkahe sakranjang gambir
paran lajênge pitudoh

Madiaswa anglajêngakên pitutur
jojog malang wus lêstari
ajêg boya atumpang suh
tuwin grijag lampahnèki
sadangunipun anjojog

Tumuntên lajêng kapêrêga gupuh
supados tumindak nyirig
wus tumindak sirigipun
watawis gangsal utawi
sadasa colotan gupoh

Kaandhêga pamêkakira kang tangsul
kinagètna dimèn rêsik
andhêg kang rêsik puniku
mandhêg grêg datanpa osik
gya lumampah alon-alon

Yèn wus antuk sawatara lampahipun
katindakna nyirig malih
sadhengahên prayanipun
saking sakêdhik-sakêdhik
sirig ywa kêmba supados

Saha malih kang makatên lajêngipun
kalojo saking sakêdhik
bilih sirigipun wau
tan jujur tan ngancas margi
tangsul ingimpuwa gupoh

Amanêngên manawi ngungkrêd kang ngayun
kalêganana lan malih
tangsul mangiwa kaimpu
bilih kêmba sirignèki
tuwin rindhik tan wigatos

Kacêngèrna dimèn rikat sirigipun
srana wingking dènwantoni
saha kasêrêga amung
sawatawis kang supadi
sagêd sêrêng sirig alon

Kang manawi karikatên sirigipun
utawi mrêdêng nglangkungi
kaandhêga amrihipun
supados sagêda rindhik
ngangkah rindhik asmarandon

Ngajêng kêdah dènkêmbani
saha kêdah kinêrêpan
krècèganipun dialon
têngah dipunkothongana
wingking mung katempelan
ing camêthi ywa ginêbug
yèn misih mrêdêng kewala

Langkung kinêmbanan malih
wuri aywa tinempelan
mangka mêksa pamrêdênge
malah ginêbaga ingkang
asru karosèng nala
nanging punika ing ngayun
myang têngah kèkêmbanana

Supados sagêde tampi
pangrèh makatên punika
mung murih sarèha tyase
yèn wus ajêg sirigira
myang bagus pinarisan
lajêng karêntêt punika
utawi karindhikêna

Kalawan makatên malih
kaangkaha sagêdira
sarêng aywa kêmba tinon
yèn wus ajêg rêntêtannya
pan lajêng kaangkaha
sagêd nênun sirigipun
yèn wus ajêg kajujuta

Supados mèdharirèki
tuwin alus ingkang congklang
yèn wus ajêg pamêdhare
lajêng katênuna kadya
panênun sasirigan
Mas Cêbolang tanya arum
punapa sampun palastha

Madiaswa mèsêm angling
punika sawêg satêngah
taksih panjang pratingkahe
wawi sinambi nyamikan
angoyog-oyog uwang
wus nyambi sawontênipun
ki wisma nglajêngkên sabda

Yèn tênunanipun asirig
myang mêdhar ajêg tan kêmba
lajêng kalojo kemawon
nèng margi kêncêng warata
myang têbih sawatara
sadangunipun kalaju
mung kaangkaha sirignya

Saha wêdharnya utami
sandêre kanang turangga
makatên katêrangane
sadangunya sasirigan
wus têbah sawatara
lajêng kasandêrna gupuh
sadangunipun kawêdhar

Yèn wus sawatawis têbih
kaêndhêga wêdharira
supados nyiriga manèh
sadangunya sasirigan
sawatawis wus têbah
lajêng kasandêrna gupuh
kadi kang kasêbut ngarsa

Makatên salajêngnèki
ngantos samantuke pisan
mênggah pangrèhe kang kados
kasêbut ngajêng sadaya
dene paedahira
apurih sagêde gambuh
amêdhar saha sirignya

Nandukkên pangrèh turanggi
iangkang makatên punika
katindakna ping katrine
tuwin ing catur rambahan
titi pangrèhing kuda
wêdhar sirig gambuhipun
tangkêping sirig titiga

Babar lêpiyan sawarni
gih punika kapal ingkang
sukunya ngajêng wingkinge
sami saenya kang trajang
suku ngajêng sumêblak
suku ingkang wingking nyaruk
utawi akicat-kicat

Bintulu kang kaping kalih
punika ingkang trajangnya
mung suku wingking kemawon
ing ngajêng lampahnya dhandhang
Kaprabon kaping tiga
suku ngajêng trajangipun
ukêl parigêl rêspatya

Dene suku ingkang wingking
lampahnya punika dhandhang
wus jangkêp katri warnane
Mas Cêbolang lon lingira
bilih ngamungkên têngah
tan kacêkap èstunipun
kêdah kanthi linampahan

Tuwin dipun kulinani
mênggah watêkaning kuda
punapa sami kemawon
Madiaswa mèsêm nabda
punika kasinggihan
kêdah mangêrtos rumuhun
sarta kêdah linampahan

Kapal punika pinasthi
gadhah watêg pyambak-pyambak
wontên ingkang pangangkahe
kêdah wiwit saking lampah
jojog nyongklang adheyan
salah satunggal puniku
kêdah tinurut sakêdhap

Nanging yèn wus mituruti
pikajênganipun kapal
mung sawatawis dangune
inggih lajêng katandukan
pangrèh kang wus kawêdhar
amung mênggah tumrapipun
angangkah kang manah kathah

Tuwin watêking turanggi
punika kêdah kaangkah
saking pangarêm-arême
margi yèn tan katandukan
pangrèh ingkang mangkana
manawi ngantos kalantur
muntap manahe turangga

Saèstu angèl nglangkungi
ngrêkaoskên ingkang numpak
bilih bantêr myang muntape
saking kèhing panggraita
punapa dene ingkang
kapal kirang manahipun
èstu kenging katandukan

Pangrèh pamêngkuning dhiri
utawi ing pamisesa
pramila kêdah waspaos
pratitis panitikira
dhatêng watêking kapal
ing satunggal-tunggalipun
aywa ginêbyah kewala

Manawi badhe mangungkih
ngangkah sagêde adheyan
kêdah gêsang tatangsule
kanat-nêtakên kalawan
kapêpêg aywa kêmba
tansah winanton ing pungkur
ing têngah kêdah lumampah

Makatên salajêngnèki
kaingsad-ingsêd ywa kêmba
ngantos sagêd adheyane
dene lampah kang winastan
pandhapan gih punika
rêntêt ing adheyanipun
mênggah pangrèh saha ngangkah

Sagêding pandhapan sami
kados angangkah adheyan
ananging wontên kaote
yèn adheyan kinathahan
pandhapan kinirangan
kathah kirang wardinipun
nênggih manahe turangga

Manawi ngangkah sagêding
lumampah winastan dhandhang
kêdah srana linampahke
malang ing ngajêng kasangga
ing têngah kinêrêpan
kaingsad-ingsêd lumintu
dene wingking winantonan

Makatên salajêngnèki
ngantos sagêd mlampah dhandhang
nanging punika kapale
kang pinrih lumampah dhandhang
kêdah ingkang wus limpad
jangkêp kasagêdanipun
myang wus kèh gambuh ing tingkah

wontên malih kang ngèmpêri
kadi lumampah andhandhang
ran lampah angun-angune
manawi botên angangkah
sagêdipun lumampah
kang winastan Angun-angun
punika ing ngajêng kêdah

Kêrêp kaosikkên tuwin
kaingsad-ingsêd ing têngah
wingking tinèmpèl têmbunge
tarajange kang turangga
inggih sairib kadya
lumampah dhandhang puniku
sanèsipun ingkang lampah

Angun-angun tamban ririh
lampah dhandhang wau cukat
kaliye pinarlokake
apan anunggal surasa
alus kalawan wadhag
mênggah ing wawatêkipun
lampah ngun-angun punika

Minangka sarananèki
amintêrkên kaèngêtan
-ning kapal kasagêdane
pramilane kapal ingkang
sampun gambuh ing lampah
kakalih kasêbut wau
nadyan mlampaha kewala

Manawi ingkang numpaki
sumêdya anyirigêna
tan susah kaosikake
tamtu gya nyirig piyambak
kenging binasakêna
sagêd nampèni puniku
sakarsane ingkang numpak

Sêkar Durma bab pangangkahing turangga
kalangkung angèlnèki
wit saking bandholnya
myang wangkoting praya
kalawan anjondhil-jondhil
dipun prayitna
makatên pangrèhnèki

Ngangkah kapal kadi kang kasêbat ngarsa
punika ingkang pasthi
kêdah kawêngkuwa
utawi kawasesa
ing tyas ywa kataman ajrih
angrodapaksa
myang gêbag kang sru titis

Ingkang ngantos sagêt nuwuhkên graita
tampining pangrèhnèki
lamun wontên kuda
datan kenging kaangkah
sangêt anggènnipun jondhil
glarap anglumba
utawi nyêbat-nyêbit

Kuda ingkang agadhah meda mangkana
punika pangrèhnèki
pan kêdah sarana
karêbahkên kang kuda
makatên patrapirèki
sadangunira
tinanduk pangrèhnèki

Kapal lajêng asangêt panjondhilira
gya katêtaha aglis
panggêbag kang rosa
tyasira aywa wangwang
supados anjondhil malih
salêbêtira
anjondhil ingkang nitih

Nyarêngana malumpat kalayan nyêndhal
apuse kang turanggi
yèn nganan lumpatnya
apus kiwa sinêndhal
manawi malumpat ngering
apus kang kanan
apan sinêndhal aglis

De patrape malumpat saking turangga
yèn nganan lumpatnèki
asta ingkang kanan
ngasta tlongoping lapak
kêpadalla kang pramati
kangge lantaran
malumpatipun nênggih

Tangan kering nyêpêng apusira ingkang
sisih kiwa tumuli
apus cinêpênga
utawi sinêndhalla
manêngên pènyêndhalnèki
bilih matumpat
mangiwa patrapnèki

Asta kiwa kang nyêkêl tlongoping lapak
asta têngên nyêpêngi
apus sisih kanan
sinêndhalla mangiwa
pangrèh kang makatên pasthi
mantun kapal kang
sangêt jondhilirèki

Utawi kang tansah kathah medanira
sukur ingkang numpaki
kadugi ngrêbahna
salêbêtipun bandhang
yèn pêngangkah kang kadyèki
kapal ginêbag
kang mangka purun jondhil

Gya kasarêngana malumpat kalawan
anyêndhal tangsulnèki
patraping ngrêbahna
kadi kasêbut ngarsa
mila rêbahing turanggi
srana kaangkah
ing panjondhilirèki

Gih puniku kang gampil kalampahannya
Cêbolang turira ris
sawêg cariyosan
tyasulun ênar-ênar
was-uwas sangêt kuwatir
wawi lajêngna
bab pangrèhing turanggi

Madiaswa anglajêngakên carita
bilih wontên turanggi
kaêrèh mung nêdya
muhung mundur kewala
lajêng kaundurna aglis
kang ngantos sayah
sabên badhe nêgarri

Katindakna rumuhun mundur kewala
saksayahe turanggi
yèn wus kaêtrapan
tarekah kang kadyeka
kenging tinamtokkên pasthi
dènya agadhah
lêleda amantuni

Lamun wontên kapal sabên tinêgarran
angonclangkên kêndahli
ing panyêpêngira
apus pan kasanggiya
kang inggilnya langkung saking
sakilan lawan
jajalaking turanggi

Saha kêdah kucêkipun kinêrêpan
patrap ngucêk kêndhali
kaucêkan lawan
lambene kang turagga
ing sarat ingkang kadyèki
paedahira
ngicalkên lageyanning

Angonclangkên kêndhali lawan paedah
ngènthèngkên lambenèki
bab kapal ajrihan
manawi wontên kapal
ajrih dhumatêng wawêrnin
tuwin suwara
isaratipun murih

Sagêd mantun yèn ajrih kalawan grobag
myang sasaminirèki
sabên tinêgarran
bilih kapapag grobag
lajêng kacêlakna aglis
aywa kapêksa
saking sakêdhik-kêdhik

Bilih ajrih dhatêng swara pamirêngan
inggih dipun kêrêpi
kapyarsakkên swara
pundi kang kinajrihan
yèn wus kêrêp sarta lantih
ingkang kadyèka
pasthi gya mantun ajrih

Kapal ingkang gadhah kandhutan tan yoga
nyangkollakên kêndhali
makêm tuwin dhangar
panyêpênging pusara
kang prayitna ngati-ati
sartane kêdah
katangsulan kakalih

Paedahnya bilih kapal ingkang gadhah
kandhutan tan prayogi
utawi ameda
sagêt nandukkên prana
pami anyangkol kêndhali
kang siji kiwa
apus kang sisih kering

Kaêculna apus kang têngên sinangga
yèn nyangkolkên kêndhali
ingkang sisih kanan
apus kang sisih kanan
inggih kaêculna ugi
apus kang kiwa
kasanggiya lir ngarsi

Lamun dhangar punang tangsul kakêpyokna
manawi datan apti
nglêpèh tumungkula
kêndhali kacêpênga
katarik mangandhap sarwi
kucêk-ucêkna
lambene kang turanggi

Bilih makêm kêndhali kalèrègêna
manganan tuwin ngering
yèn mêksa tan arsa
nglêpèh myang nguculêna
gya kacuwakna manginggil
karèh mangkana
lajêng nêmpuh kang wajik

Gih punika ambandhang karsanya dhawak
ing sadangunirèki
bandhang suku ingkang
kapal kasidikêna
yèn ngiwa pambandhangnèki
têgêse bandhang
mangiwa sukunèki

Kiwa ingkang rumuhun tumindakira
apusira kang sisih
kiwa kacènènga
sarta kakêncêngana
yèn nêngên pambandhangnèki
apus kang kanan
kakêncêngana ugi

Bilih kapal katandukan kang tarekah


kang tamtu lajêng dhawah
karungkêp ingkang turanggi
nging saèstunya
pinlaur mandhêg aglis

Yèn wus kèndêl lajêng malih kabandhangna
saking karsèng kang nitih
sadangunya bandhang
mawi dipun rangkèta
supados manahe tampi
ywa nganti darbya
meda ingkang tan yogi

Myang kandhutan damêl watir ingkang numpak
mênggah pambandhangnèki
ywa nganti kapêkak
kang mangka kèndêl dhawak
lajêng karangkèta malih
ingkang mirasa
sêmu pamuring-muring

Nanging ngajêng punika kakêmbanana
wardine dènkêmbani
kalowong apusnya
utawi kinêndhonan
ing têngah dipun kothongi
yèku kang numpak
tyas kêdah dèn kêmbani

Nadyan wau sru sangêt pangrangkètira
sayêkti datan apti
nêmpuh malih bandhang
ambêgogok kewala
sarta gêrêng-gêrêng muni
lamun turangga
wus dharêdhêg tan osik

Pangrangkètnya punika kakèndêlana
ing nalikanirèki
gya kawaspadakna
kang sampun kalampahan
sung sasmita kang turanggi
maring kang numpak
yèn ta sagêda angling

Pamintamba dhuh mugi katurutana
bukaning pangrèhnèki
riwusnya mangkana
wau ingkang turangga
nulya tumindak pribadi
mawarna-warna
wontên ingkang lumaris

Ingkang jojog adheyan miwah pandhapan
wêdharing sasmitadi
mênggah tumanduknya
ing pangêrèh sadaya
punika cihnanirèki
èstu tan ana
kapal kang botên kenging

Pinardi rèh kaajar dening manungsa
wontên pamêgar angling
nyariyoskên kapal
datan dados dandanan
margi karèh botên kenging
punika tandha
panêgar dèrèng wasis

Saha dèrèng paham kawruh mangrèh kapal
ingkang salugunèki
mênggah raringkêsan
minangka papathokan
badhe sagêd anêgarri
kêdah pawitan
ingkang kawan prakawis

Kang rumiyin kêdah apawitan Sura
Guna kang kaping kalih
Rêkasa ping tiga
Lara kaping sakawan
manawi kawan prakawis
anggalih wêgah
pucung kewala uwis

Mas Cêbolang kalangkung sukaning kalbu
gumujêng alatah
wasana umatur aris
dhuh mintrèngsun mugi kaparêng nglajêngna

Aywa tanggung paran babaring pangawruh
bab pangrèhing kuda
Madiaswa lingira ris
gih prayogi ah sampun kèndêl kewala

Wedangipun kadangon akêmplung-kêmplung
dhadhaharan ngandhar
punika têmbung mubadir
mêsakakên wawi samirinakêtan

Dimèn enggar tyase aywa manggung suntrut
kang sinungan sabda
kalêgan angasta cangkir
minum wedang myang dhaharan sasukanya

Madiaswa anglajêngakên pitutur
bilih wontên kapal
sasampune dèntumpaki
mangka lajêng linampahakên tan arsa

Ambêgêgêg ingkang makatên puniku
ing pangangkahira
wusing nèng gêgêr turanggi
ywa ge-age linampahkên kang turangga

Nanging kêdah kaubêngêna rumuhun
nêngên tuwin ngiwa
yèn wus kalakyan kadyèki
apan lajêng kalampahêna kewala

Bilih tansah ambêgêgêg tan lumaku
lajêng kaundurna
sararane kang kêndhali
katarika gêntos manêngên mangiwa

Wusing mundur nuntên kaubêngna gupuh
kang sangêt kalayan
kagêbag asru patitis
sasampuning sawatawis ubêngira

Gya pinupuh myang ginêbrag ingkang asru
lajêng linampahna
tamtu datan nyulayani
amiturut sakarsanipun kang numpak

Wus tartamtu bêndanane mogok mantun
ing sanèsing wêkdal
manawi dipuntumpaki
anggadhahi laleda ingkang mangkana

Gya pinanduk ing pangrèh kadi kang uwus
ing tyas aywa wêgah
dènnira mangungkih pamrih
gantya kapal omah-omahên winarna

Saupami tinêgaran kapal wau
angambah ing ratan
kang wus nate dènpurugi
gok-enggokan twin wus nate-nate ngambah

lajêng kêdah menggak-menggok tan lumaku
kapal kang mangkana
amurih mantunirèki
sabên numpak mangka ngajêngkên dumugya

Ing panggenan kang kêdah mandhêg kudèku
gya katandukana
ing pangrèh sasênêngnèki
lawan kapal ulih-ulihên kadosta

Tinumpakan mantuke notol kalangkung
gya tinandukana
patrap kadi kang rumiyin
pramilanya kaangkah ingkangmangkana

Awit kapal kang sampun klampahan èstu
sring kaslamur dera
nanggapi pangêrèhnèki
ing sadèrèngipun ical medanira

Sabên dipun têgarri bilih wus ayun
cêlak ing panggenan
kang dadoskên sababnèki
utawine tinumpakan mantukira

Gih katandukana pangangkah lir kang wus
kacriyos ing ngarsa
makatên salajêngnèki
sampun kêmba ngantos mantunne bar pisan

Dene kapal kang dèrèng rampas saèstu
aywa tinandukan
pangrèh ingkang ngrêkaosi
margi ing sadèrènge rampas punika

Yèn kaangkah pancèn dede dhasaripun
sagêdnya priawak
dumuginya mêmpêng pasthi
lajêng bobrok utawi botên kaalap

Gantya wau bab Naga-rancak winuwus
bilih wontên kapal
ingkang mêntas dèntêgarri
myang kinitêr lajêng yogi cinarakan

Ingkang rêsik mênggah patrap kang kadyèku
ing sadangunira
kinitèr myang dèntêgarri
kacarakan kang ngantos ambal-ambalan

Awit kapal kang dènrèh sasirigipun
tuwin sasaminya
kang pancèn sanès aslining
lampahipun pyambak yèn datan klêrêsan

Têmahipun asring-asring damêl korud
myang konusing badan
ingkang makatên puniki
korud konus punika warni sakawan

Kang rumuhun korud badan wastanipun
lah inggih punika
kêra-langkêt kang turanggi
wus dilalah botên sagêt lêma-lêma

Kaping kalih akorud karosanipun
nuwuhakên meda
asring ambandhang pribadi
sabab sampun sayah maksih dènsêngkakna

Ing wasana umijil ing dhosonipun
meda warna-warna
nyulayani lan kang nitih
tan darana satêmah lajêng ambandhang

Ingkang kaping tiga korud manahipun
punika turangga
tansah muyap driyanèki
jalarannya ngajêng sabên tinumpakan

Ping sakawan korud panggraitanipun
punika witira
ngajêng gènnipun nêgarri
tansah dipun osikakên supayanya

Nuntên-nuntên wêdaling graitanipun
tamahan dumadya
bibrah ing lampahirèki
myang bibrahing sakèh kasagêdanira

Milanipun nêgarri kapal puniku
adhuh sapintêna
gènnya nyêngkakkên wêdaling
panggraita supados tumuntên gadhah

Kasagêdan ingkang sarana tinanduk
pangrèh kawaskithan
ewadene parlu ugi
tansah mawi karêm-rêman manahira

Supayanya graitane aywa korud
carakan punika
dumadi sarananèki
èstu sagêd mantunnakên kapal ingkang

Anêmahi kados ingkang wus kasêbut
ing ngarsa sadaya
amila ingkang wigati
amarlokkên cinarakan kang turangga

Mangkya gantya bab Raja-nari winuwus
punika titikan
wêdaling manahirèki
saha malih wêdale kang panggraita

Yèn wêdaling manah myang graitanipun
saking pangosiknya
nèng têngah kang Raja-nari
bilih wêdalipun saking winantonan

Gih punika mênggah Raja-narinipun
wontên ing pungkuran
wus tamat kang Raja-nari
kanthi êbab ngabah-abahi turangga

Gantya wau kang winuwus
ngabah-abahi turanggi
prayogi nèng jro gêdhogan
patrapira kang rumiyin
kinêndhalèn pangêrokan
gya cinancang nganan ngering

wontên ta upamènipun
badhe dèn-abah-abahi
kang krisik angganing kuda
salebrak kapasang mathis
mênggah têpining salebrak
kang ngajêng tumumpang munggwing

Ing jajalak yèn wus munggah
lêrês unggah udhunèki
miwah ngajêng wingkingira
lapak pinasangan aglis
tumumpang nèng têngah slebrak
anulya dipun ambêni

Kang kêncêng pamanthêngipun
gya pasang pus buntutnèki
nulya pasang apus dhadha
rampunge kasêbut ngarsi
lambe nulya cinarakan
taracak kinumbah barsih

Riwusnya makatên laju
rinucat ponang kêndhali
pangêrokan sinantunan
kêndhali ingkang pinasthi
kaenggokakên turanggi
yèn apus wang wus rinukti

Mangkana kêndhalinipun
kalêrêsna kang prayogi
tumuntên kaêtrapana
apus kanan miwah kering
mila kantun pamasangnya
timangan ywa nganti kwalik

Dene inggah udhunipun
kêndhali ingkang prayogi
kaangkaha gonggangira
mung sajêmpol winatawis
ewa samantên gih datan
kenging tinitamtu awit

Manut cocondhonganipun
cêkak tuwin landhungnèki
kêndhali pamasangira
gumantung nèng patitising
panitikipun kang numpak
mênggah kacihnanirèki

Turangga kêndhalinipun
ingkang kêdah dèncêkaki
ingkang mangka linandhungan
saèstu tan condhong ati
cathuk-cathuk tan tumanja
dene kasok wangsulnèki

Bathothot adrênging kayun
ngungsêd-ungsêd tan saririh
kapal tumpakan punika
pamasange kang kêndhali
ing sasagêd-sagêd kêdah
kang dados condhonganèki

Ngabah-abahi wus rampung
yèn badhe ngêdalkên saking
ing gêdhogan kêdah ingkang
sarèh rèrèh ngirih-irih
sarta malih kinarunga
ywa grusa-grusa giniring

Amargi yèn grusa-grusu
asring nuwuhkên tan yogi
manahe ponang turangga
mênggah ing panimbang mami
angrèh kuda lan wanita
sabarange sami ugi

De kêndhali jawi wau
kang rangah awarni kalih
wontên ingkang wunènira
cacah kalihwêlas tuwin
nêmbêlas ing sasisihnya
dene kang nêmbêlas sisih

Winastan Buntala iku
mênggah kalinge kêndahli
kang minangka sasambêtan
apan Pakêm wastanèki
dene kang angsal gêlangan
Bungkul wastanipun nênggih

Panjang cêlaking kêndhangsul
inggih wontên pedahnèki
amargi kapal punika
condhonging tyas datan sami
wontên lèrèg condhongira
wontên rujuk dènslikêki

Yèn mring lèrèg condhongipun
kang mangka dipun slikêki
punika dadya jalaran
awrat lambene turanggi
dene kosok-wangsulira
nuwuhakên monyar-manyir

De gêlangan dhapuripun
punika kakalih warni
ingkang namung agiligan
Lus-lusan wastanirèki
dene kang gêlit-gêlitan
kalenthangan dènwastani

Mênggah ing babing kêndhangsul
kang tumrap kangge ngajari
kapal kang ènthèng lambenya
utawi kapal kang taksih
anèm sawêg bibar rampas
dèrèng rampas langkung malih

Punika kêdah kang kêthul
gih punika wunenèki
kapapakana sadaya
ingkang ngantos mèh waradin
botênipun kapapakan
kablêbêda kang waradin

Kalawan sinjang puniku
wunèn amung katon mingip
nging punika tambêl-bêtah
wus tamat babing kêndhali
ing mangkya gênti winarna
anênggih babing camêthi

Utawi winastan têmbung
kang wus mupakat kinardi
datan liyan saking rotan
inggih punika panjalin
sawlas kêpêl panjangira
wujudipun kalih warni

Tamparan sawarninipun
giligan sawarni malih
sanadyan ingkang giligan
pucukipun kêdah mawi
sinambêtan têtamparan
mung sakilan winatawis

Saha tatamparan sinung
bundêlan gangsal utawi
nênêm prênthil cacahira
mênggah paedahirèki
camêthi mawa bundhêlan
ginêbagkên langkung sakit

Katimbang lan kang tan sinung
bundhêlan sakit kang mawi
anjawi saking punika
wujud tumraping camêthi
mawèh sêmu datan kêmba
pucuking tamparan mawi

Sinungan rênggan jêjambul
mênggah cacêpênganèki
sakarsane dènnya ngrêngga
pinaponthang-ponthang saking
mas suwasa myang salaka
dene panjange camêthi

Kajawi miturut ukur
inggih kêdah-kêdah mawi
mawang lan kang tinitiyan
pinantês agêng lan alit
bab camêthi sampun tamat
prayogi kèndêl rumiyin

Sampun dangu anggadêbus
bilih botên dènsêlani
ngunjuk wedang dhadhaharan
têmah kêtulên sayêkti
Mas Cêbolang latah-latah
wus samya ngunjuk nyênyamik

Mas Cêbolang aris matur
ulun mirêng srêming-srêming
bab srandunipun turangga
ugi wontên kang pinilih
sami andarbèni watak
pinêndhêt ingkang prayogi

Madiaswa lingira rum
adhuh mitraku wong sigit
de tan ana kaliwatan
dalah sranduning turanggi
dadak prêlu tinakokna
lêrês inggih pancèn mawi

Kalamun sagêd pikantuk
punika langkung utami
mangkya sranduning turangga
kula pêndhêtakên saking
dèntawyanjana awit ha
aksara ba kang mungkasi

Ilu ingkang gêtas pingul
watêg ènthèng lambenèki
ilat alit gilig watak
burus lana manahnèki
untu alit rêntêt rampak
pucuk mêdal sawêtawis

Utawi kang dêngkèng pucuk
ugi mêdal sawatawis
manjing dhatêng kabagusan
tuwin burus manahnèki
têbih maring nora lana
irung kang angukêl pakis

Manjing kabagusan namung
idêp rêmpêg jajarnèki
tuwin ingkang alêlamban
watak têtêg ing tyasnèki
uwang kalimis gobogan
tumrap kabagusan naming

Ula-ula ingkang wangun
amapah-pisang utami
saha gilig tosanira
watak sakeca kang nitih
iga ingkang upih-mayat
manjing sêmbadaning warni

Andhêman kang kiyal kêdhut
anyangkêrut kanan kering
punika watêke rosa
ugêl-ugêl dhapur kadi
gagang waru watakira
sakeca tumpakanèki

Tuwin bagus warninipun
unyêng-unyêngan kang mungging
ing cêthak unyêngnya ngiwa
watak burus manahnèki
ha kapungkur na tan ana
aksara ca kang winarni

Coblong ingkang bundêr sarta
lêbêt lêkok punika amung manjing
dhatêng kabagusanipun
caturnya ingkang lancap
kang ran catu lambe nginggil ingkang pucuk
kalêbêt ing kabagusan
myang watak graita lantip

Cêthak lêbêt kang lêkokan
inggih manjing mring kabagusan naming
cêthik kang inggil puniku
pandhukulipun apan
manjing dhatêng sêmbadane ingkang wujud
calung gêng gèpèng kêncêng pan
watak rikat plajêngnèki

Kang ran calung wit wadidang
têkèng dhêngkul calung namanirèki
calakuthikan puniku
kang lêbêt watakira
trajang sae miwah ènthèng junjungipun
ingkang aksara ca têlas
aksara ka kang gumanti

Kuping kang muluh katigas
myang kapancas mung sabagusing warni
kuncung kang ngumala mawur
bantêr kèh manahira
kêndêl kadi dene ulêripun jêdhung
watake ènthèng lambenya
sarta bagus warnanèki

Kulit kang tipis anglamat
saha ingkang kandêl dagingirèki
watak bantêr manahipun
kutis mandhukul mayat
murungakên sêmbadaning wujudipun
konthol pindha manggis lawan
ingkang dhapur ngalak ambing

Lir kalak ambing wohira
rosa kuwat watake kang turanggi
kalèn lêbêt lêkokipun
sarta kapara panjang
pan titiga punika wawatakipun
sapisan inggil junjungnya
plajêng rikat warni sigit

Kucur kang anguku Bima
muhung dhatêng kabagusaning wajik
klêmpung kang bêdhadhag amung
klêbêt bangsa sambada
ka wus têlas aksara ta kang tumanduk
tlapukan kang kandêl apan
klêbêt kabagusan aming

Têpakan kang tipis wrata
saha ingkang dhapur macucal aking
watak kumrisik tyasipun
myang sae warninira
têpak hyang jèjèr tanpa lèbèr iku
marang gusi watakira
ala mamanahirèki

Tatiyang ingkang ajajar
ugi watak tulus manahirèki
têpak mayat saha agung
watakipun arosa
tur sêmbada tuwin bagus warninipun
tunggarana agêng sarta
kadi sirah têkèk warni

Punika watake rosa
taracak kang nanjung-capurinèki
sarta alus sêratipun
watak rikat plajêngnya
tuwin bêtah tur sae kang warninipun
kang aksara ta wus têlas
aksara sa kang gumanti

Suri tipis mawur wrata
watak bantêr manahira kumrisik
sirah kang cêlak saha gung
manjing mring kabagusan
siyung ingkang basan dawêg agêngipun
watak burus manahira
silit kang mapan prayogi

Muhung mring sae kang warna
supit ingkang rapêt watakirèki
awèt ing karosanipun
kang ran supit punika
lêdhokaning tracak sangandhaping kucur
suku ngajêng kang anjalma
bagus kawujudanèki

Aksara sa sampun têlas
mangkya gantya aksara wa winarni
wulu ingkang tipis alus
saha kang mandhês gilap
watak bantêr kumrisik warnanya bagus
wangkong ingkang radi wiyar
manjing kabagusan aming

Wayang kêngkêng tipis apan
watak rosa myang kabagusan manjing
wiron ganjil etangipun
watak burus manahnya
kang ran wiron punika ingkang jangkêrut
kiwa têngêning andhêman
wadhuk kang bêdhadhag manjing

Dhumatêng ing kasambadan
wadidang kang wangun bengkoking arit
manjing kabagusanipun
aksara wa wus têlas
kang aksara pa mangkya ingkang winuwus
praya gih punika ulat
kang anjênggurêng prayogi

Nging kang sarèh sêmunira
watak lana manahe mitayani
pacêt gilig alit namung
manjing bagusing warna
pathak ingkang waradin myang wiyar amung
manjing maring kabagusan
pasunira ingkang kadi

Mungkal-gêrang amung marang
kabagusan pancadan kang mandhikil
manjing sêmbadaning wujud
tanapi kabagusan
pipi ingkang kaduk kandêl dagingipun
murugkên pantêsing warna
pundhak ingkang landhung manjing

Muhung dhatêng kabagusan
pupunira ingkang amukang gangsir
ugi bagus warninipun
purus kang agêng cêlak
watak rosa mung bantêr palayunipun
palintangan ingkang wiyar
watak panjang umurnèki

Pusêr têbih lan purusa
watakipun bêtah plajêngirèki
aksara pa sampun atus
aksara ja winarna
jêngku ingkang kados cupu warninipun
manjing dhatêng kabagusan
jalak ingkang dhapurnèki

Lir gigir kintêl punika
watak rosa juluking inggilnèki
anglangkungi jalak wau
manjing sambadèng warna
jiling ingkang mandhikil kalêbêt bagus
jompong ingkang agêng panjang
manjing sambadaning warni

Janggut ingkang dhapur jangkang
manjing dhatêng kabagusaning warni
janggêl ingkang panjang agung
myang gèpèng watak rosa
aksara ja wus têlas ga kang winuwus
gusi kang wradin wataknya
aburus manahirèki

Gulu ingkang wiyar ngandhap
nginggil gilig bagus sambadèng warni
garês kang malira wujud
watak cukat trajangnya
tuwin rikat tarampil palajêngipun
gêcog kang dalêjêr panjang
apan rosa wataknèki

Galêng kang galigir rosa
gandhik ingkang kiyal pan rosa ugi
ingkang aksara ga sampun
aksara ba pungkasan
bangar ingkang wiyar bêtah plajêngipun
myang bagus bangar punika
lèngipun irung kêkalih

Bungur kang ginrayang kadya
cucal garing rosa watakirèki
bobat kang kêngkêng puniku
manjing dhatêng karosan
bokong ingkang nyangkok imbaning kang dhapur
utawi lir cangkok maja
muhung mring bagusing warni

Buntut ingkang mapah-pucang
watakipun lana manahirèki
wus tamat sarandunipun
kapal kang pinilala
Mas Cêbolang umatur kalangkung nuwun
mênggah ulêsing turangga
ingkang kalêbêt utami

Myang manggoning prabotira
Kyai Madiaswa lingira ris
ulêsing turangga amung
abrit cêmêng utama
dene prabot pyambak-pyambak manggènnipun
mênggah praboting turangga
kang abrit mangkya winarni

Suri ingkang tipis pêra
wulu pandhês tipis kulitirèki
kukuncung ngumbala mawur
buntut ingkang tan kathah
utawi kang kapara sarang puniku
tracak nanjung lus sêratnya
bêbalungipun kang alit

Prabotipun kapal krêsna
kuncung kêmpêl dalojor surinèki
kandêl dlojor kêmpêl patut
buntut amapah-pucang
wulu gropok kandêl kêndho kulitipun
taracak cèpèr sêmbada
agêng bêbalunganèki

Silih asih ing dandosan
tuwin ulêsipun ingkang turanggi
kapal abrit prabotipun
ingkang dados pêthingan
gangsal kuncung suri kulit tracak wulu
mung kakalih kapal krêsna
buntut lawan balungnèki

Mênggah katêranganira
kapal ingkang pilihan prabotnèki
kuncung kang ngumbala mawur
suri kang tipis atap
wulu pandhês atipis kukulitipun
buntut dhapur mapah-pucang
kang agêng babalungnèki

Tracak kang alus sêratnya
dhapur nanjung jangkêp kasapta warni
mila kapêndhêtkên iku
silih asih jalaran
saupami kapalpunika anamung
kadunungan dandosannya
amaligi kapal abrit

Tamtu tan burus manahnya
saha bantêr karosan tan darbèni
bilih kadunungan namung
dandosan kapal krêsna
pasthi kirang manah saha sangêt cubluk
manawi dandosannira
sagêd jangkêp silih asih

Kadi kang kasêbut ngarsa
ingkang tamtu bagus warnanirèki
sarta burus manahipun
ajêg karosanira
kasêmbadan kabagusaning kang wujud
ingkang angsal papêthingan
saking ing kawan prakawis

Kang rumiyin saking pada
kalih raga jangga ingkang kaping tri
wadana jangkêp ping catur
bab raosing tumpakan
kapal ingkang lana myang graita tuhu
utami utawi rosa
punika saèstunèki

Sakeca tumpakanira
dhuh mitrèngsun mung kantun saprakawis
inggih punika bab ukur
Cêbolang angrêrêpa
aywa tanggêl nyuwun babarpisanipun
Madiaswa mêdhar sabda
yèn badhe ngukur turanggi

Kêdah mawi srana tampar
ukur sanga patrapira winarni
ingkang dènukur rumuhun
gêl-ugêl lan suku ngarsa
ingkang têngên katêpusa gathuk têpung
lajêng katêkuk-têkuka
kaping sanga kathahnèki

Wusing katêkuk ping sanga
gya kaukur wit saking tracak ngarsi
manginggil pangukuripun
dumuginipun jalak
lamun langkung prakalihwêlas linangkung
yèn langkung sapara sanga
punika kirang prayogi

Ukur sambada winarna
wit ujunging catu lajêng manginggil
dumugi jojompongipun
tumuntên kalajêngna
turun maring sanginggiling surènipun
sadumuginipun jalak
lajêng katurunkên maring

Ula-ula linajêngna
dumugi ing pucuking janggêlnèki
pangukur bilih wus rampung
gya kasampirkên jalak
bilih sagêd langkung saking suku ngayun
kiwa têngên kang prayoga
sambada bilih nêtêpi

Yèn cupêt awon yêktinya
kapal jigrang punika dènwastani
wus tamat sadayanipun
bakayu-jêngandika
tiyang èstri dènnya sasaji wus rampung
lah sumangga sami dhahar
ngêlih ulun gêgirisi

Cêbolang matur sumangga
wus linggar saking pandhapa
pinarak têngahing wisma
parigêl Nyi Madiaswa
angladosi tamunira
ki wisma ngling gih punika
warnane bakyu andika
sawêg awêwêka tiga

Andhêku kang sinung sabda
norraga aris turira
bakayu wus lami kula
têpang lawan raka-dika
sawêg samangke pinanggya
kalawan jêngandika
sampun kirang pangaksama
mring pun pêkir kawlasarsa

Nyi wisma mangsuli sabda
punapi rinasakêna
tyang wus ingakên sudara
lawan raka jêngandika
adhi sampun mawi taha
Cêbolang sru panyuwunnya
wus wawanting kalihira
gya nadhah langkung mirasa

Rahab nutug sawusira
dumugi gya cinarikan
wowohan lumadyèng ngarsa
wawi punika mangsêgan
andhêku kang sinung sabda
gya ngambil sasukanira
Cêbolang ris atêtanya
mênggah ingkang pangandika

Kathah kang dèrèng uninga
basan driji têngah gêsang
Angarêm-arêm punika
Ganda-kasilir myang Buntar
kaosikkên winantonan
amêr-amêr kinathahan
imbal sêrêg rêsik dêgnya
kacêngèr myang kinothongan

Sêrêng myang lumampah dhandhang
kasanggi kêndhali onclang
nyangkol kêndhali andhêngar
makêm kacawuk sasmita
kacaraki monyar-manyir
tuwin kang ran palintangan
kadiparan wardinira
utawi katêrangannya

Madiaswa sung wangsulan
lêrês punika babasan
èstu awis ingkang wikan
manawi botên jinarwan
piniyagah nora kopram
bilih tiyang dèrèng atam
mênggah punika babasan
makatên ingkang katrangan

Dariji ing têngah gêsang
angolah-ngalih pan angsal
Angarêm-arêm punika
sarana tan katandukan
pangêrèhe kang turangga
Ganda-kasilir punika
cêmêthi sarananira
pinolahkên ywa tumiba

Ngajrih-ajrihi kewala
lênggah Buntar patrapira
kapara wingking punika
kaosikkên kajêngira
tangsulipun ingkang kêdah
kaobahakên kalawan
kêrêp kaoyog kang badan
kadhêdhêg myang kawantonan

Kawantonan wardinira
dipun camêthi punika
amêr-amêr panyêpêngnya
apus kêncêng madyanira
dipun kathahi têgêsnya
punika kang kinathahan
manahe punang turangga
sarananya ingkang numpak

Amêrdêngkên manahira
utawi anggadhahana
raos sêtya murih praya
plajêngipun kang turangga
imbal lampah grago jarwa
sêrêg punika bocongnya
kang numpaki amingsêda
mangajêng têrusing nala

Rêsik andhêgnya punika
andhêg ingkang grêg kewala
kacêngèrakên punika
dipun sêngkakkên têgêsnya
dipun kothongi kajêngnya
punika manahing kuda
binudi kakothongana
kinêmbanan sarananya

Sêrêng punika sirignya
kapal tingalipun rikat
nanging rindhik sayêktosnya
lampah dhandhang punika
ingkang sukunipun kapal
ngajêng wingking cuthat-cuthah
pramilane winastanan
lumampah dhandhang mangsudnya

Andhandhang angarsa-arsa
pikajêngnya kang anumpak
yèn sêdya kasirigêna
inggih lajêng nyirig dhawak
yèn nêdya kasandêrna
gih lajêng nyandêr kewala
makatên sasaminira
basane wus nunggal karsa

Ngajêng kasanggi punika
nyêpêng apus kainggilna
angoncêlangkên kêndhalya
kêdah kalêpèh sarana
manthuk-manthuk kang turangga
nyangkol kêndhali punika
kacangkolkên ing êbamnya
cêngèr andhangak jarwanya

Makêm punika turangga
angingkêmi kêndhalinya
kacawuk yèku kasêndhal
manginggil payêndhalira
suka sasmitaturangga
titikipun sasampunnya
karangkèt mêdal kajêngnya
gya mandhapan sasaminya

Anyaraki patrapira
kinocoran lambenira
klayan toya kang warata
gya ingusapakên karna
monyar-manyir lambenira
inggih tan ajêg punika
kang winastan palintangan
punika unyêng-unyêngan

Kang nèng ngajênging purusa
wus tamat sadayanira
Mas Cêbolang langkung suka
saha nuwun aturira
sarèhning sampun dumugya
kula nuwun palimanan
wangsul maring pamondhokan
sami kantuna raharja

Nyai wisma nulya mêdal
umatur ring tamunira
pun adhi bilih sêmbada
ngantosana sawatara
ulun damêl wedang kahwa
linilapan gêndhis klapa
punika sampun samapta
Cêbolang mèsêm lingira

Bakyu iki dhasar bisa
anuju marang driyamba
saèstu atur kawula
sabên-sabên mêntas nêdha
kêdah ngombe wedang kahwa
bilih tan makatên kêmba
wedang wus lumadyèng ngarsa
kumêbul gambuh gandanya

Sawusira anginum
wedang kahwa Cêbolang umatur
sarêng sampun kasiraman wedang kopi
kang kalimput nulya thukul
nênggih kang dèrèng kacriyos

wontên tiyang amuwus
lambe kuda wolu warninipun
gandhul abot antêp gamoh èntêl gêmi
ènthèng mrayang jangkêpipun
kathah kang sami padudon

Paranta wijangipun
Madiaswa gèdhèg lingira rum
bêbasane si adhi anguras kwali
dalah kumute tan kantun
punika pamanggihingong

Kang winastan puniku
lambe gandhul inggih patrapipun
lambe ngungsêt mangandhap datanpa kering
de lambe abot winuwus
kang badal kêndhali noncong

Sirahnya datan dhingkluk
nanging gêsang inggih basanipun
lambe antêp inggih ambadal kêndhali
sirah botên purun dhingkluk
nanging cangkêm puguh yêktos

Lambe gamoh puniku
langkung sae pilihan saèstu
ingkang ènthèng purun nguculkên kêndhali
de lambe ètêl kang kêdhut
ananing ènthèng kemawon

Tur tinatonan purun
lambe gêmi punika winuwus
ingkang tipis gamoh tinatonan kenging
de lambe ènthèng puniku
nama myang raos wus jumboh

Mrayang pungkasanipun
lambe ènthèng tadhah datan purun
de kêndhali inggih kêdah angucali
kang rujuk lan lambenipun
botên kenging carub awor

Kapal kang lambe gandhul
manah kirang landhêp graitèku
kêdah mawi kêndhali kang lênggang tuwin
ingkang awrat bobotipun
wunèn kang mulu sayêktos

Sêsêr cêkapan namung
sarungannya botên mawi brangus
pangangkahe ing têngah dipunkêmbani
dènrêrisi lambenipun
panyêpênge apus pêngkoh

Kasanggiya puniku
saking sakêdhik supadosipun
badhe sagêd lêga lambening turanggi
narik lêgane tyas tuhu
kapal anurut sapakon

Kapal wrat lambenipun
manah kathah kirang graitèku
lambe awrat puniku tigang prakawis
sapisan dhasaring tutuk
kêndhali kang ènthèng condhong

Sumadya landhêpipun
sêsêrira ingkang radi landhung
bilih awratipun wau saking gusi
kêndhali kang awrat kêthul
sêsêr kapara ngalokro

Manawi awratipun
saking ilat kêndhali kang kêthul
ingkang awrat sêsêr cêkak tumèmpèl ing
lambe de pêngangkahipun
têngah tambuh ngajêng tamboh

Pinèt salintiripun
tyasing kapal ywa dèn-grusa-grusu
wit lambene kapal wus tan pinarsudi
kantun budi manahipun
lêga amanut sapakon

Yèn antêp lambenipun
kêdah ngangge kêndhali puniku
ingkang awrat lênggang landhêp wunenèki
raos antêp sababipun
kirang rosa suku nyleyor

Taracak ugi miyur
saha lambe kirang gamoh iku
pangangkahnya ing ngajêng kêdah sinanggi
dènrêrisi lambenipun
têngah winantonan gupoh

Wingking winantu-wantu
tinèmpèlan ing camêthinipun
ngirih-irih dènnya miluta mrih kenging
tyase kuda lêganipun
dadya miturut sapakon

Kang ènthèng lambenipun
manahira basane sumuruh
graitane winastan landhêp sayêkti
lambe manahipun gamuh
kêndhalinira kang condhong

Nèm ènthèng wunèn kêthul
ing pangangkah kêdah langkung alus
ngarah-arah arèrèh angirih-irih
sampun kuciwa ing sêmu
tyas sumèlèh ngatos-atos

Awit kapal puniku
wus kalêbêt sae manahipun
bilih lêpat ing pangangkah anjalari
badhe muyab manahipun
wurung dandosan sayêktos

Kang kirang manahipun
nanging landhêp graitannya muluk
lambe kandêl kêndhalinya kêdah milih
ingkang ènthèng wunèn mulu
panggakahnya ngatos-atos

Dènrêrisi ing nyayun
de ing têngah dèn sêrêga muhung
wingking dipun tèmpèli kanang camêthi
nyarêngi lêganing kayun
narik mring lambe gumolong

Srat katuranggan sampun
nyêbutakên patrap kang kadyèku
basanipun katula tinali-tali
saèstu angèl kalangkung
ing pamrih sagêda golong

Kapal kang kirang kalbu
sumpêg sêbêl ing graitanipun
nanging lambe bêbasanipun agêmi
kêndhali kêdah kang kêthul
saha ingkang tanpa bobot

Mênggah pamanggihipun
ing panumpak ngajêng dèn-atambuh
de ing têngah tan kêndhat dipun wantoni
wingking pinêthil ing têmbung
tinaliti ingkang prabot

Sêsêr ywa cêkak landhung
sarungannya ingkang mawi brangus
adat sagêd lêga manahing turanggi
narik dhatêng lambenipun
puniku kang wus kalakon

Kapal kèh manahipun
panggraita kirang dhasar cubluk
lambe mrayang punika kêndhalinèki
ingkang awrat saha kêthul
binalêbêd sinjang amoh

Sêsêr tumèmpèl gathuk
maring lambe de pangangkahipun
ingkang numpak panyêpênge apusnèki
tumrape ing lambe amung
amêr-amêr sarta kukoh

Lênggahing badan anrus
kang sumèlèh myang sarèh tyasipun
pangangkahing lampah mung salah satunggil
botên kenging sontan-santun
yèn dèrèng sae sayêktos

Kapal kèh manahipun
graita kèh lawan manah tumbuk
nanging kirang landhêp ènthèng lambenèki
manahipun kirang gamuh
mênggah kêndhali kang condhong

Kang antêp saha kêthul
pangangkahe panumpak puniku
botên kenging kawasa-wasa mrih gêlis
saking sakêdhik mèt kayun
sarênging sumèh trus batos

Bab lambe mung puniku
inggih adhi sasêrêpan ulun
Mas Cêbolang dhêku aris aturnèki
kakang ing pangintên ulun
bokmanawi wus tan mrojol

Saking wowolu wau
kalilana ulun lajêng mundur
maring pondhok ki wisma miwah kang èstri
ngatêr wangsul jawi pintu
sung puja karahayon

Cinarita apan wus
lami dènnya amarsudèng kawruh
ing pangrèhing turangga marang ki Madi
kacathêt sajroning kalbu
sadaya sampun kagayoh

Sawiji dina nuju
nèng pondhokan Mat Têngara gupuh
aprasabên kakang kantuna ing panti
mumpung botên wontên tamu
ulun sakêdhap yun mlancong

Seba ing uwa Juru
Pujangkara pêrlu nyuwun tuduh
badhe dêging rancangan griya puniki
ingkang sae dintênipun
MasCêbolang lingira lon

Yayi bilih panuju
myang tan wontên ing pakèwêdipun
kula tumut sowan supadi mêwahi
antuk kawanuhan luhung
pra gêng sêpuh ahli raos

Ki Amat sukèng kalbu
kakang langkung prayogi saèstu
uwa Juru saking ing pangraos mami
bab etang-etang wus langkung
mila kinathik sang katong

Sanggyaning pra priyantun
bilih badhe akagungan parlu
tamtu nyuwun papetangan kang prayogi
dhumatêng pun uwa Juru
mrih lêstantun karahayon

Cêbolang malih muwus
wawi adhi kula èstu tumut
wus umangkat santri papat kang umiring
nèng ngênu datan winuwus
kèndêl ing pintu sang anom

Kyai Juru Pujangkara
bakdane waktu Ngasari
angidêri têtanêman
sasêkaran warni-warni
nèng kiwa têngên panti
ginula-gula binatur
sêlane bêbaturan
ingurug karikil langking
pagêr luntas pinarak rampak-naracak

Wadone lumakyèng wuntat
sira Nikèn Pujastuti
lugas tan mawi rasukan
arimong kurasi kuning
lading alit cinangking
parêkan kalih nèng pungkur
ambêkta panadhahan
siji bêkta talam alit
isi gantèn tumumpang anèng sap asta

Ki Juru angalap sêkar
sinungkên marang kang rayi
tinata nèng panadhahan
nulya mring kêbonan wingking
ngundhuhi kacang cipir
boncis kapri myang katimun
tanapi gêgudhangan
wangsul mring plataran malih
angundhuhi wowohan mawarna-warna

Antuk kalih panadhahan
Ki Juru ngandika aris
Nikèn sira sadhiyaa
saanane kang prayogi
aja anguciwani
kang patut kanggo susuguh
kèndêl dènnya ngandika
Ki Mat Têngara mangarsi
wusing cêlak Kyai Juru angandika

Jêbèng saka ngêndi sira
wangune kaya wigati
umatur Kyai Têngara
ulun muhung saking panti
pêrlu sowan mariki
akaliyan bêkta tamu
pun kakang Mas Cêbolang
kula tilar wontên jawi
Kyai Juru ngandika mring èstrinira

Nikèn wus sira muliya
banjurêna prentah mami
mêngko sabakdane Ngisa
ki tamu dak ajak bukti
lèngsèr Nyi Pujastuti
Têngara turrana gupuh
putraku Mas Cêbolang
ywa kadangon anèng jawi
Mat Têngara mundur praptèng paregolan

Nulya ingirid mangarsa
santri catur tansèng wuri
praptèng plataran pinapag
mring Ki Juru gya kinanthi
sarwi nambrama manis
padha bêcik sira bagus
lami sun arsa-arsa
kowe mau saka ngêndi
kang liningan umatur pangèstu tuwan

Muhung saking pamondhokan
babasan kapasang yogi
wus lami ulun yun sowan
pun adhi wau sung uning
badhe sowan mariki
mila ulun lajêng klayu
nahênta pinanggiyan
nèng panti kilèn pêndhapi
dhapur kampung wetan kilèn ing èmpèran

Kori têngah trus pêngkêran
patamanan kilèn panti
têngah sinungan balumbang
ingongonan wadêr abrit
lalarèn angubêngi
sinung sidhatan mangidul
mring balumbanging langgar
binatur ing sela putih
toya wêning ganggêng mirut ngering nganan

Sri kawuryan piniyarsa
sauran ungêling pêksi
kang samya anèng sêngkêran
kadi sung pambage maring
ingkang anêmbe prapti
bêrkutut anduduk layu
dêrkuku putêr pêthak
blastêr dara gondhok Parsi
nori atat miwah pêksi cèh-ocèhan

Lir mamèrkên swaranira
sru sakeca piniyarsi
wus tata dènnira lênggah
sugata lumadyèng ngarsi
pasêsan gantèn wangi
pateyan pangiringipun
dhaharan rêrêmikan
Kyai Juru ngacarani
jêbèng kono saanane rinahaban

Andhêku kang sinung sabda
pasugatan dèntanggapi
minum wedang myang dhaharan
sinêlanan gantèn wangi
Ki Amat matur aris
gatosipun sowan-ulun
badhe ngadêgkên griya
nyuwun tanggal wulan ari
nuwun benjing punapa prayoginira

Ki Juru mèsêm ngandika
upama aja barêngi
lan gawene bakyunira
sasi Bêsar kang prayogi
ta besok bae kaki
Rabingulakhir sutèngsu
yèn wus cêdhak kewala
sira ngêlingêna kaki
Ki Têngara andhêku matur sandika

Ngandika malih ki wisma
marang ing tamunirèki
iki ranne kabênêran
sisan ulun asung uning
Bêsar ing ngarêp iki
manira yun amêmantu
ngomah-ohamke anak
wadon ran Rara Mustari
dhaup lawan Gus Samsu atmajanira

Ki Ngabèi Mangunarja
Kadêmangan ing Pangasih
lamun sira durung linggar
êndak purih angrawuhi
Cêbolang matur aris
sêndika langkung panuju
mênggah têmpuking karya
wontên ing dintên punapi
Ki Juru ngling sauwise bêdhol tumbak

Ing tanggal kaping pat-bêlas
Jumuwah Pon amarêngi
pêcak sawêlas ningkahnya
sorene bakda Mahribi
pangantèn banjur panggih
mung calimèn basanipun
mulane rinira Mat
anggone ngadêgkên panti
dakkon mundur dadi tan bêbèncèng karsa

Èh Ragaduta dandana
ngunjukna lapuran iki
jujug Nyi Regol kewala
katur Nyi Gung ingkang tampi
sêrat wus dèntampani
Ragaduta nulya mundur
Cêbolang bêbêg ing tyas
nanging ayun matur ajrih
jroning minggu gagas badhe aturira

Raraosan lan Ki Amat
adêgipun wisma adhi
punapi mawi piliyan
tan prayogi janji sasi
Ki Amat amangsuli
makatên saèstunipun
nanging kula tan wikan
kajawi matur kiyai
uwa Juru supadi têranging nala

Uwa punika pun kakang
atatanya dhatêng mami
masalah adêging wisma
paran katêranganèki
Ki Juru ngandika ris
adêging griya puniku
lawan tibane pangkat
pan padha petanganèki
mula lamun jêng sultan arsa misudha

Sadurunge kalêksanan
dhawuh marang ingsun dhingin
mundhut palapuraningwang
dina sasi kang prayogi
lan lamun amarêngi
kagungan putra sang mulku
miyose atmajendra
uga ulun angaturi
pêpetangan atanapi pêpèngêtan

Kalamun ana grahana
kalawan teja kaèksi
lintang kumukus bahingrat
tibane laetulkadri
ulun banjur ngaturi
katrangan surat tinutup
mau gawe lapuran
arsa amisudha wrêsi
piyarsakna kang bêcik lawan kang ala

Iki lah mapan pratingkah
ngadêg-adêgakên nênggih
sabarang kang dènadêgna
bupati utawi mantri
miwah ta saliyaning
kaya ngadêgakên iku
ing wisma sapadhanya
miliya sasi kang bêcik
ingkang ala wajib sira singgahana

Kalamun sasi Mukaram
ala watêke tan bêcik
mapan manggung kasusahan
gêringan payah tan polih
ing têtamba tumuli
yèn ana durbala tulus
yèn apêpadon kalah
amung ngadêgkên narpati
ingkang bêcik liyane iku pan ala

Yèn ing sasi Sapar ala
singgahana nora bêcik
tan wurung lara kêsandhang
nanging tan tumêkèng pati
yèn nanandura bêcik
iya ing wit-witanipun
têngahan lan wêkasan
wurung lire nora dadi
tombok donya sirna nora ambarêkat

Ing Rabingulawal ala
agêringan wataknèki
miwah ta kapatèn garwa
yèn nênandur nora dadi
lan alanipun malih
kêrêp kadhêndhèng Hyang Agung
Rabingulakhir wulan
pilihan iku kang bêcik
ing sabarang iku kang ingêdêgêna

Mapan wahyune kapenak
sabarang prentahe dadi
barang karêpe katêkan
yèn pêpadon mênang ugi
ing sakarsanirèki
yèn nênandur pasthi tulus
lan nora na kandhêgnya
têkan êmas lawan picis
kang supangat Jêng Nabi Nayakaningrat

Lan sapolahe rinêksa
dening Hyang Kang Maha Sukci
de sasi Jumadilawal
ala pan anggung prihatin
pêtêngan atèn nênggih
punika wawatêkipun
yèn apêpadon kalah
ananandur nora dadi
kikirangan rijêki dening Pangeran

Jumadilakir kang wulan
singgahana nora bêcik
akèh rijêki kang prapta
nora nganti dipun bukti
pan anggung dènmalingi
kasayaban ngangguripun
lawan kêrêp kadhêndha
sathithik sukaning kapti
apan kêrêp kasusahan ingkang manah

Ing sasi Rêjêb pan ala
arang sukane kang ati
mapan akèh dukanira
tininggal marang ing siwi
nênandur nora dadi
bawur angên-angênipun
tan antuk kang sapangat
Jêng Nabi Duta sinêlir
yèn ing sasi Sakban punika utama

Sabarang kang dènadêgna
punika pan luwih bêcik
akèh rijêki kang prapta
tur sasi kalal binukti
kèdhêp parentahnèki
akèh wong kang apitutur
tur padha wèh manpangat
sabarang karêpe dadi
apan antuk kang sapangat Rasulollah

Salalahu-huwasalam
wulan Ramêlan tan bêcik
tansah kangelan kang manah
ing lair tumêkèng batin
manggung kinirang ugi
marang wong kang gêthing iku
akèh wong ingkang ewa
anênandur nora dadi
prayogane padha sira singgahana

Yèn ing sasi Sawal ala
tur bangêt gonne tan bêcik
ambarêngi prihatinan
akèh kang wong angewani
wong angalani malih
akêrêp kataton iku
tan kèdhêp parentahnya
anênandur nora dadi
pan ing wulan Dulkangidah watakira

Sabarang kang dènadêgna
pan asae wataknèki
apan manggung kinasiyan
mring sadulur anak rabi
myang sapêpadhanèki
atanapi mring wong sêpuh
anandur prayoga
mung sêdhêng petangirèki
pan ing wulan Dulkangidah iku watêknya

Akèh rijêkine prapta
êmas atanapi picis
saisine wismanira
tumêkèng laladanèki
tuwin prentahan sami
sadaya yêm manahipun
angsal ingkang supangat
Jêng Nabi Rosulolahi
Salahu-wa-ngalai-hiwasalam

Tamat gantya palairan
petung sing nêptuning ari
winor nêptuning pasaran
duk rikalanira lair
kayêktènira ugi
mapan akèh cocogipun
nadyan ta sulayaa
mung sathithik kèh nocogi
pinurwa sing wêktuning dina pasaran

Kalamun kapanggih astha
lairira jabangbayi
bang-bang pring tur panas baran
watake pan rada drêngki
kurang marma kangati
akèh wong kang dènbarangus
rêmên padu wong ika
yèn nêpsu sok bilaèni
wus kayêktèn yèn mangkono watêkira

Kalamun kapanggih sanga
lairira jabangbayi
watakira baranjalan
omah-omah asring ngalih
sabanira atêbih
amung ngungsèkakên gurung
kalamun duwe japa
watakira nora mandi
nora wawang wong agawe karusakan

Lamun kapanggih sadasa
lairira jabangbayi
antêng watake sambada
yèn winuruk anitèni
jêro nêptune yêkti
abagus bisa mêrdhukun
tan rêmên tinakonan
juwèh-juwèh wong puniki
sumèh ulat trisna marang kadangira

Lamun kapanggih sawêlas
lairira jabangbayi
mapan barès tur pracaya
wani ngambah ing wêwêdi
kêndêl wani ngêmasi
rêmên wèwèh wong puniku
loma maring sasama
alane yèn nandhang miskin
sok calimut njupuk duwèking sasama

Kalamun kapanggih rolas
lairira jabangbayi
kurang narima ing titah
akèh pangarahirèki
kasmaran ing asinggih
èstri atanapi jalu
gampang ngupaya pangan
watakira kurang manis
omah-omah wong ika asring kelangan

Lamun kapanggih têlulas
lairira jabangbayi
rênyah pamicaranira
gungan kapati-pati
nanging atine bêcik
runtut rukun mring sadulur
tan darbe napsu ala
bêtah mêlèk enggal mukti
yèn nyudagar watake tabêri dagang

Lamun kapanggih patbêlas
lairira jabangbayi
ing têmbe lare punika
sabarang karya pan bangkit
sakêdhap yèn tan bukti
agangsar lamun winuruk
tau sinungsung janma
cacadira nora sugih
lêmbah manah wong ika rada sungkanan

Lamun kapanggih limalas
lairira jabangbayi
kaharjan rare punika
bisa marentah sujanmi
kêras tatag gêng ati
cukup mring pambuktinipun
nora kurang pamboga
kathah mitranira asih
mung cacade asring padu maring krama

Lamun kapanggih nêmbêlas
lairira jabangbayi
sèdhêt maring silakrama
angrêsêpkên lamun angling
sugih apura yêkti
juwèh padone wong iku
sabarang kang cinipta
nora luput pasthi dadi
lamun bukti nora kêna pinalangan

Lamun kapanggih pitulas
lairira jabangbayi
mênêng cêguk watakira
yèn margawe sok niwasi
glênas-glênês yèn angling
yèn duwe karêp sok wurung
asring sinungsung janma
kêrêp dènpaeka janmi
yèn kapadhan ing karsa kalangkung suka

Lamun kapanggih wolulas
lairira jabang bayi
kaduk wani kurang duga
kumalungkung sok panastin
biyas ulatirèki
yèn dinulu wong puniku
padonira sêmbrana
sumakeyan lamun sugih
yèn tukaran dènantêp tumuli ngalah

Titi petungan klairan
mungguh sasi ingkang bêcik
kang kanggo adêg-adêgan
wusing pakantuk kang sasi
kudu angetung maning
kang prayoga dinanipun
utawa nyingkirana
tali wangke sampar mayit
naas sangar myang kala wuku nèng ngandhap

Dhêndhan-kukudan dhungulan
uga kudu disingkiri
Cêbolang aris turira
langkung lêgane kang ati
nahênta wanci Mahrib
bêdhug ing langgar tinabuh
santri lit kathah prapta
samya muji salawati
alalagon Tunggul munggah Paculgowang

Ki wisma aris ngandika
prayoga wêktu rumiyin
tanggap ingkang sinung sabda
samya ngambil toyastuti
sawusing praptèng masjid
kang maca salawat suwuk
Nurwitri nulya adan
swara arum mêthit alit
amung kirang sakêdhik wilêtanira

Suwuking angantya sunat
sawusing sunat Mahribi
Ki Nurwitri nulya kamat
kèndêl kamat nulya Mahrib
Ki Juru angimami
têkèng bakda Ngisanipun
sampat kang pupujian
sunatira amêpêki
bakda sunat Kyai Juru angandika

Jêbèng payo marang wisma
ibunta sadhiya bukti
tumurun saking ing langgar
Cêbolang Amat nèng wuri
sapraptanirèng panti
Pujastuti lon umatur
dhahar sampun samêkta
Ki Juru angacarani
payo jêbèng padha mangan saananya

Ibune sira mèluwa
mangan dimèn aja ganjil
kang sinung ngling wus mangarsa
saha matur manganjali
dasihe nyuwun uning
lah sintên tamu puniku
iku ran Mas Cêbolang
asli sing Cilacap nagri
atmajane Janggan Naradi Kang Ngusman

Wus lawas nèng Ngèksiganda
mondhok ing wismanirèki
pulunanta Mat Têngara
ingakên sudarawêrdi
papat bature santri
pinarêng ing wêktunipun
slawase kapondhokan
rijêkine ika mintir
wus dilalah malah yun ngadêgkên wisma

Pujastuti angandika
sukur-sukur sira kaki
muga-muga lêstarèkna
andhêku kang sinungan ngling
kulup kang anyar kèksi
sanadyan nêmbe katêmu
rasane atiningwang
tan beda lan rinirèki
kaya uwus kulina luwih sawarsa

Mas Cêbolang aturira
kalangkung nuwun kapundhi
sapintên-pintên nugraha
kang dhumawah jasadmami
karêngkuh kadi siwi
mênggah sotaning tyas ulun
kadya rêna priawak
sampun kirang pangaksami
rèh tyang manca èstu kirang sila krama

Anutug dènnira nadhah
sadaya wus samya wanting
ambêng nulya cinarikan
linorodkên maring jawi
Ki Juru ngandika mring
garwa èh ibune sindhuk
sesuk Nyi Padmasastra
lawan Nyai Gundha mundhing
aturana mrene jakên rêrêmbugan

Pujastuti tur sandika
bibar wangsul maring jawi
santri papat lagya nadhah
ki wisma ngling aywa isin
banjurna gonmu bukti
kang liningan matur nuwun
mangsuli pinarakan
wusing dhahar buwang amis
nulya sami êsês atanapi mucang

Alon matur Mas Cêbolang
paran katêranganèki
takbirane kang grahana
surya atanapi sasi
mênggah ngalamatnèki
sanès atanapi jumbuh
myang ngalamating teja
lintang kumukus utawi
punang lindhu ulun nyuwun saêrêpan

Kyai Juru mêdhar sabda
grahana surya myang sasi
iku ngalamate padha
mangkene urutirèki
yèn grahana amarêngi
Muharam ing wulanipun
ngalamate akathah
ing pitênah lan bilai
wong kang sugih-sugih samya karisakan

Wong kang miskin samya saras
yèn Sapar ika marêngi
wêtuning punang grahana
ngalamate udan angin
yèn grahana kang sasi
Rabingulawal anuju
ngalamate pailan
lan akathah kang ngêmasi
lan akathah udan angin mangsanira

Lamun panuju grahana
ing wulan Rabingulakir
ngalamat wong sugih samya
akathah kang alih-alih
wong ingkang miskin-miskin
akathah kalalènipun
lamun ana grahana
Jumadilawal kang sasi
lamat kathah kilat udan lawan gêlap

Lamun anuju grahana
ing wulan Jumadilakir
nglamat tulus wong sêsawah
tanduran padha andadi
wowohan murah sami
lamun grahana anuju
nênggih ing wulan Rajab
akèh wong luwe bilai
akèh udan angin akèh wong palastra

Yèn grahana wulan Sakban
ngalamat manungsa sami
akèh karya kabêcikan
lan bêrkat mupangat sami
sukur akèh kang muji
ing Hyang Kang Maha Luhur
lamun ana grahana
wulan Ramêlan marêngi
ngalamate pailan akèh wong rusak

Lamun ing malêm Jumuwah
ngalamat akèh bilai
asangêt agagêmpuran
akathah tyang sami lalis
yèn grahana ing sasi
Sawal pan ngalamatipun
akathah wong kang lara
lan akathah wong prihatin
yèn grahana nuju wulan Dulkangidah

Lamat sangêt kang maruta
bayu bajra angin-angin
angrêbahakên kakaywan
yèn grahana amarêngi
Dulhijah wulannèki
ngalamat akèh wong iku
sami asuka-suka
lan wong papakeyan sami
lan wong kaji samya suka ing dadalan

Lamun anuju grahana
ing wulan Dulkijah nênggih
lajêng ing wulan Mukaram
ing sajrone kalih sasi
ngalamat badhe ari
kiyamat ing mangsanipun
karsanira Hyang Suksma
akarya ilapat jati
dèn waspada tibane dudu lan iya

Gantya ngalamating teja
lamun ana teja kèksi
ing wetan bênêr pratandha
tulus panjênêngan aji
suka sakèhing janmi
tulus kang sarwa tinandur
lan murah sandhang pangan
dene yèn teja kaèksi
kidul wetan pratandha aprang gêmpuran

Lan wontên pakaryan awrat
malih yèn teja kaèksi
ing kidulbênêr pratandha
larang bêras larang pari
lawan akèh wong drêngki
akèh wong kang samya lampus
yèn teja katingalan
kidul kulon mrantandhani
para mantri pra samya akèh sungkawa

Lan wong cilik akèh rusak
kêbo sapi padha mati
lan rêgane mundhak larang
lamun ana teja kèksi
kulon bênêr tan bêcik
pra pandhita para ratu
lawan kang alul lampah
myang wong kang atèki-tèki
sadayèku samyarsa kênèng sungkawa

Teja lorkulon ngalamat
kèh wong mati dening gêring
wong gêdhe tatane rusak
teja lor bênêr winarni
wong cilik padha sêdhih
wong agung tan ana atut
nanging bras pari murah
murah kêbo lawan sapi
wêkasane larang sandhang lawan pangan

Teja lorwetan ngalamat
ratu katêkan prihatin
para mantri akèh rusak
wong cilik bingung kèh ngêlih
saking wisunane sêdhih
dene praja ura-uru
kêbo sapi kèh pêjah
larang udan mung dèneling
kautaman kumambang bêkti ing Allah

Iki-jêbèng sasmitanira Hyang Widdhi
sakèhe kang umat
para ratu myang bupati
kang miyarsa ngèstokêna

Apan lintang kumukus panêngranèki
lamun ana lintang
kumukus lorwetan nênggih
iku ngalamate ala

Ana ratu aninggal para bupati
lawan ana karya
arane ambêbayani
nging kèh desa padha rusak

Lamun lintang kumukus lorkulon nênggih
ngalamate ala
ana ratu rêbut singgih
lan malih yèn ana lintang

Kulon bênêr lintang kumukus mèngêti
ana madêg raja
bupati agung ngurmati
lan wong cilik akèh suka

Kidulkulon kawuryan ngalamatnèki
ana ratu seda
para bupati prihatin
samya karya kabêcikan

Akèh udan angin murah bêras pari
wowohan andadya
amung kêbo lawan sapi
kèh pêjah wallahualam

Lamun mijil kidulwetan mêrtandhani
ana ratu padha
panjênêngan têkèng janji
lan malih yèn ana lintang

Kumukus yèn mijil wetan bênêr nênggih
ngalamate ala
sang ratu sungkawèng galih
lan para bupati padha

Kaewuhan desa rusak kèh pagêring
lawan akèh udan
nanging murah bêras pari
wus titi walahualam

Amarna rèh dalajate ingkang bumi
karsane Hyang Suksma
gonjingira ingkang siti
tan lyan saking kodratolah

Sagunging kang manungsa satanah Jawi
obahing bantala
ingaran lindhu puniki
mangka dumadya pratandha

Lamun lindhu wulan Mukaram marêngi
wêktu Subuh nglamat
ana prang ing tanah Jawi
yèn lindhu ing wêktu Luka

Jroning Sura murah pangan lan rijêki
yèn têngange nglamat
barkah lan rahmat dhatêngi
yèn wêktu Luhur ngalamat

Nênggih arsa angalih ênggèn sawiji
yèn ing wêktu Ngasar
ana prang ngalamatnèki
yèn wêktu Mahrib ngalamat

Kathah janma samya anêmahi lalis
lamun wêktu Ngisa
saisine bumi sami
olèh rahmating Pangeran

Gantya lindhu ing wulan Sapar marêngi
wêktu Subuh nglamat
ana pakaryan marêngi
gonning ratune wong desa

Iya iku olèh bumi kang sawiji
yèn ing wêktu Luka
ana pêrang lamatnèki
yèn têngange ana pitnah

Lamun wêktu Luhur ngalamatirèki
sri nata sawadya
tinêkanan nora bêcik
yèn wêktu Ngasar ngalamat

Samya asih siniyan sakèhing janmi
wêktu Mahrib nglamat
kèh alih-alihan panti
kalamun ing wêktu Ngisa

Ngalamate bilai agêng dhatêngi
dipadha prayitna
ana dene saratnèki
anganggowa sinjang pêthak

Kang amulus kalawan ingkang asuci
myang kita ngucapa
kang bênêr santosèng ati
ywa ngucap kang tanpa karya

Dan maujud ing Hyang Ingkang Maha Sukci
aywa sok ngucapa
mangan nginum ngati-ati
sabarang kang sarwa kalal

Apadene padha sidhêkaha sami
sakuwasanira
sêga wuduk iwak pitik
nanging ingkang wulu tulak

Ujubira anulak sakèh bilai
mangsa kèh bêbaya
apan Kunut donganèki
poma sami ngèstokêna

Gantya wulan Rabingulawal marêngi
wêktu Subuh nglamat
apailan punang nagri
kalamun ing wêktu Luka

Ngalamate ana nugrahaning Widdhi
yèn wêktu Luhur pan
nglamat ayun ana rêsi
prapta padesan myang praja

Wêktu Ngasar nglamat kèh bocah kang mati
wêktu Mahrib lawan
wêktu Ngisa nglamatnèki
nora ana kara-kara

Gantya wulan Rabingulakir marêngi
wêktu Subuh nglamat
pailan myang larang bukti
lamun nuju wêktu Luka

Ngalamate murah bêras lawan pari
wêktu Luhur nglamat
datan ana kawis-kawis
wêktu Ngasar ana pêrang

Lamun wêktu Mahrib ngalamatirèki
sakèh bumi desa
antuk rahmating Hyang Widdhi
yèn wêktu Ngisa raharja

Gantya wulan Jumadilawal marêngi
wêktu Subuh nglamat
akèh prang de yèn marêngi
wêktu Luka ngalamatira

Sarwa tulus kang tinandur bumi-bumi
wêktu Luhur nglamat
olèh rahmating Hyang Widdhi
lamun wêktu Ngasar ala

Ngalamate bilai gêng andhatêngi
kèh patyan-pinatyan
kalamun wêktu Mahêrib
ngalamat sangêt sangsaya

Yèn ing wêktu Ngisa ngalamatirèki
dahat tan prayoga
dènsami prayitnèng wèsthi
yogya padha sagahana

Bubur warna iya ing sakadarnèki
dene donganira
Pina kalawan Basuki
prayoga kaèstokêna

Gantya wulan Jumadilakir marêngi
wêktu Subuh nglamat
kèh wong suka-sukèng ngati
kalamun ing wêktu Luka

Nglamat kèh wong karya pakaryan basuki
wêktu Luhur nglamat
akèh nugraha kang prapti
kalamun ing wêktu Ngasar

Ngalamate akèh woh-wohan kang dadi
wêktu Mahrib nglamat
kèh munapèk tan sayukti
kalamun ing wêktu Ngisa

Nglamat akèh pêrang sidhêkaha nuli
sêga bêras abang
iwak pitik wulu kuning
donga Slamêt wirangrongan

Wulan Rêjêb kang gumanti
kalamun ing wêktu Suboh
nglamat tan prayoga awonipun
winêdhar tan kenging
mung kandhêg nglamat ala
kalamun ing wêktu Luka

Ngalamat asat kang tasik
waktu Luhur ngalamat won
satrunira arsa akarya dur
ngira-ira ngati
kalamun wêktu Ngasar
ngalamate sarwa murah

Kalamun ing waktu Mahrib
ngalamat wong kang ngalih gon
yèn ing wêktu Ngisa nglamatipun
kèh wong sukèng galih
tan ana sinangsaya
ngene-ngene suka-rêna

Gantya wulan Ruwah wanci
waktu Subuh nglamat awon
akèh uwong-uwong akaryèku
pangira tan bêcik
kalamun wêktu Luka
ngalamate luwih ala

Ana bêbênduning Widdhi
waktu Luhur uga awon
akèh bumi rusak sidkahipun
sêga bras ayam brit
dene dongane Balak
iku padha kaèstokna

Gantya wulan Siyam wanci
waktu Subuh nglamat awon
akèh bumi rusak yèn ing waktu
Luka nglamatnèki
pan ana papêrangan
yèn waktu Luhur myang Ngasar

Ngalamate awon sami
waktu Mahrib uga awon
lawan waktu Ngisa nglamatipun
pan patin-pinatin
mung wong agung kewala
wong cilik katut kewala

Padha sidêkaha nuli
mung bubur dhawêt kemawon
dene donganira donga Rasul
tan pêgat mêmuji
aywa na kara-kara
wong agung tulus têntrêma

Gantya wulan Sawal wanci
waktu Subuh winiraos
ngalamat ana satru yèn ing wêktu
Luka ngalamatnèki
ana lara mawarna
myang akèh jalma palastra

Yèn waktu Luhur marêngi
ngalamate ana katong
ingkang puput yuswa Ngasar wêktu
ngalamatirèki
akèh kang bumi rusak
yèn waktu Mahrib ngalamat

Kèh wong suka sukèng galih
waktu Ngisa nglamat awon
parêk ana pêrang ingkang agung
sidêkaha sami
bubur kang warna-warna
donganê Êmas-kumambang

Gantya Dulkangidah sasi
lamun nuju waktu Suboh
wowohan padha nuju
uwohe andadi
kalamun waktu Luka
nglamat ana blai prapta

Yèn waktu Luhur marêngi
nglamat udan kêras rawoh
lamun waktu Ngasar ngalamatipun
ingkang bêcik-bêcik
tan ana paran-paran
yèn waktu Mahrib ngalamat

Kèh wong suka-suka ngênting
wêktu Ngisa nglamat awon
akèh wong kang rawuh sidkahipun
sêga liwêt nênggih
sabarang iwak kêna
donga Salamêt kewala

Wulan Bêsar amungkasi
nglamate kang palindhon
lamun waktu Subuh nglamatipun
akèh sato sami
ingkang agalak-galak
kalamun ing waktu Luka

Ana pêrang nglamatnèki
kalamun ing waktu Lohor
nglamat kèh lalara Ngasri waktu
pan ngalamatnèki
kèh sato ingkang pêjah
waktu Mahrib kang ngalamat

Akèh janma ingkang prapti
padha kaluwèn kalêson
lamun wêktu Ngisa nglamatipun
larang pangan yêkti
sidêkah sêkul abang
kalawan sêkul kang pêthak

Warna papat iwak pitik
dènolaha kang miraos
irêng abang tulak lawan pingul
Kubur donganèki
bab palindhon wus têlas
jêbèng kabèh kang kawêdhar

Iku ujare kang tulis
piridan kang wus kalakon
iki uwis wayah lingsir dalu
prayogane sami
angaso benjang-enjang
karone padha baliya

Kang liningan mundur sami
ing dalu tan winiraos
nahan enjangira wangsul
Ki Juru myang rabi
lagya manggihi jagal
Nyi Cundhamundhing juragan

Mas Cêbolang wus mangarsi
Ki Amat jèjèrnya lunggoh
Pujastuti lingnya mila bakyu
dika kula aturi
pinarak mring wismamba
yèn pinarêng dening Allah

Benjing wulan ngajêng niki
kula badhe ewoh-ewoh
nglakèkakên anak nanging amung
climèn datan mawi
sêdhahan undang-undang
tamune mung para kadang

Bakyu dhangana panggalih
dados pangajênging pawon
mênggah babing ulam ecanipun
amidhe utawi
amaragat piyambak
kula amanut kewala

Nyi Cundhamundhing turnya ris
prayogi mragat kemawon
babar ingkang ulam bilih ulun
ingkang anênggani
saèstu sagêd wijang
sanès-sanès ingkang ulam

Nyi Pujas ling kadi pundi
kula èstu dèrèng wêroh
namining kang ulam manggènnipun
bakyu yèn marêngi
mugi kapratelakna
dhandhang sranduning maesa

Nyai Mundhing aturira aris
wijangipun sranduning maesa
gangsal perangan cacahe
sirah sasampunipun
pisah lawan jangganirèki
punika sagolongan
gronggongan dwinipun
jêrowan katiganira
suku kalih ing ngajêng sakawannèki
suku wingking gangsalnya

Mapan sirah sasampunirèki
pisah lawan jangganing maesa
nami tuwin panggonanne
cucal sirah puniku
kang ngêmuli sirahirèki
kuping sangandhap singat
klambit sirah muhung
kang ngêmuli pipinira
bongos lambe ingkang nginggil manggèn jawi
gobog poking talingan

Kang katingal ing kanan myang kering
dhuwêr poking kuping lêbêt gènnya
sluhan bêdhahan mripate
koncèr gobog puniku
wontên têngên ing kanan kering
kalambit gulu apan
kêmul daging gulu
lambe gangsa jawi apan
lambe ing ngiringan cêlak êbam cringih
kadhangan manggènnira

Anèng ing lêbêt kang poking kuping
kadhalan jamang lawan sabrangan
samya nèng cêngêl ênggonne
wayang ototing gulu
ingkang nginggil jamang manggèn ing
cêngêl wingkinging singat
pipi kalihipun
mripat kalih ngandhap singat
gajih mripati buntêl tancêping kang manik
kadhalan manggènnira

Sangandhaping pipi kanan kering
tangkêp pinggir pipi lêbêt gènnya
asinan ngandhap pipine
tigasan pan ing gulu
lambe gangsa lêbêt utawi
cêthak agêng punika
tumèmplèk ing balung
otot adaini gènnya
sirah gulu dumigi badanirèki
dene kang balung mripat

Ingkang tinancêpan mripat kalih
balung uwang-uwang ingkang ngandhap
dumugi janggut watêse
untu pan kathahipun
tamtu tigangdasa nêm iji
lidhah cangkêm gènnira
pok lidhah puniku
anèng ing têlak manggènnya
sanggar apan sambunganing lidhahnèki
kaliyan gurungira

Sêntil balung têlak ingkang nginggil
asinan kang cakêt sêntil gènnya
gurung anèng ing têlake
utak salêbêtipun
balung pathak warnanya putih
sogokan pan ing jangga
janur otot irung
balung janur balung grana
balung pasung ing irung manggènnirèki
pêthak alit punika

Pan ing gusi nglêbêt manggènnèki
congor lambe ing lêbêt gènnira
bungur tumèmpèl irunge
pathak sanginggil bathuk
curi balung kang dèntancêpi
sungu kalih punika
klampit curi muhung
kang ngêmuli curinira
sungu ingkang nèng sirah kanan myang kering
tamat pisahing sirah

Peperangan kalih kang winarni
garonggongan wusing kinêlètan
sarta kasampilan rêke
cucal ingkang rumuhun
angêmuli badaning mundhing
wulu tumancêp cucal
thèthèlan puniku
kang tumèmplèk wontên cucal
balung topèng pisahing sirah lan janggi
êlêd-êlêd punika

Ingkang jajar lawan gurungnèki
daging êlêd cêlak gurung gènnya
punuk pok gulu ngajênge
jajalak ênggènnipun
cènggèr ngandhap punuk gènnèki
loloh kiwa têngênnya
punuk ênggènnipun
gigir loloh kering kanan
iangkang punuk balung kolek sawingkinging
ing punuk myang jalakan

Klambit dhadha ingkang angêmuli
daging dhadha koncèr dhadha gènnya
kiwa têngêning dhadhane
balung malang gènnipun
satêngahê balung dhadhèki
sandhunglamur unggyannya
pucuking babalung
wêkasan iga ing cêkak
balung tutup dhadha pok balung dhadhèki
klambit ngêmuli dhadha

De sayadan tangkar kang ngêmuli
lêmpèng kanan kering ênggènnira
balung tangkar ing pucuke
iga lêmpèng gènnipun
tangkar ingkang tumèmpèl maring
balung tangkar gènnira
lêmungsir puniku
gigir têngah ula-ula
têkèng cêthik yam-ayam ngandhap lêmungsir
kêlèt balung la-ula

Walima pan sirahe lêmungsir
ingkang cêlak bubuntut gènnira
tlêcêr nèmplèk lêmungsire
nèng kiwa têngênipun
dene kèbèt ingkang lêmungsir
pan sèsètaning iga
kèbèt iga muhung
tumèmplèk wontên ing iga
de enggok-enggokan iga gènnirèki
wontên pucuking iga

Pan sayadan ingkang angêmuli
iganira ing kering myang kanan
balung kropyak la-ulane
de olor isinipun
balung kropyak kasêbut ngarsi
balung iga gih ika
sayadan kropyak mung
lêd-lêd sambungan la-ula
de palwalang yèka ta manggènnirèki
ing sawingkinge têpak

Ingkang ngarsa dumugi ing gigir
ulur lêbêt anèng ula-ula
kang lêbêt nèmplèk balunge
gèmbèl daging binungkus
ing sayadan lêmpèngirèki
ginjêl ing garonggongan
nging palwalang katut
jambal ing lêmpèng gènnira
planggodhong ing lêmpèng ragi ngandhap kêdhik
de balung planggodhongan

Katutaning iga pucuknèki
balung dhikul ula-ula ingkang
gigir têkèng jalakane
olor isining dhikul
de sayadan dhikil puniki
sambungan tulang jalak
têkèng gigir wau
cêthik bundêr cêthik nyata
dene cêthik panjang cêthik blèntrèng jêkti
tutup cêthik punika

Pupungkasan ingkang cêthik wingking
kawêt ing sangandhap silit gènnya
kêcèr pêdhotan sampile
pakêm buthung gènnipun
balung pakêm babalungnèki
buthung kasêbut ngarsa
olor isinipun
ing balung pakêm punika
dene cupu bênabêne balung sampil
kang wingking kalih pisan

Cucal buntut pok dumugi pêthit
daging buntut ing buntut gènnira
cicir balung ing buntute
isi olor jronipun
dene ulurgantung gènnèki
tumèmplèk rongkong aran
wujud daging alus
kulung tumèmplèk ing tulang
ula-ula ing lêbêt ênggènnirèki
de balung kulung apan

Ula-ula ing lêbêt nglêrêsi
jajalakan olor isinira
gih babalung kukulunge
dene ulure rambut
tumèmplèk ing cêthik gènnèki
sayadan kêmulira
ula-ulanipun
ing lêbêt awit jajalak
têkèng silit têlas pangundhuhirèki
saranduning gronggongan

Perangan tri ing mangkya winarni
pangundhuhe ingkang jêjêrowan
wusing gronggongan binêdhèl
buntut ingkang rumuhun
pungkasaning gugurung saking
ing lidhahing maesa
de tala puniku
ngêmuli buntut kang cêlak
lawan gurung de gurung pok ilat dugi
tuntut kasêbut ngarsa

Kêbuk limpa jajar tuntut sami
ati agêng sawingkinging klamar
dene ati pangasihe
siwiling manah wau
ati tanggal sami pangasih
lamak-ati gantilan
-ning manah puniku
rêmpêlu tumèmplèk manah
sambung ingkang kadi kalong warnanèki
wontên gantilan manah

Gajih sumbang wontên gantilaning
ingkang sumbang kalawan ing manah
klamar ngêlèti isine
kalayan babat nurut
pungkasaning iganirèki
iso warni sasanga
srêgan thithèk buntu
bêngkok boyok lamak êpang
kang sibobol manggèn ngrompol sawingingkinging
kalamar ngajêng babat

Dene babat wowolu kang warni
galêng pudhak gunting lêngkong gawan
tawon lunyu myang sumpinge
ngadhudhuk ngandhapipun
iso ingkang kasêbut ngarsi
tlethong ing nglêbêt babat
sayadan puniku
ingkang angêmuli badan
de thethelan kang tumèmplèk gantilaning
babat kasêbut ngarsa

Impês ing puyuhan ênggènnèki
pajalêran kawadonan gènnya
sami nèng ngajêng kawête
konthol ingkang gumandhul
wontên kawêt de isinèki
winastan paringsilan
klêpon ngajêngipun
impês yèku wadhah anak
kapur susu pucukipun nami pênthil
tamat amung punika

Peperangan sakawan winarni
pangundhuhing sampil ingkang ngarsa
kalih pisan datan pae
babon ngajêng rumuhun
panggènnya wontên pucuking
têpak ingkang jalakan
sangandhaping punuk
bêdhudhug lan babon jajar
sor jalakan tlusuk satêngahirèki
bêdhudhug babon ngarsa

êpang sirah ngandhap babon gonning
cêngêl sangandhaping êpang sirah
kados gêgandhik warnine
kèthèng tlusuk puniku
pinggir babon ênggènirèki
kêris sor babon gènnya
tunjung ngandhap dhuwung
kisijangan ngandhapira
ingkang tunjung kisitunjung jajarnèki
kalawan kisijangan

Dene dêlêg ing pundhak gènnèki
dene lawanan dêlêg ênggènnya
pundhak dumugi dhadhane
koncèr dêlêg puniku
ugi pundhak dhadha dumugi
buncit pinggir sampil pan
dumugi ing kulung
agandhèng kalawan dhadha
dene ingkang winastan asinan buncit
ing gulu ngajêng pundhak

Bangsêng-kèlèk ing dhadha kang ngarsi
ampih-ampih pundhak clak jalakan
dene sorog panggènnane
krakêt tatêpak balung
polok soring soroganèki
de pupuk ngapit jalak
mangkya gèthèng punuk
sapinggiring punuk ngandhap
janggut ampih-ampih nèng ngandhapirèki
pupunuk krakêt tulang

Kèbèt-pêlok ing dhadha gènnèki
bencok sanginggil dhêngkul gènnira
de balung suri pinggire
balung têpak puniku
balung pênthong têpakirèki
balung sikut punika
balung sampil ngayun
sanginggil dhêngkul prênahnya
sungsum apan sining balung sikut yêkti
otot campur punika

Otot tracak têkèng dhêngkulnèki
otot gêgêr buntut têkèng jalak
otot gung kêncèt prênahe
otot gunting puniku
salêbêting campur gènnèki
sayadan garês ingkang
nlakup garês balung
sayadan curi jro tracak
pan sayadan sapitan ingkang ngêmuli
calakuthikanira

De sapitan sangandhaping thithil
sirah cêcak ing cingklok prênahnya
ketelan manggèn têpine
tracak ngandhap puniku
cucal kikil ambuntêl kikil
balung garês punika
tracak têkèng dhêngkul
isi sungsum lêbêtira
tracak apan ingkang angêmuli curi
de balung dalamakan

Tinutupan ing taracaknèki
balung gathèng ing tracak ngalela
de balung clakuthikane
têngah tracak gènnipun
isi sungsum de balung wajik
thithil tracak ing wuntat
sungu wajik dunung
pucuking wajik punika
balung thêngklik ros-rosan dhêngkul wus titi
sranduning suku ngarsa

Peperangan gangsal amungkasi
pangundhuhing sampil kalih wuntat
wus sah klayan gronggongane
sêlap ingkang rumuhun
cêlak kawêt panggènannèki
pênthul salêbêt sêlap
tumèmplèk ing balung
sumping sangandhaping sêlap
de asinan cêlak ing cawêt gènnèki
gitik sarta don gènnya

Dene gèthèng sangandhaping gitik
gandhik sanginggiling kêncèt gènnya
kêpuh ngandhap gandhik gènne
kising daging puniku
sanginggiling kêncèt gènnèki
limas cêlak kalawan
buntut prênahipun
angêtan sangandhap limas
kumol ugi ngandhap limas ênggènnèki
pinggire kijing rannya

Dene pudhak manggènnipun nênggih
nèng lêbêting lêmpèng kering kanan
klambit pudhak kêkêmule
sampil lêbêt puniku
balung uling balunging sampil
isi sungsum puniku
daging kwalon muhung
daginge kikil ing wuntat
kikil wingking pêcahe sami ing ngarsi
tamat blabak maesa

