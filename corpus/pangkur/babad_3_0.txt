Kyana Patih Sumabrata
wus mupakat yèn ngantêp ing ngajurit
sanjata tinata gupuh
nèng balowartinira
Arya Banyakwidhe wau kang tinuduh
kang dadya panganjur yuda
lan Pangran Balitar nênggih

lan Pangeran Surabaya
punggawa tri kinèn mêdali jurit
dyan budhal sawadyanipun
nêngna wong Kartasura
Jêng Sinuhun Pakubuwana winuwus
ingkang lagya masanggrahan
anèng ing Ngungaran nênggih

injing anêmbang têngara
wadya gumrah yèn tinon angajrihi
kriciking watang atarung
pinirsa kadya bêlah
ing pratala wong pakubuwanan gêrgut
myang sagung para punggawa
sawadya siyagèng kardi

naradipati ngandika
ari êmas Mandura mringa ngarsi
sapa ingkang dadi cucuk
ing yuda kang prayoga
panêmbahan ing Mandura nêmbah matur
lamun marêngi ing karsa
anak kawula dewa ji

inggih pun Suradiningrat
aprayogi dados cucuking jurit
angirit gêgaman sèwu
kang samya pêpilihan
akanthia Arya Jayapuspitèku
lan pun Panji Surèngrana
katri sura ing ajurit

sang nata mèsêm ngandika
sutèng ulun Suradiningrat aglis
Arya Jayapuspitèku
lawan Sa Surèngrana
lah katiga sira ingsun karya cucuk
nanging ta wawêkas ingwang
kalamun katèmpêr jurit

angungsia anèng wuntat
ayya ngamuk eman mênawa mati
nadyan tumêka ing lampus
iya barêng lan ingwang
lêbur luluh ingsun datan arsa kantun
kawan sanak-sanakira
kang samya asih ing mami

ya ta pra yayi katiga
amyarsa pangandikining gusti
sigra anungkêmi suku
matur sarwi karuna
lêhêng abdi paduka pêjah rumuhun
wontên madyaning ranangga
paduka lulus dadya ji

amangku rat tanah Jawa
sri narendra wêlas dènnya ningali
katiga samya rinangkul
uwis sira mênênga
liwat-liwat katiga tarimaningsun
lah payo sira mangkata
kang kinèn tiga wotsari

katiga wus sami budhal
saha bala samya gambirèng jurit
ing wingking sigra sumambung
amral kang dadya dhadha
panêmbahan kang dadya pangawatipun
asisih sang adipatya
ing Surapringga prajurit

sigra budhal sri narendra
ginarêbêg sagung wadya pasisir
nitih kuda ulês gêpung
pinanganggèn tulya bra
wadya pakubuwanan prayitnèng kewuh
tan têbih lan gustinira
prasêtya barêng ngêmasi

wadya Sampang Surabaya
pan sanambang kang ngapit kanan kering
rumêksa marang sang prabu
tan milya ing gustinya
wadyabala pasisir ingkang sumambung
gumêrah syaraning bala
amor pangriking turanggi

asrang unining gamêlan
tanpa rungyan pinirsa amêlingi
amor krêbêting lêlayu
kasilir samirana
ambèr ngara-ara marga bêg supênuh
ya ta wau kawarnaa
kang dadya cucuking jurit

Rahadèn Suradiningrat
lawan Arya Jayapuspita nênggih
wus panggih samya pangayun
wus campuh ing ayuda
Pangran Surabaya nêngguh mungsuhipun
lawan Pangeran Balitar
arame dènira jurit

sigra satriya katiga
sarêng mangsah kang katrajang angisis
wong Kartasura kèh lampus
datan môngga puliha
sigra Pangran Balitar sigra lumayu
angungsi mring pabitingan
umatur dhatêng ki patih

lamun mêngsahira prapta
Radèn Sumabrata têngara aglis
bêndhe tinêmbang angungkung
têtêg kadya butula
wadyèng Kartasura prayitna ing kewuh
myang sagung para punggawa
samya ngantêp ing ajurit

kang wadya sragêni sigra
kinèn minggah dhatêng ing balowarti
mariyêm pinasang gupuh
malela kalantaka
sigra Radèn Suradiningrat manêmpuh
lawan Panji Surèngrana
myang Arya Japuspitèki

satriya tiga tumingal
lamun mungsuhira mêmpên nèng biting
tanpa wilangan kèhipun
mojar Jayapuspita
hèh wong Surabaya mênênga karuhun
apan dudu bobotira
angrangsanga balowarti

padha ngantenana wuntat
Tuwan Amral ingkang wadya Kumpêni
Panji Surèngrana muwus
sampun kakèhan akal
nadyan kathah
wong Kartasura ngong purun
kakang panduka nèng wuntat
kawula cacake dhingin

ciptaning manah kawula
yèn ngong bobot mêngsah punika maksih
sihing nata kirang mungsuh
mèsêm Jayapuspita
Radèn Suradiningrat asru amuwus
abênêr ujar punika
sigra angatak prajurit

sumahak wong Surabaya
lawan wadya Mandura golong pipit
wong Kartasura agupuh
kang mariyêm pinasang
syaranira pinirsa lir gunung rubuh
lela miwah kalantaka
kang sunapan barêng muni

pêtêng madyaning ranangga
apan dhêdhêt dening kukusing bêdhil
wadya Sampang Surèngkewuh
binendrongan sanjata
nora kundur sangsaya sura lumaju
wus ngrampit biting-bitingan
wus angrangsang balowarti

kawarnaa sri narendra
amiyarsa syaraning bêdhil muni
sanjata lir gunung rubuh
surak ambal-ambalan
jêng sinuhun anarka yèn sampun campuh
kang dadya pangarsa samya
langkung marmèngirèng galih

ginêlak lampahing bala
sigra prapta nênggih ing Kalicacing
Kumpêni lumampah ngayun-
nira sri naranata
wadyèng Sampang miwah wadyèng Surèngkewuh
katingal marang sang nata
yèn sampun angrangsang biting

balowartine rinangsang
wadyèng Kartasura sarêng bêdhili
akathah kang nandhang tatu
wong Sampang Surabaya
Panji Surèngrana apan dènnya dulu
lamun balanira rusak
bramantyanira tan sipi

tumurun sangking turôngga
Radèn Suradiningrat anauri
Arya Jayapuspitèku
mangsah sarêng angucap
hèh wong Surabaya aja na kang mundur
lah mara sira idaka
bubrahên kang balowarti

sumahab wong Surabaya
baluwartinira kang dèn unggahi
apan sama anjat lawung
munggah ing pabitingan
yèn sinawang kadya sumpil ngrubung watu
tan sêdya mundur ing rana
sanjata tan na tinolih

atarung lawung kewala
ting barêkuh sami arêbut biting
ya ta wau sang aprabu
arsa ngawaki yuda
awlas miyat marang wadyèng Surèngkewuh
lawan wadya ing Mandura
kangelan arêbut biting

apan kêkathahên lawan
sri narendra amêpak ingkang abdi
wong pakubuwanan gêrgut
atap munggèng ing ngarsa
Ki Apatih Cakrajaya munggèng ngayun
acaos ing ngarsa nata
Ki Wiracana tan kari

miwah Ki Wirasantika
Kyai Citrasoma linggih kapering
angandika sang aprabu
hèh sobah sun atanya
kakangira Si Malim datan kadulu
kang tinanya atur sêmbah
abdi dalêm nandhang sakit

badêdhilên sukunira
langkung sangêt datan bisa lumaris
Sang Nata langkung gagêtun
ngandika mring apatya
wus pinasthi karsaning Hyang Maha Luhur
Si Malim adoh kang bêgja
yêkti tan dadi bupati

sri narendra majêng sigra
karsanira angantêp ing ajurit
yèn katèmpêr ingkang mungsuh
sêdya seda ing raga
Ki Palèrèt ingasta dhatêng sang prabu
myang dhuwung Ki Mesa Nular
sinothe munggèng ing kering

bala Sampang Surabaya
kang rumêksa kanan kering narpati
mulat marang sang aprabu
arsa ngawaki yuda
sigra mangsah anglancangi marang ngayun
tandange lir singa lodra
sarêng mangsah ngrangsang biting

tanapi Amral Sapilman
sigra ngatag marang bala Kumpêni
parêng dènira manêmpuh
panggah wong Kartasura
Ki Apatih Sumabrata anèng purkur
lawan Ki Mandurarêja
eca lênggah dèn payungi

Ki Arya Jayapuspita
wus malêbêt marang sajroning biting
myang Panji Surèngranèku
Radèn Suradiningrat
bala Sampang Surabaya sarêng mudhun
marang jroning pabitingan
ki patih awas ningali

yèn wong Sampang Surabaya
wus malêbêt marang sajroning biting
langkung ing ngadukanipun
sigra nrêggakên bala
wadya Kartasura sarêng dènnya nêmpuh
myang para mantri sadaya
parêng mangsah ing ajurit

wadya Sampang Surabaya
tana gingsir kalih sura ing jurit
arame agênti lawung
wênoh pêdhang-pinêdhang
putung
watang arame suduk-sinuduk
arukêt dènira yuda
arame kêris-kinêris

bala Sampang Surabaya
tandangira lir buta olih daging
anigas sarwi anuduk
rusak wong Kartasura
sira arya pangamuhira angiwut
myang Apanji Surèngrana
pangamuke ngebrak-abrik

gumêr madyaning ranangga
lir kiyamat panguwuhe wong kanin
ki arya pangamukipun
muka kutah ludira
pirang-pirang wong Kartasura kang lampus
kang bangke sungsun atumpang
tinon lir babadan pacing

wong Sampang lan Surabaya
kacarita akèh ingkang ngêmasi
nanging datan pinilaur
pan ingidak kewala
mring kancane prasamya arêbut mungsuh
giris bala Kartasura
ningali wong Surèngwèsthi

miwah kang wadya pangawat
panêmbahan apan ngobongi biting
myang Dipati Surèngkewuh
angawêt balanira
Ki Apatih Sumabrata awas dulu
yèn liningkung barisira
sigra angingêr turanggi

miwah sagung pra punggawa
wus lumayu sami arêbut dhingin
ki apatih datan kantun
wadyalit asar-saran
bala Sampang sarêng asurak gumuruh
kadya karêngèng awiyad
tanapi wong Surèngwèsthi

sinusulan ing sanjata
mring Kumpêni gumrudhug ambêdhili
sadaya gugup lumayu
punggawa Kartasura
kawarnaa kang abaris Bayawangsul
sagung kang para sêntana
abanjêng dènira baris

Pangeran Arya Mantaram
kang minôngka senapatining jurit
pan inguni jangjènipun
lawan putra sang nata
jêng pangeran sanggup ananggulang pupuh
lan raka kang madêg nata
kang jumênêng ing Samawis

pangêbang-êbanging nata
ing ingkang paman kalamun mênang jurit
sinung bambang alum-alum
lawan sabin salêgsa
dhêdhak mêrang nagra tanah Jawa besuk
mring Pangran Arya Mantaram
marmane agêng kang galih

gêgamanira malatar
pra santana kang Bayalali
lagya sami gunêm catur
Prangran Arya Mantaram
Ki Apatih Sumabrata sigra rawuh
lawan sagunging punggawa
kang mêntas kasoran jurit

gègèr wadya kang barisan
pan katunjang palayune ki patih
dipun nyana mungsuh rawuh
mila gègèr puyêngan
Ki Apatih Sumabrata sampun tundhuk
lan Pangran Arya Mantaram
têtanya dhatêng ki patih

kadospundi ingkang warta
dene sigra-sigra praptèng mariki
kang tinanya alon matur
anggèr tiwas ing yuda
pan kawula amêngsah wong Surèngkewuh
miwah bala ing Mandura
lawan bala ing Kumpêni

pun Amral amawi bala
tiyang Ambon Makasar Bugis Bali
lir rewônda tandangipun
balowarti rinangsang
miwah wadya Mandura lan Surèngkewuh
pangamukekadi yêksa
botên mundur dèn bêdhili

kadange pun adipatya
Surapringga ingkang dadya têtindhih
kalawan atmajanipun
pun adhi Cakraningrat
pan tatiga pangamukipun angiwut
datan pasah dening braja
kawula giris ningali

datan kêna pinanggahan
sasolahe kadi wong potang gêthing
myang wong pasisir supênuh
nênggih tanpa wilangan
jêng pangeran amiyarsa aturipun
Kyana Patih Sumabrata
kalangkung ngênês kang galih

pangeran alon atanya
pintên kèhe mêngsah kang pêjah jurit
Patih Sumabrata matur
anggèr inggih atusan
agêng alit kang pêjah madyaning pupuh
myang mêngsah kathah kang pêjah
atusan yèn minitawis

lagya eca pagunêman
pan kasaru ponang têlik kang prapti
pun Wiragati ranipun
tumamèng ngabyantara
Jêng Pangeran Arya Mantaram andangu
kaya paran lakunira
Wiragati ingsun tuding

kang tinanya aturira
inggih sam kawula kesah nêlik
andombani lampahipun
raka kang madêg nata
pan ing mangke nèng Salahtiga sang prabu
amakuwon saha wadya
miwah punggawa pasisir

pêpak wontên Salahtiga
ingkang dadya pamugarining jurit
Panêmbahan Mandurèku
lawan pun Adipatya
Surabaya kalih dadya agul-agul
dhinahar saaturira
dhatêng rakanta sang aji

pun Adipati Jangrana
abêbala tigang èwu prajurit
sami tiyang gêdhug timbul
miwah pun Cakraningrat
pan abêkta wong Mandura tigang èwu
aran wadya dulangmangab
tanapi bala Kumpêni

pênuh wontên Salahtiga
tiyang Ambon Bali Makasar Bugis
wonten dene rêmbagipun
gusti sri naranata
mring punggawa lamun katèmpêr ing pupuh
akundur dhatêng Samarang
karsane malêbu gêni

yèn tan bêdhah Kartasura
datan sêdya apradangdana malih
sampun gilig rêmbugipun
sagung para punggawa
tuwin wadya lan Dipati Surèngkewuh
lawan Panêmbahan Sampang
kalih sêdya pêjah jurit

lan raka panduka nata
karsanipun sarêmpon lan kang rayi
suka seda kang para rum
Pangran Arya Mantaram
amiyarsa ponang duta aturipun
langkung ngênês manahira
Ki Sumabrata wus pamit

mantuk marang Kartasura
sakathahe wadya punggawa nênggih
kang kawon mêntas prang pupuh
tumut dhatêng apatya
Kangjêng Pangran Arya Mantaram minuwus
sumana lali ngubaya
saking ngrêse ingkang galih

dadyaa pikiring driya
angur ingsun karyaa bêcik dhingin
marang kakang sang aprabu
ya ta nuli utusan
marang apdi kêrakêt kang dipun utus
aran Ki Wôngsamênggala
pan sampun winêling-wêling

caraka wus lumaksana
tan kawarna ing marga sampun prapti
Salahtiga kang jinujug
Panêmbahan Mandura
sira Wôngsamênggala sigra cumundhuk
lawan Panêmbahan Sampang
wus katur ingkang wawêling

ing raka Pangran Mantaram
panêmbahan langkung trustha ing galih
caraka binêkta gupuh
sowan mring panêmbahan
kawarnaa wau Kangjêng Sang Sinuhun
Susunan Pakubuwana
kang lagya siniwèng dasih

Ki Apatih Cakrajaya
wus asaos anèng ngarsa narpati
lawan Sujanapurèku
jajar lan Wiracana
Ki Ngabèi Wirasantika tan kantun
myang Tumênggung Citrasoma
wus munggèng ngarsèng narpati

Ki Adipati Jangrana
anèng ngarsa lan Dipati Sêmawis
angandika sang aprabu
hèh ki besan Samarang
bala Sampang miwah bala Surèngkewuh
panyananingsun kasoran
duk aprang arêbut biting

yèn kasorana upama
karsaningsun arsa ngawaki jurit
Ki Jayapuspita matur
abdi dalêm sadaya
sampun miris dene kêkathahên mungsuh
nuntên amba mangsah dharat
kalawan pun adhi panji

tuwin pun Suradiningrat
wong têtiga sarêng lumêbêt biting
nuntên abdi dalêm purun
sami ngamuk sadaya
mêngsah dalêm wong Kartasura apêngkuh
acaruk dhuwung kewala
abdi dalêm kathah kanin

miwah bala Kartasura
kathah pêjah wangke sungsun atindhih
langkung suka sang aprabu
miyarsa aturira
Arya Jayapuspita ginanjar dhuwung
tuwin Dyan Suradiningrat
myang Surèngrana Apanji

katri ginanjar busana
Panêmbahan Mandura sigra prapti
tumamèng byantara prabu
manêmbah ing suku sang
lunggyèng ngarsa panembahan sigra matur
patikbra atur uninga
rayi paduka dewa ji

Pangeran Arya Mantaram
aputusan mring kawula narpati
lan punika dutanipun
angandika sang nata
hèh kongkonan sira prapta pa ingutus
marang yayi Mas Mantaram
punang duta matur aris

gusti kawula dinuta
ing arinta Pangran Arya Mantawis
ngaturakên sêmbahipun
lawan kang pêjah gêsang
ri paduka gusti pan arsa anungkul
sêdya aprang gêgorohan
dene padhange kang mêrgi

sampun kuwatir paduka
rayi dalem ingkang mêngani margi
langkung suka sang aprabu
miyarsa turing duta
jeng susunan pangandikanira arun
yèn mangkono yiyi êmas
wurung ngayoni mring mami

hèh duta sira matura
umatura sira marang si adhi
yèn èstu panungkulipun
iya lêwih prayoga
sun tarima dene cumundhuk ing kayun
Wôngsamênggala tur sêmbah
sigra mentar tan na kari

nêngêna ingkang caraka
pêndhak enjing budhal sri narapati
syaraning bala gumuruh
lir obah kang pratala
kadya saban bala Mandura agêrgut
Kumpêni kang dadya dhadha
panembahan mungge kering

Ki Adipati Jangrana
munggèng kanan sawadya Surawesthi
dene ingkang dadya cucuk
para putra Mandura
atanapi para kadang Surèngkewuh
ya ta ingkang kawarnaa
Pangeran Arya Mantawis

gêgaman sampun tinata
amalatar prapta kênthèng kang baris
tanpa wilangan dinulu
bala ing Kartasura
sigra prapta wong Surabaya anêmpuh
miwah wadya ing Mandura
lir danawa olih daging

dhadhal bala Kartasura
senapatinira lumaku dhingin
wadya lit sarêng lumayu
samya asalang tunjang
kadya bêlah kang pratala syaranipun
garubyuge wong lumajar
watang samya dèn putungi

bala Sampang Surabaya
samya ngungsir rêbut bandhangan sami
ya ta wau kang winuwus
Tumênggung Wiraguna
abêbiting nèng Ngasêm sabalanipun
gêgaman abra asinang
jagange sampun rinakit

Susunan Mangkurat Êmas
sêdyanira karsa ngawaki jurit
ing Ngasêm dènira mêthuk
yudanira kang paman
arêrêmpon karsanira sang aprabu
anèng salêbêting kitha
sampun gêganjar kang abdi

myang wong kadipatèn lama
wus ginanjar sabuk wastra kulambi
pira-pira ingkang mêtu
donya saking jro pura
myang busana ingkang sami adi luhung
gambira wong Kartasura
abaris nèng pôncaniti

kêlangkung sami prayitna
abra sinang panganggone kang abdi
dene kang dèn ayun-ayun
Pangran Arya Mantaram
ingkang dadya senapatining prang pupuh
manggalaning ing ayuda
amapak mêngsah Kumpêni

sanggupe mring putra nata
saguh purun ing prang arêbut jodhi
nanggulang mungsuh kang rawuh
mila ingambil besan
mring sang nata sumungkêm ing galihipun
marmane Dèn Ajêng Wulan
pinanggihakên ing nguni

lan putra ing Mantaraman
Radèn Suryataruna kang wêwangi
krama paman Sang Dyah Ayu
antuk sihasinihan
milanipun sang nata ngandêl kalangkung
môngsa ta nora trêsnaa
marang putrane sayêkti

kadang kalawan atmaja
ingkang masthi awrat putra sayêkti
lawan sihira kêlangkung
sang nata mring kang paman
sakathahe wadya tan nyana tyasipun
yèn Pangran Arya Mantaram
mangke maring ingkang galih

lagya eca nata bala
pan kasaru praptane para mantri
ingkang mêntas kapalayu
myang sagung pra santana
gumarudug lumayu arêbut lurung
anunjang ing pabarisan
pati-pati babêntusi

Pangeran Arya Mantaram
praptèng Ngasêm asru dènira angling
hèh wadya Kartasurèku
kabèh padha bubara
lumayua padha rêbuta gustimu
lah sapa bature kendhang
ingsun tan kawawa jurit

mungsuh Kumpêni lan Sampang
sigra Kyai Wiraguna anênggih
dyan angingêr kudanipun
anandêr mring kadatyan
sakathahe bala pan sami kalunglun
mring Pangran Arya Mantaram
sigra tumamèng mring puri

wus panggya lan Sunan Êmas
jêng pangeran têbah jaja sarya ngling
asodènira muwus
anak prabu pun bapa
katiwasan kawon gèn kawula pupuh
amêngsah dede sêsanggan
myang wadya kathah ngêmasi

saking kathahe kang mêngsah
rencang kêdhik mila datan kuwawi
yèn suwawawi anak prabu
sampun angeca-eca
dawêg linggar sadintên mangke dèn gupuh
bilih kasêsa ing lampah
mêngsah dika sun watawis

ing sadintên mangke prapta
ponang mêngsah datan kêni winilis
awêndran ing kathahipun
dene paman andika
sampun lali tan emut amêngsah sunu
kalimput ing kawibawan
lêgine wong ngêmut gêndhis

miwah mêngsah dede bôngsa
Bali Bugis miwah bala Kumpêni
kagila-gila prangipun
wong Sampang Surabaya
datan anggop Kumpêni pambêdhilipun
sampun na emut kawula
atilar ing sri bupati

upami kula pogoka
kalampahan pun bapa angêmasi
wong ing Sampang Surêngkewuh
malah sêsumbarira
Cakraningrat miwah pun Jangrana wau
hèh batur yèn olèhsira
santana Kartasurèki

aja na sira prajaya
wudanana tanapi sang nêrpati
lamun kasambut ing pupuh
dèn age wudanana
si tunggangêna kêbo sarwi mungkur
sang nata sarêng miyarsa
tuture kang paman uning

langkung gugup manahira
ingkang paman asru dènira angling
alah dawêg anak prabu
sami rêbut Koripan
pintên banggi anggèr benjing sagêt wangsul
dhatêng prajèng Kartasura
sok anggèr maksih ya urip

môngsa ta kiranga akal
milanipun Pangran Arya Mantawis
kadya makatên turipun
dêdimène kang putra
glisa kendhang suwawi anggèr dèn gupuh
kawula kang anèng wuntat
ingkang ngawali ing jurit

lawan pun Paman Panular
myang pun Paman Natakusuma inggih
bilih kasompok ing laku
kawula kang nanggulang
dadya kawal nèng wingking nanggulang pupuh
sri narendra kagegeran
myarsèng kang paman turnèki

ya ta sakèh para garwa
sarêng ningis gumêr sajroning puri
pawongan adandan sampun
otêr gumêr puyêngan
gêlung lukar sasampur wudhar tan ketung
gugup prasamya karuna
kasusu sri narapati

pasthi karsaning Hyang Suksma
Susunan Mas pocot kaprabonèki
sigra bubar sang aprabu
gumêr tangising garwa
sri narendra samana sêmu wêtu luh
pan tansah tinênggak-tênggak
sampun miyos saking puri

jêngkar saking ing nagara
pra punggawa miwah mantri angiring
ing dina Kêmis anuju
ping pitu ingkang tanggal
pan Jumadilakir nênggih sasinipun
amarêngi ing Jimawal
apan ta ing môngsa katri

ngetan mêdal ing Nglawiyan
ngidul ngetan Giyanti kang dèn jogi
myang Kaduwan larugipun
nêngêna ingkang kèntar
kang Sinuhun Pakubuwana winuwus
pan sampun amasanggrahan
ing Balêdug kang dèn ciki

rêrêm sadalu sang nata
injang budhal saha bala lumaris
lan wong Sampang Surèngkewuh
prasamya angrêrayah
ambêboyong tiyang Mandura arusuh
wênèh minta babrêkatan
yèn ora wèh angudani

lêstari ing lampahira
masanggrahan nata nèng Majalêgi
ing dina Jumungahipun
ping wolu tanggalira
tugil wulan kang putra kendhangipun
ganti sadalu kewala
gènnya rêrêb sri bupati

sipêng sadalu sang nata
enjing budhal saking ing Majalêgi
ya ta wau kang winuwus
Pangran Arya Mantaram
lan Pangeran Natakusuma datan kantun
myang Pangran Arya Panular
kang kantun anèng nagari

sira Pangeran têtiga
arsa mêthuk marang sri narapati
prasamya asaos suguh
anèng warung Kalitan
Tuwan Amral Sapilman anulya rawuh
panggih lan Pangran Mantaram
myang Dipati Surèngwèsthi

tuwin Panêmbahan Sampang
cundhuk lawan Pangran Arya Mantawis
Amral Sapilman amuwus
wontên pundi sang nata
Jêng Pangeran Arya Mantaram sumaur
wus tinutur solahira
miwiti malah mêkasi

amral trustha amiyarsa
ing wartane Jêng Pangen Mantawis
ya ta sinêgahan sampun
apan sami adhahar
pra punggawa miwah amral dhahar nutug
anulya para prawira
pan kinèn anêdha sami

waradin dhatêng rarêmbat
kang sasêgah nênggih pangeran katri
amral samana wus laju
lan Panêmbahan Sampang
Adipati Surabaya datan kantun
ing alun-alun wus prapta
amral gagêtun ningali

ningali Sapujagad
atanapi Kiyai Gunturgêni
dene gêng-agêng pinunjul
datan kinarya yuda
sira Amral munggah dhatêng sitiluhur
lajêng mring kori pamêngkang
kêpanggih dipun kancingi

katri tan purun amêgsa
ajrih marang kangjêng sri narapati
Amral Sapilman amuwus
hèh sira panêmbahan
akantuna lan Dipati Surèngkewuh
manira bali amapag
marang kangjêng sri bupati

dyan wangsul Amral Sapilman
panêmbahan kang tinanggênah wuri
lan Dipati Surèngkewuh
sami angrakit bala
panêmbahan karya baris sinasiyung
myang Adipati Jangrana
tinata wong Surèngwèsthi

Panêmbahan Cakraningrat
gêgamane apan awarni-warni
kang dadya lêlurahipun
nênggih para sêntana
sawanine sami rasukan baludru
rêta pan sami rinenda
angangge kampuh kumitir

miwah bala Surabaya
tan prabeda busananira asri
dènnya akarya sêsiyung
wiwiting pagêlaran
prapta ing Kêmlayan nênggih barisipun
têngêran tinon asinang
abra katiyup ing angin

wadya Sampang Surabaya
barisira tinon lir gunung gêni
kawarnaa ingkang wangsul
sira Amral Sapilman
praptèng Ngasêm tundhuk lawan sang aprabu
umatur dhatêng sang nata
yèn pura pinanggih sêpi

yèn suwawi lawan karsa
sri narêndra ngadhatona tumuli
angandika sang aprabu
lah iya payo mangkat
sigra budhal saking ing Ngasêm gumuruh
kadya umbaking samodra
samya gambira ing galih

sang nata nitih dipôngga
cinarita angsalira Samawis
Raja Siyêm kang tur-atur
marang Susunan Êmas
Ki Dipati Sêmarang tan awèh langkung
dadya anjrih kang utusan
liman katur ing nêrpati

pinêlanan abrô muncar
pra punggawa angapit kanan kering
gêgaman pasisir sampun
dhingini lampahira
anêpungi wong Mandura barisipun
tinata ponang gamêlan
sunapan wus dèn isèni

lampahira sri narendra
sampun prapta ing ngalun-alun nênggih
wadya Sampang Surèngkewuh
samya nabuh gamêlan
kang sanjata sunapan pinasang gupuh
wus muni lir gunung rêbah
gong bèri bêndhe tinitir

lajêng samya ambêbêksan
wadya Sampang miwah wong Surèngwèsthi
gamêlan umung gumuruh
awor kriciking kuda
sri narendra ing pagêlaran wus rawuh
têdhak saking ing dipôngga
para punggawa sumiwi

Panêmbahan Cakraningrat
Adipati Surabaya tan têbih
Amral Sapilman tan kantun
miwah kang para putra
sri narendra minggah dhatêng sitiluhur
lajêng mring kori pamêngkang
kang pintu maksih kinunci

kandhêg lampahe sang nata
sigra amral kunci tinigas aglis
ya ta mênga punang pintu
lajêng sri naradipa
angadhaton para garwa wus lumêbu
anuju dina Jumungah
dènnya ngadhaton sang aji

panêmbahan ing Mandura
sigra matur maring sri narapati
yèn Pangran Mantaram nungkul
lawan Pangran Panular
tuwin Pangran Natakusuma pun nungkul
tanapi wong Kartasura
akathah kang samya balik

ênêngêna sri narendra
kawuwusaPangeran Angabèi
ing nguni apan tinantun
marang Susunan Êmas
sagah milya ing raka sabaya lampus
sarênge kendhang kang raka
pangeran nyimpang ing margi

lan saputra garwanira
lajêng ngili marang ing desa Wêdhi
sarêng ngadhaton sang prabu
pangeran wus miyarsa
wus adandan saha garwa arsa tundhuk
mring rama sri naranata
sigra budhal tan na kari

datan kawarna ing marga
praptèng praja wus katur ing nêrpati
saksana wau sang prabu
putra wus tinimbalan
tumamèng jro ing ngabyantara abukuh
kalih samya onêngira
tuwin ingkang para ari

sami anungkêmi pada
Jêng Pangeran Ngabèi sêmu tangis
dènira pisah tri taun
mangkya lagya kapêdhak
myang sang nata kêlangkung suka ing kalbu
nahên ingkang sih-sinihan
mangkana ingkang winarni

nênggih mangsuli carita
duk sang nata budhal saking Samawis
ingkang putra kinèn kantun
anjagani Samarang
pan Kumpêni datan eca manahipun
yèn nata tan tilar putra
mila kantun nèng Samawis

lan malihira pangeran
anacahna mêngsah kang saking wuri
marmanipun kinèn kantun
putra andêl ing yuda
Jêng Pangeran Prangwadana têguh timbul
tan nana braja tumama
mila tinanggênah wuri

tinilar lan ibunira
pan ing mangke sampun miyarsa warti
yèn kang rama mênang pupuh
sampun manjing ing pura
jêng pangeran arêmbagan lan kang ibu
arsa nusul ingkang rama
wus tan na pakewuh ri

kang ibu nurut kewala
wus adandan lawan sawadyanèki
Lopèrès nulya umatur
kang jaga ing Samarang
nah ing anggèr sampun paduka ge mantuk
yèn ta dèrèng aputusan
rama dika sri bupati

yêgti matêdhani surat
mring kawula yèn dika dèn timbali
sabên-sabên arsa mantuk
Lopèrèse Samarang
angaturi pisan ping kalih ping têlu
pangeran kaku tyasira
panuju kaparêng runtik

sampun karsaning Hyang Sukma
ingkang rama lami tan na nimbali
pangeran maksa yun mantuk
Lopèrès datan suka
kajuwêtên Lopèrès sangêt turipun
nuju pinarênging duka
dhasar prayayi bambang pring

pangeran supe sakala
subasita datan ana kaèksi
Lopèrès nulya sinuduk
jajanya kapisanan
jêng pangeran sigra budhal tan asantun
kang ibu langkung sungkawa
samarga asangu tangis

dene solahe kang putra
mendahane dukane sri bupati
pangeran pan datan ayun
mantuk mring Kartasura
dadya nglalu tyasira laju mring Kêdhu
ngancik desa Kabakalan
ajrih mring rama narpati

nênggih dhusun Kabakalan
dhusunipun ingkang rama ing nguni
kala kapugêranipun
ya ta kangjêng pangeran
mring wadana sampun madêg marisipun
wong Kêdhu suyut sêdaya
datan ana ingkang wani

tan ana nglawani yuda
jêng pangeran saya agêng kang baris
watawis wong sangang èwu
sampun katur ing nata
tuwin Amral Sapilman sarêng umatur
yèn Pangeran Prangwadana
anuduk Lopèrès mati

sang nata kalangkung duka
dyan parentah wadya sri narapati
Panêmbahan Mandurèku
myang Dipati Jangrana
kinèn bujêng mring Sunan Mas lampahipun
Dipati Sujanapura
tinuduh mring Kêdhu aglis

angipuk marang kang putra
marang dhusun ing Kabakalan nênggih
dyan budhal sawadyanipun
myang Panêmbahan Sampang
sarêng budhal lan Dipati Surèngkewuh
bala pasisir binêkta
kabangkèkan dènnya baris

kawarnaa Sunan Kendhang
anèng Nglaroh asipêng tigang latri
Patih Sumabrata matur
lamun wadya Mandura
prapta ngungsir miwah wadya Surèngkewuh
Sunan Kendhang kagegeran
wus budhal bala lumaris

mangetan dhatêng Kaduwang
para mantri miwah para dipati
kathah ingkang sami wangsul
tundhuk mring panêmbahan
katarima punggawa dènira nungkul
katur dhumatêng sang nata
langkung suka sri bupati

kunêng gantya kawuwusa
kang dinuta mring Kêdhu aglis prapti
dhusun Kabakalan wau
Pangeran Prangwadana
dèn aipuk dening Sujanapurèku
tan winarna solahira
pangeran tyasira gampil

nurut mring Sujanapura
wus binênta marang Kartasurèki
sawadyanira tan kantun
watawis tigang nambang
kang gêgaman anjawi têtiyang pikul
wus prapta ing Kartasura
katur ing sri narapati

sa nata merang ing nala
ingkang putra kinèn ngukum tumuli
linawe ing masjid agung
kang ibu tumut bela
mring atmaja langkung dènnya kawlas ayun
kang mulat sami karuna
ya ta kawarnaa malih

sira Panêmbahan Sampang
kang angungsir mring Sunan Kendhang nênggih
mangkya tinimbalan mantuk
marang ing Kartasura
tuwin sira Adipati Surèngkewuh
dene kang putra wus têbah
milane dipun timbili

bubar mantuk panêmbahan
atanapi punggawa para mantri
lan Dipati Surèngkewuh
dene mantri punggawa
Kartasura apan ingkang sami nungkul
binakta mantuk sadaya
miwah ingkang anak rabi

wus prapta ing Kartasura
kawarnaa kangjêng sri narapati
enjing miyos sang aprabu
kang seba amêlatar
Ki Apatih Cakrajaya munggèng ngayun
lawan Panêmbahan Sampang
myang Jangrana Surèngwèsthi

Dipati Sujanapura
sampun nangkil munggèng ngarsèng narpati
Citrasoma jajaripun
Tumênggung Wirasana
lan Tumênggung Jayaningrat jajaripun
tanapi Kartanagara
pêpak wadya ing pasisir

Pangeran Arya Mantaram
nunggil lênggah Pangran Balitar nênggih
Pangran Natakusumèku
abukuh lungguhira
para putra sadaya pêpak ing ngayun
miwah Pangeran Dipatya
Mangkunagara anangkil

myang Pangeran Purubaya
jajar inggih lan Pangeran Ngabèi
Pangran Panular tan kantun
Pangeran Upasônta
miwah sira Pangran Dipanagarèku
sri naranata ngandika
marang ing Sampang Dipati

kaya paran lakunira
anak prabu samêngko ana ngêndi
panêmbahan nêmbah matur
gusti putra paduka
inggih wontên ing Kaduwang larugipun
dene sagung kang punggawa
bupati taksih tut wuri

dhatêng ing putra panduka
nanging mantri kathah wangsul ing margi
suwita paduka prabu
ngaturakên têtêkan
namung kantun Mandurarêja kang tumut
kalawan pun Wiraguna
lan Sumabrata Apatih

kalawan Mangunagara
Arya Tiron miwah santana aji
angandika sang aprabu
hèh Patih Cakrajaya
sakahe punggawa kang samya nungkul
iku padha lungsurana
nanging Si Mangkuyudèki

sisiha Si Surataka
pan Si Suranata dadiyèng wuri
myang Si Natakusumèku
têtêpa lungguhira
lan Sindurja maksiha dadi tumênggung
lan yayi Arya Mantaram
lan yayi Panular sigih

maksiha kaya ing kuna
duk jênênge kangkang prabu ing syargi
dene Si Citrasomèku
ingsun karya wadana
gêdhong kiwa kang têngên Wiracanèku
miwah ta ki adipatya
ingsun paringi lêligih

limang èwu alinggiha
tuwin Ki Purbaya sun paringi
gawene wong têlung èwu
Si Dipati Balitar
têlung èwu dadia lêlungguhipun
Ki Ngabèi Loring Pasar
ingsun paringi lêlinggih

cacah desa kalih nambang
anak ingsun Ki Dipanagarèki
ingsun paringi wong sèwu
dene Ki Upasônta
pan sanambang kang dadya lêlungguhipun
ki patih matur sandika
ngandika sri narapati

kacatur ing Kartasura
sampun têntrêm manahe wadya alit
atanapi sang sinuhun
agêlar palamarta
ambêg santa budya para amarsadu
tan pêgat adana darma
eca manahe wong tani

ya ta wau Tuwan Amral
wus tinundhung mantuh sakèh Kumpêni
komisaris ingkang kantun
Kunpêni kang tinilar
kalih atus kang ajaga sang aprabu
kapitanira satunggal
sira Dipati Samawis

tinundhung mantuk Samarang
kinèn jagi Kumpêni anèng margi
nêngêna kang samya mantuk
kocapa Sunan Kendhang
wus utusan sang nata amundhut bantu
marang nagri Pasuruan
tan alami sampun prapti

utusane Surapatya
pêpatihe nênggih ingkang tinuding
Ngabèi Lor Bèi Kidul
sira Susunan Kendhang
sampun budhal saking Kaduwan sang prabu
kapêthuk anèng Dêrmalang
lan dutane Surapati

wus panggih lawan sa nata
Ngabèi Lor Kidul samya apamit
arsa lumaksanèng pupuh
bêdhahing Kartasura
wus linilan sigra lajêng lampahipun
datan kawarna ing marga
desa Kamanggaran prapti

anadene Sunan Kendhang
lajêng marang nagari Pranaragi
Ngabèi Lor Bèi Kidul
kang baris Kamanggaran
angrêrayah wong desa samya lumayu
angungsi marang jro kitha
katur marang ki dipati

ing Sampang lan Surabaya
lamun bala Pasuruan dhatêngi
Panêmbahan Mandurèku
nimbali para putra
atanapi para kadang Surèngkewuh
kinèn sami pradandanan
sakapraboning ngajurit

gambira kang para putra
atanapi punggawa ing pasisir
sadaya pan kinèn mantuk
marang ing ngadilaga
kacarita dèrèng wonten ingkang campuh
maksih anèng Kartasura
sagung bopati pasisir

Ki Arya Jayapuspita
miwah Radèn Suradiningrat nênggih
myang Radèn Surèngranèku
katri dadya manggala
sigra budhal wadya Surabaya gargut
tanapi bala Mandura
datan kawarna ing margi

prapta ing warung Wêloda
wong Mandura pasisir samya baris
cucuking mêngsah wus rawuh
nanging datan linawan
apan pinrih dêladag ing manahipun
wus samya ajêng-ajêngan
nêngêna ingkang abaris

kawarnaa Sunan Kendhang
sapraptane nagari Pranaragi
agung cangkrama sang prabu
ing wana myang ing toya
para sêlir nênggih kawan dasa wolu
binakta kendhang sang nata
manggung kêtanggung kang rayi

miwah ingkang pêpingitan
pan akathah tut wingking sri bupati
samarga tansah gung lulut
tan môntra lamun kendhang
wong katèmpêr ya ta wau sang aprabu
wus amundhut garogolan
mring Dipati Pranaragi

sira Radèn Martawôngsa
wus asaos kidang mênjangan kancil
pirang-pirang kathahipun
manjangan ingkang kêna
ing bêthekan sampun miyos sang aprabu
garwa binêkta sadaya
tanapi kang para sêlir

sakathahe wadyabala
jêjêl pipit nèng jawi bêthèk sami
saksana wau sang prabu
dènira mênthang langkap
punang sangsam ingarah manah tumanduk
sangsam kêna kapisanan
Radèn Martawôngsa aglis

malêbu jro babêthekan
punang sangsam kang kêna ing jêmparing
winêdalakên agupuh
pagsane Ki Dipatya
Pranaraga sinambêlèha ing kaum
sangsam kang kenging sanjata
katingal marang sang aji

lamun Radèn Martawôngsa
manjing grogol langkung duka sang aji
nulya kinèn nyêkêl gupuh
Dipati Pranaraga
dèn kabari sigra aniba tan emut
rinampa kang para putra
ya ta kasaput ing wêngi

sagunging para sêntana
Pranaraga datan sagêt ningali
langkung sakit manahipun
dene kêdhik kang dosa
sigra dandan karsanira soroh amuk
wus rêmbug para sêntana
sawênèh ana kang angling

saprandene Kartasura
pan wus ana ingkang jumênêng aji
tur ambêg manah rahayu
ngapura wong dêdosa
angasihi ing dasih kang sêtya tuhu
tur sabar lila ing donya
wêlas marang pêkir miskin

iki ratu jajah lanat
payo sanak padha ingamuk wani
sigra sami kesah gupuh
akambu marang wana
bala Pranaraga sigra soroh amuk
Ki Apatih Sumabrata
sampun uninga ing wadi

yèn santana Pranaraga
arsa ngamuk sigra matur sang aji
kapitèng tyas sang aprabu
langkung guguping nala
nulya budhal angili dathêng Madiun
wadya alit kagegeran
pating kathèthèr kèh kari

kang kacandhak pinatenan
wadya kasunanan kathah ngêmasi
wong Pranaraga agargut
wus agêng barisira
Sunan Kendhang sam prapta ing Madiun
pan sami ajêng-ajêngan
lawan bala Pranaragi

wana gêgolong dènnya prang
long-linongan wadyalit kathah mati
kunêng gantya kang winuwus
para putra Mandura
atanapi para kadang Surèngkewuh
lawan pasisir sadaya
sampun campuh ing ngajurit

lawan bala Pasuruan
Ngabèi Lor langkung sura ing jurit
miwah Ki Ngabèi Kidul
langkung dènnya sudira
anèng desa Ngaluyu dènira campuh
kalangkung ramening yuda
kang wadya kathah ngêmasi

nênggih kêkathahên lawan
Ngabèi Lor nênggih lumayu aglis
wong Surabaya andulu
palayune mangetan
anjog Pamêdhangan maksih dèn bêbujung
arsa dhatêng Pranaraga
Ngabèi Lor myarsa warti

yèn Sunan Kendhang wus budhal
mringMadiun Ngabèi Kidul nuli
angalor sawadyanipun
anjog ing Jagaraga
bala Sampang maksih sami ambêbujung
Ngabèi Lor lajêng ngetan
ing Madiun kang dèn jogi

wadya Sampang Surabaya
maksih bujung kandhêk anèng Gulathik
Ngabèi Lor sampun têmu
lawan Susunan Kendhang
dyan binakta lajêng mangetan sang prabu
wadya ing pakubuwanan
ing Madiyun kang dèn jogi

barise wong Pranaraga
sampun ngumpul lan baris Surèngwèsthi
Sunan Kendhang sigra laju
rêrêp ning Pranaraga
bala kilèn mundur mring Kartasura wus
kari wong môncanagara
kang maksih kinèn abaris

angajêngakên ing Daha
ênêngêna kang baris ing Kadhiri
Jendral Batawi winuwus
nênggih ngaturi sêrat
mring sang nata kang nuwala sampun katur
sigra wau tinupiksa
dening panukmaning tulis

yèn suwawi Susunan Mas
lawan karsa nata sami dèn ungsir
saparane tinut pungkur
lawan Ki Surapatya
pan linêbur têkèng anak putunipun
wadya pasisir punika
lah dawêg sami kinêrig

anggitika Pasêdhahan
pan kawula inggih saos Kumpêni
apan dhomas cacahipun
ingkang nindhihi yuda
abdi dalêm pun komasaris pukulun
kapanujon sri narendra
wus rêmbag para dipati

ya ta wau sri narendra
animbali Dipati Surèngwèsthi
Panêmbahan Mandurèku
tumamèng kênyapura
munggèng ngarsa kang tansah tinantun-tantun
tanapi Kartanagara
sakawan rêkyana patih

Dipati Sujanapura
munggèng ngarsa lan Ki Wiracanèki
angandika sang aprabu
yayi mas ing Mandura
amangkata ing Pasêdhahan anglurug
mêtua êlor kewala
anjoga ing Surawèsthi

anak ingsun Si Purbaya
angluruga mêtua Pranaragi
kang ngiringêna nak ingsun
wong pasisir kang kiwa
sira kulup Purbaya dadi têtunggul
yudane wong Kartasura
sira gawaa sapalih

kang putra matur sandika
tan lênggana ing karsa panduka ji
Panêmbahan Mandurèku
sampuna prajanjeyan
lan Pangeran Purbaya sêmayanipun
datan tulung-tinulungan
pangeran wus pamit mijil

miwah sagunging prawira
wus tinundhung sadaya samya mulih
ing latri datan winuwus
enjang anulya dandan
Jêng Pangeran Purbaya budhal karuhun
sinêngkalan sirna guna
angrasani wani jurit

ingiring kang wadyabala
lampahira tan kawarna ing margi
arsa anjog ing Madiun
mangetan mring Caruban
Panêmbahan Mandura budhal gumuruh
lan wadyèng pasisir kanan
myang Dipati Surèngwèsthi

ing marga datan winarna
sampun prapta nagari Surawèsthi
komasaris sampun kumpul
lan Panêmbahan Sampang
sigra budhal dhatêng Pasuruan gupuh
gumêrèh wadya Mandura
tan sêdya mundur ing jurit

dyan warnanên Dipati Wiranagara
sampun miyarsa warti
yèn wong Surabaya
lawan tiyang Mandura
tanapi bala Kumpêni
saking lèr prapta
langkung dènira runtik

Surapati sigra anêmbang têngara
para mantri glis prapti
miwah para putra
lawan para sêntana
wong Bali pêpak nèng ngarsi
sampun siyaga
sakapraboning ajurit

wadyabala Pasuruan kadi yêksa
solahira ngajrihi
watawis salêksa
sami wong warêg dana
sigra budhal sang dipati
saha turôngga
ginarêbêg ing dasih

pan agargut tandange wong Pasuruan
datan kawarnèng margi
ing Bangil wus prapta
sigra anata bala
kawarnaa komasaris
lan panêmbahan
Mandura praptèng Bangil

miwah sira Adipati Surabaya
komasaris ningali
lamun Surapatya
barisira malatar
kalangkung trustha ing galih
sampun tinata
sakèh bala Kumpêni

Komasaris Kênol ingkang dadya dhadha
panêmbahan nèng kering
minôngka pangawat
Dipati Surabaya
pangawat kanan nindhihi
para punggawa
Pasisir wus pinilih

sarêng nêmpuh wadya Sampang Surabaya
miwah bala Kumpêni
sarêng ananjata
bala ing Pasuruan
tumanggah tan sêdya gingsir
campuh ing yuda
tan ana ngucap ajrih

ramening prang pêtêng madyaning paprangan
dening kukusing bêdhil
bala Pasuruan
pêngamuke manêngah
wadya Kumpêni bêdhili
wong Pasuruan
akèh longe kang mati

Adipati Wiranagara tumingal
yèn wadya kathah kanin
kang mati gêlasah
langkung dènnya bramantya
sigra umangsah tumuli
kang para putra
lir banthèng tawan kanin

Radèn Surapati arsa ngawakana
yuda lawan Kumpêni
wong Bali sumahab
myang wadya Pasuruan
tan ana kang ngucap ajrih
lir singa lodra
tandange mobat-mabit

sarêng tanduk Pumpêni sigra nanjata
maryêm lan gutuk api
myang bêdhil sunapan
bala ing Pasuruan
pêngkuh ingurugan mimis
pating jalêmpah
wangke sungsun atindhih

Adipati Wiranagara tan kewran
binendrong dening bêdhil
sangsaya sudira
pangamuke manêngah
wadya Bali tan atêbih
la gustinira
angamuk golong pipit

Adipati Wiranagara lir yaksa
kang tinarajang gusis
anumbak anigas
Kumpêni kathah pêjah
Panêmbahan Mandurèki
têtulung sigra
lawan bala pasisir

sigra nêmpuh wong dulangmangab sumahab
wong Bali datan gingsir
ramene kang yuda
gênti tumbak-tinumbak
sawênèh agênti kêris
bênggang ginêbang
rukêt banting-binanting

ramening prang tambuh mungsuh lawan rowang
wong Sampang lan wong Bali
kalihe sudira
sami wong warêg dana
datan ana ngucap ajrih
ulêng-ulêngan
gênti lêmbing-linêmbing

lir ampuhan syaraning wadya kabranan
awor watang agathik
ana sambat biyang
kaki nini sinambat
braja putung ting carêngkling
kukus sundawa
pêtêng lir têngah wêngi

syaraning kang sênjata lir gunung rêbah
pratala gonjang-ganjing
langit kêlap-kêlap
wadyabala Mandura
wong dulangmangab kèh kanin
gêmpang suh sirna
dèn amuk mring wong Bali

kawarnaa Dipati Wiranagara
pisah kalawan dasih
barising Walônda
wau kang tinêrajang
Surapati dèn bêdhili
pan ora pasah
sangsaya ngamuk ngungkih

kinarubut Dipati Wiranagara
ginitikan ing bêdhil
putung watangira
sigra narik curiga
kalangkung sura ing jurit
sang adipatya
angamuk karo kêris

pinêdhangan Dipati Wiranagara
mapan tan ora busik
sangsaya manêngah
pan anuduk anigas
tumpês kang bala Kumpêni
pating sulayah
kadi babadan pacing

cinarita wontên kapitan satunggal
Pabèbèr kang wêwangi
Kumpêni prawira
ing sabrang tanpa sama
tate ambêdhah nagari
Pabèbèr mulat
Kumpêni akèh mati

Kaptin Bèbèr sigra mangsah ing ayuda
panggih lan Surapati
kapitan têtanya
sapa ranmu prawira
nauri sang adipati
hèh kapir ingwang
ya ingsun Surapati

kang jumênêng Dipati Wiranagara
prajurit sura sêkti
kang ngrusak Jakarta
mara sira bêdhila
Pabèbèr narajang aglis
sang adipati
sigra wau binêdhil

wanti-wanti sinanjata datan pasah
malah têlas kang mimis
Radèn Surapatya
sigra malês anumbak
kapitan pan ora busik
putung kang watang
nulya tan narik kêris

Ki Pabèbèr sigra dènnya narik pêdhang
pinêdhang wanti-wanti
Radèn Surapatya
anging ta ora pasah
saksana angunus kêris
anuduk sigra
kapitan datan busik

pêdhangira kapitan sampun binuwang
dene dadi gulali
sira sang dipatya
curiganira sapta
sawijitan ana kari
kang bôndayuda
dadya banting-binanting

Surapati sigra cinakot kang jôngga
ilêrira umili
nètèsi sarira
sigra sang adipatya
emut yèn patrême maksih
wontên ing êsak
sigra wau dèn ambil

dyan tinari Kapabèbèr ginoco kêna
jaja bêngkah ngêmasi
ya ta kapisanan
komasaris tumingal
lamun Pabèbèr ngêmasi
miris ing driya
ya ta kasaput wêngi

rowang mungsuh apan ta kathah kang pêjah
wong dulangmangap ênting
sira panêmbahan
sampun mundur lon-lonan
ya ta wadyèng Surèngwèsthi
kang maksih aprang
rame rok silih-ungkih

winastanan dènnya aprang gêgorohan
dhatêng ing komasaris
ginariting nala
dening bala Mandura
akathah ingkang ngêmasi
tuwin Walônda
akêdhik ingkang kari

nanging balanira Dipati Jangrana
akêdhik ingkang mati
warnanên dipatya
sira Wiranagara
sampun amundhut turanggi
arsa mundura
denewayah wus wêngi

pun pakeling wastane ingkang turôngga
sigra dipun titihi
Kumpêni nyanjata
Tintak ingkang kinarya
mimise sajêruk lêgi
pan mimis êmas
ya ta sang adipati

duk samana kêna ing mimis kancana
walikatira kering
jola sang dipatya
tan pasah kulitnira
ing jêro karaos sakit
Sang Adipatya
Wiranagara runtik

pun pakeling sigra ingingêr mring ngarsa
arsa mangamuk malih
kang para santana
sami angrangkul pada
ana kang nyandhak kêndhali
samya karuna
ature mêlas-asih

para mantri prasamya matur sadaya
sarwi atawan tangis
gusti sang dipatya
sampun amanggut yuda
ing mangke sampun awêngi
ing benjang-enjang
dawêg umagut malih

sang dipati wêlas marang para putra
sigra mundur tumuli
dèn iring ing bala
ya ta kang kawuwusa
sira tuwan komasaris
lan panêmbahan
langkung anglês ing galih

 sampun mundur barise tiyang Mandura
tuwin bala Kumpêni
Panêmbahan Sampang
pan sampun uputusan
dhatêng nagri Pranaragi
Pangran Purbaya
wus ingaturan mulih

panêmbahan lawan ngaturi uninga
lamun kasoran jurit
bala Sampang rusak
Kumpêni kathah pêjah
miwah pangran dèn aturi
mantuk mring praja
manawi tiwas jurit

kawarnaa Kanjêng Pangeran Purbaya
sampun praptèng Gulathik
Jêng Susunan Kendhang
abaris anèng Daha
Katawêngan ing Kadhiri
kinèn mapaga
ing yudane kang rayi

sigra budhal Ki Tumênggung Katawêngan
praptèng desa Gulathik
wus ayun-ayunan
lawan Pangran Purbaya
punggawa ing Kartawani
langkung prayitna
dènnya rumêksèng gusti

barisira pan lagya ayun-ayunan
kasaru duta prapti
saking Kartasura
utusane kang rama
timbalane sri bupati
Ki Sumabrata
kinèn ngipuk tumuli

JêngPangeran Purbaya sigra utusan
marang nagri Kadhiri
saha mawi sêrat
punang duta umêsat
prapta nagari Kadhiri
Ki Sumabrata
apan sampun apanggih

punang sêrat apan sampun tinampanan
tinupiksa tumuli
ungêling nawala
hèh uwa Sumabrata
dika ngandikan sang aji
kinèn matuka
mring Kartasura nagri

kangjêng rama arsa malês sih andika
milane dadya aji
pan sangking andika
duk anèng pabêthèkan
andika matur kakang ji
nulya jêng rama
anêkung ing Hyang Widi

mangke sampun tinêkan dening Hyang Suksma
tulus jumênêng aji
anèng Kartasura
Ki Patih Sumabrata
miyarsa ungêling tulis
mijil kang waspa
katiban sih narpati

sigra dandan lan saanak-rabinira
sigra minggat ing wêngi
tan kawarnèng marga
wus prapta pabarisan
lan pangeran wus apanggih
Ki Sumabrata
kinan lajêng tumuli

mantuk marang ing nagari Kartasura
sampun binaktan mantri
pan kinèn rumaksa
dhatêng Ki Sumabrata
prapta ing Kartasurèki
katur ing nata
ngandikan marang ngarsi

Ki Apatih Cakrajaya sarêngira
sapraptane ing ngarsi
sang nata ngandika
hèh Patih Cakrajaya
ing mêngko parentah mami
Si Sumabrata
maksiha kang bupati

atêtêpa wong sèwu lêlinggihira
ki patih awotsari
tan lêngganèng karsa
sigra Ki Sumabrata
binêkta mêdal tumuli
Ki Sumabrata
maksih dadya bupati

kawarnaa Pangran Dipati Purbaya
campuh dènira jurit
lan bala ing Daha
Tumênggung Katawêngan
ingkang dadya senapati
ramening yuda
anèng desa Gulathik

sakathahe punggawa ing Kartasura
myang bupati pasisir
kalangkung sudira
para prajurit Daha
wong Kartasura angungkih
gêmpang suh sirna
wong Kadhiri kèh mati

Ki Tumênggung Katawêngan wus lumajar
prapta nagri Kadhiri
matur ing sang nata
lamun tiwas ing yuda
balanira kèh ngêmasi
Susunan Kendhang
langkung gugup ing galih

sri narendrawus lumayu ngidul ngetan
sawadyane kang ngiring
Pangeran Purbaya
prapta kilèn bangawan
arsa ngancik ing Kadhiri
sabalanira
kasaru ingkang prapti

sangking Sampang wus tundhuk lawan pangeran
duta umatur aris
kawula dinuta
dhatêng rama panduka
Panêmbahan Mandurèki
atur uninga
mangke kasoran jurit

wadya dulangmangap pan kasor sadaya
tuwin bala Kumpêni
pan tumpês sadaya
datan môngka puliha
ingamuk mring Surapati
langkung prawira
tan mundur dèn bêdhili

jêng paduka katuran mantuk mring praja
bilih tiwas ing jurit
sigra Jêng Pangeran
Purubaya wus budhal
sawadyanira umiring
wus praptèng praja
panggih lawan sang aji

ênêngêna sira Sang Pangran Purbaya
kang anèng ing nagari
gênti winursita
sira sang adipatya
ing Pasuruan nagari
lami ayuda
wus kawan dasa ratri

saundure kêna ing mimis kancana
apan ta lajêng sakit
sakite kunduran
watawis pitung dina
para putra dèn timbali
tuwin sêntana
samya pêpak nèng ngarsi

Sang Dipati Wiranagaramamêkas
sakèh nak putu mami
mêngko wruhanira
pasthi karsaning Suksma
yèn wus puput jênêng mami
karsaning Suksma
nanging dèn bisa kari

nanging iya sangkèhe anak manira
padha sun upatani
ayya manggih arja
lamun sira bêcika
kalawan tiyang Kumpêni
saturun ingwang
lamun ingsun ngêmasi

aja manggya basuki lawan wêkas ingwang
yèn ingsun wus ngêmêsi
kunarpa manira
pêndhêmên dèn warata
ayya sira wèhi kijing
miwah maesan
dêdimène si kapir

nora wêruh marang ing kunarpaningwang
riwusnya amamêling
Surapati lena
sagung kang para putra
miwah ingkang para rabi
samya karuna
sêsambate mlasasih

layonira Dipati Wiranagara
sampun pinêndhêm aglis
rinata kewala
datan mawi maesan
wawêlinge mangastuti
para sêntana
sami lara anangis

sapêjahe Dipati Wiranagara
sira Ki Mas Suraim
nênggih kang gumantya
putra sêpah pribadya
sampun jumênêng Dipati
Wiranagara
anadene kang rayi

akêkasih sira Radèn Surapatya
namane kang wuragil
ran Suradilaga
sami gagah prakosa
nanging sira sang dipati
rusuh ambêgnya
anjamah para bibi

marmanipun tan sêkti kadya kang rama
warnanên sang dipati
ingkang kawarnaa
nagri ing Kartasura
wus mantuk kadi ing wingi
gêmah raharja
eca manah wong cilik

sri narendra langkung adil palamarta
dana lir banyu mili
ngapurèng dêdosa
asih mring wadyabala
miwah dhatêng pêkir mêskin
sri naranata
tan pêgad apêparing

milanipun wadyabala Kartasura
agêng alit samyasih
jrih bêkti ing nata
ya ta agênti warsa
pêparentah sri bupati
para satriya
miwah bala pasisir

kinèn samya nglurug marang Pasuruan
komasaris wus prapti
angirit Walônda
sagung para punggawa
Pasisir wus pêpak sami
nèng Kartasura
sami dandanan jurit

wadya Kêdhu Bagêlèn ingkang minôngka
rarêmbating Kumpêni
wadya ing Jêpara
ingkang anôngga pangan
wadya Sampang Surawèsthi
wadya papêrang
Pangeran Purbayèki

kang minôngka senapati ing ayuda
ngirid bala pasisir
myang wong Kartasura
sapalih ingkang milya
sigra umangkat tumuli
mêdal têngahan
lampahe dadya siji

sampun lajêng sira Pangeran Purbaya
datan kawarnèng margi
prapta Kartasura
Panêmbahan Mandura
lan Dipati Surèngwèsthi
ing Wirasaba
anênggih kang dèn jogi

kawarnaa sira Kangjêng Sunan Kendhang
sampun miyarsa warti
yèn wong Surabaya
prapta ing Wirasaba
lawan Pangran Purbayèki
nèng Kartasana
tuwin bala Kumpêni

Sunan Kendhang lampahira kagegeran
sigra budhal tumuli
ngili ngidul ngetan
wadyane kuthetheran
ing dhungkul ingkang dèn jogi
wong Kartasura
sampun nabrang bênawi

myang Kumpêni datan pisah lampahira
Daha kêpanggih sêpi
Pangeran Purbaya
lajêng mring Wirasaba
panêmbahan wus apanggih
têmpur barisnya
miwah wong Surawèsthi

pan sadalu sipêng anèng Wirasaba
datan kawarnèng latri
enjing nulya budhal
ingkang dadya pangarsa
bala Sampang Surawèsthi
Pangran Purbaya
ingkang lumampah wuri

tan kawarna marga prapta ngardi dharat
masanggrahan tumuli
alami nèng ngrika
Dipati Janapura
gêrah sangêt nulya pamit
mantuk mring praja
praptèng Jêpara lalis

kawarnaa para putra Pasuruan
Rahadèn Surapati
lan Suradilaga
seba mring Sunan Êmas
marang ing Dhungkul sira glis
ambêkta bala
sanêmbang winitawis

praptèng Dhungkul tundhuk klawan Sunan Kendhang
Rahadèn Surapati
lan Suradilaga
matur saha wotsêkar
patikbra anuwun idi
arsa mangguta
mêngsah kang lagya prapti

sadayane kandhêga ing lampahira
sang nata ngandika ris
iya bênêr sira
age nuli budhala
kang putra sigra tinuding
kalih kinarya
senapati ing jurit

Pangran Mangkunagara lan Pakuningrat
miwah kang para mantri
sangking Kartasura
sami kêbut sadaya
sawiji tan ana kari
sigra umangkat
ingantang dèn margani

mêsun ngalèr ing gargut lampahing bala
gênti ingkang winarni
Pangeran Purbaya
wus budhal saking dharat
lan wong Sampang Surawèsthi
sarêng umangkat
tuwin bala Kumpêni

lagya wau dènira lumampah
wong Pasuruan prapti
tandange lir yaksa
narajang saking wuntat
wong Kartasura tan gingsir
para nayaka
sami matur ing gusti

lamun mêngsah adhatêngi saking wuntat
Pangeran Adipati
Purbaya ngandika
saking luhuring kuda
pagutên sarwi lumaris
mungsuh kang prapta
nanging dèn ngati-ati

ayya kongsi owah iya tatanira
aja pêdhot lumaris
sagung pra nayaka
anulya mundur sigra
kang wuri sampun ajurit
wong Pasuruan
akèh longe kang mati

Pangran Purubaya eca alêlampah
Rahadèn Surapati
lan Suradilaga
anulya mundur sigra
angrasa tan angundhili
dènira yuda
wadyanira kèh mati

lajêng wangsul dhatêng nagri Pasêdhahan
kawarnaa sang aji
sira Sunan Kendhang
têdhak mring Pasuruan
anunggal lawan Dipati
Wiranagara
arsa ngawaki jurit

Sunan Kendhang sampun prapta Pasêdhahan
watawis tigang ratri
Pangeran Purbaya
anulya wau prapta
miwah kang bala Kumpêni
wadya Mandura
saking kidul dhatêngi

anut marganira Radèn Surapatya
wadya Bali tan uning
lamun tinututan
mring Kumpêni wong Sampang
dene anglangkungi biting
wong Pasuruan
samya kagyat tan sipi

lamuntiyang Sampang Surabaya prapta
tuwin bala Kumpêni
samya kagegeran
sigra-sigra adandan
tuwin sira adipati
Wiranagara
arsa mapag ing jurit

sang dipati wus budhal sabalanira
prapta ing Sidagiri
Kumpêni tumingal
lamun mungsuhe prapta
sigra tinata kang baris
bala Mandura
lawan ing Surawèsthi

kang minôngka pangawat kering lan kanan
dene bala Kumpêni
ingkang dadya dhadha
mariyême tinata
nulya Radèn Surapati
mangsah ing rana
angamuk golong pipis

miwah sira Dipati Wiranagara
anêrêgakên dasih
myang Suradilaga
bala Kumpêni sigra
apan sami ambêdhili
mariyêm gurnat
gurnada sarêng muni

dadya bala Pasuruan kathah pêjah
binendrong dening bêdhil
ya ta ting jalêmpah
Panêmbahan Mandura
anungkêbi saking kering
wong Surabaya
saking kanan nungkêbi

dadya bala Pasuruan wus lumajar
pan kêkathahên tandhing
sagung para putra
lumayu dhatêng Malang
angumpul dadi sawiji
Susunan Kendhang
tan pisah lan dipati

wong têtiga ngrasa wani bêdhahira
Pasuruan nagari
bala Kartasura
sampun manjing jro kitha
lawan tuwan komasaris
amasanggrahan
lawan sagung bupati

cinarita alami nèng Pasêdhahan
wadya lit kathah prapti
komasaris sigra
kinèn angulatana
ing layone Surapati
para sêntana
nanging datan pinanggih

kaku tyase komasaris nulya undhang
marang sagung wong bumi
sapanuduhêna
kubure Surapatya
sun ganjar reyal sabiting
wong Pasuruan
dadya lali ing gusti

ponang reyal apan sampun tinampanan
marang têtiyang bumi
tinuduhkên sigra
wau ing prênahira
kubure Ki Untung nênggih
apan rinata
ya ta datan katawis

dyan dhinudhuk layone Ki Surapatya
apan sampun kapanggih
gandanya angambar
kadya sêkar sataman
pan maksih wutuh kang jisim
kadya duk gêsang
gawok sakèh Kumpêni

wus binêkta wau dhatêng pasanggrahan
lininggihakên nuli
kursi ingurmatan
mariyêm kadi gêlap
gumrudug anggêgêtêri
sagung kapitan
nut nang myang komasaris

nyandhak tangan ing layon atêtabean
sadaya sami angling
hèh Sang Surapatya
tuhu prajurit mulya
pan sira lanang pribadi
pinasthi sira
dadi satru Kumpêni

dyan ingobong layoning sang adipatya
gêni nora nêdhasi
jisim maksih wêtah
komasaris bramantya
kang layon cinandhak aglis
nulya siniram
sagung ingarak api

sasampune siniram nulya ingobar
langkung agêng kang gêni
jisime dipatya
gêsêng dening dahana
wus dadi awu dèn ambil
sagung Walônda
ngambil awuning jisim

komasaris kalangkung trustha tyasira
myang sagunging Kumpêni
nulya kèn akarya
loji gêmbong wus dadya
sigra jinagan Walandi
mariyêmira
pinasang baluwarti

komasaris sigra anumpak baita
mantuk dhatêng Samawis
Pangeran Purbaya
kondur miyos ing dharat
bala Kumpêni sapalih
tumut pangeran
sapalih nèng jaladri

pra punggawa saparo ingkang binêntang
saparo maksih baris
anèng Pasêdhahan
Panêmbahan Mandura
wus budhal bala angiring
mantuk mring praja
datan kawarnèng margi

panêmbahan lampahe wus prapta Kamal
padesan Mandurèki
apan lajêng gêrah
pangeran lajêng seda
para putra anungkêmi
layoning rama
pan sampun dèn bêrsihi

wusnya sukci binêkta mantuk mring Sampang
ya ta ingkang winarni
Pangeran Purbaya
wus praptèng Kartasura
lajêng tumamèng jro puri
kalangkung trustha
galihira narpati

ingkang rayi wau kinèn gumantia
Pangran Balitar nênggih
kacatur wus budhal
angluruk dhatêng Malang
sawadyanira umiring
saha turôngga
gêgaman tinon asri

mantri gandhèk Ngabèi Wirasantika
wau kinèn umiring
mring Pangran Balitar
datan kawarnèng marga
nagri Pasêdhahan prapti
wus panggih lawan
sagung para bupati

Jêng Pangeran Balitar sigra umangsah
dhatêng Malang nagari
myang sagung punggawa
ya ta kang kawarnaa
Wiranagara Dipati
saarinira
sampun miyarsa warti

lamun mêngsahira ing mangke wus prapta
sigra dandan tumuli
lan pêpatihira
Ngabèi Lor siyaga
Ngabèi Kidul tan kari
sigra umangkat
ananggulangi jurit

sigra campuh lawan bala Kartasura
kapanggih padha wani
bala Pasuruan
tangkêbe prit-anêba
dènnya ngamuk golong pipis
wong Kartasura
panggah datan gumingsir

ramening prang kang mati sungsun atumpang
rame rog silih-ungkih
bala Pasuruan
binendrong ing sênjata
akathah ingkang ngêmasi
wênèh kabranan
lir udan sinêmèni

myang Ngabèi Kidul prasamya bramantya
umangsah marang ngarsi
lan Bun Jaladria
Êbun Jalapinatya
Bun Jalaloka tan kari
ngamuk manêngah
Dêmang Gêmpung tan têbih

Arya Jayaningrat mangsah ngadilaga
lawan Rôngga Jaladri
Lêbu Gadrug sira
Lêmbu Giyêng nèng ngarsa
miwah Lêmbu Wanasrênggi
myang arinira
Sang Lêmbu Pothapathi

mantri kalih nêlas tandange lir yaksa
kang tinarajang gusis
anumbak anigas
rusak wong Kartasura
akathah longe kang mati
kang maksih gêsang
sami arêbut urip

 Jêng Pangeran Balitar asru ngandika
hèh sagung para mantri
samya ngawakana
yya ngandêlakên bala
kang ingatak atur bêkti
sarêng tumandang
tan ana ngucap ajrih

para mantri Kartasura tandangira
lir buta môngsa daging
wong ing Pasuruan
saya karoban lawan
Ngabèi Lor wus ngêmasi
Warasantika
wau ingkang mêjahi

Angabèi Kidul apan wus palastra
Bun Jaladria mati
Bun Jalapinatya
murdanira tinigas
Bun Jalaloka ngêmasi
kathah kang pêjah
murda sami kacangking

Lêmbu Wana Dêmang Kalasrênggi pêjah
Lêmbu Gadrug ngêmasi
Lêmbu Giyêng pêjah
punggawa Kartasura
yèn tinon kadi rasêksi
môngka syanira
jajaknya kuthah gêtih

sirna larut wadyabala Pasuruan
sapêjahe ki patih
tanbuh dèn adua
prajurite wus sirna
nira Radèn Surapati
arsa ngamuka
sang dipati ngalangi

para putra Pasuruan wus lumajar
angungsi ing wanadri
miwah Susunan Mas
galihe kagegeran
sigra minggah marang wukir
sawadyanira
ing Dhungkul kang dèn ungsi

praptèng Dhungkul kang wadya kenging wawêlak
akathah kang ngêmasi
ya ta Sunan Kendhang
têdhak dhatêng Balitar
sakèhe mantri kang sakit
samya waluya
rêrêm manah wadya lit

sabêdhahe nagari ing Pasuruan
tanbuh ingkang dèn ungsi
Kangjêng Sunan Kendhang
tan sae pirêmbagan
kalawan kang para mantri
kang wadyabala
sinambêr dhandhang putih

