nanging mangke awak manira pribadya
nora bisa lumaris
sabab lagi lara
amung abdi sêdaya
manira kone lumaris
andhinginana
mêngko sapungkurnèki

wong Madura padha ingsun kon nusula
marang ing Surawèsthi
ya ta sinambrama
caraka pinaringan
busana ingkang pisalin
nulya sêksana
caraka tinundhung glis

duta amit lèngsèr nêmbah praptèng jaba
ya ta laju nulya glis
tan kawarnèng marga
wus praptèng Surabaya
lajêng umarêk nulya glis
marang ing ngarsa
lajêng nêmbah wotsari

Radèn Wirataruna ingkang utusan
matur saha wotsari
wus katur sêdaya
ya ta wau rahadyan
mring Trunajaya wus uning
yèn Trunajaya
basane nyôngga krami

nanging maksih dipun ecani kewala
sok kalaha ing jurit
benjing wong Mêkasar
Sampang uwong Madura
apan kêpanggih ing wuri
rahadèn nulya
sampun rêmbugan sami

arsa budhal marang ing Dêmung anglanggar
parentah pra bupati
numpak marang palwa
pasisir kadigêrah
swarane kang wadya alit
ingkang baita
apan ta warni-warni

apadene Kumpêni baitanira
umung gumruh jêladri
têngara tinêmbang
sarêng ambabar layar
kang palwa anèng jêladri
tungguling aprang
têngêran pra bupati

kadi pêksi krêndha kumpul arêratyan
katiyup dening angin
sami ting salêbar
nèng laut rêbut papan
dene palwaning Kumpêni
baita kapal
layar nèng wuri têbih

tan winarna nèng marga sêmana prapta
Pênarukan aminggir
wong pasisir samya
sampun sami prayitna
baitanya sami minggir
ingkang kocapa
kang anèng Dêmung mangkin

Raja Glèngsong akalihan Kraèng Naba
sampun miyarsa warti
yèn tiyang Mêntaram
pasisir kulon prapta
kêrigan wadya pasisir
ya ta sêmana
Glèngsong kumpulan sami

Busung Mêrnung Panji Roban anèng ngarsa
miwah Dhaèng Makincing
lan Dhaèng Mangrewah
prasami pirêmbagan
Dhaèng Mangrewah sru angling
lah kadiparan
rêmbagipun ing mangkin

Busung Mêrnung ya ta wau aturira
benjing têmpuhing jurit
tigan satarangan
ubaya sarêng pêjah
angamuk wadya Mêntawis
pangagêngira
sami pinêndêng jurit

sanak-sanak padha sira adandana
sun arsa mangsah jurit
mapag wong Mêntaram
karsa manira iya
sun papag anèng pasisir
mêpêka palwa
sampan lanangan tuwin

pilihana pêrau ingkang santosa
mênawa prang jêladri
padha sadhiya ta
sagunge wadyaningwang
prau ingkang cilik-cilik
ya cancangana
marma ngong go palwa lit

iku kêbat aluwês ana sêgara
mêpaka busur lêmbing
yèn aprang lautan
padha siwonên ing prang
ingsun dhewe kang ngawaki
sakèh têlukan
wadya môncanêgari

abarisa kang adoh ana ing wuntat
yèn aprang bok ta balik
iku dèn prayitna
wantu wong seje bôngsa
Dhaèng Mangrewah wotsari
kondur sêksana
lajêng ngundhangi dasih

kang têngara tinêmbang swarane gumrah
sagung wadya prajurit
wus siyagèng yuda
ngajrihi tandangira
kurang duga kaduk wani
kaya agea
têmpuha ing ajurit

Raja Glèngsong siyaga kêprabon yuda
jimat sampun rinakit
sêdya ngantêp yuda
wus mêdal nitih kuda
wong Mêkasar aningali
gustine mêdal
solahe gêgilani

kunêng wadya Mêkasar kang ngantêp yuda
sagung wadya Mêntawis
Dyan Prawiratruna
sawadya palwanira
sêdaya wus sami minggir
miwah palwanya
pra bupati pasisir

palwa kathah nèng samodra maksih ngambang
miwah palwa Kumpêni
maksih sami ngambang
Rôngga Sêdayu prapta
lan Singawôngsa Ngabèi
wadya Mêntaram
sêdaya sampun prapti

samimêntas anèng gisiking samodra
wus siyaga ngajurit
dhêndhêng barisira
gêgaman warna-warna
anèng pinggiring pasisir
Ki Pulangjiwa
lan Panji Wirabumi

Wirawôngsa kêlawan Suramênggala
pra prajurit Mêntawis
sami ngangah-angah
ngajap têmpuhing yuda
amrawasèng satru sêkti
datan antara
wong Mêkasar mêtoni

sagamannya bêndhene tinêmbang ngangkang
tandange ing ajurit
kadya saradula
galak amôngsa janma
wadya Mêntaram ningali
wadya Mêkasar
mêtoni ing ajurit

sigra nêmbang têngara Prawiratruna
kumrab wadya Mêntawis
kathah wadyabala
kang sami dèrèng prapta
para bupati pasisir
kasêlak prapta
wong Mêkasar mêtoni

sigra mangsah prajurite wong Mêkasar
Galèngsong kang nindhihi
lir singa sêsuta
katêndhagan boganya
kadi buta andon daging
mara mangarsa
bangkilung onclang lêmbing

gya umangsah wadyabala ing Mêntaram
sumêdya ngantêp jurit
bêdhil bêrondongan
nêmpuh wadya Mêkasar
swarane sênjata muni
lir gunung bêntar
mimis kadya gurimis

nora mundur wong Mêntaram mangsah yuda
sêdaya bèr kuwanin
manêmpuh ing yuda
soroh amuk kewala
wong Mêntaram anadhah ing
têmpuhing aprang
kapanggih padha wani

wong Mêkasar tan kandhêg dening sênjata
angamuk karo lêmbing
sawênèh curiga
singa tinrajang bubar
wong Mêntaram akèh mati
wadya Mêkasar
angamuk karo cundrik

wadyabala Mêntaram kathah kabranan
kang kari angêmasi
sami ting sulayah
datan môngga puliha
rusak prajurit Mêntawis
gègèring bala
lir gabah dèn intêri

pan Ki Suramênggala lan Surawôngsa
Ki Panji Wirabumi
Kyai Pulangjiwa
sarêng mangsah ngayuda
para sêntana ngawaki
kathah kang pêjah
ingamuk bêdhès putih

pêtêng kukusing sêndawa
payudan lir têngah wêngi
bêdhil muni datan kêndhat
mimise kadi gurimis
nanging sangsaya ngukih
wong Mêkasar dènnya ngamuk
wadyabala Mêntaram
singa tinêrajang ngisis
kathah pêjah kathah tatu wong Mêntaram

Panji Wirabumi brana
Ki Suramênggala kanin
sami mundur kalihira
binabayang wadyanèki
rusak baris Mêntawis
Dyan Prawiratruna dulu
rusake wong Mêntaram
sigra amundhut turanggi
arsa mangsah angrasuk kêpraboning prang

busananya abra mubyar
miwah busananing wajik
sigra mangsah ing ayuda
angêmbat watang kumitir
ngunadika jro galih
sêdhêng manira wus sêpuh
matia ing ayuda
nglakoni karya nêrpati
wong Mêkasar yèn tan mundur dening ingwang

aja mênangi wak ingwang
rusake praja Mêntawis
tan bisa ingsun tumingal
angur matia ta mami
ana satêngah jurit
kudane sinabêt mamprung
Radèn Prawiratruna
sumêdya alêbu gêni
lêlurahe awasta Ki Sewajaya

Sewabôngsa Sewatruna
Sewata kaping patnèki
kalima Trunawijaya
Sêntana lan Wirakêrti
sigra mangsah ngajurit
pra sêntana ngiring pungkur
Radèn Prawiratruna
nitih kuda anèng ngarsi
lajêng campuh lawan wadya ing Mêkasar

pangamuke wong Mêkasar
kadi buta andon daging
Rahadèn Prawiratruna
arsa mundur ing ajurit
sangêt lingsêming galih
anêmah prapta ing lampus
tatua ingkang jaja
kudane dipun camêthi
angampingi sagunge para sêntana

sakathahe sanak ingwang
padha ingsun ajak mati
matur Kyai Sewajaya
sampun sampeyan don jurit
yèn kula maksih urip
mangke yèn kula wus lampus
sampeyan mangsah yuda
rahadèn sigra nauri
sun tarima prasêtyanta mring manira

nanging sun mèlu palastra
sigra mangsah ing ajurit
surakira mawurahan
wong Mêkasar anadhahi
rame têmpuhing jurit
tan ana kang sêdya mundur
kêpanggih kang ayuda
prasami sudira wani
kih-ingukih têmpuhira ing ayuda

angukih wadya Mêkasar
tandange lir banthèng kanin
tan ana kang ngeman pêjah
ambangkilung wadya Bugis
wong Mêntaram kèh mati
ingkang wuri datan mundur
Radèn Prawiratruna
agêgrêg barisirèki
sêntanane kathah kang sampun palastra

milanya ngamuk pribadya
tyasira wus ambêg pati
mobat-mabit tandangira
Sewajaya lawan malih
Sewabôngsa mangukih
manêngah dènira ngamuk
wong Mêkasar kèh pêjah
Raja Galèngsong sru runtik
angawaki sêdaya para sêntana

Rahadèn Prawiratruna
angamuk wus nandhang kanin
para sêntana tumpêsan
anèng satêngahing jurit
Sewajaya wus kanin
radèn saya nêngah ngamuk
kang ngampingi wus têlas
Sewajaya mêndhak ngarsi
anungkêmi mring padanira rahadyan

umatur sarwi karuna
kaninira angranuhi
dhuh gusti kula bêndara
sumôngga mundur rumiyin
ngantos wadya pasisir
suwawi numpak pêrau
ngungsi dhatêng samodra
wus mawur wadya Mêntawis
wus tinurut aturipun Sewajaya

Rahadèn Prawiratruna
amundur dhatêng pasisir
wadya Mêntaram tumingal
sami mundur bubar baris
lumayu mring jêladri
sumêdya ngungsi pêrau
solahira rêbutan
kang sawênèh ana nglangi
ting karambang kang datan antuk baita

kadya gabah ingintêran
wadyabala ing Mêntawis
palwa alit kang rinêbat
nanging kêkathahên janmi
baita kèrêm warih
wongira pating kêrampul
sami gêbyur samodra
ting kêrambang sami nglangi
wong pasisir kang sami anèng baita

ningali wadya Mêntaram
kasoran dènira jurit
sêmana têtulung palwa
baitane dèn dhayungi
kathah ingkang nunggangi
gonjang-ganjing kangpêrau
têmah kèrêm kang palwa
sampun karsaning Hyang Widi
wong Mêntaram tanpa budi tanpa akal

baita Mêkasar prapta
dhêdhayungan nèng jêladri
lir pendah baita bajag
gaman bangkolang suligi
praune wong Mêntawis
cinêgatan anèng ngayun
sagung wadya Mêntaram
manahira wêdi giris
ya ta kathah prasami gêbyur samodra

wong Mêntaram kathah pêjah
dening toya myang suligi
ana palwa kèh kang rêmak
Radèn Prawiratrunèki
maksih anèng gêgisik
wadyanira sirna larut
sêmana wus angrasa
kêlamun tumêkèng pati
tan gumingsir sumôngga karsaning Suksma

anangis sajroning nala
lah kantuna gusti mami
sri bupati ing Mêntaram
kawula amit ngêmasi
anaur sih narpati
ulun mangke sampun sêpuh
lêhêng tumêkèng pêjah
wontên samadyaning jurit
sampun pirsa rusake praja Mêntaram

Sewajaya ngrangkul pada
nungkêmi sarwi anangis
angranuhi kaninira
ing donya ngakerat gusti
tulusa kula ngabdi
nèng kerat wagêda pangguh
Radèn Prawiratruna
mangsuli wêcana aris
sun tarima Sewajaya prasêtyanta

manira ya padha-padha
sakèh galap gampil mami
muga sira apuraa
Sewajaya angêmasi
aja malang tumolih
sira dèn waskithèng dunung
Sewajaya palastra
anèng ing ngarsane gusti
radèn angling ya ingsun belani sira

wirang ingsun anèng dunya
sêntanaku padha mati
angur ta ingsun pralaya
ya ta wong Mêkasar prapti
radèn dipun kêmbuli
nandhang tatu tiba lungguh
was ngrasa lamun pêjah
karasa putrane wuri
dèrèng mukti wusana tinilar seda

mustaka arsa tinigas
wadya Kumpêni nulungi
mêntas saking palwa kapal
Ambon Têrnate marani
sênjata gumruh muni
wong Mêkasar sami mundur
tan tahan mimis tiba
lir pendah kadi gurimis
wong Mêkasar ngumpul malbèng bitingira

lajêng sami tutup lawang
manahira sami tintrim
Rahadèn Prawiratruna
wus karêbut layonnèki
binêkta palwa aglis
ya ta binandhusa sampun
ingantukkên sêksana
dhumatêng nêgri Mêntawis
sigra layar kang wadya sami sungkawa

sakarine pra sêntana
ngiring layon mring Mêntawis
ya ta gênti kawarnaa
wadyabala ing Mêntawis
kêlawan wong pasisir
nèng têngah samodra labuh
tan wani mêntas dharat
lami nèng têngah jêladri
Surajaya Suramênggala rêmbagan

Rôngga Sêdayu kêlawan
Singawôngsa Ki Ngabèi
Suramênggala lon mojar
kakang paran rêmbag niki
anèng têngah jêladri
tan wontên wêkasanipun
sae minggir kewala
kawula botên kuwawi
lir binanting-banting katêmpuh ing ombak

lan malih kathah sumêlang
inggih Kumpêni puniki
raose manah tan eca
botên satuhu ngrencangi
tiyang ing Sampang malih
tan wande dados rêriwuk
yèn suwawi ing karsa
suwawi prasami minggir
ing Paiton angungsi mondhok nèng ngrika

kinarya lèrèh baita
sami mondhok wontên kali
wus rêmbag para bupatya
Kyai Singawôngsa angling
nanging pamanggih mami
prayogi ngambang nèng laut
wong pasisir tan rêmbag
ya ta wus layar tumuli
kang baita ing Paiton kang sinêdya

tan kawarna sampun prapta
sagunge baita ngranjing
ing lèpèn Paiton dènnya
tata-tata wong pasisir
lan wadya ing Mêntawis
baitanira akumpul
nèng kali labuhira
sami prayitna ing wèsthi
wadyabala sami mêntas mring dharatan

pinggir kali barisira
mung Singawôngsa kang maksih
angambang anèng samodra
tan tumut labuh ing kali
lawan palwa Kumpêni
maksih ngambang anèng laut
sampun karsaning Suksma
wadyabala ing Mêntawis
tanpa budi tanpa nalar tanpa akal

labuh nèng kali kang palwa
ya ta surud ponang warih
kang baita sami kandhas
sat gêrèng toyaning kali
têmah kang palwa sami
mogok-mogok ting kalênguk
tan ana bisa obah
anèng sapinggiring kali
datan bisa amilir ngupaya gula

ya ta wontên wong Mêkasar nênggih
namung gangsal wêlas kathahira
wong Mêkasar dupi anon
wong Mêntaram andulu
ana uwong Mêkasar prapti
gègèr wadya Mêntaram
kang palwa tinunu
dene wadya ing Mêkasar
apuyêngan gègère wadya Mêntawis
toya tan mili asat

karsaning Hyang wadya ing Mêntawis
sampun prapta apêsing ayuda
gaman sangu kobar kabèh
yudane tanpa kiwul
asasaran wadya pasisir
palwanya sirna gêmpang
tambuh solahipun
sumêdya kiwul ing yuda
gêgamane apan sampun sirna gusis
kobong anèng ing palwa

wong Mêntaram kathah ingkang nangis
Surawôngsa lan Wiramênggala
lumayu katut wadyane
gila dènira dulu
wong Mêkasar solahirèki
dene lir saradula
tan angeman lampus
datan wangwang mungsuh lêksan
angêrayah kang palwa lajêng binêsmi
ya ta kang kawarnaa

wadyabala kang lumayu sami
sampun têbah kèndêl pirêmbagan
dene sangêt kasrakate
wadya lit jêtung-jêtung
ting dharêlêg datanpa budi
sangune kabèh sirna
gêgamane larut
rajabrananira brastha
sami têlas anèng ing palwa kabêsmi
wadya lit kathah minggat

saking dene datan bêtah ngêlih
pan katumpa katutuh lêlara
sangsaya sêdhih manahe
sagung wadya Mêntarum
ya ta nulya rêmbagan sami
sagung mantri sêdaya
Ki Surawôngsèku
kêlawan Suramênggala
Surawôngsa sêmana alon dènnya ngling
paran rêmbag punika

kathah sami minggat kang wadya lit
inggih ta sintên ingkang bêtah
tan mangan kados mangkene
nuntên iki katutuh
ing lêlara sangêt nglangkungi
sangêt pêtêng tyas kula
lah suwawi mundur
rumiyin mring Surabaya
wontên ngriku sami angupaya pikir
inggih ingkang prayoga

benjing lamun anèng Surawèsthi
sampun aso nuntên wangsul samya
dhumatêng Jêpara age
yèn anèng ngudi sampun
inggih sami ngumpulkên pikir
amêpak wadyabala
astraning prang pupuh
mênawi sampun samêkta
gih suwawi ing Dêmung linanggar malih
wadyabala Mêkasar

pra bupati rêmbag nyuwawèni
wong pasisir lawan wong Mêntaram
sêksana bubaran age
kunêng mangke winuwus
kawarnaa sri narapati
kêlangkung dukanira
ing sapraptanipun
layone sira Rahadyan
Wiratruna kapupu madyaning jurit
mantuke binandhusa

sêkathahe ingkang para rabi
sami sangêt alara karuna
miwah para putra kabèh
kapang-kapang lumayu
solahira kawêlasasih
para garwa sêdaya
prasami amêthuk
bandhusane ingkang raka
kadya guntur swaranira ingkang tangis
wong ing Prawiratrunan

ingkang sami darbe laki mati
warna-warna ing sêsambatira
ana kang nangis kêkèjèk
ana gumulung lêbu
wênèh tangisira ngêrintih
kadi wong ura-ura
mawi dhong dhing dhing dhung
pan ana pangantèn anyar
duk pasihan angiwa dènira nangis
mingsêk-mingsêk kewala

mingsêkira sarwi dèn jiwiti
jêr ta kowe datan duwe bêgja
durung warêg gonmu ngombe
sêlak tininggal lampus
sapa manèh ingkang ngombèni
sawênèh ana ngucap
sokur lae sokur
wong lanang mèlu prang modar
suprandene maksih ênom awak mami
dadi rôndha nonoman

durung rusak iya durung rêmpid
môngsa silih kuranga jêjaka
kang padha bagus bêlancèr
iya nêgri Mêntarum
Mêntarume ingkang ngluwihi
ngluwihi gêng santosa
santosa abakuh
bakuhe môngsa bobora
jêr awakku ayu anom lênjang kuning
kuningku durung owah

kang sawênèh wontên èstri nangis
lara-lara sambate karuna
mung kinarya lamis bae
kewala lagi ngrungu
yèn lakine kawarta mati
midêr dènnya ngupaya
ilèn-ilènipun
sokur Si Kêrti modara
bosên têmên sun laki olèh Si Kêrti
kurang mantêp ing prana

tobat têmên raganingsun iki
laki lawan ya Si Kêrti ika
madati slawas-lawase
kêrêng karyane suwung
yèn akarêp têka gilani
polahe kaya bajag
têka grita-gritu
linadèn banjur aniba
anêlèlèh nora bisa bêdhah biting
tobat angur bedhanga

kawarnaa wau sri bupati
enjing miyos siniwi ing wadya
kêlangkung sangêt dukane
kêtawis ingkang pasmun
wadya anèng ing pôncaniti
Pangran Dipati seba
lawan arinipun
Jêng Pangeran Singasêkar
myang Pangeran Martasana datan kari
Pangeran Pugêr seba

sagung para sêntana tinangkil
anambungi lênggahnya pra putra
Pangeran Purubayane
sêntana pinisêpuh
Pangran Pringgalaya jajari
sagung para niyaka
sumiwi sêdarum
wau Tumênggung Mêntaram
lawan Radèn Wiratmêja jajarnèki
Wiramênggala seba

lawan Tumênggung Wiranêgari
Ki Ngabèi Wirapati seba
cukup kang sumiwi rajèng
paglaran jêjêl pênuh
dene nata angêmu runtik
sugal dènnya ngandika
wau sang aprabu
hèh kulup Pangran Dipatya
lumakua sirèku manira tuding
tumindaka pribadya

lan arimu ya Si Sangasari
sira mapaga mungsuh Mêkasar
dene samêngko lakune
sakèhe kang sun utus
nora nana ingkang ngunthili
tiwase wong Mêntaram
anglurug mring Dêmung
paduka eyang Purbaya
tumindaka ngayuda sampyan sêpuhi
tumuta ing wayahta

dhimas Balitar sampeyan kanthi
lan Si Pamot sirèku mèlua
lan Rajamênggala manèh
Si Wirapatra iku
iya padha milua jurit
lawan Si Wirajaya
milua mring Dêmung
sagunge uwong Mêntaram
pratêlunên saduman karia kaki
gawanên kang rong duman

iya poma ing wêwêkas mami
ki dipati iku marang sira
Madurapriksanên age
ya ampirana iku
lah ta sira pêrêpa dhingin
iku Si Trunajaya
patènana kulup
iyèku kang gawe beka
pramulane wong Sampang samêngko balik
marga Si Trunajaya

anak ingsun Cakraningrat rèki
sira mèlua mring Ki Dipatya
bok maksih ana elinge
wong Sampang mring sirèku
ya ta sampunira winêling
Pangran Dipati sigra
nêmbah mring sang prabu
kang putra wus ingidenan
Dyan Pangeran Singasari atur bêkti
ngaras pada narendra

sri narendra gya jêngkar siniwi
kang sumiwi luwaran sêdaya
wadya ing Mêntaram kabèh
sami sadhiyèng pupuh
tan kawarna solahirèki
enjing nêmbang têngara
bêndhe munya ngungkung
otêran wadya Mêntaram
kadi gêrah swarane wadya kang baris
pra mantri pinartiga

warna-warna busanèng prajurit
yèn sinawang lir sêkar sêtaman
gêgaman kangkung asrine
abra sinang dinulu
para mantri saos ing jurit
sêdaya wus siyaga
pêpak anèng ngayun
ya ta Pangeran Dipatya
sampun ngrasuk busana dhasare pêkik
kadi Sang Hyang Asmara

garwa sêlir kêkasih tan kari
wus busana dhèrèk mangun aprang
sampêt busana rênggane
ngagêm busana kakung
kadi putri Cêmpalamanik
duk mangsah bratayuda
pangran ngandika rum
kabèh garwa ngong ing wuntat
poma aja ana kang nahên wiyadi
padha suka-sukaa

nulya budhal wau kang wadya lit
Dyan Pangeran Dipati anulya
anitih turôngga age
busana abra murub
pinayungan karêtas kuning
ginêrbêg wadyabala
kang dadya pangayun
Tumênggung Rajamênggala
ingkang dadya cucuking baris ing ngarsi
sawadyabalanira

langkung asri lampahirèng baris
warna-warna gêgamaning yuda
têtêngêran dhewe-dhewe
têngêran tunggul wulung
ngangge ciri rewônda putih
lungsir ijo plisirnya
lir teja dinulu
gêbyare sênjata lanang
nulya Arya Pamot lan Ki Wirapati
sumambung saha bala

wong panumping kêlawan wong bumi
ingkang dadi cucuking ayuda
anèng ing ngarsa lampahe
numbak anyar wong sèwu
wong agunge lumampah wuri
untabing wadyabala
lir rob samodra gung
sumambung Pangran Balitar
busana bra rêspati nitih turanggi
asri songsonge pêthak

payung agung ngapit kanan kering
wadyanira garêbêg ing lampah
panurung waos sulame
ingkang tabuhan umung
sumambung wong anumbak putih
tungguling wadya seta
cirine kang tunggul
winastan dirada mêta
nulya Pangran Purbaya ingkang nambungi
nitih turôngga abra

waos jajar kang sawatês jinggring
munggèng ngarsa kang sênjata lanang
ting galêbyar ting calèrèt
sangkêlat bajonipun
ingkang ngampil wadya winarni
tunggul pangiridira
ingkang munggèng ngayun
sumambung Pangeran Sampang
sawadyane rêspati nitih turanggi
kartas wilis songsongnya

Cakraningrat awismèng Mêntawis
pan tinilar dening wadyabala
mangkana wau lampahe
Pangran Dipati wau
amêkasi anèng ing wuri
rêspati nitih jolang
prajuritnya kêpung
amêrapit kering kanan
busananya warna-warna di mulya sri
tan pêgat ingkang wadya

wong amamas kang jajari pitung puluh
prasami kulambi kuning
waos sulam kang sumambung
kêlambinira pan putih
sumambung jinggring kang waos

waos biru ingkang sumambung ing pungkur
kêlambi sangkêlat abrit
sami kuning udhêngipun
upacara kang nambungi
satus busanane abyor

ingkang ngampil sagung wadya prawira nung
têngêranira rêspati
para anom banderèku
akathah lamun winarni
Pangeran Dipati Anom

wadyanira sakêlangkung kathahipun
ingkang mêkasi ing wuri
wadya Pangran Singasantun
sagêgamaning ajurit
agagah wadyaning tanggon

magêrsari ngapit kanan keringipun
rêspati nitih turanggi
sêmbada jêng pangran bagus
songsong pêthak sèrèt kuning
turangganira sang anom

kêkarungan anênggih nèng ngarsanipun
sinongsongan kêrtas putih
Ki Wirajaya Tumênggung
lumaku anèng ing wuri
amêkasi ing lêlakon

kunêng gênti ing mangke ingkang winuwus
warnanên para pawèstri
kang lakine milwa nglurug
ana pawèstri kang angling
muga modara laki ngong

lunga pêrang dirampoga marang mungsuh
dèn ajur kang rontang-ranting
wuri tutug karêp ingsun
yèn uripa angrusuhi
marang kêkarêpan ingong

yèn bedhangku têka mundhak gawe ewuh
samêngko lunga ajurit
gon ingsun bedhangan nutug
dene yèn lakiku urip
nora modar dikêracok

prapta wisma ngong mêtêng lan bedhang ingsun
sun runtuhne bae gampil
môngsa kataraa iku
nora rusak prabot mami
iya maksih wutah-wutoh

ya ta kunêng wadya gung ingkang lumaku
Trunajaya kang winarni
Sampang kalerehanipun
têrahing Madura Aji
kaponakanipun yêktos

lawan Cakraningrat Sang Dipati iku
ing Sampang ingkang mêngkoni
mangke balela ing ratu
Dêmang Mêlaya kang lalis
nèng Mêntaram dènnya layon

kang pêputra mring Trunajaya puniku
ing Sampang ingkang mêngkoni
kamantu samangkenipun
mring Pangran Kajoran balik
jumênêng ing Surèngkewoh

apan mangke sampun sêsilih jêjuluk
Trunajaya wus anami
Panêmbahan Madurèku
Panêtêg Panatagami
suyud wadya Surèngkewoh

datan ana wani malangi ing kayun
sagung wong ing Surawèsthi
sêdaya sami tumundhuk
Surabaya ing samangkin
sangêt saking dènnya rusoh

wadya alit arisak sêdayanipun
kancikan wong Madurèki
wadya Sampang watêkipun
kurang duga kaduk wani
nora angetung pakewoh

tatakrama yudanêgarane suwung
anganggo sakarêpnèki
mangke Trunajaya sampun
anunggal sakapti-kapti
kêlawan Raja Galèngsong

wong Mêkasar ingkang mondhok anèng Dêmung
prajangji sarêng ngêmasi
ing benjing têmpuhing ripu
êndhog satarangan sami
Trunajaya lan Galèngsong

ing ayuda sarênga dènira lêbur
anèng samadyaning jurit
panêmbahan karsanipun
yun ingambil mantu nênggih
punika Raja Galèngsong

ingkang arsa jinunjung umadêg ratu
Madurêtna ingkang nami
dèn angkah-angkah puniku
samangke wuwuh rakêt sih
sêtya tuhu lair batos

wus misuwur ing mangke kang madêg ratu
anèng nêgri Surawèsthi
Trunajaya ajêjuluk
Madurêtna Surawani
sampun gumrah kang pawartos

wong pasisir bang wetan sêdaya suyud
ajrih asih lair batin
dhumatêng kang madêg ratu
sêdyanya wadya pasisir
maring Trunajaya saos

wong bang wetan sêdaya têtêp angratu
marang Madurêtna Aji
mangkana nèng Surèngkewuh
Madurêtna Sri Bupati
sineba sagunging wong

aparentah mring wadya Madura sampun
kinèn sadhiyèng ajurit
aran Panji Macanwulung
lawan Panji Banthènglangking
lumakua ingsun kongkon

anggawaa wong Madura ya rongatus
nêlukna uwong pasisir
kang durung idhêp maring sun
sagunge uwong pasisir
iya ing tanah bang kulon

yèn tan anut nuli gêpukên ing pupuh
jarahên saanak rabi
dene yèn wis gêlêm anut
kon ngumpulkên gaman jurit
lawan sira jakên golo

asandika Macanlangking Macanwulung
nêmbah mentar saking ngarsi
bêkta wadya kalih atus
anglurug lampahirèki
nèng Garêsik sampun rawoh

wong Garêsik sêdaya pan anut sampun
mring wong Madura sru ajrih
têmahan prasami suyud
wong Lasêm mèlu prasami
yèn wontên uwong kang mogok

jinarahan rinayah nak rabinipun
binêkta mring Surawèsthi
milanya prasami takut
sagung wong tanah pasisir
saurute ingkang kulon

sami sowan dhumatêng ing Surèngkewuh
Raja Galèngsong wus nunggil
anèng Surabaya kumpul
kunêng malih kang winarni
kang arsa mucung palugon

kang winuwus Pangran Dipati ing wau
jujug ing Jêpara
lampahe sagunge baris
wadyabala wus sami kumpul sêdaya

prapta sampun anèng Jêpara sêdarum
tata pamondhokan
sajro kitha Jêparèki
kadya ombak samodra môngsa kasapta

pan gumuruh wadya lit suwaranipun
Pangeran Dipatya
nênggih pakuwonirèki
wismanira Ki Ngabei Rôngsaprana

anèng kidul Singasari pakwonipun
Pangeran Purbaya
anênggih sanggrahannèki
datan awor kêlawan Pangran Dipatya

pakwonipun kasantosan langkung pêngkuh
pangeran ing Sampang
punika pakuwonnèki
sawadyanya anèng sajawining kitha

sami rawuh wong pasisir kulon iku
anèng ing Jêpara
Batang Kêndhal lan Sêmawis
Kaliwungu Grobogan tanapi Dêmak

Pathi Kudus sêdaya wus sami kumpul
anèng ing Jêpara
Barêbês Pamalang Têgil
ing Carêbon Sumêdhang miwah Kalongan

kang winuwus Pangeran Dipati wau
miyos siniwaka
andhèr kang para dipati
pra pangeran kanan kering lênggahira

alon muwus Pangra Dipati turipun
mring Pangran Purbaya
kula eyang myarsa warti
tiyang Sampang mangke golong ing Mêkasar

Surèngkewuh sami wontên nêgri ngriku
pasisir bang wetan
sêdaya sampun sumiwi
sami seba dhumatêng ing Surabaya

ing Sêdayu utawi Garêsik iku
Rêmbang Pajangkungan
Lasêm utawine Tubin
ing bang wetan sagunge môncanêgara

sami suyud seba dhatêng Surèngkewuh
anut pikajêngnya
Trunajaya ing samangkin
Jêng Pangeran Purubaya aturira

wartosipun mêkatên anggèr saèstu
Pangeran Dipatya
angartika jroning ati
kaya-kaya pantêse Si Trunajaya

kaya cukup angêntasana pakewuh
nanging kayaparan
wêkasane awak mami
yèn printaha ngundurakên baris ingwang

yêktinipun kawanguran solah ingsun
mendah wirang ingwang
isin marang jêng rama ji
mendah dene ucape sagunge janma

lamun durung kaanan têmpuh ing ripu
lamun ing ayuda
ya karsa ingsun têmêni
pan awite madêg baris Trunajaya

awitipun anglakoni dhawuh ingsun
kèmêng ing wardaya
wardaya winolak-walik
ingsun arsa wikan tandanging ayuda

nanging iku wantuning wong pulang pupuh
yèn nèng têngah ngrana
padha mrih awak pribadi
pasthi lali marang sanak lawan kadang

rêbut lampus rêbut gêsang gih puniku
yèn wus padha pêrang
satêngahe ing ajurit
môngsa dadak elinga ingkang ubaya

lamun ingsun cidraa ubayanipun
mring Si Trunajaya
iya rusak jênêng mami
apan ingsun sinêbut satriya tama

lakuningsun kaya prayoganipun
wusana ngandika
dhumatêng kang eyang aris
paran mangke kangjêng eyang Purubaya

napa rêmbug jêng eyang kawula tantun
inggih sapunika
Trunajaya sampun nunggil
lan Galèngsong wontên nêgri Surabaya

inggih sampun anunggal barisekumpul
paran ta jêng eyang
mênggah kang dados prayogi
punapa ta wadya pasisir sêdaya

inggih tumut amomota sangunipun
dhumatêng baita
dene bupati pasisir
inggih sami lumampaha mêdal dharat

wadyanipun kairida sadayèku
sarêng lampah kula
Pangran Purbaya turnya ris
kula anggèr andhèrèk karsa paduka

alon muwus Pangran Dipati lingnya rum
bupati sêdaya
aja pisah lawan mami
wong Sêdayu akèh ingkang padha minggat

asru muwus hèh Slarong mêngko Sêdayu
sapa ngêbrokana
ingkang dadi ngirid baris
Ki Tumênggung Sêdayu ya ta anêmbah

inggih ulun mirêng ing pawartosipun
pangiriding lampah
kang saking Madura gusti
Tunggulwulung Banthèngwulung satunggalnya

wadyanipun kalih atus kathahipun
tiyang ing Madura
rêsahipun anglangkungi
bajag Sampang ing solah sawênang-wênang

yêktinipun sintên kang tan purun anut
jinarah rinarayah
binoyong saanak rabi
ingaturkên dhumatêng ing Surabaya

milanipun tiyang alit manahipun
ajrih tiyang Sampang
kang sagêd lumajêng ngungsi
dhatêng wana jinarahan ingkang wuntat

Pangran Dipati ngandika
adhi Cakraningrat ywa pisah mami
uwong Madura puniku
yèn eling mring yayi mas
undhangêna sagunge wadya Mêntarum
budhala ing dina benjang
Si Wôngsadipa puniki

karia anèng Japara
saanake lawan bala Kumpêni
anèng ing Jêpara tunggu
ing solah tan winarna
enjing muni têngara bêndhe angungkung
gong bèri swarane ngangkang
têngara bubarkên baris

sangune kang wadyabala
wus ingêmot anèng palwane nuli
wus kumpul wadya Mêntarum
kadya girindra kobar
wong pasisir môncanêgara nèng ngayun
minôngka cucuking lampah
dene wadya ing Mêntawis

wong panumping lan bumija
numbak anyar sèwu ingapit-apit
Pangeran Purubayèku
atêbih anèng wuntat
lampahira kang baris sangsaya nglarug
kunêng kang lagi lumampah
gêntia ingkang winarni

Panêmbahan Madurêtna
kang umadêg anèng ing Surawèsthi
Rahadèn Trunajayèku
sampun sêsilih nama
Panêmbahan Madurêtna Surèngkewuh
agung siniwakèng wadya
bang wetan urut pasisir

tanapi môncanêgara
ing bang wetan wus nungkul sadayèki
barisira sami kumpul
lawan wadya Mêkasar
wong Mêkasar sami kaduk purun-purun
akanthi wadya Madura
padha wani-wani mati

watak wadyabala Sampang
lamun angsal pangajanirèng gusti
datan etang ajur mumur
wani kurang dêduga
pan wus kocap bajag Sampang solahipun
arusuh sawênang-wênang
mêngko wuwuh olèh ati

Trunajala tan kemutan
yèn kinarya wayang Pangran Dipati
sarêng wau sampun katur
lawan Raja Mêkasar
Trunajaya ambêk digung kumalungkung
pamine praja Mêntaram
wus anèng sêlan dariji

sampun amiyarsa warta
Pangran Adipati Anom Mêntawis
ingkang tumindak anglurug
kêlawan pinituwa
Jêng Pangeran Purubaya anut pungkur
tanapi Pangran Balitar
miwah Pangran Singasari

angêrig wadya Mêntaram
wong pasisir tuwin môncanêgari
anèng Jêpara ngalumpuk
samangke sampun budhal
sêdya marang Surabaya pan anglurug
Panêmbahan Madurêtna
lajêng angarakit jurit

wong Sampang sami siyaga
mêpêg baris solahe gêgilani
wong Mêkasar sampun kumpul
sumêdya ngantêp yuda
mêthukakên prajurit Mêntaram rawuh
warnanên Pangran Dipatya
ingkang prapta ngirid baris

dèrèng ngantya tata-tata
wong Mêkasar lajêng angangsêg wani
Madura Mêkasar nêmpuh
sami sudiranira
rêbut dhucung kaya gea panggih mungsuh
ing Gadog sêmana prapta
sawang-sinawang kang baris

wong Sampang lan wong Mêntaram
pan sêdaya tan ana ngucap ajrih
sarêng suraknya gumuruh
kadya ombak sêgara
wong Mêkasar pating barêkik umaju
mangsah ing asmarèng laga
ambyuk sami nêmpuh wani

mangsah ngangsêk wong Madura
solahira lir banthèng tawan kanin
angajrihi tandangipun
lir pendah singa lodra
rêbat môngsa sêdaya prasami purun
onclang lêmbing onclang watang
ana mêncak ting carênthik

prajurite ing Madura
Mangkuyuda têguh prakosa wani
dene wau sisihipun
aran Dhandhangwêcana
keringira pan punika sisihipun
kang têngêne Wôngsadrana
sami prakosa ngajurit

iku têtindhihing yuda
dyan umangsah lir banthèng tawan kanin
tiyang Mêkasar angamuk
kadi buta mêmôngsa
ing ayuda punika têtindhihipun
awasta Dhaèng Mangrewah
kêlawan Dhaèng Makincing

mangsah sikêping ayuda
muni bêdhil cucuke ing ajurit
swarane lir gunung rubuh
mimis tiba lir udan
pêtêng dhêdhêt ing payudan kadi dalu
dening kukusing sundawa
barung surake kang janmi

pan nora angeman pêjah
wadya Sampang myarsa swaraning bêdhil
sumêdya asoroh amuk
binendrong ing sênjata
wadya Sampang amuntir babêrngosipun
pêdhange nulya dèn ikal
sarwi ngagêm tamèng Bali

sawênèh onclang watangnya
dyan umangsah sarwi anaut rawis
wong Madura kaduk purun
rame têmpuhing yuda
lir andaka wong Sampang dènira ngamuk
arame long-ingêlongan
tan ana angucap ajrih

wong Sampang gêgamanira
towok tumbak busur tanapi lêmbing
prasami asoroh amuk
ngowak-awik ing mêngsah
pan wus takdir karsane Suksma kang agung
wadyabala ing Mêntaram
miris tan darbe kuwani

para mantri lan satriya
kang prajurit manahe lir pawèstri
kêkês tan darbèni purun
ingamuk mring wong Sampang
wong Mêntaram wadya ewon mawut-mawut
kathah ingkang sami pêjah
kang urip lumayu gêndring

surak wadya ing Mêntaram
prajurite prasami angawaki
kang dados andêling kewuh
Pangeran Purubaya
anyamêthi turôngga mangsah ing pupuh
ginarêbêg wadyanira
sarêng mangsah ing ajurit

Ki Ngabèi Wirajaya
dyan umangsah lan Panji Wirabumi
miwah Ki Rôngga Sêdayu
angamuk ambêg pêjah
para mantri Mêntaram sarêng angamuk
andêling prang mangsah yuda
Pangran Purbaya ngawaki

Tumênggung Wiramênggala
Arya Pamot sarêng mangsah ngajurit
Pangran Balitar tan kantun
sarêng ngantêpi yuda
wong Mêkasar sêdaya sarêng ngamuk
Raja Galèngsong mangsah prang
anindhihi ing ajurit

wau Radèn Trunajaya
wadya Sampang ingkang dipun tindhihi
mila ing ayuda kukuh
wus karsaning Pangeran
wong Madura mêsthi lanang yudanipun
pilih boboting ayuda
tan ana angucap ajrih

wadyabala ing Mêntaram
kathah pêjah kang urip sami miris
singa tinêrajang mawut
datan môngga puliha
prajurite sampun kathah kang kêsambut
Ki Ngabèi Wirajaya
apan sampun nandhang kanin

prasêntana kathah pêjah
ki ngabèi tatune angranuhi
sêmana tiba alungguh
rudiranira muncar
ya ta niba Wirajaya datan emut
gya rinêbut pra sêntana
rinômpa mundur ngêmasi

prajurite apuyêngan
Wirabumi sampun anandhang kanin
nèng têngah ngrana kêsambut
mundur wus binandhusa
Kyai Rôngga Sêdayu sampun kêsambut
nèng rana sampun palastra
wingwrin wadya ing Mêntawis

kang dados lajêring yuda
jêng pangeran tinilar wadya alit
prajurite kèh kêsambut
nora môngga puliha
Jêng Pangeran Purbaya ngandikèng kalbu
baya wus karsane Suksma
apês wadya ing Mêntawis

sêlawase ingsun yuda
iya nora kaya ing môngsa iki
prajurit Mêntaram gêmpur
singa maju kêbranan
wong Mêntaram padha kêkês manahipun
dhingin kang padha prawira
samêngko mundur lir èstri

kaya priye olèh ingsun ngundurana
nora na kaya mami
kabèh wong Mêntaram
sinêpuh tur sinêmbah
mring putra sêntana aji
bangêt ewuhnya
yèn ingsun mundur jurit

yèn sanyata rusake praja Mêntaram
aku aja mênangi
iki wong Mêntaram
sirna larut sangsaran
wong Sampang Mêkasar iki
padha dêgsura
anêmpuh baris mami

ya ta prapta wong Sampang lawan Mêkasar
Pangran Purubayèki
sawadyane panggah
datan gumingsir tadhah
kadi banthèng tawan kanin
Pangran Purbaya
pangamukirèng jurit

sampun sêpuh mendah ta kala taruna
wong Madura angisis
singa kang katrajang
ngamuk karo curiga
dhuwunge wasta Ki Panji
kathahên lawan
kudane angêmasi

nadyan silih pangeran otota kawat
bêbalungira wêsi
kulita têmbaga
asungsuma gêgala
môngsa kêlara nadhahi
sayêkti rêmak
kinarubut ing jurit

nora pasah kulite ing jêro rêmak
Pangran Purbaya linggih
wantu sampun sêpah
sigra Pangran Balitar
wrin kang rama ing ajurit
lênggah nèng kisma
tôndha kasambut jurit

gya rinêbat wau Pangeran Purbaya
binêkta mundur aglis
wus sangêt kantaka
supe purwa duksina
sarira rêmak nglolosi
dupi Pangeran
Purbaya sor ing jurit

barisira lir pendah pawuhan bêdhah
katrajang toya banjir
lajêrira sirna
aram larut sêdaya
ya ta Pangran Adipati
kalulun bala
lan Pangran Singasari

wadyabala Mêntaram mawur sangsaran
wau Pangran Dipati
alit galihira
kang eyang kêsambut prang
pondhoknya lajêng bêbiting
sami prayitna
Pangran Purbaya lalis

gumêr gumrah swarane ponang karuna
nulya binandhusa glis
jêng pangran binêkta
kondur dhatêng Mêntaram
Pangran Purbaya ngêmasi
pan sinêngkalan
trus muka pinrang janmi

wus umangkat bandhusa Pangran Purbaya
warnanên ingkang kari
sagung wong Mêntaram
kêkês wingwrin kang manah
de andêl kêsambut jurit
nusul sêkala
duk Padêmung ing nguni

naga sanga prang jagad ingkang sêngkala
satriya pra prajurit
manah lir wanodya
tuwin para sêntana
para putra tyasnya giris
wus karsèng Suksma
apês wadya Mêntawis

tagdiring Hyang tan kêna gingsir lan owah
pangran kala ngêmasi
marêngi taun Dal
susah wadya Mêntaram
katutuh kurangan bukti
tinêmpuh lara
bagêblug andhatêngi

karusakan wong Mêntaram kathah minggat
lorode sami mulih
Pangeran Balitar
lan Pangran Singasêkar
lolosa wadya ing wêngi
kondur sêdyanya
dhatêng nêgri Mêntawis

lampahira kèndêl anèng ing Jêpara
namung lêrêb salatri
enjingira budhal
kawarnaa wong Sampang
sèwu kang wadya prajurit
têtindhihira
senapatining jurit

akêkasih Ki Tumênggung Mangkuyuda
wong Mêkasar prajurit
gangsal atus kèhnya
dene pangagêngira
Dhaèng Mangrewah nindhihi
kinèn bujunga
dhatêng wadya Mêntawis

tingkahira wong Sampang miwah Mêkasar
sangêt anggêgilani
kadi bêbarongan
ana kang kaya buta
ana lir bajo ngêjawi
sawênang-wênang
anjarah angrayahi

malbèng wisma yèn kêpanggih ana janma
kang lanang dèn patèni
kang wadon jinamah
kinroyok bajag Sampang
wadon siji dèn kapati
sawênèh ana
wong wadon dèn kanêmi

pan katanggor ana wadon tau tatal
wong siji dèn pitoni
malah maksih kurang
wadon iku asumbar
payo ta majua maning
têka limalas
wong Sampang ngong tadhahi

sampun dadi paribasan bajag Sampang
dhugal kaworan baring
ora ngetung tata
sêdaya kang kamargan
mila sami nungkul aris
darbèk jinarah
kang wadon dèn ramuhi

sami ngili mring alas uwong Juwana
sampun prapta ing Pathi
Kyai Mangkuyuda
prawira ing ayuda
sami têluk wadya Pathi
mapag tan kêlar
wong Pathi kathah mati

tan kuwawa nadhahi prange wong Sampang
mila wadya ing Pathi
prasami lumajar
ngili mring alas-alas
Kudus wus binêdhah nênggih
lajêng jinarah
wadya lit sami wingwrin

sakêlangkung rusuh wadyabala Sampang
wong cilik sami giris
dulu wong Madura
Warung miwah Grobogan
tan ana lumawan jurit
jinarah-rayah
gègèr puyêngan ngili

namung Dêmak maksih kawal ing ayuda
rame têmpuhing jurit
wong Mêkasar Sampang
angsahirèng ayuda
tandangira kadi bêlis
wong Dêmak panggah
datan sêdya ngunduri

surakira wong Dêmak kadi ampuhan
têmpuhirèng ajurit
gêlar prit anêba
wadya Sampang Madura
milane rame ing jurit
wadya ing Dêmak
prasami ambêdhili

pêtêng dhêdhêt dening kukusing sêndawa
satêngahing ajurit
mimis kadi udan
saya riwut ing yuda
wadya ing Sampang kalindhih
karoban lawan
akathah ingkang mati

lajêng mundur yudane wadya Madura
ya ta mangetan malih
mring nêgri Jêpara
wau ingkang sinêdya
arsa binêdhah tumuli
nulya na prapta
bêbantu ingkang prapti

Trunajaya anuduh wadya Madura
bantu kang kasor jurit
wong môncanêgara
ing bang wetan sêdaya
wau ingkang ambantoni
wadya ing Sampang
ingkang dadya têtindhih

ing Jêpara sêmana sampun kinêpang
samya tintrim wadya lit
wênèh ngungsi kutha
ana kang ngungsi wana
ya ta dhinêsêk tumuli
kutha Jêpara
sêdya dèn gêcak wani

wong Jêpara muwêr sajêroning kutha
akanthi wong Kumpêni
kang tungguk Jêpara
wêtawis rong bêrgada
sumêdya rêrêmpon jurit
Ki Wôngsadipa
sinome dèn usapi

sêdaya kang para putra
sampun pinêpak ing ngarsi
Jagapati Samênggala
Wôngsaprana Wiragati
Marêksa Wiramantri
tan têbih sêntananipun
sumêdya ambêk pêjah
rêrêmpon sajro kithèki
nanging datan mêtoni wadya Jêpara

wadya lit bubar sêdaya
mung kantun lasira sami
kang anèng sajroning kitha
akanthi wadya Kumpêni
sêdaya sampun rakit
Kumpêni nèng alun-alun
tamburira brang-brangan
mayor tindhihing ajurit
lan pun êbro Tuwan Bèlêm kapitannya

iku panggêdhe Wêlônda
soldhadhu sampun rinakit
gêlarira lêlumbungan
brang-brangan tambure muni
mayor tindhihing jurit
tan sumêdya mundur kewuh
kawarnaa wong Sampang
kitha Jêpara rinampid
lawan môncanêgri pasisir sêdaya

sami angêpung Jêpara
sêdaya wus sami balik
sagung wong môncanêgara
tanapi wadya pasisir
wong Madura nglêboni
mring jro kitha Jêparèku
gêgilani solahnya
wong Mêkasar lir rasêksi
amêmôngsa amonah daging manungsa

wus malêbêt ing jro kitha
sagêgamaning ajurit
Kumpêni yudane panggah
mariyêm sinumêt muni
kalantaka barêngi
swarane lir gunung rubuh
ngukih wadya ing Sampang
tan ana angeman pati
mriyêm langkah ngalun-alun sampun prapta

Kumpêni gêlar lumbungan
tambure tan pêgat muni
sênjata sarêng muninya
kadi rubuh kang wiyati
mimis kadi gurimis
surake janma gumuruh
pêtêng têngah payudan
kukusing sênjata muni
datan kêndhat Kumpêni bêdhile munya

Ki Ngabèi Wôngsadipa
saha sêntana umijil
tanapi kang paraputra
utawi sagunging mantri
wong Sampang kathah mati
maksih sudira angamuk
Kumpêni lêlumbungan
apanggah tan kêna ngukih
wong ing Sampang kathah pêjah ting sulayah

kawatgata ing kucika
ingkang nganggo kêre wêsi
maksih angamuk sudira
wênèh kre kuningan mati
ana kulambi kulit
katrajang ing mimis butul
mundur wadya ing Sampang
sajawining kitha prapti
kawan dasa wong Madura ting gulimpang

undure wadya Madura
lajêng amakuwon sami
nèng Jagatamu malatar
môncanêgari pasisir
rêrangkah abêbiting
prasami prayitnèng kewuh
kawarna Wôngsadipa
pirêmbag lan para mantri
lan sêntana ngandika Ki Wôngsadipa

lah puniki kaya napa
mêngsah kang ngêpung nagari
nèng Jagatamu pondhoknya
kayaparan dènira mrih
undure mungsuh iki
Jêpara tan wurung rusuh
kanggonan wong Madura
Wôngsaprana matur aris
yèn marêngi kiyai karsa sampeyan

mariyêm aga punika
suwawi dipun pilihi
pinasang nèng Danaraja
ingarah tibaning mimis
Jagatamu dèn titis
pinrih bubara kang mungsuh
binalang mimis sawat
Wôngsadipa anauri
yèn mangkono rêmbugmu luwih prayoga

ing dalu binêkta minggah
mriyêm mring Danarajèki
pinilih kang agêng samya
sinèrèd mriyêm sawiji
wong satus kathahnèki
binêkta munggah ing gunung
saragêni Mêntaram
munggah wukir anjagani
Kyai Kulung Kumbarawi Guntur Brama

ya ta Kyai Wôngsadipa
sênjata gêng dèn isèni
dèn arah-arah tibanya
mariyêm kang ponang mimis
sigra dèn sumêd aglis
swarane lir gunung guntur
mimisira atiba
nèng Jagatamu bênêri
pondhokira wong Madura kagegeran

kayu kang katrajang sêmpal
janma kathah ingkang mati
wong pasisir môncapraja
tumingal kalangkung giris
wong Madura awingwrin
bubar saking Jagatamu
wadyabala Mêkasar
ing Kudus kang dipun ungsi
sami kuwur lajêng anglarug mangetan

kawarnaa Wôngsadipa
prasami rêmbagan pikir
lawan sagung para putra
arsa ngaturi udani
marang sri narapati
Jêpara pinrêp ing ripu
lajêng campuh ing yuda
wong Madura kawan dèsi
ingkang pêjah kupingira pinêrungan

ingaturkên sri narendra
Ki Wôngsadipa kang siwi
dinuta marang Mêntaram
budhal tan kawarnèng margi
sampun prapta Mêntawis
anulya katur sang prabu
sêdaya aturira
Wôngsadipa mring sang aji
dhawuhira wau kangjêng sri narendra

lajêng tinulak wangsula
pinaringan obat mimis
sampun prapta ing Jêpara
lan Wôngsadipa wus panggih
kunêng gênti winarni
Dhandhangwêcana winuwus
dinuta Trunajaya
ambêdhah nêgri Mêntawis
mêdal Jipang lajêng anjog Jagaraga

kalawan môncanêgara
wong bang wetan kangdèn irid
sagêgamaning ayuda
sasolahnya gêgilani
ing Pajang sampun prapti
lajêng pinêthuk ing ripu
wadya Pajang kasoran
ya ta sami dèn jarahi
lampahira laju anjog ing Kajoran

ya ta Panêmbahan Rama
sampun angumpul kang baris
wus angadêg barisira
anèng Kajoran miranti
ingkang tumut Mêntawis
puyêngan wong dhusun-dhusun
ajrih miyarsa warta
wong Sampang bêdhah Mêntawis
wong ing Pajang wus sami nungkul sêdaya

môncanêgara bang wetan
Warung ing Grobogan sami
têluk dhatêng wadya Sampang
Blora Nglasêm Jagaragi
Japan Jipang tut wuri
Magêtan tuwin Madiun
Panaraga Kaduwang
wus nungkul nut printahnèki
wong pasisir môncanêgara bang wetan

sami ambalik sêdaya
milanya wadya Mêntawis
sami giris manahira
wus katur sri narapati
yèn Pajang sampun balik
kèdêkan mungsuh kang rawuh
gih Panêmbahan Rama
wus kumpul anunggil baris
langkung agêng ngadêg baris nèng Kajoran

sabên dintên ambêbahak
dhusun kang parêk Mêntawis
sri narendra langkung duka
sêksana miyos tinangkil
pêpak para putra ji
sêntana sami nèng ngayun
Pangran Dipatya ngarsa
lan Pangeran Singasari
Pangran Pugêr lan Pangeran Martasana

Pangeran Balitar lawan
nênggih Radèn Singasari
Pringgalaya Wiratmêja
Wiramênggala anangkil
sang nata asru angling
mring Pangran Dipati wau
kulup sira mênyanga
marang ing Kajoran kaki
minôngkaa sira dadi wakil ingwang

ya kabèh sira kêriga
wadyabala ing Mêntawis
yèn wong Kajoran wus kalah
boyongên aja na kari
sarupane nak mami
padha mèlua anglurug
marang ing kakangira
Kajoran gitikên jurit
wong ing Sampang Mêkasar padha sirnakna

Ki Pugêr lan Singasêkar
miwah Pringgalaya adhi
lan putra ngong Ki Balitar
dene Tumênggung Mêntawis
iya Mangunnêgari
nêmbanga têngara gupuh
dina iki mangkata
manêmbah Pangran Dipati
sigra nêmbang têngara rêg wong Mêntaram

ting balêba solahira
prasami anata baris
anèng alun-alun aglar
ing pasar kèbêkan baris
gêgaman warni-warni
prajurit datanpa etung
lir robing kang samodra
abra tunggulira asri
yèn sinangwang kadi gunung kêmbang-kêmbang

mariyêm sami binêkta
ingkang narik saragêni
Nyai Sêtomi nèng ngarsa
prajurit ingkang nambungi
wadya kang sikêp bêdhil
sonare pating pêlancur
wadya sumambung wuntat
prajurit kang sikêp lêmbing
umbul-umbul lêlayu miwah bandera

katiyup dening maruta
kadya ombaking jêladri
wahana barung kêlawan
wadya kang lumampah sikil
lir obah ingkang siti
pangriking turôngga barung
wor swaraning gamêlan
mangkana Pangran Dipati
amit rama miwah sagung para putra

utawi para sêntana
mring pura prasami amit
ngabêkti angaras pada
sang nata ngandika aris
sun pasrah ing Suksma di
kabèh ingkang padha nglurug
aja na kurang yitna
para pangran wus ngabêkti
ya ta kondur sang nata malêbèng pura

wêdale para pangeran
sapraptanira ing jawi
obah prajurit sêdaya
têngara tinêmbang muni
bêndhe sapisan muni
anyandhak gêgamanipun
bêndhe ping kalih munya
samêkta sadhiya rakit
muni ping tri tan ana kang nolèh wuntat

