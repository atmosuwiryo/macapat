lah ing ngriku gênti ingkang kawarnaa
kocapa ing Matawis
Kangjêng Sri Narendra
enjing miyos sineba
pêpak kang mantri bupati
myang para putra
santana samya nangkil

Adipati Môndaraka nèng byantara
ngandika sri bupati
uwa Môndaraka
kadipundi ing karsa
kula gih ajêng ngyêktèni
ingkang wirayat
kangjêng sunan ing Giri

lan malihe uwa nuwun idi ingwang
gèn ingsun madêg aji
anèng ing Mataram
Dipati Môndaraka
umatur maring narpati
inggih sang nata
kula dhèrèk nywawèni

wus mangsane ing mangke angyêktènana
kang wirayat ing nguni
Kangjêng Sunan Ngarga
kalawan karsaning Hyang
ngandika sri narapati
hèh Pangalasan
sira diparèng ngarsi

Pangalasan mêngko sira ingsun duta
aturna surat mami
mring Jêng Sunan Ngarga
kalawan bêktèningwang
nuli lumakua aglis
surat tinampan
tur sêmbah gya lumaris

tiyang kawan dasa wau rowangira
sarta amundhi tulis
kocapa sang nata
jêngkar dènnya sineba
kondur dhatêng dalêm puri
ingkang sewaka
wus samya bubar mulih

kawarnaa Jêng Sunan Giri sineba
para putra anangkil
miwah pra santana
pêpak munggèng byantara
Pangalasan nulya prapti
ing Giripura
linarapakên aglis

gya ngandikan Pangalasan maring ngarsa
majêng sarwi tur tulis
sampun tinampanan
mring Kangjêng Panêmbahan
winaos sinuksmèng galih
ungêling surat
kawula atur bêkti

kaping kalih kawula atur uninga
nuwun barkah sang yogi
kawula pan arsa
angyêktosi wirayat
pangandika dalêm nguni
dhatêng pun bapa
amêsa dhatêng kami

Panêmbahan ing Giri mèsêm ing driya
myarsa ungêling tulis
nulya angandika
marang Ki Pangalasan
matura mring Senapati
yèn ngyêktènana
sarananana dhingin

angluruga mring nagara ing bang wetan
dene benjang yèn prapti
ana wangsiting Hyang
marang ingkang sarira
Pangalasan gya tur pamit
saha wotsêkar
nêmbah nulya umijil

Pangalasan lajêng mantuk mring Mataram
Panêmbahan ing Giri
têksih siniwaka
dening para santana
Jêng Sunan ngandika aris
mring pra santana
benjang Ki Senapati

pan ujaring wirayat amutêr jagad
saturun dadya aji
kabèh ing rat Jawa
kawêngku ing Mataram
sanadyan ing Giri iki
lamun sisipa
ing benjang dadya abdi

wus takdire Pangeran tan kêna owah
apan ta wus pinasthi
ing dahuru jaman
ratu padha ngawula
kawula kèh dadi gusti
tandhane ana
Pajang lawan Matawis

pra santana umatur saha wotsêkar
panuwun amba gusti
sampun mêningana
jaman kadya punika
Jêng Sunan ngandika aris
wus karsaning Hyang
pasthi tan kêna gingsir

lah ing ngriku Kangjêng Susunaning Arga
kocap Rajèng Matawis
lagya siniwaka
dening para santana
andhèr ing ngarsa sang aji
sigra praptanya
Pangalasan mring ngarsi

Pangalasan umatur sarwi anêmbah
mring Kangjêng Senapati
pan sampun kawula
kaduta dhatêng Arga
ngaturkên srat paduka ji
mring Panêmbahan
sampun dipun tampèni

wusing konjuk ngaturkên bêkti paduka
winaos ponang tulis
langkung sukanira
Jêng Sunan angandika
dhumatêng kawula gusti
kinèn matura
ing paduka narpati

kang rumiyin inggih ingkang salam donga
kaping kalih kang wêling
lah sira matura
marang Ki Senapatya
lamun arsa angyêktèni
ingkang wirayat
ingsun donga Hyang Widhi

dhinginana angluruga mring bang wetan
ingsun iya ngidèni
marang putraningwang
têka dèn lampahana
pan wus karsaning Hyang Widhi
Ki Senapatya
amêngku tanah Jawi

sakalangkung sukanira sri narendra
mirsa aturnya mangkin
kalamun cinêtha
amêngku tanah Jawa
sang nata ngandika aris
wa Môndaraka
nêdha mangkat tumuli

nanging dhingin swargi rama duk aseba
marêk mring sang ayogi
ing wulan Mukharam
yèn kula tumindaka
marang bang wetan nagari
wulan Mukharam
manut swargi rumiyin

lah ing mangke uwa ing karsa manira
utusana rumiyin
marang nagri Dêmak
Pathi lan Lèpèn Nyamat
sami tata dandan aglis
gêgamanira
dhatênga ing Matawis

Jagaraga kalawan wadya ing Pajang
padha saosa sami
dandananing yuda
padha dipun sumêkta
lan dèn wèhana udani
yèn ingsun arsa
nglurug bang wetan nagri

wus antara anulya wulan Mukharam
pêpak wadya Matawis
Pathi lawan Dêmak
Pajang lan Jagaraga
Lèpèn Nyamat sampun prapti
wong Pamajêgan
pêpak prasamya baris

sigra budhal wau Sang Rajèng Mataram
kang dadya tunggul jurit
gaman Jagaraga
nuli wadya ing Pajang
wadya Dêmak anèng wuri
lan Lèpèn Nyamat
nuli gêgaman Pathi

kang sumambung ing wuri wadya Majêgan
nuli wadya Matawis
Dipati Môndraka
kalawan pra santana
sang nata anèng ing wuri
lan wong Kajoran
ingkang dadya pawingking

tiningalan untape ingkang gêgaman
anglir wukir kabêsmi
solahing prawira
apan kadya andaka
lampahe anggêgirisi
datan kawarna
lampahe wong Matawis

kang kocapa Adipati Surabaya
utusan ing nagari
Sidayu lan Tuban
Nglasêm lawan Madura
Pêkacangan Naribanggi
lawan Baleka
Sumênêp dèn utusi

Pasuruan Lumajang lan Wirasaba
Malang lawan Kadhiri
Sarêngat Balitar
Kalangbrèt lan ing Ngrawa
apan sami dèn utusi
kinèn dhatênga
ing Japan sami baris

Kêmagêtan Madiun lan Pranaraga
sami kinèn ajagi
wau nagrinira
kocap sagung bupatya
kang pinanggil sami prapti
sawadyanira
sasikêping ajurit

wus akumpul sagunging para bupatya
ciptane mêthuk jurit
marang wong Mataram
Panêmbahan Ngalaga
karsane dipun sabili
samya prayitna
sakathahing prajurit

wong Mataram wus prapta nagri ing Japan
ayun-ayunan jurit
ing ngriku kocapa
wong Mataram krodhanya
wong wetan sikêpa sami
sinigêg kang prang
ngriku Nêmbahan Giri

apan sampun wau ngaturan uninga
kalamun wong Matawis
ngêpung nagri Japan
ajêng sagung bupatya
wong wetan kèh kang nulungi
prasamya tata
lajêng têmpuh ing jurit

Panêmbahan ing Giri sampun utusan
kaum sadasa aglis
lan ambêkta surat
mring Adipati Japan
dhawuhna Rajèng Matawis
myang Surabaya
tinampèn ponang tulis

sigra mentar utusan prapta ing Japan
mondhok madyaning baris
pyaywagung Mataram
samana wus utusan
dening caraka ing Giri
wong agung wetan
kadwinya dèn utusi

sampun prapta Adipati Surabaya
lawan Rajèng Matawis
sagunging bupatya
wus pêpakan gya tata
anèng ing Japan nagari
wau cundaka
sigra dènira angling

hèh Ki Senapati Ngalagèng Mataram
myang sagunging bupati
bang wetan sadaya
lah sami dèn ngèstokna
sun ngutus sang maha yêkti
mawi nuwala
ya dèn sami ngèstuti

dan winaca surat dalêm mring utusan
nèng byantara bupati
ungêling supatra
amawi ciri donga
mring sri narpa ing Matawis
myang Surabaya
dene sagung dipati

kapindhone sira padha arêp apa
dene pating bathithit
yun-ayunan yuda
sisip ing polahira
agawe rusak wong cilik
yèn sira yun prang
pêsthi kèh janma mati

lah ki jêbèng Mataram lan Surabaya
kadwi pilihên sami
isi lawan wadhah
padha sira piliha
palastha ungêling tulis
lah poma-poma
aja na nyulayani

Senapati ing aprang anêkêm sirah
mirsa ungêling tulis
dan sarwi ngandika
hèh adhi Surabaya
apa ta karsane yayi
kang pangandika
Jêng Panêmbahan Giri

iya dene pêkênira lawan ingwang
kinèn asami milih
isi lawan wadhah
besuk dadya wasiyat
pinundhia ingkang kari
ingkang pusaka
kangjêng sunan ing Giri

lah ta adhi pêkênira amiliha
dhingin aku ngèrèni
sira ki dipatya
Surabaya kèmêngan
pinikir sajroning batin
yèn sun miliha
wêwadhahe puniki

ya isine kang duwe Jêng Senapatya
lah apa têmahaning
suwung kang nagara
pasthi isine têlas
kadarbe mring Senapati
angur isinya
kang ingsun pilih iki

gya ngandika Jêng Senapati Ngalaga
lah kadipundi yayi
nora angandika
têka kèndêl kewala
Dipati Surabaya ngling
inggih sang nata
isine kang sun pilih

pan paduka inggih kang darbèki wadhah
manira ingkang isi
Kangjêng Senapatya
aris dènnya ngandika
lah sakarsanira yayi
ingsun atadhah
pan wis prentah sang yogi

sampun tampan-tinampan kang prajangjean
utusan anjênêngi
pan sampun bibaran
mring pondhok sowang-sowang
Sri Naranata Matawis
ya ta sineba
dening para bupati

nata nabda hèh ta uwa Môndaraka
karsa manira benjing
bumi ing bang wetan
sapa kang ngisènana
raina wêngi sun ambil
sapa wêruha
isine bumi lami

lah ing mangke wong Mataram bubarêna
ingsun kondur tumi
nulya tinêngêran
wong Mataram wus budhal
mantuk dhatêng ing Matawis
wadya bang wetan
sigra abubar mulih

lah ing ngriku kocapa Jêng Sunan Ngarga
sampun ngaturan uning
yèn wong Surabaya
amilih isinira
wêwadhah Prabu Matawis
Jêng Panêmbahan
alon ngandika aris

wus tinêkdir Senapati ing Mataram
mêngku rat tanah Jawi
wus karsaning Suksma
tan kêna yèn ngowahan
Surabaya milih dhisik
tan kalêrêsan
pasthi kukuh kang bumi

nalikanya Adipati Surabaya
ri sêdhêngnya tinangkil
aglar pra atmaja
wusdene pra santana
sêk supênuh tôndha mantri
dipatya nabda
mring sagung ingkang maswi

lah karêpku nagri kidul ingsun gantya
wong Surabaya mangkin
gya anglampahêna
angirida wong wetan
kang tinuding nêmbah amit
gya lajêngmrantya
saastranirèng jurit

tan antara wong wetan anulya budhal
ing Wande dèn lurugi
ya ta sampun kesah
apan wus tinanêman
wadya Surabaya mangkin
anulya bubar
wong wetan samya mulih

adipati ing Pajang sampun utusan
mring nagari Matawis
ngaturi uninga
dhumatêng sri narendra
yèn ing Wande dèn lurugi
pan sampun bêdhah
jêng narpa ngandika ris

iya têka sinênga adhi ing Pajang
dene ing Wande iki
rusake wong wetan
iya môngsa ilanga
pan wong bang wetan puniki
kagungan ingwang
sarta pangèstu Giri

lah ta iya ingsun môngsa mênangana
putra wayah sun benjing
kang angrata Jawa
matur Ki Môndaraka
dhumatêng sri narapati
kadya punapa
karsa nata ing mangkin

nagari bang wetan mangke linurugan
binêdhah kang nagari
amalês binahak
ngandika sri narendra
gih dika sabarna mangkin
benjang ing wulan
Mukharam sun lurugi

ênêngêna Kangjêng Sinuwun Mataram
kocapa Ki Dipati
nênggih Pranaraga
pan lagya pagunêman
anèng Madiun nagari
samya aseba
pêpak kang tôndha mantri

rajèng ing Madiun aris angandika
marang kang para mantri
mêngko karsaningwang
adhi ing Pranaraga
lah nêdhaa gunêm mangkin
padha rinasan
kaya apa puniki

Senapati Mataram saya angrêbda
karêpe ngosak-asik
ing sanuswa Jawa
kabèh kudu rinata
kalamun rêmbag suwawi
padha pinatah
wong agung wetan iki

Adipati Pranaraga sigra ngucap
sakarsa tuwan gusti
anênggih kawula
dhatêng dhèrèk kawula
rajèng ing Madiun angling
karsa manira
Mataram mumpung cilik

upamane anglir ta gêni sakonang
yèn tan siniram nuli
têmah ngômbra-ômbra
Raja Madiun ika
anulya utusan aglis
mring Surapringga
angaturakên tulis

Pangalasan wastane ingkang dinuta
tur bêkti nulya amit
Dipati Panraga
pamit karsa mantuka
rajèng ing Madiun nuli
amêpak bala
wong desa sami sawis

wong Madiun akèh angungsi mring Pajang
jinabêl nora kêni
wadya Pranaraga
pan sampun ingundhangan
sadaya samya miranti
prayitnèng yuda
kunêng ingkang winarni

kang kocapa pangeran ing Surabaya
enjing miyos tinangkil
pêpak kang punggawa
miwah kang para putra
duta ing Madiun prapti
nulya ngandikan
punang duta tur tulis

wus tinampan mring Dipati Surabaya
winaca punang tulis
ijêmaning surat
dhapur atur uninga
manira ayun nglurugi
dhatêng Mataram
jêngandika bantoni

angandika dipati ing Surabaya
aywa sumêlang galih
pasthi wong bang wetan
sun lampahkên sadaya
anggêpuk nagri Matawis
nanging sun ora
milua anindaki

wus pracaya marang paman adipatya
ing Madiun puniki
lawan Pranaraga
sakèh wong Surabaya
angirida para mantri
ambantonana
Madiun mangun jurit

pinisalin sapangadêg kang utusan
ya ta anuli amit
Pangran Surabaya
pan sampun aputusan
mring para dipati sami
kinèn adandan
sasikêping ajurit

Surabaya pan sampun nata gêgaman
wus pêpak ingkang baris
Pangran Surabaya
apan ora tumindak
anuduh ing para mantri
sigra têngara
gêgaman budhal aglis

sakathahe gêgaman wetan sadaya
patêmone kaciri
samya amondhokan
sakilèning bêngawan
lah ing ngriku ta kariyin
kang kawarnaa
jêng narpa ing Matawis

siniwaka dening wadya ing Mataram
pêpak kang tôndha mantri
miwah para putra
santana sami seba
Dipati Môndraka nangkil
munggèng ing ngarsa
kangjêng sri narapati

kajinêman matur dhatêng sri narendra
gusti wong wetan baris
gih sêdyane samya
arsa gêpuk Mataram
ngandika Nata Matawis
uwa Môndraka
wadya dika undhangi

wong ing Pathi Dêmak lawan Lèpèn Nyamat
miwah Pajang Dipati
padha tumindaka
patêmon Jagaraga
sadaya wus dèn undhangi
sakèh nagara
prapta samya miranti

wong Mataram pan sampun pêpak gêgaman
baris jawining taji
lan wong Pamajêgan
kalawan wong Kajoran
akumpul jawining taji
miwah wong Pajang
sampun tata kang baris

angandika ing Sang Sinuwun Mataram
uwa budhalna aglis
sagunging gêgaman
ya ta anuli budhal
wadyabala ing Matawis
datan kawarna
Jagaraga wus prapti

sampun kumpul lan wadyabala sadaya
sang nata budhal aglis
saking Jagaraga
nulya nabuh têngara
kêndhang gong kalawan bèri
munya sauran
anglir karêngèng langit

tan kawarna ing margapan sampun prapta
kali Dhadhung abaris
tata masanggrahan
kadya prawata bêntar
anggamêng pinggir bênawi
wadya Mataram
baris sakilèn kali

tandya matur Sang Dipati Môndaraka
paran karsa sang aji
paduka anabrang
mangsah tandhing ayuda
sang nata ngandika aris
karsa manira
mila kandhêg ing ngriki

de sagunge prajurit wetan wus budhal
ngumpul nagri Kadhiri
dene sang dipatya
tan tumindak piyambak
mung aminta kang prajurit
nêmbang têngara
mangkat sagunging baris

wadya alit samana sami atembak
kali Dhadhung dèn goni
ngriku kang winarna
wadya wetan wus prapta
nèng Madiun tata baris
samya prayitna
margi sawetan kali

asawangan pra wadya anganti ing prang
ya ta Sri Narapati
Mataram sineba
dening para nararywa
Kya Môndaraka turnya ris
inggih jêng narpa
Madiun kadipundi

pan ing mangke paran kang prayogèng karsa
de kèndêl wadya jurit
samya tandhing jaya
de arsa kêdah-kêdah
amêngku ing tanah Jawi
mêngsah balabar
lir robing kang jaladri

nanging wadya Madiun kang dèrèng prapta
sang nata ngandika ris
lah uwa kèndêla
mangke karsa manira
Si Adisara dèn aglis
sira majua
anèng ing ngarsa mami

têkap ngarsa Disara matur sang nata
patik manuwun gusti
paran kang prayoga
dinunung têkap ngarsa
ngandika sri narapati
iya Disara
sira sun duta nini

Adisara matur sarwi awotsêkar
sandika tan gumingsir
nadyan praptèng pêjah
amba datan lênggana
sang nata ngandika aris
ya lumêbua
Madiun jroning puri

layang ingsun aturna mring Panêmbahan
Madiun dipun aglis
ni istha raganya
sira surya bisika
mindhaa ngunggah-unggahi
poma dèn bisa
Disara nêmbah mijil

wus pinujwa Sang Dyah Adisari
warna ayu anom
kalpijana burat marbuk jêne
rema mêmak sinarsayèng sari
wusnya busana di
gya marak sang prabu

angandika Sang Natèng Matawis
lah mentara gupoh
anggawaa batur ingkang akèh
wong ing Warung Jurugêdhong sami
asaosa jèli
dèn sumêkta sagung

lan jajaran kawan dasa sisih
dèn prayitnèng kewoh
manawa na wong bang wetan takèn
iya marang sira Adisari
wêwaraha sami
kalamun sun nungkul

Adisara iya wêkas mami
poma dèn kalakon
yèn ginebang mring atma naryane
tuwin Natèng Madiun ta nini
lakonana nanging
ywa kongsia lulut

Adisara tur sandika sarwi
lèngsèr ngarsa katong
wus lumakya upacara ngarsèng
samya ingulêsan sutra kuning
myang lancang rinukmi
pakêcohanipun

kêkacu mas jajar sawunggaling
banyak dhalang kaot
kuthuk kêndhi pratola jajare
Adisara wus anitih joli
yèn dinulu asri
lampahing kaprabun

Môndaraka aturira aris
paran karsa katong
de mangkana anuwun jarwane
sri narendra mèsêm ngandika ris
gih uwa kang sun prih
padhanga ing laku

kawarnaa sira Adisari
lampahira alon
anarajang wong wetan barise
wadya kangbaris nakoni
maring kang jajari
joli apa mlaku

kang tinanya alon anauri
wruhanira kang wong
Sri Mataram manungkul karsane
mring Madiun kang sinêdyèng galih
de sêpuh pribadi
wong wetan gumuyu

wicara yèn Senapati bêkti
marang sang akatong
nora pira samono bobote
wus rumôngsa yèn jênênge cilik
datan wani jurit
lan wong wetan takut

Sri Madiun ya ta kang winarni
barisnya kitha jro
aprayitna sumêkta wastrane
duk samana ri sêdhêng tinangkil
pêpak kang prajurit
aglar munggèng ngayun

tan adangu dènnya gunêm kawis
lan nararywa katong
solahira ing ayuda mangke
pan kasaru Adisara prapti
gawok ingkang sami
dyah rumantab ngayun

gupuh dènnya nungkêmi pada ji
mangusap kisma lon
kagawokan wong Madiun kabèh
de pangalêmbananirèng galih
baya wong ing ngêndi
wênês ayu tulus

Panêmbahan angandika aris
babo ni mbok wadon
sun têtanya marang ing dhèwèkke
janma ngêndi sangkanira nini
sapa kang wêwangi
lan apa karyamu

dene ayu anom ingkang warni
gêtêre tyas ingong
lah matura pa kang sêdyakake
Adisara gya umatur aris
kang utusan gusti
abdinta pukulun

Senapati Ngalaga Matawis
de panêngran ingong
Adisara kawulamba kinèn
marêk dhumatêng paduka gusti
ngaturakên patik
myang bêkta suratun

abdi Senapati manuwun sih
paduka sang katong
dera agung manabêt lampahe
kamipurun ngaturi palupi
ya ta sribupati
kèndêl tyas kumênyut

Panêmbahan wus tampi palupi
angandika alon
sutèng ulun Mas Lunthang dèn age
lah wacanên iki punang tulis
nêmbah atma tampi
winaos nèng ngayun

gya binuka ijêmaning tulis
ya ta kang wiraos
bêbukane ngaturkên sêmbahe
Senapati Ngalaga Matawis
katura sang aji
sinêmbah Madiun

nuwun ngapuntên lêpating abdi
mring paduka katong
dadya samar pun Senapatine
botên sêdya yèn mêngsaha gusti
nguni têkap mangkin
kawula ngwu-awu

lan malihe tur kawula gusti
abdi dalêm katong
ing Madiun kang ngungsi sagunge
ingkang lajêng wisma Pajang gusti
lan nuwun kintèki
pintên cacahipun

sadayane kawrata ing tulis
gunging wadya katong
lan paringa ulun utusane
para ingkang ngaturna ing benjing
saèsthining galih
dhawuha mring ulun

titi Panêmbahan ngandika ris
mring Adisari lon
sira nini matura dèn age
marang atmajèng sun Senapati
dèn pracayèng galih
nora nêdya ingsun

yèn mungsuha mring gustimu nini
myang bang wetan kang wong
nêdya mungsuh ing Mataram têmbe
iya iku karêpe pribadi
ingsun datan uning
prayoja wong agung

atur sêmbah Ni Mbok Adisari
manawi sang katong
Senapati Ngalaga têtakèn
mring kawula manawa tiniti
paduka abaris
lawan botênipun

kadospundi tur kula mring gusti
ngandika sang katong
lah matura ingsun baris kiye
jagani wong wetan yèn nyidrani
aku nora ngimpi
mungsuha Matarum

ôndhamoi bubarna dèn aglis
sagung baris ingong
kang sinung ngling ngundhangi wadyane
bubarakên sagung ingkang baris
wong Madiun aglis
kukut barisipun

Adisara nulya matur malih
gusti jêng sang katong
bokmanawi kêmba panggalihe
abdi paduka pun Senapati
dene tan mangsuli
amawi suratun

Panêmbahan angandika aris
matura dèn gupoh
nora ingsun wangsuli surate
apakewuh mring wong wetan sami
sira Adisari
tandya dènnya matur

prayogine nênggih ta puniki
kêkoloh sang katong
kaparingna mring putranta rajèng
Panêmbahan panuju ing galih
tandya dèn wisuhi
padanya sang prabu

Adisara sigra anampani
kang toya kêkoloh
winadhahan bokor kancanane
Panêmbahan angandika aris
matura dèn bêcik
marang sutèng ulun

dipun ngandêl marang jênêng mami
nora milu ingong
wong bang wetan pan karêpe dhewe
datan rêmbug lawan jênêng mami
wis muliha aglis
salam donganingsun

amit nêmbah Rêtna Adisari
lèngsèr ngarsa katong
langkung trustha mèsêm jroning tyase
gya lumampah têkapirèng jawi
wus manitih joli
lumakya mandulur

dadya tingalan samargi-margi
Disara ngling alon
eling-eling wong Madiun kabèh
dipun enak dèn prayitnèng ati
tan wurung nêmahi
bêdhahing Madiun

giwangkara pan sampun tumiling
lampahira alon
rangu-rangu Disara lampahe
sêmu runtik dènnya tanpa tulis
kang kolohan nuli
binuwang marga gung

kang kocapa narendra Matawis
ri sêdhêngnya miyos
siniwaka nèng pasanggrahane
pêpak sagung kang para dipati
ngriku kang winarni
Adisararawuh

gya ingawe dhumatêng sang aji
gya umarêk gupoh
kang sinuwun alon timbalane
abageya Adisara prapti
apa olèh kardi
iya ing lakumu

Adisara umatur wotsari
barkah dalêm katong
wus umatur ing kala purwane
duk sang nata bubarakên baris
myang kalanèng margi
bucal kolohipun

sri narendra trustha jroning galih
myarsa kang wiraos
Adisara kinuswa êmbune
langkung tarimanira sang aji
mring Bok Adisari
kasmaran ing atur

Ki Môndaraka Dipati
umatur dhatêng kang putra
paran karsanta sang katong
sri narendra angandika
ing dintên Kêmis ngarsa
manira arsa prang pupuh
rumusak tandhing gunastra

upamanira pêrjanji
yèn wong wetan kongsi nabrang
ulun pagas pêdhang mangke
mèsêm matur ki dipatya
sampun kadya mangkana
ngagêngkên ambêk têkabur
yèn ugi wignya nabranga

satêmah manira benjing
darbe ratu pêpagasan
jêng narpa sangêt dukane
kang asta angawês sêga
uwa dika kèndêla
sigra binucal kang sêkul
rinêbat srênggala gangsal

kinêrêk tanpa tyas rêmpit
malah kalah siyungira
adipati ngling driyane
yèn tan linilan ing Suksma
Ki Lurah ing Mataram
sapa tandhing ing prang pupuh
yèn duka lagya kawangwang

glising carita wus prapti
ing dina Kêmis samana
wong Mataram datan kabèh
sangkêp kapraboning yuda
sang nata angandika
sakèhe gêgaman agung
padha kèndêla kewala

sun arsa tindak pribadi
lan sakèhe wong prawira
bupati lawan mantrine
iku kang milu maringwang
sami nungganga kuda
sarta lan gêgamanipun
kang samya prayitnèng baya

sang nata sigra anitih
kuda nênggih wastanira
puspakêndhana kinaot
ulêse sêkar cêpaka
sakathahe prawira
kêkêmpalan kalih taun
ingkang tan dhèrèk sang nata

tan adangu nulya prapti
gèn barisan Panaraga
winêton saking kidule
ananging rada kawuntat
Panêmbahan tumingal
wong Panaraga pan agung
kalangkung suka sang nata

angling jêng narpa ningali
rara ayu pinaesan
Panaraga tata kabèh
ya ta nuli tinêrajang
Panêmbahan Ngalaga
sawadyanira kang ngamuk
wong Panaraga puyêngan

nora kobêr anglawani
apan sampun linêbêtan
tanbuh mungsuh lan rowange
dipatine wus lumajar
kalawan mantrinira
wong cilik akèh mêmisuh
wong Madiun pinisuhan

pagene Madiun nênggih
tan ana mêtu ing yuda
pan saking kono purwane
mila wong bang wetan prapta
ingajak anggêcaka
marang wong Mataram iku
purwane anata yuda

mêngko têka ngapirani
nora ana nulungana
têmah mêngko ingong dhewe
Natèng Ngalaga miyarsa
wuwuse wong Panagra
garjita ing galihipun
amicarèng jroning driya

kalingane prakarèki
têka Madiun purwanya
alah iya sapa wite
wong ala winalês ala
arêbut panjênêngan
pan ingsun darma lumaku
Hyang Suksma Murba Misesa

ya ta kasaput ing latri
wong Panaraga wus bubar
angungsimarang kuthane
apan sampun inêb lawang
sang nata ing Mataram
sawadyanya sampun mundur
mantuk dhatêng pasanggrahan

ya ta kawarnaa enjing
wong agung wetan atata
arsa angantêp jurite
bupatine wus siyaga
gon-anggon warna-warna
punggawa wus sami kumpul
prasamya nata gêgaman

wadyabala sami wani
samya têguh-têguh tatag
pan tinumbak mlenge bae
wênèh kang binêdhil latah
ingkang winadung mêndat
ingkang tinatah malusud
yèn sinuduk angujiwat

gêgaman lir gunung gêni
kadi wana kawêlagar
lamun tinon ganderane
awarna-warna cirinya
lêlayonira amyang
umbul-umbul lir kêkuwung
angèbêki ara-ara

têngara tinêmbang muni
kêndhang gong bèri magubyar
gumêr gumuruh swarane
bêndhe angungkung nèng tawang
sri tinon sing mandrawa
alas agêng pan barubuh
ingambah gunging gêgaman

kocapa Rajèng Matawis
sampun ngaturan uninga
yèn wong wetan budhal kabèh
sang nata aris ngandika
lah uwa Môndaraka
andika nata wadya gung
saprênahe sowong-sowang

iya dhimas Singasari
dadia pangawat kiwa
si adhi Pathi rowange
kalawan wong Kalinyamat
wong Dêmak nyambungana
si adhi Pajang puniku
kalawan wong Jagaraga

milu dhimas Mangkubumi
dadia pangawat kanan
Kajoran mèlua kabèh
marang uwa Môndaraka
dadia pagunungan
pan sarwi têngara ingsun
anindhihana gêgaman

Môndaraka matur aris
dhumatêng sri naranata
kadipundi karsa katong
andika anindhihana
gêgaman agêng ika
Panêmbahan ngandika rum
uwa ing karsa manira

anyidra ing lampah mami
angirit wong jêjaranan
mung kalih atus kathahe
uwa kang tumut manira
ingkang sami prawira
gon sun tan kêna tinangguh
sakarsa-karsa manira

sampun rampung dènnya mêling
Panêmbahan ing Ngalaga
sigra anitih kudane
kang wasta puspa kêncana
ulês sêkar cêpaka
Môndaraka atut pungkur
tan têbih lawan kang putra

sakathahe pra prajurit
rong atus anitih kuda
andhèrèk dhatêng sang katong
sang nata pan sampun tindak
karsanira anyabrang
datan kawarna ing ênu
samana pan sampun nyabrang

Môndaraka ngandika ris
mring sakèhe pra dipatya
lah nêdha tataa kabèh
anglampahi ing parentah-
ira kangjêng narendra
yèn muni têngaranipun
pêkênira wus atata

padha angrakita baris
ing prênahe sowang-sowang
Môndaraka sigra bêndhe
ki bicak munya angangkang
wong Mataram miyarsa
gêgaman samya alaju
surak lir nungkêp ngakasa

wong agung wetan ningali
yèn wong Mataram anabrang
saha têngaraa age
ya ta gêgaman sumahap
amapag wong Mataram
ya ta anulia campuh
prasamya bèr kasêntikan

arame asilih-ungkih
surake karêngèng wiyat
barêng sunapan ungêle
swaranelir gêlap sasra
kalataka barungan
yèn tinon lir ardi rubuh
pindha gêlap môngsa nawa

kokaping katri nglimputi
pêtêng madyanirèng aprang
lir têngah latri pêtênge
tanbuh mungsuh lawan rowang
Panêmbahan tumingal
ingkang aprang pan wus kuwur
ing ngriku nulya narajang

prajurit dyi kopang sami
sigra nyamêthi turôngga
angering panêrajange
pyaywagung setan wus umyat
yèn Sang Nata Mataram
mijil kiwa saking kidul
wong dwi atus prajuritnya

kang pra dipati samya ngling
iya wong batur ke sapa
mêtu kidul kuda akèh
dene kulambi tambalan
mèmpêr Ki Senapatya
janma wetan kabèh wus wruh
lamun Senapati Nglaga

gêgaman sagung binalik
ngarêpkên Natèng Mataram
têmpuh sami prawirane
pyaywagung wetan sadaya
nênggih kang dadya dhadha
mêksih sami aprang pupuh
kang nèng wuri ngingêr wastra

jêng sinuwun ing Matawis
myang sawadyane prasamya
sigra anarajang kabèh
anglambung saking ngiringan
nalika katadhahan
wong rong atus barêng ngamuk
samana karoban lawan

solahe wadya Matawis
lir arimba amamôngsa
apindha banthèng kataton
amatang nuduk myang mêdhang
anging karoban lawan
sagung tumbak kathah putung
wuru ngamuk lan curiga

Kangjêng Narpati pun byuki
samya kinarubut aprang
sinosog ganjur arèntèp
tinowok utawa panah
dèn bêdhil binrangkolan
sinuligi myang tinulup
sang nata wus tan katingal

ing galihsri narapati
sangsaya tan mundur ing ing prang
suka pirêna kalbune
Kyai Môndaraka umyat
dhumatêng kang atmaja
yèn sang prabu kinarubut
paningale sêmu sayah

Kyai Môndaraka aglis
têtulung sigra narajang
pan amung têmbung gamane
sakathahe kang gêgaman
sinabêt samya tatas
landhehane kathah rêmpu
wong wetan kathah puyêngan

sadaya gawok ningali
dhumatêng Kyai Môndraka
ebat dene kasêktène
miwah Sang Nata Ngalaga
tan na braja tumama
tuhu yèn ratu pinunjul
digdaya sawadyanira

wong wetan kathah kang mati
gègèripun apuyêngan
bupatine mlayu kabèh
sikêp ingkang anèng ngarsa
prasamya rêbat gêsang
wong Mataram samya grêgut
wong brang wetan kathetheran

kathah mati tanpa kanin
lumayu pêdhot kang napas
salang-tunjang gênti ênggon
wong wetan pan sampun sirna
sakèrine kang pêjah
sadaya sami lumayu
mring nagara sowang-sowang

ing brang wetan kang prajurit
tanpa wilangan kang pêjah
gantya ingkang winiraos
kang sinuhun ing Mataram
ginrêbêg gunging wadya
arsa gêpuk ing Madiun
apan maksih nitih kuda

Môndaraka nabda aris
hèh sang nata kudanira
sun tingali pasêmone
kaya jaran wus pralena
tan dangu kapal pêjah
Panêmbahan ngandika rum
dahwèn uwa Môndaraka

sayêktine uwa inggih
pêjahe turangganingwang
nênggih dawêg lingsir kilèn
urip ngajêngakên asar
Ki Môndaraka nabda
sayêktoseujar ingsun
ora lena uga pêjah

sang nata gya mundhut salin
kuda aran bratayuda
sêmbada agêng luhure
jêng sultan aris ngandika
mring wadya ing Mataram
layak nagri ing Madiun
sira padha obongana

apan iku witing kardi
lamun bôngga patènana
jarahên kêbo sapine
wong Mataram wus tumandang
kabèh samya rinayah
binoyongan èstrinipun
ingkang bôngga pinêjahan

wong Madiun aningali
polahipun wong Mataram
nora anyana atine
lamun Madiun rinusak
dene ta sampun eca
pêpadone duk rumuhun
mêngko têmah tan mangkana

sakèhe wong desa sami
lumayu angungsi kutha
wong Mataram wuru kabèh
kang kacandhak pinêjahan
wong cilik kang lumajar
wênèh angungsi mring gunung
nahan ingkang kawuwusa

Pangeran Madiun nênggih
sampun ngaturan uninga
yèn wong cilik wus binoyong
ingkang bôngga pinatenan
Panêmbahan anjola
ing kalbu langkung gêgêtun
lir sinambêr pêksi nila

Panêmbahan Madiun nabda ris
datan nyana dèn suk wong Mataram
têka mangkene dadine
wong ing Mataram iku
sun arani wisa martani
marma wantêr kewala
wisa paminipun
Panêmbahan lon ngandika
mring garwane tanapi pra putra sami
ge padha adandana

Panêmbahan putrane mung kalih
pambajênge rêtna ayu endah
Rêtna Dumilah namane
Mas Lonthang ingkang jalu
karsanira sri narapati
putra èstri tinilar
anèng jro kadhatun
lah nini sira kèria
apan sira ingkang rinêbut ing jurit
marang Ki Senapatya

wus pantêse wong bêdhah nagari
antuk boyongan jarah barana
kang kalah kêna putrine
lah kèria nak ingsun
tunggonana kuthamu nini
wong dalêm kang saduman
tunggua sirèku
kang putra nangis kêlara
sêsambate sang rêtna yu amlasasih
niba nuli kantaka

ingkang ibu sarêng samya nangis
nora bisa pisah lawan sira
kalara-lara tangise
dhuh nyawa putraningsun
kayaparan ta sira nini
tinilar ibu rama
wong dalêm gumuruh
pan sami wuyang-wuyungan
kang sawênèh ana kang niba ing siti
wênèhana gulungan

apuyêngan wong sadalêm puri
bilulungan sangêt ajrihira
sang nata angrês driyane
angling mring garwanipun
lah ta payo dandana sami
apan ta putranira
srahêna Hyang Agung
kang garwa nangis kalara
ingkang putra Rêtna Dumilah anjêrit
sangêt dènnya kantaka

Panêmbahan Madiun mêmêling
mring parêkan ingkang têngga putra
lah ta bocah wadon mêngko
kang tunggu putraningsun
lah ta iki kêris dèn bêcik
aturna gustinira
ing sapungkur ingsun
wis pêsthi wasiyat ingwang
si gumarang turna yèn gustimu osik
kêris têtilar ingwang

sampun lolos wau sri bupati
pan kasêsa ing obong-obongan
saya acêlak gênine
mantri rêbut dêlanggung
palayune aniba tangi
angungsi ing brang wetan
wênèh ngungsi gunung
sang nata palayunira
ngalor ngetan Wirasaba kang dèn jogi
kalawan garwanira

Ki Mas Lonthang wau dènnya ngili
Surabaya ciptanirèng driya
mantrine tanbuh parane
samya arêbut dhuwung
kawuwusa wau kang kèri
Dèwi Rêtna Dumilah
putri ing Madiun
sawungunira kantaka
kang wasiyat kêris wus katur sang dèwi
nulya angèsthi pêjah

sampun prapta dêdamêl Matawis
kitha Madiun sampun kinêpang
pan sampun katur wartine
Panêmbahan Madiun
sampun lolos tilar nagari
kantun putra wanodya
anèng jro kadhatun
Natèng Nglaga langkung trustha
linêbêtan jron pura sang dyah ningali
mring kangjêng sri narendra

ciptanira sang dyah jroning galih
Senapati nulya pinasangan
aglis cinandhak kêstule
Panêmbahan kinêstul
kalêrêsan jajanya kêni
nanging datan tumama
mèsêm sarwi ngungrum
sang dyah anyandhak talêmpak
tinarajang sang nata datan gumingsir
èsmu merang sang rêtna

ngriku malah patahe sang dèwi
ya ta minggah dhatêng pasarean
gya têdhak narik dhuwunge
gumarang wastanipun
Panêmbahan sampun udani
smu mênggah panggalihnya
rinaos ing kalbu
lah iki agawe rôndha
lamun sisip datan wande bilaèni
sultan ngunadikanya

ciptanira sang dyah jroning galih
baya sira datan sida boja
ya mêngko pêsthi patine
sun larihi katgèngsun
sultaning prang alênggah nuli
nèng madyaning wiwara
ngriku sarwi ngungrum
anênggih pan radi cêlak
rêmih-rêmih sabdanira pait gêndhis
sultan sarwi prayitna

angandika KangjêngSenapati
dhuh kusuma kawula anêdha
pangapuraning sang sinom
akathah sisipipun
dhuh mas mirah sang liring ratih
abdine tan anêbda
ngrusak ing Madiun
pan saking tiyang andika
wong Mataram tan kêna sun parentahi
têka padha ngrêrayah

saking awon tiyang ing Matawis
gustiningsun sang liring kusuma
ingsun nglakoni ukume
sakarsaning wong ayu
pan kawula ingkang dhadhani
suka dèn pêjahana
ing sariraningsun
lah gusti cipta kawula
namung dika kang sun rêbut ing ajurit
ingsun tahi kunarpa

suka manira têka ing pati
saking datan aliyaning driya
namung mirah gustiningong
musthikaning Madiun
lah abdine pun Senapati
apuranên mas mirah
saking sisip ulun
nagara Madiun rusak
saking ingsun tan kèdhêp amarentahi
marang wong ing Mataram

suka lila gih pun Senapati
lamun sira ingkang matènana
gusti mirah gèn sun ngèngèr
lir Dèwi Ratih tumrun
dhuh gustine pun Senapati
sun rasa nora larang
yèn tohana marus
kuninge asor parada
apan namung èsême akarya brangti
dhuh gustine pun kakang

têka anglês galihe sang dèwi
dene wau sang dyah duk miyarsa
pangandikane sang rajèng
êmar salira lêsu
kadya kênèng sumbaga dhêsthi
kadi tan darbe jiwa
nyêpêng dhuwung runtuh
jêng narpa sampun uninga
yèn sang putri gènira anyêpêng kêris
ing mangke sampun dhawah

Panêmbahan sigra amurugi
wus cinandhak dhuwungnya tumulya
sinarungakên wrangkane
ingagêm dhuwung sampun
sang rêtna yu nulya sinandhing
tansah winawang-wangwang
adhuh gustiningsun
kawulane datan nyana
yèn andika asih marang awak mami
marga saking curiga

lah ing mangke dhuwungira gusti
sun arani ya Kyai Gupita
dene punika purwane
sira asih maring sun
nanging sang dyah datan nauri
maksih mêngêng tumingal
tyasira gêgêtun
ping kalih sampun karasa
ing rusake nagara Madiun iki
kesahe ingkang rama

sri narendra tansah ngarih-arih
pan adangu dènnya angrêrêpa
datan nyana mirah ingong
yèn dadya aprang pupuh
wong bang wetan karêpe sami
dadya ngrusak nagara
wong Mataram bingung
datan gugu ing parentah
sakathahe dosèngsun manira yayi
sun minta pangaksama

sang rêtna yu wus lêjar ing galih
mirsa ngandikanira sang nata
anulya wau sang rajèng
kang wa ngaturan gupuh
Adipati Môndraka aglis
malêbêt ing jro pura
pra santana kantun
samya anèng pagêlaran
lawan sagung punggawa wadya Matawis
Dipati Môndaraka

sampun prapta ngarsane sang aji
Panêmbahan alon angandika
wa Môndaraka dèn age
nênggih putri Madiun
badhe kula ningkah tumuli
kang uwa aturira
kawula jumurung
inggih kalangkung prayoga
gya nimbali pangulu kêtib
sampun ningkah sang nata

wus sumurup mau sang hyang rawi
pra sêntana lawan wadyabala
wus sami atata manggèn
padha prayitnèng kewuh
ya ta wau sri narapati
pinarak lan kang garwa
pan tansah ingungrum
adhuh gusti mirah ingwang
kang sun têdha wong ayu tulusa asih
gusti dhatêng pun kakang

sang rêtna yu mèsêm sarwi angling
kari siji pêpanggil manira
Senapati aywa kagèt
ingsun ngagêm panyukur
ing sajrone apulangrêsmi
yèn tan busik myang babak
tuhu guruningsun
tandya sang rêtna ingaras
sri narendra tan darona dening galih
gya pinondhong sang rêtna

binêkta minggih mring jinêm-wangi
apêpanggil panyukur sang rêtna
alandhêp waja ginawe
gya tinamakkên wau
kang panyukur dadya gulali
pratôndha yèn tinêkan
kakung sang dyah ayu
apan wus tan darbe jiwa
wus sumarah sumôngga karsaning laki
gya sampun ing asmara

tan kawarna solahe kang rêsmi
wus anunggil rasa kalihira
kalangkung sami asihe
samana kang sinuhun
nèng Madiun pan sampun lami
tansah among asmara
anutugi kayun
wong Madiun ingkang kentar
samya ngili kathah mantuk mring nagari
samya eca tyasira

ya ta wau kawarnaa enjing
sri narendra miyos siniwaka
pêpak para mantri kabèh
bupati lan tumênggung
nèng paglaran jêjêl anangkil
miwah para sêntana
andhèr munggèng ngayun
myang Dipati Môndaraka
atanapi ta wau Pathi Dipati
nênggih darbe pangrasa

aningali kang raka narpati
dene sanès warna lir sabênnya
kadya pangantèn sêmune
amicorèng ing kalbu
kaya ngapa sri narapati
datan arsa bubaran
lawas nèng Madiun
iya kang salira krama
ingsun iki nora anggawa pawèstri
pêsthi yèn ora bêtah

sigra pamit Adipati Pathi
pan kawula kakang nuwun duka
sampeyan lilani mulèh
ing Pathi wontên mungsuh
wingi sontên utusan prapti
angaturi uninga
pun bojo ingutus
kawula kinèn mantuka
lah ing mangke ulun pan anuwun pamit
wangsul dhatêng Santênan

kangjêng sultan angandika aris
ya yèn kêna yayi pêkênira
aja age sira mulèh
yèn ing Pathi na mungsuh
aku dhewe ingkang nadhahi
Adipati Santênan
mêksa kudu mantuk
inggih paduka narendra
kenging botên lun nuwun mantuk mring Pathi
ngandika lon jêng sultan

alah iya karsanira adhi
lamun sira tan kêna sun eman
kadêrêng yun arsa mulèh
dipati pamit sampun
sigra budhal andhêdhêr runtik
lawan enggal-enggalan
kang anèng Madiun
ngriku Kangjêng Panêmbahan
angandika mring sagung para bupati
wusdene mring kang uwa

wruhanamu ya adhi mas Pathi
arsa balik amungsuh Mataram
Ki Môndaraka ature
dèn ta milanipun
jêngandika wastani balik
sang nata angandika
takdiring Hyang Agung
wus tan kêna winicara
lah ya mêngko ingsun arsa anglurugi
ing nagri Pasuruan

gih wa dika bubarkên dèn aglis
sagung ingkang wadya ing Mataram
Môndraka gya mukul bêndhe
wong Mataram prapta wus
amiranti astraning jurit
sigra tan dangu budhal
golong lampahipun
sajuru-juru atata
kangjêng sultan nèng wurine para mantri
asri yèn tiningalan

lah ing ngriku ing marga wus prapti
Pasuruan lajêng masanggrahan
gya tinêpungkên barise
anulya tan winuwus
kawarnaa Sang Adipati
Pasuruan rêmbagan
lan mantrine sagung
sêdyane arsa nungkula
kang kinarya tuladha kala ing nguni
kasore wong brang wetan

Adipati Pasuruan angling
ya sakèhe para mantriningwang
ing mêngko priye karêpe
wong Mataram prapta gung
arsa ngrusak mring nagri mami
nanging pangrasaningwang
yèn sira yun mêthuk
ya kaya tan bisa mênang
tur dadine kèh susah tine wong cilik
baya angur nungkula

wontên dipatinipun satunggil
palayon saking nagri Blambangan
awasta Kyai Kênitèn
cumlandhak dènnya matur
kawula gih botên nywawèni
yèn sampeyan nungkula
kula pyambak purun
mungsuh yuda wong Mataram
inggih pundi kapanggih ing Senapati
ulun pan datan ulap

sagêndhinge kawula tan ajrih
gênti katga madyaning ayuda
ngabêna wulêt kulite
tuwin kantaran bau
silih ungkih kawula wani
amba dipun priksaa
prang kawula besuk
jurunga surak kewala
sakathahe wadya Pasuruan benjing
kawula kang ayuda

sajêk manira gêsang puniki
dèrèng nate ngraosakên boja
namung nêdha kunir mawon
manawa pan kadya sun
Senapati yêkti kacangking
mustakane dening wang
katura pukulun
pan inggih kawula sêdya
panduk netya lan Senapati Matawis
mangke bêgja dipatya

Adipati Pasuruan angling
yèn mangkono iya karêpira
ingsun pasrahkên mring kowe
sagunge wadyaningsun
Pasuruan sira ngyasani
apa saprentahira
aku wis nora wruh
Kanitèn nêmbah sandika
dèn pitados paduka nèng dalêm puri
tuwan dhahara eca

Ki Kênitèn sigra angundhangi
marang wadya gung ing Pasuruan
dèn padha mranti gamane
iya tontonên ingsun
lawan Senapati Matawis
padha uruna surak
nèng wuri dèn umyung
ja na mèlu lawan yuda
sigra mangkat ngriku kang lagya lumaris
kawarna Panêmbahan

ingkang lagya tinangkil gung mantri
sadaya kang pra santana pêpak
Môndaraka nèng ngarsane
jêng sultan ngandika rum
lah ta uwa Môndraka mangkin
wusdene wadyaningwang
ja na mèlu ingsun
mung gêgaman dèn tataa
baris agung lawan têngara ing mami
wa dika tindhihana

wruhanira mungsuhira iki
apan awrat sinôngga ing yuda
nora kêna lênthe-lênthe
uwa pangrasaningsun
yèn sisipa ambêbayani
Ki Môndaraka mojar
matur kang sinuwun
ing mangke kadya punapa
para kadang kalawan ulun puniki
botên dhèrèk paduka

Kangjêng Panêmbahan ngandika ris
lah ta uwa ing karsa manira
anamur mêthuk mungsuhe
namung wong patang puluh
kang sun ajak dharat prasami
watang cêmêng agêmnya
kulambine wulung
lah ta uwa poma-poma
sampun dika obah anindhihi baris
yèn sun dèrèng kantênan

sigra mangkat Jêng Sultan Matawis
nitih kuda nênggih wastanira
kyai cêmuris namane
srêngkara ulêsipun
pinanganggyan ingkang turanggi
sultan ngagêm rasukan
myang dhêsthare wulung
paningsêt cêmêng punika
uwusdene nyamping wulung ngrêspatèni
prajurit priyaning rat

kangjêng sultan sigra mangkat aglis
ginarêbêg wadya catur dasa
prasamya dharat lampahe
ing ngriku gya kapêthuk
lawan Kyai Kanitèn kadwi
Panêmbahan Ngalaga
Ki Kênitèn muwus
lah sira iki wong apa
angadhangi iya gèn ingsun lumaris
ya êndi Senapatya

Panêmbahan Ngalaga nabda ris
iki sapa kang anèng ing wuntat
nindhihi gêgaman gêdhe
yaiku gustiningsun
Senapati Rajèng Matawis
ya aku iki lurah
numbak langking ingsun
cacahe mung catur dasa
prasamya sinêlir ingandêl nrang wèsthi
kinèn mapag mring sira

Kyai Kanitèn alon nauri
suka manahe gumujêng latah
wong apa iki arane
dene mêksa kumingsun
cumanthaka mungsuh mring mami
kowe tan kulak warta
sun prajurit punjul
sira dudu mungsuh ingwang
Senapati pantêse mungsuh sun jurit
lah wis sira mirea

Kangjêng Panêmbahan ngandika ris
nora gêlêm yèn ingsun oncata
sun iki nglakoni pakon
kinèn mapag yudamu
lamun ingsun durung ngêmasi
datan arsa mundura
Ki Kênitèn laju
ngriku mêksa ingadhangan
nênggih Kyai Kanitèn asru nudingi
lah sira mêngko tiwas

wus tan kêna wong ginawe bêcik
baya sira bosên anèng dunya
amêksa lawan maring ngong
gung boja kèh tan ayun
Panêmbahan ngandika aris
apa sasêdyanira
tan gumingsir ingsun
saking boting wong ngawula
kang sinêdya praptaa ing lara pati
manira tan suminggah

Kyai Kanitèn dènira angling
lah ta iya sun ladèni sira
lamun sêdyamu mangkono
ya numbaka maring sun
pilihana jaja lan gigir
yèn kowe tan prêcaya
mara ingsun mungkur
Panêmbahan angandika
ora watak wong Mataram andhisiki
ki dhinginana matang

sigra ngêtab kudanira sami
Kyai Kênitèn anulya numbak
gêbang-ginêbang agêntèn
surak wadya gumuruh
asauran wadya nyuraki
Pasuruan Mataram
samya surak umyung
gênti larih-linarihan
ingkang aprang prasamya wantêre kalih
tur sami prawiranya

Kyai Kanitèn sigra amusthi
Panêmbahan Ngalaga tinumbak
tan mingsêr saking kudane
pinindho pinitêlu
Panêmbahan datan gumingsir
Kyai Kênitèn sayah
têlas budinipun
dangu gya tumbak-tinumbak
samya cape kalihe ingkang prang tandhing
sabab sami prawira

wong Mataram surakira anjrit
wong Lumajang nimbangi gumêrah
anglir gurnita swarane
myang kadya gêlap sèwu
bumi bêlah kocak jaladri
Kanitèn numbak sigra
kudane sang prabu
ciptane driya mangkana
sok tibaa ya mêngko sun cêkêl aglis
kapal sigra binuntar

kalêrêsan sirahing turanggi
tan pasah Kyai Cêmuris nglumba
ambathang mamprung mangilèn
Kênitèn alon asru
aja sira lumayu kaki
enggal sira balia
nolèha playumu
Panêmbahan angandika
hèh Kênitèn jurite anguciwani
kaya wong tan prawira

têka sira nglarihi turanggi
nulya Panêmbahan ing Ngalaga
winangsulakên kudane
Ki Môndaraka gupuh
anyêgati nyandhak turanggi
ya ta dèn lèrèh uga
wong ika atêguh
paduka têdha mring Suksma
Panêmbahan ing mangke nulya sêsuci
sigra asalat tangat

anênêdha marang ing Hyang Widhi
jroning salat muga gampangêna
Kanitèn iki gawene
Panêmbahan manêkung
amaladi sêmadi êning
anêgês karsaning Hyang
amurwèng pandulu
sampun padhang tingalira
Panêmbahan wungu dènira ngastuti
ngasta waos tinatap

hèh Palèrèt sun jaluk samangkin
gawenira sapisan kewala
Kanitèn prihên lumpuhe
wong Pasuruan umyung
surakira mawanti-wanti
Panêmbahan umangsah
sarwi ngêmbat lawung
Kênitèn sigra angucap
baya sira wis ra wani bali maning
tur môngsa amênanga

Panêmbahan sigra anglarihi
gêgandhune Kênitèn tinumbak
Kênitèn kagyat tibane
ya ta Kênitèn lumpuh
pan ngalosod tan sagêd tangi
sariranira lupa
tan darbe bêbayu
Panêmbahan lon ngandika
hèh Kênitèn apa karêpira mangkin
lah mara tutugêna

Kênitèn nêbda tan darbe kapti
pamanira wis dadi bêbathang
lah sakarsanira angrèh
yèn namanira jaluk
patènana ingsun puniki
Panêmbahan ngandika
manira tan ayun
amatèni marang sira
Panêmbahan anulya amundhut wajik
èstri babak tur pincang

tan adangu katur kuda èstri
babak pincang datan mawi lapak
lawan pangon kêndhaline
jêng sultan anêbda rum
lah Kênitèn muliha aglis
marang ing Pasuruan
matura gustimu
apan ta sira wus kalah
Ki Kênitèn nauri ingsun puniki
apa sakarsanira

wus tinunggangakên kapal èstri
gya lumampah kinèn ngiringêna
wong kawan dasa kathahe
bature kang lumayu
apan ngungsi ing kitha sami
Kênitèn sigra prapta
anèng alun-alun
anulya sira tumingal
nèng ngarsane sira wau sang dipati
sangêt maras ing driya

Adipati Pasuruan angling
hèh Kanitèn kaya apa sira
têka polahmu mangkene
apa sira wus pangguh
lawan Senapati Matawis
Kanitèn awotsêkar
amba sangêt gêtun
dèrèng panggih Senapatya
pan kasêlak lêlurahe angadhangi
Watang Langking namanya

dene sanggup kariyin mungkasi
mila kawula lawani yuda
têmahan kawula kawon
adipati amuwus
wruhanira ingkang ngadhangi
lawanira ayuda
Senapati iku
Kênitèn ambuwang tilas
yèn priksaa punika pun Senapati
môngsa amba kawona

asukua jaja lun lampahi
praptaa lena môngsa mundura
wruha yèn Senapatine
madyanirèng prang pupuh
datan sêdya amba gumingsir
ki dipati ngandika
jêr kwe wong kumênthus
duk prange yèn sira daya
môngsa sira nêmahana dèn sakiti
yêkti sira wus kalah

ki dipati dukanya tan sipi
gya parentah glis kinèn ngêthoka
Kyai Kênitèn gulune
sigra dènira madung
Ki Kênitèn jangganya aglis
sagung tan na tumama
malah kèh kang putung
gya dipun êsoki timah
cangkêmira Ki Kênitèn wus ngêmasi
ki dipati ngandika

lah gawanên Kênitèn dèn aglis
aturêna mring Sultan Mataram
lawan saosa suguhe
aturna bêktiningsun
wus dèn eca klami sun iki
tan nêdya sun puruna
mring kangjêng sinuwun
kang pêksyarsa ambêk sura
mêngsah gusti ing mêngko sun wasisani
unjukna mring jêng narpa

sigra mangkat dutane dipati
jisimira Kênitèn dèn bêkta
lampahe ngriku prapta ge
anèng byantara prabu
ponang duta sigra wotsari
mangkya aturing duta
amba kang sinuwun
ingutus rayi andika
Pasuruan angunjukkên sêgah bêkti
sarwi ngaturkên dhahar

lan jisimipun Kênitèn Kyai
kaatura ing paduka nata
inggih punika warnine
rayi dalêm sang prabu
tan sumêdya mungsuh sang aji
ing mangke Pasuruan
katura sang prabu
rajabrana jroning kitha
rayi tuwan tan kawasa andarbèni
katur jêng padukendra

alon ngandika sri narapati
iya sun trima pracayanira
yayi Pasuruan mangke
matura mring gustimu
ala lamun pan arsa mulih
dene wong Pasuruan
mênênga karuhun
apa karêpe wong wetan
dèn turuta aja suwala ing kapti
têka dèn lakonana

wus tinundhung utusan gya mulih
sampun prapta wus tundhuk gustinya
wus katur saandikane
sinigêg kang winuwus
kawarnaa Natèng Matawis
dhawuh nabuh têngara
arsa budhal kondur
sigra muni kang têngara
budhal kabèh wadyabala ing Matawis
tan kawarna ing marga

sampun rawuh nagari Matawis
Panêmbahan malêbêt ing pura
wus pinêthuk garwa kabèh
putra saking Madiun
wus kinanthi sang rêtna dèwi
ucapên wadyabala
sadaya wus mantuk
mring wismane sowang-sowang
garwanira prasami mêthuk narpati
nèng kori pawingkingan

ênêngêna ing Mataram
kawarnaa nagri brang wetan nênggih
Mas Lonthang ingkang lumayu
ngungsi ing Surabaya
wus alami pan sampun ingambil mantu
tinanêm anèng ing Pajang
nagari amit pan asri

ing Kadhiri kawarnaa
kang jumênêng Pangeran Êmas nguni
lami-lami sampun surut
Pangran Êmas punika
ri sampune mangkana ingkang winuwus
dipati ing Surabaya
apan arsaananêmi

nagri brang kidul punika
tinanêman saking ing Surawèsthi
pangeran ing Surèngkewuh
kang nanêmi punika
ing Kadhiri ajêjuluk Ratu Jalu
kang anèng nagari Japan
Ki Mas Lonthang kang wêwangi

nagari ing Wirasaba
Kyai Rôngga Prêmana kang kinardi
miwah Pasuruanipun
pan sampun tinanêman
Ki Tumênggung Kapulungan wastanipun
kang anèng ing Pasuruan
apan kacarita nguni

anjêjamah samya priya
Kapulungan ingkang kocapa nguni
sampun karta jamanipun
nagara ing brang wetan
ênêngêna kang sampun mêntas tinandur
ya ta wau kawarnaa
nênggih nagari Gêdhiri

wau ingkang kawarnaa
ingkang wasta Senapati Kadhiri
Pagunêman wastanipun
kang aran Saradipa
kang satunggal awasta Kenthol Jajagung
arènipun ragil ika
Kartiwôngsa kang wêwangi

Senapati angandika
Kartiwôngsa paran budinirèki
iya nagara Matarum
yayi saya angrêda
jaman iki sang ulun pan ingêripun
yèn sun rasa atiningwang
jaman wetan iku atis

sarta ujaring wirayat
sun miyarsa mêngko saya kapanggih
yèn sira sêmbadèng kayun
yayi sêdya manira
arsa angawula mring Mataram ingsun
sêdyaningsun tilar praja
iya nagara Kadhiri

lamun ora mangkonoa
nora wurung benjang nagri Matawis
ngalurug mangetan besuk
matur Ki Saradipa
inggih kakang kawula dhatêng tumurut
ing sakarsa jêngandika
datan lênggana ing ati

Senapati angandika
marenea sira Ki Nayakarti
sira mêngko ingsun utus
marang nagri Mataram
aturêna surat ingsun mring sang prabu
lah ta poma wêkas ingwang
dèn katur marang sang aji

ya ta Nayakarti enggal
anampèni sêrat anêmbah amit
Nayakarti lumastantun
ingiring wong sadasa
mêtu jaban kitha aris lampahipun
ya ta wau kawarnaa
ucapên Rajèng Matawis

ri sêdhêng sawêg sineba
para mantrinira samya anangkil
miwah santana tumênggung
sadaya samya seba
Adipati Môndaraka anèng ngayun
lan Dipati Singasêkar
Adipati Mangkubumi

Panêmbahan ing Mataram
putranira sasonga kang winilis
putra-putri tan winuwus
putra jalu kewala
apêpitu kang arsa jinunjung lungguh
sang nata alon ngandika
uwa Môndaraka mangkin

undhangêna wong Mataram
lamun putraningsun Ki Juru iki
ing mêngko sun junjung lungguh
Dipati Pusêr rannya
dene putraningsun Mas Damar puniku
nama Dipati Juminah
Mas Gathot ingsun paringi

Pangeran Wiramênggala
dene putraningsun Mas Jolang nênggih
iya ingsun junjung lungguh
nama Pangran Dipatya
putraningsun Ki Mas Bathothot puniku
ran Dipati Jagaraga
Mas Bagus ingsun paringi

ran Dipati Têpasona
Ki Mas Gawat Pringgalaya kang nami
sadaya sami mituhu
kantun kalih kang putra
Mas Têmbaga kalawan Ki Mas Kadhawung
kang dèrèng jinunjung lênggah
apan maksih timur sami

manêmbah Ki Môndaraka
mring kang putra Kangjêng Sri Narapati
putra paduka sang prabu
nênggih Jaka Umbaran
ingkang kinèn atapa Gêbyogan Sèwu
sêdhêng mangke tinimbalan
dene ta sampun alami

Panêmbahan angandika
inggih uwa dene langkung prayogi
gya nimbali gandhèk gupuh
wus prapta ing byantara
hèh ta gandhèk timbalana putraningsun
iya Ki Jaka Umbaran
nèng Gêbyogan Sèwu nguni

gandhèk tur sêmbah gya mêsat
tan kawarna ing marga sampun prapti
nênggih ing Gêbyogan Sèwu
wus panggih Dyan Umbaran
gandhèk matur dhawuhkên timbalan prabu
radèn paduka ngandikan
mring ramanta sri bupati

rahadèn matur sandika
sigra mangkat datan kawarnèng margi
kêbat lampahe wus rawuh
wau nagri Mataram
sampun katur mring nata ngandikan gupuh
wus prapta ngarsaning rama
majêng ngaraspadèng aji

sang nata angrangkul jôngga
onêng ingkang putra lami tan panggih
wus mundur ngarsaning prabu
bukuh nèng ngarsa nata
Panêmbahan ngandika bageya kulup
sampun kapatêdhan nama
juluk Pangran Purbaya di

sang nata langkung sihira
sampun kinèn nunggil pra putra sami
ing ngriku datan winuwus
Kadhiri kang utusan
Nayakarti samana pan sampun rawuh
anèng nagari Mataram
arsa ngaturakên tulis

sampun katur ing sang nata
lamun wontên utusan ingkang prapti
Senapati ingkang ngutus
ing Kadhiri punika
ingandikan duta wau nulya sampun
ing ngarsanira jêng narpa
Nayakarti awotsari

Panêmbahan lon ngandika
sapa aranira utusan prapti
kinongkon pa mring gustimu
dene Ki Senapatya
gya Ki Naya manêmbah sigra umatur
wasta kawula sang nata
anênggih pun Nayakarti

kawula ingutus marang
abdi dalêm inggih pun Senapati
sêmbah bêktinipun katur
kalawan kang nawala
kaatura dhatêng kangjêng sang aprabu
kang surat sampun tinampan
winaos sinuksmèng galih

mangkana ungêling surat
pan kawula ngaturkên sêmbah bêkti
kunjuka ingkang sinuwun
jumênêng ing Mataram
ingkang angsal kanugrahaning Hyang Agung
kalawan ingkang supangat
kangjêng nabi kang sinêlir

ingkang lagya angsal brêkah
para wali sumare tanah Jawi
kêsawaban ing lêluwur
pinanjangna kang yuswa
ri sampune kang kadya punika ulun
ing mangke atur kawula
yèn marêngi karsa aji

kang abdi arsa nyuwita
ing paduka suka dados pakathik
yèn karsa ingkang sinuwun
dhumatêng sariramba
pêjah gêsang sumôngga karsa sang prabu
kang abdi datan suminggah
karsa dalêm anglampahi

sangêt ing panêdha amba
saking kêdah angabdi paduka ji
ing saturun-turun ulun
mugi kaabdèkêna
pan umadhêp sumanggêm karsa sang prabu
sakathahe lêpat amba
nuwun pangapuntên gusti

wus titi ungêling sêrat
saèsthining driya wus kawrat tulis
ya ta mèsêm sang aprabu
myarsa ungêling nwala
pan tansaya sang nata sukaning kalbu
Senapati angrêrêpa
sang nata ngandika aris

Nayakarti sun tarima
pracayane putrèngsun Senapati
kaliwat ingsun jumurung
andonga ing Pangeran
muga tinêtêpna ya ing imanipun
olèha rêp duwe bapa
maring ingsun atma mami

nanging dipun sarèhêna
yèn marêngi Mukharam ingkang sasi
pan ingsun kongkonan mêthuk
sutèngsun sudhiyaa
wus ginanjar Nayakarti kampuh dhuwung
rasukan lawan calana
pinaringan sangu margi

sang nata aris ngandika
lah ta uwis muliha Nayakarti
iya age surat ingsun
sungêna putraningwang
sigra nêmbah Nayakarti nulya mundur
lampahira gêgancingan
datan kawarna ingmargi

ing Kadhiri sampun prapta
nulya marêk dhatêng Ki Senapati
malêbu pan sampun katur
myang surate sang nata
wus tinampan marang Senapati gupuh
wus winaos ingkang sêrat
mangkana ungêling tulis

pèngêt iki layang ingwang
tumêkaa putrèngsun Senapati
iya salam donganingsun
têkaa marang sira
kapindhone sira tur surat maring sun
ya wis têka marang ingwang
sarta wus sun apriksani

iya saunining layang
apan bangêt lêgane galih mami
sira arsa mring Matarum
arêp angaku bapa
mring manira sun andonga mring Hyang Agung
mugyantuk kakang supangat
kangjêng nabi kang sinêlir

pinanjangna ingkang yuswa
tinêtêpna ing iman kang sayêkti
iya jêbèng jangjiningsun
benjang ing sasi Sura
ingsun pêthuk sira ing gêgaman agung
anuli sira mangkata
kalamun sira sayêkti

wus brastha ungêling surat
suraosing manah kawrat ing tulis
Senapati nulya dhêku
kalangkung sukanira
pangrasane kadya pan sampun katêmu
klayan sang Rajèng Mataram
sangêt sukanirèng galih

lah ing ngriku kawarnaa
ing Mataram kang winursitèng nguni
wus prapta ubayanipun
nênggih wulan purnama
Panêmbahan suwarèng ing wadyanipun
kinèn amêpak gêgaman
sang nata miyos tinangkil

pêpak wadya kang sewaka
angandika kangjêng sri narapati
Wiramênggala sun utus
sira ngirida lampah
amapaga mring Senapati lakumu
Si Tumênggung Alap-alap
iku sun gawe surati

hèh Alap-alap ta sira
ngêmbanana marang ing putra mami
iya bênêr luput ingsun
sira kang mrayogakna
lan sakèhe mantripamajêgan ingsun
lah padha sira mèlua
wong Kajoran ja na kèri

lan wong Pajang Jagaraga
kalawan wong Dêmak ingsun kon kari
mring lakuning putraningsun
nanging ta wêkas ingwang
lamun èstu Senapati lamun cundhuk
Si Tumênggung Alap-alap
bêdhaha ing Ngrawa benjing

yèn Ngrawa iya wis bêdhah
boyongana aja na ingkang kèri
wêlinge nata wus rampung
ya ta kinèn lumampah
samya nêmbah anulya budhalan sampun
datan kawarna ing marga
ing Madiun nulya baris

Ratu Jalu kawarnaa
wus ngaturan uning wong ing Matawis
prapta nagri ing Madiun
Ratu Jalu utusan
dhatêng Surabaya arsa angsung wêruh
yèn wong Mataram wus prapta
arsa gêcak ing Kadhiri

ing Japan lan Wirasaba
Pasuruan Malang prasamya cawis
miwah ing Lumajang iku
lawan ing Kartasona
kawarnaa wong Mataram sampun rawuh
amondhok ing Kartasona
salèr kilèn ing Kadhiri

mujur mangidul barisnya
malah tutug kidul kulon Kadhiri
ing Pakusèn wastanipun
prasamya angrêrayah
wong padesan samya ngungsi kutha sampun
kêbo sapi pinêndhêtan
wong desa prasamya ngili

Ratu Jalu sinewaka
wus andhêndhêng gêgamaning ajurit
para mantrine akumpul
pêpak anèng paseban
namung Senapati ingkang datan rawuh
sayadane lagya lara
pracaya marang kang rayi

kang awasta Saradipa
ingkang kinèn saos ngarsaning aji
Saradipa anèng ngayun-
ira sri naranata
pan ajajar lawan para mantri agung
Ratu Jalu angandika
kakangira anèng ngêndi

Senapati nora seba
Saradipa matur saha wotsari
inggih sangêt sakitipun
pun kakang Senapatya
pan kawula kinèn sowan mring sang prabu
anyadhong karsa narendra
pun kakang pracayèng kami

Ratu Jalu angandika
iya lamun kakangira asakit
mêngko sira ingsun tuduh
sira ngirida wadya
amapaga wong Mataram yudanipun
anuli sira mangkata
angirida wong Kadhiri

lamun sira ngêntènana
ing praptane suruhanira sami
wong Surabaya puniku
sayêktine alawas
atêmahan sira dhewe ingkang lêbur
lah age sira mangkata
ingkang kinon awotsari

têngara lamun wus budhal
tiningalan kadya yangyanging tulis
nagari lèr dèrèng rawuh
mung Sarêngat Balitar
Malang Ngrawa ing ngriku kang urun bantu
gêgaman gêng kang lumampah
katingal wadya Matawis

wus panduk gya yun-ayunan
Saradipa ingkang minôngka tindhih
katawaning anèng ngayun
wong Mataram umiyat
lamun wong ing Kadhiri prasamya rawuh
wong Mataram winangsitan
aja na wong kang nêmêni

gya campuh kang ponang yuda
wong Kadhiri ingkang ambêdhil dhisik
nanging Saradipa wau
kabèh sawadyanira
dènnya bêdhil ingarêpakên mandhuwur
wadya Mataram mangkana
bêdhila tan mawi mimis

nanging ingkang kering kanan
kang acampuh prange samya nêmêni
surake wadya gumuruh
rame ambal-ambalan
datan ana kang kalindhih yudanipun
gènnya prang nganti sadina
kasaput ing wêngi kingkin

