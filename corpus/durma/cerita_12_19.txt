wus apacak baris pra raja kasukan
Sri Baskara anuding
Pêcattôndha mangkat
mundhi sêrat panantang
ingiring wadya kapilih
praptèng barisan-
ira wong Mlawapati

sêsunguting baris mantri awas mulat
yèn ana duta prapti
Dêmang Tanpanaha
sigra ngadhang ing marga
hèh sira mandhêga dhihin
sira wong apa
Pêcattônda sru angling

ingsun duta mantri ing Simbarmanyura
dinuta mring ki patih
ngaturakên sêrat
Tanpanaha lingira
hèh sira mandhêgèng ngriki
manira arsa
atur udani dhihin

gya angutus mantri jajar sêsandêran
prapta laju umanjing
ngarsèng pasamoan
wau para satriya
matur lamun duta saking
Simbarmanyura
arsa ngaturi tulis

dipun andhêg nèng jawining pabarisan
dyan arya kèn nimbali
duta gya ingundang
manjing ing pasamoan
Pêcattôndha mundhi tulis
Dêmang Urawan
ingkang pinrih nampèni

dyan winaos pèngêt bêbukaning surat
Raja Baskara patih
ing Simbarmanyura
Wijanarka nungkula
sun pundhut Malawapati
srahna bongkokan
ngawulaa mring mami

muntab krodhanira Ki Dêmang Urawan
mojar anêbit tulis
hèh duta muliha
matura gustinira
Si Baskara kapan prapti
sun papag ing prang
duta wus pinisalin

Pêcattôndha sigra lèngsèr sing ngayunan
sêsandêran nèng margi
praptèng pamondhokan
sira Raja Baskara
lagya siniwèng prajurit
duta mring ngarsa
matur saha wotsari

surak dalêm tinampik dening prameya
winaca dyan sinêbit
ran Dêmang Ngurawan
lajêng mojar sêsumbar
paduka dipun sumbari
samôngsa prapta
pinagut ing ajurit

duka Raja Baskara akèn tangara
bêndhe bèri tinitir
muntab sikêping prang
sumahab anèng papan
gêlar gajah mêta dadi
swaraning bala
angkên hyraking jaladri

gya tangara punggawa mantri Malawa
gêlarira wus dadi
prajurit gambira
mulat mungsuh sudira
parêng ajuning ajurit
têmpuh sanjata
yayah rug ingkang wukir

ramening prang tanbuh mungsuh lawan rowang
apanggih padha wani
kukusing sandawa
pêtêng lir ampak-ampak
riwut rok asilih ukih
acaruk watang
ganjur wus tanpa kardi

rêmpu watang prawira narik curiga
rame agênti kêris
apêdhang-pinêdhang
rame pêrang-pinêrang
warastra kadi garimis
busur sarampang
towok lêmbing suligi

lir ampuhan swaraning bala kabranan
wau ta kang ajurit
wadya ing Malawa
mêngkab karoban laga
rusak gêlaring ajurit
Andayaningrat
ngabani wong sinêlir

tigang atus samya trahing Kartiyasa
lêlurahira sami
trahing kulangkeya
tanna trah bêndarakan
sarêng mêngsah nunjang wani
samyambêk pêjah
mangamuk golong pipis

bubrah rusak kang gêlar dirada mêta
ingkang katrajang gusis
agul-agul raja
lawan raja sangara
mulat rusaking prajurit
dahat bramatya
ngangsahakên prajurit

gya linimput Radèn Arya Dayaningrat
jinawuhan jêmparing
myang busur sarampang
suligi alugora
wadya sanambang tan gingsir
ngamuk manêngah
liwung awuru gêtih

Wijanarka mulat ing Andayaningrat
linimput ing ajurit
Arya Mangunjaya
ingatag têtulunga
mangsah ngirid wong sinêlir
mamrêp anunjang
mungsuhira nadhahi

sinosog ing watang sinawat ing srampang
turanggane tan busik
tinon lir parada
mimis kang anèng dhadha
sangkin gambira ing jurit
punggawa sabrang
akèh ingkang ngêmasi

Maharaja Baskara Darpa Kabangan
sawadya apêpulih
myang sagung pra raja
prawira sami sura
ambyuk sadaya ngêbyuki
mring Dayaningrat
panggah datan gumingsir

lawan Mangunjaya kadya Partasuta
duk rinêbut ing jurit
mring sata Kurawa
ingudanan warastra
kudanira angêmasi
narik curiga
para aji nadhahi

akèh ingkang para raja nandhang brana
bupati kèh ngêmasi
Arya Wijanarka
lawan DêmangUrawan
têtulung samya ngawaki
sawadyanira
miwah kang para mantri

prajurit ing Malawa kawratan dana
mila samyambêk pati
surak lir ampuhan
awor sêblaking laras
kumêlap-kêlap kang langit
bumi prakêmpa
mangaèrnawa gêtih

sungsun-sungsun kunarpa awêwukiran
sarah watang lan lêmbing
lêlumut kumbala
daludag lan gêndera
wong Simbarmanyura giris
samya sasaran
tan ana môngga pulih

senapati Raja Baskara lumajar
mawur para bupati
miwah para raja
samya tilar galanggang
mundur wong Malawapati
amasanggrahan
nahan Baskara aji

palayune nêdya ngaturi uninga
dhatêng sri narapati
Pancadnyana lagya
sinewa ing punggawa
Kalasrênggi anèng ngapti
nata ngandika
apa wartane patih

Si Baskara dènnya angrabasèng pura
prajèng Malawapati
Kalasrênggi nêmbah
dèrèng wontên tur piksa
kasaru Baskara prapti
laju ngandikan
angling sang raksasaji

hèh Baskara apa sira labdèng karya
ngrabasèng Mlawapati
êndi Wijanarka
apa ta wus palastra
Raja Baskara ngabêkti
anuwun duka
dahat tiwas ing dasih

datan bêdhah Malawa kang têngga praja
prajurit sura sakti
wasta Wijanarka
lawan Andayaningrat
Mangunjaya kang satunggil
langkung digdaya
prajurit ewon gusis

ing ayuda datan amôngga puliha
duka sang dityapati
kèn nêmbang tangara
kumpul bala raksasa
gumêr swaraning dityangrik
sang danawendra
ngrasuk kaprabon jurit

wus sumahab sagung prajurit danawa
sikêp lêmbing suligi
badhama candrasa
limpung pêdhang sarampang
umijil sang danawaji
kasrêng ing duka
majêng baris rasaksi

praptèng rana angrakit gêlaring yuda
Kya Patih Kalasrênggi
gêlar prit anêba
mulat mungsuh manuswa
nguwuh-uwuh ngajak jurit
kagyat punggawa
Malawa nata baris

wus sumahab ing papan ditya narajang
prajurit anadhahi
binendrong sanjata
sinosog ganjur watang
tan ajrih tinumbak wani
ngêrah badhama
ana kang nginum gêtih

kang sawênèh apikut sinêmpal-sêmpal
kinêmah sinasêbit
kinarya sêsawat
giris wadya Malawa
malêdug sikêping jurit
samya sasaran
tan ana môngga pulih

kasaput ing ratri kang sami ayuda
mundur sang danawaji
makuwon kasukan
lan sagung pra punggawa
lingên wong Malawapati
sami katrêsan
dhandhanggêndhis sumilih

