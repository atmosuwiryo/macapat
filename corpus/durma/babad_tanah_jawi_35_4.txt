Senapati lawan sawadya Mêntaram
lampahnya sampun prapti
kori galedhegan
kang kilèn panggih lawan
wong ing Dêmak ingkangbaris
anèng gledhegan
sagunge para mantri

Pajang ingkang dadya têtindhihing yuda
Ki Gêdhong sarta kanthi
wadyabala Dêmak
Senapati ngandika
sanak ingsun jaluk kori
dèn wêngakêna
wong Dêmak tan mêngani

Kyai Gêdhong myarsa wong Dêmak saurnya
lajêng kurdha mawêrdhi
ngamuk mring wong Dêmak
kang sami jaga lawang
gègèr wadya têngga kori
kathah kang pêjah
sakarine kang mati

tambuh-tambuh solahira jang-tinunjang
têmah lumayu gêndring
bubar wadya Dêmak
lumayu ngungsi gêsang
nulya binuka kang kori
Ki Gêdhong sigra
wau ta Senapati

sampun prapta anèng salêbêting lawang
lawan Ki Gêdhong panggih
Ki Gêdhong sêksana
ngabêkti ngaras pada
Senapati ngandika ris
dhuh sanak ingwang
akèh piutang mami

marang sira abangêt panrima kula
mangke kula prajangji
besuk turun dika
ywa nganti pisah-pisah
lawan turun kula benjing
padha mèlua
mukti nèng tanah Jawi

lamun lara inggih ta padha mèlua
Ki Gêdhong amiyarsi
alon aturira
sangêt panuwun kula
dhuh gusti kawula amit
arsa ngamuka
mring wadya Pajang sami

wadya Dêmak kang sami baris punika
nèng alun-alun sami
alon angandika
Senapati Ngalaga
kisanak kula lilani
mung wêling kula
dika dèn ngati-ati

ya ta nêmbahKi Gêdhong mundur sêksana
lajêng ngamuk mangarsi
mung lawan curiga
tandange kadya singa
tênaya ngupaya bukti
kinrocok kathah
Ki Gêdhong angêmasi

kawuningan dhumatêng Ki Senapatya
Ki Gêdhong angêmasi
sangêt pangungunnya
alon dènnya ngandika
hèh Ki Gêdhong jênêng mami
lan pêkênira
iya pan durung nganti

malês ing sih sungkêmira marang ingwang
wau ta Senapati
anulya sêksana
sumungkêm kêpuh sigra
fanaul pana kang galih
Ki Senapatya
lir mati jroning urip

Senapati pamintanira Hyang Suksma
unggula ing ajurit
nêkung sêmèdinya
prapta angin prahara
awor udan riwis-riwis
tôndha katrima
mring Suksmana Kang Luwih

ingkang baris nèng alun-alun sêdaya
bingung ngamuk ing jurit 
aprang sami rowang
wus kathah ingkang pêjah
pêngrasane Senapati
mangsah ngayuda
lajêng lumayu sami

bubar larut wadya Dêmak Pajang samya
tan sêdya môngga pulih
sangêt ajrihira
dhumatêng Senapatya
Ki Juru sarêng ningali
anulya inggal
wau dènnya murugi

mring ênggène Senapati ing Ngalaga
sarwi anitih wajik
prapta ênggènira
Senapati Ngalaga
sumungkêm kêpuh pan maksih
Ki Juru sigra
asru panyêluknèki

Senapati Ngalaga sira tangia
aja katungkul kaki
angantuk nèng kuda
apa lali yèn yuda
Senapati duk miyarsi
Ki Jru dhawuhnya
kagèt anulya tangi

lon umatur Senapati mring kang rama
tiyang Dêmak kang baris
nèng lun-alun ika
mubêng têpung kalangan
ing samangke wontên pundi
Ki Juru lingnya
wis padha bubar kaki

pan lumayu tambuh mau paranira
Kyai Juru lon angling
kulup ayo padha
banjur malêbèng kutha
Dipati Dêmak saiki
kiraku iya
wus bangêt gone wêdi

nora wani jêbèng mapag ing ayuda
Senapati nulya glis
têdhak saking kuda
lajêng lumampah dharat
dènira umanjing puri
Ki Juru lingnya
ya gene sira kaki

têka mudhun saking ing wahananira
rak iya luwih bêcik
maksih nunggang jaran
Senapati aturnya
mila ngong mudhun sing wajik
ing pagêlaran
kêlawan ing sitinggil

tilasipun pinarakaning Jêng Sultan
Pajang ingkang suwargi
Ki Juru sêksana
nulya mudhun sing kuda
lampahira sampun prapti
kori sapisan
garwanira Dipati

Dêmak putranira Kangjêng Sultan Pajang
inggal mêthuk ing kori
anungkêmi pada
matur sarwi karuna
adhuh kakang Senapati
rayi sampeyan
bojo kula Dipati

Dêmak mugi kakang sampun pinêjahan
Senapati duk myarsi
aturing sang rêtna
asangêt wêlasira
sarta ningali kang rayi
raosing driya
lir winuluh tyasnèki

kasok trisna kèmutan ingkang suwarga
Senapati lingnya ris
wis yayi mênênga
aja sira karuna
bojomu tan sun patèni
mung karsaningwang
kapoka bae yayi

sabab gone dadi ratu anèng Pajang
pan ora bênêr yayi
dene ta samangkya
kêlamun bojonira
wus ngrasa kalah lan mami
lah yayi mara
jakên marang sitinggil

lan bandanên pratandhane yèn wus kalah
gone prang lawan mami
Senapati sigra
lawan Ki Juru têdhak
prapta lênggah ing sitinggil
lan ingkang rama
Ki Juru Amartani

wau Pangran Bênawa sabalanira
wus prapta ing sitinggil
ya ta kawarnaa
lampahira sang rêtna
garwane Sang Adipati
Dêmak punika
kang manjing maring puri

sampun panggih lan Dipati Dêmak nulya
wau ta sang dipati
lajêng pinusara
dening cindhe puspita
anulya binêkta aglis
mring sitibêntar
ginêrbêg para cèthi

lan kang garwa wau ta Dipati Dêmak
praptane ing sitinggil
anulya binêkta
ngarsane Senapatya
tumungkul dènira linggih
Dipati Dêmak
wirang kaworan ajrih

jajar lawan kang rayi Pangran Bênawa
nèng ngarsa Senapati
ya ta lon ngandika
Senapati Ngalaga
mring Dêmak Sang Adipati
kêraton Pajang
kinanthi kang gumanti

apan ta dudu warismu
dene ingkang duwe waris
yayi mas Pangran Bênawa
iku yogya anggêntèni
mring jêng sultan kang wus swarga
mungguh warismu pribadi

ing Dêmak mulane iku
samêngko parentah mami
kowe tumuli muliha
marang ing Dêmak dèn aglis
hèh wong ingsun ing Mêntaram
padha ngatêrna sirèki

mring Dipati Dêmak iku
nanging ta parentah mami
bandane Dipati Demak
aja ta sira uculi
tunggangna tandhu kewala
pikulên wong anèng margi

besuk yèn wis têka iku
ana ing Dêmak puniki
ya bandane uculana
sandika wadya Mêntawis
ya ta Sang Dipati Dêmak
sagarwa putranya sami

ingangkatakên sêdarum
tinandhu sang adipati
datanapi garwanira
gêgaman angapit-apit
kering kanan wuri ngarsa
ingkang sami anjajari

kunêng gantya kang winuwus
kang anèng Pajang nêgari
Senapati ing Ngalaga
lan Pangran Bênawa nênggih
tuwin ingkang wadyabala
lajêng kasukan prasami

dènnya suka-suka nutug
wantu mêntas mênang jurit
nutugkên sakarsa-karsa
sasuka-sukanya ngênting
ya ta Pangeran Bênawa
matur dhatêng Senapati

kakang êmas atur ulun
sampeyan jumênêng aji
wontên ing nêgari Pajang
gumantos jêng rama swargi
sabab kakang mas sampeyan
putra kang sêpuh pribadi

lila lair batos ulun
kakang mas jumênêng aji
kawula trima nyatriya
punapa malih kang warni
dunya brana tilarannya
rama paduka suwargi

kawula sumanggèng kayun
sakarsa kang mas suwawi
amba inggih tan rumôngsa
andarbèni kang brana di
môngsa borong jêng paduka
Senapati ngandika ris

yayi mas tarima ingsun
prasêtyanta marang mami
ya bangêt panêdhaningwang
pangandêlira ing mami
nging pun kakang datan arsa
gumantya jumênêng aji

anèng Pajang madêg ratu
yayi ngong arsa dadya ji
anèng praja ing Mêntaram
sabab puniku ta yayi
pêparinge kang suwarga
winariskên marang mami

lan wus pêsthine Hyang Agung
besuk ing saturun mami
padha jumênêng narendra
gêdhe nèng praja Mêntawis
dene kang umadêg Pajang
yayi mas jênêngirèki

ingkang sun adêgkên ratu
gêntèni jêng rama swargi
mung yayi kang rupa barang
tilarane kang suwargi
yayi mas pun kakang têdha
gong sêkar dalima yayi

kêndhali si macan guguh
lawan cêkathakan yayi
si jênthayu ingsun têdha
la panunggalane maning
ingkang warna bêbêrkatan
Pangran Bênawa wotsari

sumôngga karsa pukulun
paran kang tuwan karsani
sêksana anulya bubar
lumêbêt manjing ing puri
Pangeran Bênawa lawan
ingkang raka Senapati

ing dalu datan winuwus
ya ta kawarnaa enjing
sagunge ing babêrkatan
ingkang kina-kina sami
winêdalakên sêdaya
saking salêbêting puri

rinukmi sêdayanipun
arsa binêktèng Mêntawis
Senapati ing Ngalaga
rampunge dènnya ngruktèni
sagunge kang babêrkatan
lajêng mêdal saking puri

Pangran Bênawa tut pungkur
pagêlaran sampun prapti
Senapati ing Ngalaga
pinarang ing dhampar gadhing
kasur babut lèmèkira
ki patih myang pra dipati

mantri prameya supênuh
ulubalang tôndhamoi
prajurit para satriya
pêpak andhèr anèng ngarsi
Senapati cahyanira
mêncorong lir pendah sasi

Pangeran Bênawa lungguh
sandhing lawan Senapati
Senapati angandika
mring sagunge kang sumiwi
kabèh padha sêksènana
ing samêngko ari mami

Pangeran Bênawa iku
jumênênga narapati
anèng nêgara ing Pajang
gêntèni kang rama swargi
sêdaya ingkang sumewa
apan sami saur pêksi

kêlangkung sangêt jumurung
ing karsa paduka gusti
sêdaya para nayaka
wêwah jrih mring Senapati
sêdaya botên anyana
ing karsane Senapati

yèn Pangran Bênawa iku
ingkang dèn dêgakên aji
Senapati angandika
dhumatêng kang rayi aris
yayi prabu ngong pitungkas
mungguh wong umadêg aji

ing siyang dalu dèn emut
aja pêgat ngati-ati
lan yayi muriha sira
duwewong tigang prakawis
ingkang rumiyin pandhita
kang sampun sampurnèng budi

lawan malih wong kang ahlul
ngèlmu falak iladuni
falakiyah kaping tiga
wong kang ahli tèki-tèki
lamun yayi sungkawèng tyas
amranata mring nêgari

pandhita andika tantun
lamun yayi arsa uning
ingkang dèrèng kêlampahan
dangua maring wong ahli
ngèlmu falak falakiyah
ramal miwah iladuni

yèn yayi arsa pinunjul
prawira kunthara sêkti
andangua yayi marang
uwong ingkang ahlul tèki
Pangeran Bênawa nêmbah
anuwun langkung kapundhi

timbalanipun kang dhawuh
kacadhong ing asta kalih
kapêtêk wontên mustaka
kacangcang pucuking wèni
mugi ta kang mas dadosa
jimat paripih ing ari

lumêkêta ing jêjantung
ya ta wau Senapati
alon dènnya angandika
yayi kula nuwun pamit
badhe mantuk mring Mêntaram
Natèng Pajang atur bêkti

cinêndhak rêroncenipun
sigra budhal Senapati
lan sawadyabalanira
kundur dhumatêng Mêntawis
sampun prapta ing Mêntaram
kasmaran jumênêng aji

kunêng ing Pajang nêgari
gantya malih winurcita
ing Mêntaram winiraos
Senapati ing Ngalaga
karsa jumênêng nata
anèng praja ing Mêntarum
nanging ta jêjulukira

maksihnamanira lami
Panêmbahan Senapatya
ing Ngalaga sêbuting wong
sêmana sawiji dina
Senapati sewaka
nèng pagêlaran supênuh
bupati môncanêgara

tuwin sagung para ari
Kyai Juru datan têbah
kêlangkung asri yèn tinon
lir pendah giri kusuma
prabane kang busana
Senapati ngandika rum
hèh wadyaningsun samoa

sarupane wong Mêntawis
rungunên parentah ingwang
Ki Jurumartani mangke
manira kula wisudha
ngong junjung lungguhira
mari nama Kyai Juru
Adipati Môndaraka

iku namine samangkin
lan maninge ariningwang
yaiku Rahadèn Tompe
ingong parabi Pangeran
Tumênggung Gagakbaning lan
Radèn Santri ariningsun
samêngko sun angkat nama

aran Pangran Singasari
Radèn Jambu ariningwang
iya iku pêparabe
Pangran Mangkubumi miwah
putra ngong ingsun angkat
Radèn Rôngga wastanipun
punika atmaja tuwa

sêlire jêng sultan nguni
Pajang saking Kalinyamat
ginadhuhakên dhingine
dhatêng Ki Agêng Mêntaram
kang rama Senapatya
punika lajêng rinêngkuh
dhumatêng Ki Senapatya

mêdali jalu satunggil
diwasa langkung prawira
datanpa sami bobote
digdaya têguh tur rosa
watêknya panasbaran
kang asta cêngkiling tuhu
tan kenging kasasra ngujar

kêlamun nampiling janmi
sirah rêmuk polo muncrat
satêmah wongira layon
ya ta wontên wong nênêka
saking Bantên asalnya
milane prapta Mêntarum
sumêdya angayonana

prawirane Senapati
sarêng prapta ing Mêntaram
Radèn Rôngga myarsa wartos
ya ta lajêng pinanggihan
sêmana sampun panggya
Radèn Rôngga têtanya sru
hèh sanak ingkang nênêka

paran sêdyanta mariki
lan ing ngêndi asalira
kang tinanya lon saure
sira tanya asal ingwang
saking Bantên manira
dene sêdyaningsun rawuh
anèng nêgara Mêntaram

mapan arsa angayoni
prawirane Senapatya
kagila-gila loking wong
Radèn Rôngga duk miyarsa
jaja bang winga-winga
padoning lathi kumêdut
mangondar-andir kang netra

pangandikanira wêngis
yèn mangkono sêdyanira
nora susah sira mangko
angayoni kangjêng rama
ingsun bae wus kêlar
amêthuka mring sirèku
anadhahi sêdyanira

kaya tan cuwa sirèki
apa dadi sêdyanira
wong Bantên sugal wuwuse
dene ta nora kêjamak
kaya wong dhewe lanang
tadhahana ingsun suduk
Radèn Rôngga angandika

payo tibakêna aglis
ingsun tadhahane dhadha
wong Bantên anulya age
sêbrak anarik curiga
sêksana linarehan
Rahadèn Rôngga gumuyu
sinudukan eca-eca

saksana sigra nampiling
wong Bantên kêna dhasira
rêmuk dhas muncrat polone
lajêng ambruk anèng kisma
ôngga têmah palastra
anèng ing siti ngalupruk
Radèn Rôngga sigra kesah

mangkana alami-lami
kapirêng dhatêng kang rama
Senapati sru dukane
ananging datan kawêntar
kang putra tinimbalan
sapraptanira ing ngayun
manêmbah angaras pada

Senapati ngandika ris
kulup pawartaning jaba
sirèku luwih kuwate
payo sun arsa uninga
lah mara jêmpol ingwang
sikil ingkang kiwa kulup
payo putungên yèn bisa

Radèn Rôngga manganjali
uparêk ngarsaning rama
anyandhak jêmpol sikile
Senapati langkung kagyat
rasakna jêmpolira
lir sinumêt gêni murub
nulya kinipatkên sigra

malêsat pan kadi mimis
sarirane Radèn Rôngga
ing pagêr bata kêtanggor
tan gawêr kang pagêr bata
bolonge sêdhêng janma
praptèng jawi langkung ngungun
sakêlangkung wirangira

dhumatêng tiyang Mêntawis
jroning tyas sangêt rudetya
anulya purik sêdyane
dhumatêng Pathi karsanya
kang rama amiyarsa
kinèn nututi kang sunu
tinimbalan awangsula

caraka ingkang nututi
kêpanggih anèng ing marga
lajêng nungkêmi padane
pinipit ing pupu pêjah
laju ing tindakira
Rahadèn Rôngga wus rawuh
anèng ing Pathi sêmana

sang adipati ing Pathi
pinuju lênggah paseban
sangajênge pasebane
ngriku mapan wontên sela
agêngira kalintang
sang adipati andulu
lamun Radèn Rôngga prapta

kang putra ingawe aglis
Radèn Rôngga lampahira
anglêrês wau pêrnahe
datan arsa anyimpanga
ingidak ponang sela
malêdug pan dadya awu
cingak sagung kang tumingal

sêdaya eram wong Pathi
sapraptanira ngayunan
lajêng ngabêkti rahadèn
dhumatêng ing pamanira
Adipati Bêrgola
Dipati Pathi ling arum
hèh ta kulup abagea

Radèn Rôngga awotsari
kapundhi ingkang timbalan
sang dipati ngandika lon
ramanta sri naranata
miwah kadang samoa
apa ta padha rahayu
Radèn Rôngga matur nêmbah

jêng paman inggih basuki
sêdaya sami raharja
sang dipati bubar age
anênggih saking paseban
ingkang putra binêkta
malêbêt sajroning kêdhatun
langkung sukanirèng driya

sagung wadyabala Pathi
tan wontên ingkang puruna
ajrih asih ing batine
wusira ngalama-lama
wau Rahadèn Rôngga
kundur dhumatêng Mêntarum
lampahira anèng marga

Radèn Rôngga aningali
janma tapa mung satunggal
nèng kayu kamal asèndhèn
sêksana lajêng cinandhak
sigra sinêmpal-sêmpal
kunarpa musna pan sampun
Radèn Rôngga myarsa swara

hèh Rôngga dèn ngati-ati
nora suka awak ingwang
sira sikara maring ngong
pan ingsun ora adosa
maring ing jênêngira
besuk ingsun malês ukum
maring sira soring kamal

musnane ingkang suwara
Radèn Rôngga gya lumaris
tan winarna anèng marga
sampun prapta ing Mêntawis
lajêng marêk ing ngarsi
kang rama sarêng andulu
Senapati Ngalaga
tumingal kang putra prapti
gya ingawe Radèn Rôngga praptèng ngarsa

manêmbah angaras pada
Senapati ngandika ris
kulup sira gêgurua
eyangmu Jurumartani
supaya wuwuh kaki
kaprawiran digdayamu
miwah kawignyanira
Radèn Rôngga matur aris
gih sandika jêng rama dhawuh paduka

nêmbah lèngsèr saking ngarsa
sumêja lajêng lumaris
mring Ki Juru wismanira
nèng marga usiking galih
sun iki wus ngluwihi
sêsama-samèng tumuwuh
môngka ta kangjêng rama
dhawuh marang awak mami
ingong kinèn anggêguru marang eyang

Jurumartani ya apa
kang tak gurokakên iki
sêmune kurang pracaya
dhawuhe kang rama nênggih
lampahe sampun prapti
ing wismane Kyai Juru
Ki Juruapan lagya
salat anèng masjid alit
Radèn Rôngga lajêng lênggah anèng jaba

masjid ngangge dhak-undhakan
sela sumayana langking
ponang sela cinublêsan
nênggih kêlawan dariji
mring Radèn Rôngga mangkin
ponang sela langkung êmpuk
dadya kathah dhêkoknya
labêt cinublês dariji
Kyai Juru bakda salat Luhur mêdal

sapraptanira ing jaba
kagèt wau aningali
mring kang wayah Radèn Rôngga
sela gilang dèn cublêsi
Ki Juru lingira ris
kulup Rôngga iku watu
sira cublêsi tangan
pêsthine atosa iki
ponang sela lajêng atos sanalika

cinublês driji tan pasah
Radèn Rôngga siking galih
bênêr dhawuhe jêng rama
kinon anggêguru mami
sih ana kang ngluwihi
iya kaprawiraningsun
nanging yang Juru mringwang
sikarane angluwihi
ingsun têdha besuk lamun apêputra

ya kithinga drijinira
Radèn Rôngga linging galih
nanging ta kinapakêna
wong anom sênadyan luwih
mapan durung ngungkuli
marang ingkang sêpuh-sêpuh
kasêktèn lan liyannya
Radèn Rôngga gya ngabêkti
adhuh eyang kawula nyuwun piwulang

kadigdayan kanuragan
utawi ngèlmu liyaning
Kyai Juru sigra mulang
akathah piwulangnèki
dhatêng kang wayah nênggih
Radèn Rôngga nulya mantuk
lênggah soring mandera
wringin urung ing Mêntawis
karsanira Radèn Rôngga mêng-amêngan

sela itêm gêng sadandang
sakêndhil kinarya singgli
kang sela kathah kasangsang
anèng sanginggil waringin
kunêng ingkang winarni
anênggih Kiyai Juru
malêbêt ing jro pura
kêpanggih lan Senapati
pinanggihan anèng ing sanggar langgatan

eca sami tata lênggah
Ki Juru aturnya aris
Senapati putraningwang
aja katungkul ing galih
beka rêncana wuri
ing sapungkurira iku
putranira Si Rôngga
iku dadi beka kaki
lamun iku sira adêgakên nata

anak kharam nora kêna
anyurêm ing praja adi
lamun tan sira adêgna
gumanti marang sirèki
sapa kêlar nadhahi
kaprawiraning prang pupuh
putranta kang gumantya
anèng praja ing Mêntawis
pêsthi susah gonira umadêg nata

Senapati aturira
lah ta paman kadipundi
kang dados prayoganira
wayah ta pun Rôngga nênggih
Ki Juru turira ris
iku yèn sêmbadèng kayun
ya bêcik pasrahêna
marang garwanira kaki
Nyi Ra Kidul môngsa bodhoa ing kana

Senapati amiyarsa
ature kang paman nênggih
wusana alon ngandika
dhuh paman inggih prayogi
Ki Juru pamit mulih
Senapati lajêng kundur
anèng sanggar langgatan
maladi sêmèdi êning
têngah dalu prahara gung ingkang prapta

ing tawang swara gumêrah
warni-warni kang kapyarsi
sirêpe ponang suwara
kawarnaa kangjêng nyai
panggih lan Senapati
nèng langgar sanggapan sampun
langkung onêng-onêngan
wusira tata alinggih
Senapati alon dènnya angandika

nimas marmane sun undang
prakara sutanirèki
Si Rôngga puniku dadya
rasane wardaya mami
bok ta sapungkur mami
puniku dadi pakewuh
môngsa bodhoa sira
Nyi Ra Kidul matur aris
yèn mêkatên ingkang dados karsa tuwan

kawula dhatêng sandika
tuwan dèn sabar ing kapti
inggih ta môngsa lêpata
Nyi Ra Kidul nulya pamit
kanthèn asta umijil
praptèng jawi ngaras suku
lajêng mumbul ngakasa
kang swara umung mêlingi
prahara gung gumuruh swaraning tawang

kunêng ta ngalama-lama
anênggih ingkang winarni
ing wana tanah Patholan
wontên naga gung nglangkungi
galak sring môngsa janmi
malah malêbêt ing dhusun
tuwin ing marga-marga
tan kêna janma kaèksi
gya minôngsa miwah ingkang sato kewan

giris sagung wong ing desa
kang naga lamun binêdhil
angakak cangkême mangap
mimis datan anêdhasi
têmah katur sang aji
Senapati ngandika rum
lah payo timbalana
Radèn Rôngga putra mami
tan adangu kang ingagnyan sampun prapta

Senapati angandika
hèh ta Rôngga putra mami
kulup ing tanah Patholan
ana têksaka gung luwih
asring mêmôngsa janmi
gawe susah mring wong dhusun
môngsa bodhoa sira
Radèn Rôngga awotsari
sigra lèngsèr saking ngarsane kang rama

Panembahan Senapatya
pangandikanira aris
hèh Suranata nusula
Si Rôngga salakunèki
nanging aja kêtawis
gawaa samêktanipun
bandhusaning satriya
sakancamu kêtib modin
atur sêmbah Suranata gya lumampah

kunêng wau lampahira
Radèn Rôngga kang winarni
lampahira sampun prapta
ing tanah Patholan nuli
maring gèn naga nênggih
têksaka sarêng andulu
dhumatêng Radèn Rôngga
angadêg wulunirèki
netranira apan kadi surya kêmbar

untune lir kapurancang
pêthite buntut kumitir
swarane ngakak kadya grah
solahira gêgilani
wisanira kang mijil
kumukus saingga pêdhut
Rahadèn Rôngga miyat
tyasira datan gumingsir
sigra mêrpak têksaka galak tandangnya

sinaut Rahadèn Rôngga
lambunge cukup ngingkêmi
pinulêt buntut kang ôngga
kang naga molah mawêrdi
Radèn Rôngga tan osik
gya cinandhak cangkêmipun
kang nginggil asta kanan
ingkang ngandhap asta kering
gya sinuwak sigar byak angganing naga

sarpa mati kapisanan
Radèn Rôngga kang winarni
sapêjahe kang têksaka
lêsu lupa sarirèki
sumaput tingalnèki
seda kunduran sang bagus
Suranata gya prapta
gya pinaripurna aglis
wus sampurna sinarèkkên ing astana

kunêng gênti winurcita
Panembahan Senapati
tulus mukti awibawa
anèng praja ing Mêntawis
putranya Senapati
sampu sanga kathahipun
pêmbajêng Radèn Rôngga
ingkang sampun angêmasi
ingkang rayi Pangran Pugêr aranira

katiga Pangran Purbaya
sêkawanipun anami
Jêng Pangeran Jayaraga
gangsale ingkang wêwangi
Pangran Juminah nênggih
putra kang kaping nêmipun
nama Panêmbahan Krapyak
duk kala timurirèki
sinung nama anênggih Radèn Mas Jolang

punika ginadhang-gadhang
jumênêng Natèng Mêntawis
sapta Pangran Pringgalaya
putra kawolunya èstri
mapan ta sampun krami
kakungira sang rêtna yu
pêparapira Radyan
Dêmang ingkang Tanpanangkil
sanganipun anênggih mêdal wanodya

punika pan krama angsal
Pangran Têpasana nênggih
Ki Juru Martani wusnya
jinunjung wau kang linggih
lênggahira Dipati
Môndaraka wastanipun
kunêng malih winarna
ing Pajang mangke winarni
Kangjêng Sultan Bênawa madêg narendra

wontên ing nêgari Pajang
sawêg jumênêng sawarsi
kangjeng sultan lajêng seda
karsanipun Senapati
Pangeran Gagakbaning
ingkang tinanêm ing ngriku
nama Dipati Pajang
wadya Pajang sêdayèki
sami suyud ing driya andhandhanggula

langkung ajêg parentahnya adil
nanging datan karsa nganggènana
sultan lami kêdhatone
mangetan ingsêripun
pagêr kitha ingêlar mangkin
ing ngriku wontên makam
mukmin sangkanipun
nênggih saking tanah Ngarab
pan kalêbêt anèng sajroning cêpuri
kapêndhêt sawabira

kitha Pajang ing mangke pêsagi
botên lami wau Jêng Pangeran
Gagakbaning lajêng layon
kapêtak ing Mêntarum
nêgri Pajang ingkang gumanti
putranipun pangeran
nênggih wastanipun
anama Pangeran Pajang
kunêng Pajang kawarnaa ing Mêntawis
Senapati Ngalaga

apinarak anèng pôncaniti
pra punggawa miwah para putra
lan sêntana pêpak andhèr
Dipati Môndrakèku
datan têbah dènira linggih
Senapati Ngalaga
ngandikanya arum
paman mangke karsa kula
inggih badhe ngyêktèni dhawuhirèki
Sunan Giri duk kala

kang suwargi Sultan Pajang nguni
sowan dhatêng ing Giri pinêca
samangke ngong yêktèkêne
Môndaraka umatur
kang puniku langkung prayogi
jêbèng lah utusana
mring Giripurèku
kang sarta mawi nawala
ya ta lajêng Senapati karya tulis
rampung sinungkên duta

pangalasan kêkalih tinuding
gêgancangan lampahirèng marga
mapan datan winiraos
ing Giri sampun rawuh
Sunan Giri nuju siniwi
dhumatêng wadyabala
caraka tumundhuk
angaturakên nawala
tinampanan binuka sinukmèng galih
mèsêm lon angandika

umatura jêbèng Senapati
lamun iya arsa anyatakna
wirayat sun nguni kae
gustimu konên nglurug
mring bang wetan wirayat mami
wus pinêsthi mring Allah
yèn Ratu Mêntarum
besuk kang ngrèh tanah Jawa
kabèh karèh marang Narendra Mêntawis
ing Giri iya seba

têluk marang nêgara Mêntawis
sabab uwis ora kêna owah
Gusti Allah papêsthène
jaman walikan iku
pan kawula ya dadi gusti
gusti dadi kawula
pratandhane uwus
kêlakon nêgara Pajang
lan Mêntaram wus rampung Jêng Sunan Giri
dhawuhing pangandika

caraka mit lèngsèr saking ngarsi
lampahira tan winarnèng marga
prapta Mêntaram nulya ge
lajêng sumiwèng ngayun
manganjali mring Senapati
matur rèhnya dinuta
sêdaya wus katur
ing purwa madya wêsana
Panêmbahan Senapati ngandika ris
hèh paman Môndaraka

kula badhe umangkat tumuli
nglurug dhatêng ing tanah bang wetan
dene yèn pinarêngake
karsanipun Al Sabur
benjing wulan Mukharam ngarsi
kula anut wirayat
ing rikalanipun
nguni Kangjêng Sultan Pajang
inggih sowan dhumatêng Jêng Sultan Giri
inggih wulan Mukharam

mugi paman parentaha aglis
inggih dhatêng Dipati Santênan
Dêmak miwah Grobogane
sagung praja kang sampun
inggih karèh dhatêng Mêntawis
samêkta gamaning prang
ing benjing yèn ingsun
bidhal saking ing Mêntaram
gih sampuna ngalêmpak nèng Pajang sami
Môndaraka sandika

tan winarna rêroncène kardi
sampun prapta ing wulan Mukharam
Senapati Ngalagane
bidhal saking Mêntarum
saha wadya samêktèng jurit
sêdaya kang kabawah
dhumatêng Mêntarum
kêrigan dhèrèk sêdaya
Senapati arsa nêlukakên mangkin
dhatêng tanah bang wetan

ingkang dèrèng nungkul mring Mêntawis
tan cinatur lampahirèng marga
ing jaman wus prapta mangke
tata pakuwonipun
pan pinêtha nêgri Mêntawis
pakuwonirèng wadya
pan anglajur-lajur
bupati sabawah-bawah
kunêng wau Panêmbahan Senapati
kang sampun mêsanggrahan

anèng Japan dènnya tata baris
saha wadya sagêgamanira
ganti ingkang winiraos
Pangeran Surèngkewuh
pangagênge para bupati
sêdaya tanah wetan
wus myarsa wartèku
Senapati ing Mêntaram
sêdyanira nêlukakên samoaning
bupati tanah wetan

ya ta wau Pangran Surawèsthi
tur pariksa mring para bupatya
ing tanah bang wetan kabèh
Tuban miwah Sêdayu
ing Lamongan miwah Garêsik
Lumajang Kartasana
Malang malihipun
ing Kêdhiri Pasuruan
Wirasaba Balitar Pringgabayèki
Lasêm miwah Pranggonan

ing Sumênêp lan Madura tuwin
Pakacangan wus prapta sêdaya
samêkta wadyabalane
anèng ing Japan kumpul
sumêdyanya amêthuk jurit
dhumatêng Senapatya
pramilanya kumpul
wus tata pakuwonira
jêng-angajêngan pakuwone dènnya baris
kêlawan Senapatya

ya ta wontên caraka kang prapti
saking Giri amundhi pustaka
andhawuhkên timbalane
mring Pangran Surèngkewuh
tuwin marang Ki Senapati
benjing enjing kumpulan
nèng wisma kang agung
sampun mawi bêkta bala
angamungna sêdaya para bupati
kang tumut pakumpulan

pan sandika kang dipun dhawuhi
karya pondhok sêdalu wus dadya
langkung asri pêmajange
kunêng dalu winuwus
enjing kumpul Ki Senapati
ingiring pra dipatya
ingkang sami tumut
Adipati Môndaraka
datan pisah lan kang putra Senapati
Pangeran Surabaya

ginarêbêg sagunge bupati
tanah wetan akumpul sêdaya
sampun tata lênggah andhèr
kêsaru ingkang rawuh
duta Giri ambêkta tuliswus sami tata lênggah
anèng têngah wau
caraka alon lingira
hèh sagunge wong agung kang sami linggih
prasami piyarsakna

dhawuhipun Kangjêng Sunan Giri
kang kalêbet ing dalêm pustaka
punika kula waose
kapirêngna sêdarum
dhawuh sunan kang mungêl tulis
punika dhawuhira
sêrat têmbungipun
layang ingsun Kajêng Sunan
Giripura dhawuha mring putra mami
Senapati Mêntaram

lan dhawuha putraningsun malih
pangran ingkang lênggah Surabaya
liring layang sun wiyose
dènirarsa prang pupuh
pan manira boya nglilani
kêrana iku bakal
akèh wong kang lampus
wong cilik kèh padha rusak
ing samêngko ingkang dadi karsa mami
wong roro amiliha

isi wadhah yèn wis sira milih
pan ing kono ya sakarsanira
ing karêpmu dhewe-dhewe
nuli padhaa atut
lan sokura marang ing Gusti
ya Rabul Ngalamina
muliha prajamu
dhewe-dhewe ya ing benjang
bokmênawa ana karsaning Hyang Widi
sira padha tinitah

luhur andhap anrimaa sami
pêpêsthine ingkang Maha Mulya
titi kang sêrat ungêle
Senapati gya matur
dhatêng pangran ing Surawèsthi
adhi ing Surabaya
paran karsanipun
Sunan Giri kang timbalan
lah suwawi adhi kula turi milih
isi kêlawan wadhah

inggih adhi amilih kang pundi
kula nya- / rah ing karsa sampeyan 
Pangran Surabaya ture
kakang mas bab puniku
inggih kula amilih isi
sampeyan wadhahira
Senapati ngrungu
alon dènira ngandika
latah adhi inggih wus narima mami
wadhah kula kang gadhah

sawusira apilih-pinilih
lajêng bubar mantuk sowang-sowang
carakèng Giri padène
lajêng wau umantuk
sapraptane wontên ing Giri
umarêk jêng susunan
saniskaranipun
purwa madya myang wusana
Sunan Giri duk myarsa aturirèki
caraka kang dinuta

angandika ya wruhanta uwis
pêsthining Hyang ora kêna owah
Senapati Ngalagane
gone nampani iku
wadhah bênêr nora nalisib
wadhah iku nêgara
isi wong sêdarum
sumangsane uwong ora
amiturut iya mring kang duwe bumi
pêsthine kinon lunga

kunêng Giri mangke kang winarni
Pangran Surabaya karsanira
ana nêm bupati mangke
anênggih anèng Warung
tanah Blora mapan puniki
anulya kêlampahan
jumênêng tumênggung
lami-lami kapiyarsa
inggih dhatêng Panêmbahan Senapati
sêksana ingutusan

Môndaraka wau kang tinuding
bêkta wadya amung kawan dasa
datan kawarna lampahe
sampun prapta ing Warung
panggih lawan ingkang bupati
Môndaraka ngandika
bupati ing Warung
jênêng ingsun pan dinuta
iya marang Panêmbahan Senapati
narendra ing Mêntaram

sira sebaa marang Mêntawis
lamun sira nora gêlêm seba
lah nuli lungaa age
wau Tumênggung Warung
sarêng tampi dhawuhirèki
Dipati Môndaraka
sêksana wotsantun
atur kawula sandika
ing sakarsa Panêmbahan Senapati
ulun datan lênggana

sampun rampung wicaranirèki
Tumênggung Warung nulya sêdhiya
kang dadya bulubêktine
ginawa mring Mêntarum
pêpikulan awarni-warni
Dipati Môndaraka
sêmana wus kundur
dhatêng nêgari Mêntaram
tumênggunge ing Warung apan tut wuri
samêkta bêktanira

tan winarna ing marga wus prapti
Adipati Môndaraka nulya
lajêng umarêk sang katong
Senapati wus pangguh
lajêng sami tata alinggih
katur sêdayanira
rèhira ingutus
ing purwa madya wusana
Senapati kêlangkung sukaning galih
nanging tyas maksih brôngta

mangkana ingkang winarni
Senapati ing Ngalaga
lajêng dhawuh nêlukake
sagunge para bupatya
sakiwa têngênira
para bupati sêdarum
pan sampun têluk sêdaya

seba dhumatêng Mêntawis
kang magok ginêbag ing prang
satêmahan sami kawon
tan ana nôngga kang yuda
ya ta gênti winarna
Panêmbahan ing Madiun
lajêng sami kalêmpakan

lan sagung para bupati
sêdaya tanah bang wetan
ingkang dèrèng sami dhèrèk
têluk dhumatêng Mêntaram
tanah ing Panaraga
Kêduwang Barêbêg Nganjuk
Pakis tuwin Kartasana

Ngrawa Srêngat apan malih
Balitar Kalangbrèt lawan
Trênggalèk wus kumpul kabèh
Tulung Magêtan Gênêngan
tanapi Jagaraga
Sokawati Ngawi kumpul
Jipang Panolan Caruban

pêpakan Madiun sami
mangkana sawiji dina
Panêmbahan Madiune
miyos anèng pagêlaran
para bupati pêpak
panêmbahan ing Madiun
alon dènnya angandika

sagung sanak-sanak mami
paran dadya rêmbugira
prakawis Mêntaram mangke
puniku yèn dèn kèndêlna
yêktine sayandadra
Pangran Panaraga matur
manawi parêng ing karsa

suwawi ginêbag jurit
punika tiyang Mêntaram
lir api sakonang mangke
lamun botên pinêjahan
katiyup ing maruta
tumibèng lang-alang ngawul
têngah murub ngômbra-ômbra

yèn nuntên siniram warih
sayêkti anuntên pêjah
panêmbahan lon dhawuhe
paran sanak-sanak ingwang
sêdaya punapa ta
sami riyêg rêmbagipun
lir Pangeran Panaraga

sagunge para bupati
prasami saur kukila
sêdaya sami andhèrèk
ingkang dadya rêmbagira
Pangeran Panaraga
panêmbahan ing Mêdiun
alon dènnya angandika

yèn sampun rêmbag prasami
mugi sami sêdhiyaa
ing ayuda gêgamane
inggih sami ngalêmpaka
sêdaya pra dipatya
wontên nêgari Madiun
sampun ngantya kêkirangan

sandika ature sami
tan cinatur rêroncènnya
wus sami ngalumpuk kabèh
samêkta gêgamaning prang
sagunge kang gêgaman
lir samodra kang bala gung
prajurit tanpa wilangan

sigêgên kang pacak baris
pra bupati tanah wetan
nèng Madiun kumpul kabèh
ya ta ingkang kawarnaa
nêgara ing Mêntaram
Senapati kang winuwus
ya ta miyos siniwaka

pinarak anèng sitinggil
aglar sagung kang punggawa
sêntana lan putra andhèr
Adipati Môndaraka
cakêt dènira lênggah
abra busanèng wadya gung
lir pendah sêkar sêtaman

Senapati ngandika ris
mring Dipati Môndaraka
paman paran pawartane
para bupati bang wetan
Dipati Môndaraka
alon dènira umatur
ingkang yêkti pawartanya

sagunge para bupati
bang wetan sampun ngalêmpak
nèng Madiun kumpul kabèh
ingkang dados rêmbagira
arsa gêbag Mêntaram
Senapati ngandika rum
paman kêlamun mangkana

nuntên parentaha sami
samêkta gamaning aprang
angêriga sêdayane
bupati kang wus kaprintah
nêgari ing Mêntaram
inggih sampun wontên kantun
kula arsa nglurug ing prang

misuwur undhangirèki
Panêmbahan Senapatya
samêkta gêgaman kabèh
anuju wulan Mukharam
Senapati gya budhal
sawadyabala gumuruh
samêkta gêgamaning prang

Môndaraka Adipati
tan pisah lan Senapatya
ing marga tan winiraos
sinêru ing lampahira
gancange kang carita
ing Madiun sampun rawuh
lajêng tata pêsanggrahan

kali Dhadhung dènnya baris
prênah sakilèn bêngawan
sawang-sinawang barise
ananging êlêt bêngawan
Senapati tumingal
mêngsah sakêlangkung agung
kadi mêndhung ngêmu warsa

wadya Mêntaram sakêdhik
Senapati angandika
dhatêng ingkang paman alon
Adipati Môndaraka
lah kadospundi paman
ingkang dados rêmbagipun
wadya Mêntaram karoban

paman upamine warih
kalèn anêmpuh bêngawan
paran kang dados saene
wadya kula ing Mêntaram
gih sampun ngantos risak
wagêda bêdhah Madiun
Adipati Môndaraka

kèndêl sêkala tan angling
mangêningkên ciptanira
Môndaraka lon ature
kêlamun kadya mangkana
prayoginipun karya
sandi upaya puniku
Pangran Madiun mrih lena

kang baris sêdaya sami
pinurih sami bubara
Senapati anulya ge
ngandika mring abdinira
èstri ran Adisara
warnanira langkung ayu
apan kadi pêrayangan

Panêmbahan Senapati
alon dènnya angandika
Adisara ingsun kongkon
layang ingsun aturêna
marang ing panêmbahan
mungguh têmbunge layangku
sêngadi têluk manira

lawan gawaa sirèki
bokor isènana toya
lan kêmbang sêtaman kuwe
mêngko yèn sira aseba
kumbahên sikilira
panêmbahan ing Madiun
dêlamakane karonya

supaya lilih kang galih
ilanga graitanira
kabèh pangati-atine
karsaa ambubarêna
baris môncanêgara
sajabane layang iku
ya môngsa bodhoa sira

akalira gonmu murih
lunture panggalihira
panêmbahan marang ingong
lan sira nganggo-anggoa
pêpaèse kang endah
sira anungganga tandhu
ingkang mikul tandhunira

lan upacara kang ngampil
prajuritku jayantaka
patang puluh ngiringakê
angampili upacara
dene ta lamun sira
ana sêntana kang ganggu
iya iku ladènana

jabaning parimanèi
nanging aja nganti nglanjak
sajroning parimanane
sampun ing pitungkasira
Senapati Ngalaga
Adisara awotsantun
gih sandika aturira

nulya lèngsèr saking ngarsi
malêbêt ing pêsanggrahan
Adisara apêpaès
ngrakit busana kang endah
wuwuh ing ayunira
lir widadari tumurun
saking swarga kanthi guna

sagunge ingkang andulu
sami kasmaraning ati
sêksana anulya budhal
tandhu ingkang dèn titihi
pinayungan kêrtas seta
pinggir pinarada kuning

pinindha putrining ratu
upacara ngiring-iring
lampahira Adisara
sarewangnya nêrak baris
wadya kang baris sêdaya
tan ana kang graitani

wit sêdaya sami dulu
upacara kang dèn iring
nênggih priyantun wanodya
wadya kang sami ningali
malah atêtanya marang
wong upacara kang ngampil

kisanak têtanya ingsun
sintên ingkang dera iring
wangsulane kang tinanya
wong upacara kang ngampil
kisanak inggih punika
ratu kula ing Mêntawis

ngaturi panungkulipun
dhatêng panêmbahan ngriki
kang sinung ling amiyarsa
saklangkung sukaning galih
utawi wong liyanira
kang baris sami miyarsi

tyasira marwata sunu
sêdaya ciptaning galih
angrasa yèn tan sida prang
sabab ratu ing Mêntawis
wus atur panungkulira
tan sêdya lumawan jurit

kunêng winurcita têmbung
panêmbahan kang winarni
punika pan ingkang putra
Sultan Dêmak duk ing nguni
dene kang nanêm punika
nèng Madiun duk ing nguni

Sultan Pajang kang suwau
nênggih kang karya bupati
ing mangke sampun pêputra
panêmbahan mung kêkalih
pawèstri ingkang satunggal
putranya jalu satunggil

pawèstri pêmbajêngipun
warna yu lir widadari
tur sampun mêmpêng diwasa
pêparabira Sang Dèwi
Kusuma Rêtna Jumilah
Dèn Mas Lonthang ingkang rayi

Rêtna Jumilah Sang Ayu
sabên tinari akrami
dhumatêng rama tan arsa
sang rêtna aturirèki
rama kula arsa krama
inggih lamun wontên benjing

maratuwa nêmbah mantu
kawula purun akrami
lan gadhah lading pêpanggya
panyukur upami janmi
jalêr kapêrang tan pasah
yêkti rama kula apti

yèn botên wontên puniku
inggih kang kadya puniki
bêraa salaminira
kula botên arsa krami
panêmbahan kang winarna
lênggah nèng dalêm puniki

pra sêntana munggèng ngayun
kêsaru wau kang prapti
Adisara praptanira
dumrajog tanpa kang ngiring
lajêng anungkêmi pada
sumungkêm ing pada kalih

panêmbahan lon andangu
sira iki wong ing ngêndi
lawan jênêngira sapa
Adisara turnya aris
gusti kawula punika
caraka abdinta gusti

Senapati ing Mêntarum
ulun Adisara gusti
lampah kawula dinuta
anyaosakên kintèki
panungkul ing ngarsa tuwan
tinampèn binuka aglis

winaos sinukmèng kalbu
têmbunge ponang kintèki
kunjuka sêmbah kawula
Senapati ing Mêntawis
ing padanya panêmbahan
ulun wusnya mangênjali

lampah kawula satuhu
sumiwèng Madiun ngriki
arsa nêmbah ing suku sang
ngaturkên kang pati urip
tuwin ngaturkên kawula
isine praja Mêntawis

panêmbahan ing Madiun
sawusnya manukmèng tulis
ngandika mring Adisara
satêmêne ingsun iki
nora sêdya mêmungsuhan
lawan anak Senapati

kang para bupati iku
kang sumêja nglawan jurit
marang anak Senapatya
aku lan sabala mami
nora mèlu-mèlu padha
amung sêdya anjênêngi

sarèhning iku gustimu
wus sêdya nungkul mring mami
ya iku para bupatya
môncanêgara kang prapti
tak bubarêne prasamya
sênadyan ta iku sami

padha sumêdya amungsuh
marang anak Senapati
aja padha pakumpulan
ana ing nêgara mami
panêmbahan lajêng duta
marang sêntananirèki

dhawuhi para tumênggung
bubarakên ingkang baris
sarta misuwurna undhang
yèn Senapati Mêntawis
wus têluk marang manira
ngêsrahkên praja Mêntawis

kang dinuta amit mundur
Bok Adisara miyarsi
dhawuhing kang pangandika
kêlangkung sukaning galih
umatur Bok Adisara
gusti dinta Senapati

inggih punika anyuwun
kolohan padanta kalih
pan arsa dipun inuma
lan dinamêl siram gusti
kang supados andadosna
wilujêng têguh lan yoni

kathah-kathah aturipun
Adisara aminta sih
kang supados lumuntura
panêmbahan dhawuh kang sih
dhumatêng ing Senapatya
panêmbahan anuruti

nuruh kalih padanipun
Adisara anadhahi
wontên ing bokor sêlaka
panêmbahan ngandika ris
Adisara gustinira
sun pundhut putra sayêkti

tak sadulurke anakku
loro jalu ingkang siji
ingkang sawiji wanodya
dadia dulur sayêkti
kang têlu iku têtêpa
anglir kadang tunggal bibi

Bok Adisara anuwun
lajêng nêmbah nuwun pamit
panêmbahan sampun nêlas
pitungkasira angênting
Adisara sigra nêmbah
lèngsèr saking ngarsa aglis

praptèng jawi nitih tandhu
jayantaka anjajari
anèng ing marga tumingal
wadya ingkang sami baris
katingal kathah kang bubar
Adisara sukèng galih

ya ta lampahira laju
ing pasanggrahan wus prapti
praptèng ngarsa Senapatya
Adisara manganjali
Senapati ing Ngalaga
tyas uwas sampun kawingking

ningali Bok Adisara
paèsira wêtah tan wontên rêmpit
kêlangkungsukaning kalbu
Senapati ngandika
kayaparan Adisara ing lakumu
manêmbah Bok Adisara
miwiti malah mêkasi

Bok Adisara manêmbah
Panêmbahan Madiun darbe siwi
pawèstri ayu pinunjul
lir widadari kendran
pan akathah ingkang nglamar sang rêtna yu
nanging sang dyah datan arsa
gadhah paminta sang dèwi

sang dyah benjing arsa krama
lamun wontên maratuwa ngabêkti
inggih dhatêng mantunipun
kaping kalih panggilnya
sintên kuwat nadhahi ingkang panyukur
Senapati amiyarsa
Bok Adisara turnèki

kêlangkung sukaning driya
Senapati sangêt panggunggungnèki
mring Bok Adisara wau
langkung ingêla-êla
angandika dhumatêng kang paman arum
mangke paman rèh paduka
inggih dhumatêng ing mami

Ki Dipati Môndaraka
alon angling hèh thole Senapati
banyu kolohan puniku
buwangên ing bêngawan
aniyata ingsun ora buwang banyu
ambuwang prajangjiningwang
dene tutur ingsun maning

thole marang jênêngira
rèhning sira sumêdya dadi aji
kabèh karèha sirèku
nadyan ing tanah sabrang
bêcik kowe sebaa mring Ngadilangu
marêk Sunan Kalijaga
sira amintaa kang sih

nyuwuna ingkang rasukan
Kangjêng Kyai Gundhil kêlawan malih
Kyai Ôntakusumèku
iku caritanira
nalikane kang para wali sêdarum
ngadêgakên masjid Dêmak
ingkang masjid wusnya dadi

para wali adhikiran
kabèh anèng sajêroning kang masjid
gya ana buntêlan runtuh
saking dhuwur tibanya
ana tulis muni iku ingkang gadhuh
Kangjêng Sunan Kalijaga
buntêlan puniku kaki

arupa lulang maenda
kang binuntêl iku rupa kêlambi
apan takwa dhapuripun
klambi iku lorodan
pan ing nguni agêmira Kangjêng Rasul
dene walulanging dumba
pasalatane jêng nabi

nuli Kangjêng Sunan Bonang
angandika marang Jêng Sunan Kali
iku walulanging wêdhus
ya gawenên rasukan
wangun takwa ingkang nganggo jêbèng besuk
ingkang dadi ratu Jawa
samêngko sira gadhuhi

pan iku dadi pratôndha
yèn kulambi pinaringkên sirèki
sira thole bakal tulus
umadêg naradipa
nèng Mêntaram iya saturun-turunmu
yèn ora pinaringêna
ya bakal tan tulus kaki

gonira dadi narendra
Senapati sarêng wau miyarsi
ingkang paman dhawuhipun
langkung sukaning driya
alon matur yèn kados mêkatên wau
lah paman sampeyan têngga
barisan Madiun iki

kula sowan Kangjêng Sunan
Kalijaga aminta kang kulambi
dhumatêng ing Ngadilangu
Dipati Môndaraka
angling alon lah iya prayoga kulup
Senapati sigra budhal
mung bêkta wong kawan dèsi

Adipati Môndaraka
ingkang maksih kantun atêngga baris
Senapati kang winuwus
lampahnya gêgancangan
pan sinêru datan kawarna ing ênu
Ngadilangu sampun prapta
têdhak saking ing turanggi

lajêng marêk jêng susunan
kangjêng sunan lênggah nèng masjid alit
Senapati sigra masuk
nèng latar katingalan
gya ingawe majêng prapta ngraup suku
wus kinèn lênggah nèng ngarsa
bage jêbèng Senapati

baya ana karêpira
sira marêk ana ing ngarsa mami
Senapati sigra matur
milamba marêk tuwan
ulun nyuwun timbul yuwananing pupuh
wagêda kalis tik swara
jêng sunan ngandika aris

ya jêbèng sakarêpira
sun wus uning mapan ta wus pinêsthi
ing saturunira besuk
ingkang dadi narendra
amêngkoni ing tanah Jawa wis tamtu
pinêsthi karsaning Suksma
nora kêna owah gingsir

lah ta iki tampanana
Kyai Ôntakusuma lan Ki Gundhil
lorodaning kangjêng rasul
sapa ingkang kanggonan
klambi iku pinêsthi yèn dadi ratu
angêrèh ing tanah Jawa
ênya tampanana kaki

Senapati sigra nêmbah
anampani rupa klambi kêkalih
nulya nêmbah pamit mundur
linilan sigra mentar
prapta jawi anitih turôngga sampun
budhal gancang lampahira
tan winarna anèng margi

ing barisan sampun prapta
panggih lawan Môndaraka Dipati
jinarwa sêdayanipun
sowannya sang pandhita
Adipati Môndaraka sukèng kalbu
myarsa wartane kang putra
wusana ngandika aris

thole paran karsanira
baris mungsuh wus akèh bubar sami
ingkang kari baris iku
patute padha weya
ilang kabèh ya pangati-atinipun
Senapati angandika
paman sampeyan printahi

barisipun pinartiga
mangke dalu sami nyabranga kali
byar rina sampun arawuh
sawetaning bêngawan
Adipati Môndaraka printah sampun
mring sagung para bupatya
wus matêng dènnya prajangji

baris agêng dalu bidhal
nyabrang dhatêng sawetaning bênawi
tan wontên suwaranipun
asarêng byar raina
sampun rawuh sawetan bêngawan wau
lajêng tata barisira
bêndhene bèri tinitir

tambure pating kadhobrang
awor surak wadya gumuruh atri
anglir pendah gunung rubuh
wisma-wisma ngobongan
katiyup ing maruta amabul-mabul
dahana amubal-mubal
kadi babaling yomani

wadya Madiun sêdaya
ingkang baris kagète tan sinipi
gagap-gugup yudanipun
prangira kaclakuthak
Senapati anitih turangganipun
panas madu ulêsira
puspakêncana kang nami

rasukan Ôntakusuma
ngagêm lawung KiPêlèrêd rêspati
Senapati lajêng ngamuk
singa sinêrang bubar
kathah pêjah barisira wong Madiun
dhadhal ing saparan-paran
lingsir wetan ingkang wanci

titihannya Senapatya
lajêng pêjah amargi nandhang kanin
nanging maksih bisa mlaku
kêni kinarya aprang
sarêng wanci lingsir kilèn pan kadulu
mring Dipati Môndaraka
sêmana lon dènira ngling

Senapati jaranira
uwis mati kok isih kotunggangi
kang turôngga lajêng rubuh
Senapati malumpat
sarwi angling paman sampeyan puniku
dahwèn têmên mapan kula
paman gih sampun udani

pêjahipun kapal kula
duk ing wau lingsir wetan kang wanci
sapunika sawêg ambruk
margi saking sampeyan
ingkang dahwèn Senapati ngandika rum
andhawuhakên prasapa
ing saturun-turun mami

aja nunggang jaran napas
bok tan kaya jênêng manira iki
Senapati gya lumaku
sêdya malêbèng pura
kawarnaa panêmbahan ing Madiun
sampun ingaturan wikan
têmahan kang waspa mijil

Panêmbahan Madiun winarni
nèng pêndhapa lunggoh
pra sêntana sami pêpak andhèr
ingkang putra Dèn Mas Lonthang ngarsi
matur rama nangis
mangke dadosipun

dènnya atur nuwala ing nguni
pan botên sayêktos
gih kinarya samudana bae
balanipun sagunging bupati
bang wetan kèh mati
tuwin wong Madiun

ingkang gêsang sampun bubar gusis
sampun sami bolos
kantun tiyang salêbêt kithane
sanjawining kadhaton wus brêsih
pan jinarah sami
tiyang dhusun-dhusun

inggih dhatêng wadya ing Mêntawis
pawèstri binoyong
panêmbahan miyarsa ature
ingkang putra dadya ngandika ris
nora nyana mami
bangêt gêtun ingsun

ujarira Senapati manis
tan ngira mêngkono
Senapati kang dadi karêpe
dadi kêna iku diarani
marta wisa kaki
marta lairipun

ingkang wisa iku batinnèki
pnêmbahan nabda lon
mring kang garwa yayi dipun age
adandana dunya brana sami
kang ringkês ta yayi
gawanên sêdarum

atmajanta Ki Mas Lonthang yayi
ingsun gawa lolos
panêmbahan alon ngandikane
hèh ta Nini Jumilah sirèki
dèn abêcik kari
rêbutên prajamu

Senapati ing Ngalaga nini
mulane rêrêmpon
sira ingkang rinêbut yêktine
sira nini sun paringi kêris
Si Gumarang iki
tamakna putrèngsun

marang Senapati ing Mêntawis
poma dèn kêlakon
Si Gumarang puniku adate
nora nana wong têguh lan yoni
tatas ponang kulit
nora jaluk banyu

sang rêtna yu lara dènnya nangis
kang rama lingnya lon
nora kêna suminggah nah angèr
wus pinêsthi Suksmana kang adi
kang ngrêbut sirèki
nagrimu Madiun

karodene yèn kowe tan uning
nini putraningong
Senapati ing Ngalaga kiye
nora liya sira dèn karsani
ngrêbuta ing jurit
marang ing Madiun

ingkang ibu inya sami nangis
Pnêmbahan lingnya lon
aja ana kang maras atine
nini putri nora têkèng pati
kabèh wong jro puri
ingsun ingkang nanggung

sang rêtna yu sumaput tan eling
sêksana dèn bopong
gya binêkta malbèng kêdhatone
Panêmbahan angandika aris
êmban kêris iki
aturna gustimu

putraningsun mêngko yèn wis eling
ya kabèh wong wadon
nora nana iya kang pinatèn
dhuwung sampun tinampenan aglis
panêmbahan nuli
budhalan agupuh

garwa putra jalu datan kari
mangetan anggolong
Wirasaba tinuju karsane
kunêng ingkang lolos saking nêgri
gantya kang winarni
kusumaning ayu

Rêtna Jumilah pan sampun eling
mangèngêt ing batos
ingkang rama nguni timbalane
têmah ngadêg suraning panggalih
busana sang dèwi
ngagêm cara kakung

Ki Gumarang apan wus winangking
pistulira loro
pêdhangira sinandhang wusdene
ingkang lawung ingampil kang cèthi
sangrêtna alinggih
têngah dalêm agung

Senapati wus miyarsa warti
panêmbahan lolos
sakêlangkung suka panggalihe
Senapati gya malêbèng puri
kang rama tut wuri
Môndaraka pungkur

sang rêtna yu mapag ing pêndhapi
samêktèng palugon
Senapati plataran praptane
sang dyah ngadêg ngasta pistul aglis
ya ta Senapati
sêksana dèn pistul

mimis tibèng jaja tan nêdhasi
sru krodha sang sinom
nyandhak watang tinalêmpak age
datan pasah mèsêm ngujiwati
tyasira sang dèwi
sangsaya magiyuh

nyandhak pêdhang sinabêtkên aglis
Senapati tanggon
tan nêdhasi sang rêtna galihe
èsmu merang gya malêbêt aglis
sarwi narik kêris
Ki Gumarang sampun

pan pinusthi nèng asta sang dèwi
ngandika sang sinom
Senapati malêbua age
marang dalêm payo gênti kêris
ya ta Senapati
karsanya malêbu

marang dalêm nututi sang dèwi
gya cinandhak gupoh
mring Dipati Môndaraka age
Senapati alèrèha dhingin
pan iku sang dèwi
mring dalêm malêbu

ngasta kêris Si Gumarang kaki
tan ana wong atos
nora nana wong kang têguh thole
yèn katiban Si Gumarang kaki
pêsthine nêdhasi
mêrodhol kang wadhuk

têmah ilang wadhah bêrkatnèki
marmane nak ingong
dèn prayitna sang rêtna lêbune
Senapati kandhêg anèng kori
ngrarêpa minta sih
wuwusira arum

kathah ngrarêpa swara minta sih
wau sanglir sinom
aningali mring Senapatine
èsmu kagiwang kusumaning puri
kêju astanèki
sarirannya lêsu

dhuwung Ki Gumarang sah ngastèki
sang dyah tan kêraos
Senapati pan awas tingale
Ki Gumarang wus tumibèng siti
sang rêtna kaèksi
sêmunya wulangun

gya sinandêr cinandhak kang kêris
sinarungkên gupoh
gya winangking kang curiga age
Senapati sumandhing alinggih
kinuswa sang dèwi
sang dyah dyan sinambut

gya ingêmban binêkta jinêm mrik
prapta ing paturon
manis arum wau pangungrume
kêmanisên kusumaning adi
wau Senapati
pangucapnya baud

suka dewa bandanên ing kêndhit
kungkungên paturon
kunjaranên nimas jroning langse
sudukên lan kênaka kang lungid
bantalana pipi
sangganên prambayun

mingsêk-mingsêk sinjangnya winingkis
rongèh ing paturon
apan kadi walangkrik garute
nyêngkah jaja sarwi nyiwêl wêntis
nêdha dèn sampuni
giris bok yèn lampus

wusira pulang asmara
lajêng lênggah kalihira
tulus sang rêtna kagarwa
mring Senapati Ngalaga
Senapati angandika
yayi kêrisira iya
Si Gumarang sun lih nama
Ki Gupita aranira

sabab yayi wiwitira
sira panggih lan manira
sang dyah tan suwalèng driya
enjingira Senapatya
miyos siniwakèng wadya
pêpak sagung pra dipatya
kang karèh sowan samoa
Adipati Môndaraka

tan têbah pilênggahira
ya ta Dipati Santênan
waspada pasêmônira
kang raka inggal akrama
kêlangkung sakiting driya
lajêng umatur sêksana
ulun mugi kalilana
mring Santênan umantuka

sabab ing Pathi samangkya
kadhatêngan parangmuka
Senapati angandika
yayi mas aywa mangkana
nadyan yayi katêkana
ing Pathi kang parangmuka
pun kakang yayi kang têka
sira barênga manira

Dipati Pathi turira
parêng nadyan tan parênga
kula mantuk mring Santênan
sigra nêmbah nulya mentar
bodhol lan sawadyanira
tan cinatur lampahira
ing wuri kang winurcita
Senapati angandika

mring Dipati Môndaraka
paman sampeyan tan pirsa
pun adhi Pathi punika
badhe balela ing kula
kêtawis pasêmonira
Adipati Môndaraka
gêgêtun sarêng miyarsa
alon wau aturira

ya thole nadyan mangkana
aja kapikir samangkya
payo laku dèn banjurna
marang bang wetan ngluruga
Senapati angandika
prayogi paman printaha
ing dintên benjing budhala
sagunge kang wadyabala

arsa bêdhah Pasuruan
kang garwa Rêtna Jumilah
binêkta amangun yuda
tan winarna anèng marga
watês nêgri Pasuruan
Senapati sampun prapta
kêlawan sawadya bala
lajêng tata pêsanggrahan

kinarya bata sarimbag
pakuwone wadyabala
lir pindah samodra bêna
ngêbêki kang wana-wana
kang wadya suka sêdaya
pakuwon cêlak narmada
tanapi kang wanawasa
kunêng gênti winurcita

Adipati Pasuruan
sampun amiyarsa warta
lamun wontên parangmuka
Senapati ing Ngalaga
arsa nêlukkên karsanya
dhumatêng ing Pasuruan
sêmana miyos sewaka
pêpak sagung pra punggawa

karsanira ki dipatya
pan arsa têluk kewala
sigra mêpak raja brana
kang pèni-pèni samoa
ingaturkên Senapatya
pratôndha panungkulira
wontên satunggal bupatya
Ki Kênitèn wastanira

dhuh gusti sang adipatya
paduka arsa nungkula
dhumatêng ing Sênapatya
ulun botên andhèrèkna
kula sagah amêthuka
Senapati ing Ngalaga
sang adipati lingira
Kênitèn saguh mêthukna

apa ta prawiranira
Senapati ing Ngalaga
têguh tan pasah tikswara
Kênitèn lon aturira
dhuh gusti kula punika
sajêg urip botên nêdha
liyane kunir kewala
saênthik dalêm sawarsa

milane kula punika
sêdaya dêdamêl donya
botên pasah kulit kula
Senapati ing Ngalaga
môngsa gih kados kawula
botên nate nêdha sêga
sayêkti môngsa kawona
kula lawan Senapatya

ki adipati ngandika
kêlamun kaya mangkana
sira angirida bala
Ki Kênitèn aturira
sampun susah bêkta bala
kawula ijèn kewala
sang adipati ngandika
ya bangêt ingsun tarima

prasêtyanta mring manira
nanging ta nêrajang nistha
yèn ta sira lumakua
ya ta mung awak sapata
dadi ngon tan ngajènana
mring Senapati Ngalaga
Kênitèn budhal sêksana
ingiring wong kawan dasa

turôngga titihanira
lawung pan sikêping yuda
kunêng malih winurcita
Senapati ing Ngalaga
sampun amiyarsa warta
yèn wontên wong mêthuk yuda
Ki Kênitèn wastanira
wani prang tandhing prawira

ngandika mring Môndaraka
paman arsa mêthuk kula
yudane wong Pasuruan
pun Kênitèn wastanira
wartine langkung prawira
têguh tan nêdhasi braja
milarsa sun panggihana
pan sami ijèn kewala

kula mung ambêkta wadya
kathahipun kawan dasa
tyang numbak cêmêng sêdaya
sampeyan paman tumuta
Adipati Môndaraka
langkung jumurunging karsa
anulya budhal sêksana
Senapati nitih kuda

suwungcêmêng waosira
Ki Palèrèt kang dèn asta
pangagêm wulung sêdaya
lan saabdi kawan dasa
myang Dipati Môndaraka
wulung pangagêmanira
sêmana sampun apanggya
lan Senapati nèng marga

Kênitèn asru têtanya
sapa mêthuk lakuningwang
Senapati angandika
pan ingsun puniki lurah
wong numbak irêng sagungnya
abdine Jêng Senapatya
kinèn mêthuk yudanira
Kênitèn sugal saurnya

hèh pantèn sira mundura
aja mapag prang manira
môngsa wurunga palastra
Senapati ing Ngalaga
pan iku lawan manira
pantês tandhing ngong ayuda
Senapati angandika
môngsa klakona sêdyanta

lamun ingsun maksih ana
sira ngajap Senapatya
payo kene sun kalahna
aja kakehan wicara
sênadyan sira prawira
môngsa ta ingsun wangwanga
Kênitèn langkung bramantya
lajêng campuh ing ayuda

dangu alantaran watang
tan ana ingkang kuciwa
Senapati kudanira
sirah kêni tinalêpak
kagèt jola kang turôngga
ngulêr kilan bali ngêmprang
cinandhêt lèrèh sêksana
ingulih-ulih atinya

arsa wangsul Senapatya
cinandhak mring Môndaraka
thole lèrèha sadhela
têdhanên marang Hyang Suksma
Si Kênitèn dèn apêsna
aja kalimput ing hawa
anuruti nêpsunira
Senapati amiyarsa

sêkala emut ing driya
sumungkêm kêpuhing kuda
anênêdha ing Suksmana
Kênitèn dèn apêsêna
sêksana sasmita prapta
gya kumêdut baunira
pratôndha munah mungsuhnya
awungu panjungkêlira

Ki Palèrèd gya ingasta
sarwi alon angandika
hèh Palèrèd ingsun minta
kalahna mungsuh manira
sêksana mangsah ngayuda
lawan Kênitèn wus panggya
Kênitèn asuka-suka
hèh ta pantèn balik sira

prayoga sira mundura
môngsa ta kowe nônggaa
amungsuh lawan manira
tutura mring Senapatya
kon mapag yuda manira
Senapati wangsulannya
aja kakehan wicara
payo ta kene ayuda

têkakna sasêdyanira
môngsa ta ingsun wêdia
Kênitèn ngancari sigra
Senapati gya tinumbak
ginêbang watang malêsat
Kênitèn sigra tinumbak
kaprawasa dhêngkulira
aniba saking turôngga

ngalumpruk tan bisa obah
lempoh ngalosod nèng kisma
Senapati angandika
hèh Kênitèn kaya ngapa
ingkang dadi karêpira
Kênitèn alon saurnya
nyata wus kalah manira
yèn sirarsa mêgat nyawa

ingsun tuhu kasoran apêrang pupuh
mungsuh kêlawan sirèki
yèn sira yun amrih lampus
iya marang awak mami
paran sira karya nglayon

ingsun iki atêguh kaliwat têguh
tan ana braja nêdhasi
Senapati mèsêm muwus
yèn uwis ngrasa sirèki
kalah prang kêlawan ingong

iya sira tutura marang gustimu
Pasuruan Adipati
yèn uwis kalah pêrangmu
lan abdine Senapati
lurah numbak wulung kang wong

Ki Kênitèn alon dènira sumaur
tan bisa gulawat mami
yèn sira wêlas maringsun
atêrêna awak mami
tan bisa lumaku ingong

Senapati alon pangandikanipun
payo bocah dipun aglis
iya Si Kênitèn iku
tunggangêna kuda èstri
kang pincang lakune ngrempong

lan atêrna numbak wulung patang puluh
wènèhêna mring Dipati
Pasuruan dèn agupuh
kang dinuta mangênjali
sigra lèngsèr awotsinom

Senapati wangsul mêsanggrahan sampun
lan kang paman Sang Dipati
Môndaraka atut pungkur
wau ta Sang Senapati
sampun prapta ing pakuwon

Ki Kênitèn nulya tinunggangkên sampun
jaran pincang tur pawèstri
ingiring wong numbak wulung
kawan dasa ngapit-apit
ing marga tan winiraos

Sang Dipati Pasuruan duk pinuju
miyos siniwakèng dasih
anèng ing paseban mangu
kêsaru wau kang prapti
carakanira sang katong

ing Mêntaram maringkên Kênitèn lumpuh
ingêdhunkên saking wajik
rinômpa marêk ing ngayun
ngandika SangAdipati
Kênitèn paran palugon

kula kawon ayuda lan lurahipun
numbak cêmêng ing Mêntawis
kenging waos dhêngkul ulun
lajêng lumpuh kula gusti
badan pan kadi linolos

inggih botên kuwawi gêlawat ulun
angandika sang dipati
baturira aprang wau
iya ika Senapati
Kênitèn aturnya sêngol

kang supami kula wuningaa wau
mungsuh ulun Senapati
amba môngsa purun mundur
aluwung tumêkèng pati
tan sêdya mantuk ragèngong

Adipati Pasuruan duk angrungu
saklangkung rênguning galih
asugal ngandikanipun
wong ingkang kaya sirèki
pancène kêmalan cocot

ya ta dhawuh adipati mundhut wadung
Kênitèn kinèn madungi
datan busik kulitipun
wulune tan gogrog siji
wadung papat sami melot

ya ta wau ki dipati ngadika sru
godhoga timah sajèdhi
sokêna ing cangkêmipun
kang ingagnyan anulya glis
tumandang timah duk umob

ingêsokkên cangkême Kênitèn sampun
Kênitèn nulya ngêmasi
sang adipati agupuh
anggancar wadya Mêntawis
wêrata kawan dasa wong

rajabrana kang dadya panungkulipun
sêdaya sampun cumawis
nulya budhal dutanipun
lan ngaturakên nêgari
sumôngga karsa sang katong

Pasuruan kunjuk ing pada pukulun
caraka nêmbah wotsari
mentar saking ngarsa sampun
datan kawarna ing margi
sampun prapta ing pakuwon

lajêng mapag Senapati ngarsanipun
ponang duta awotsari
matur sarèhe dèn utus
miwiti malah mêkasi
sakêcap tan wontên kalong

lawan sagung bêbêktan katur sêdarum
Senapati sukèng galih
wusana ngandika arum
caraka matura nuli
mring gustimu lamun ingong

banjur mulih marang nêgara Mêntarum
dene ta parentah mami
gustimu têtêpa lungguh
anèng Pasuruan nêgri
besuk ing sapungkur ingong

lamun ana bupati bang wetan iku
parentah gustimu benjing
tinuruta bae besuk
poma aja nanggulangi
yaiku parentah ingong

ponang duta nulya pinisalin sampun
tur sêmbah anuwun pamit
linilan lèngsèr sing ngayun
sapraptaning jawi aglis
gya budhal lampah sinêrod

sampun prapta ing Pasuruan pan laju
umatur sang adipati
sêdaya pitungkasipun
Panêmbahan Senapati
titi datan wontên kalong

kawarnaa Senapati lajêng kundur
dhatêng nêgari Mêntawis
lan sawadyabala sampun
sakuswala datan kari
kunêng gênti cinariyos

sagung tiyang ingkang kawon aprang pupuh
lan Senapati Mêntawis
kathahingkang ngungsi wau
dhumatêng ing Surawèsthi
tyasira prasami golong

putranira Panêmbahan ing Madiun
Radèn Mas Lonthang kang nami
milya ngungsi Surèngkewuh
wus pinundhut mantu mangkin
dhaup lan kang putra wadon

panêngahnya mring Pangeran Surèngkewuh
lajêng tinanêm bupati
wontên ing Japan puniku
Wirasaba dèn tanêmi
Rôngga Pramana Bupatos

ing Kêdhiri Pangran Mas bupatinipun
sêkawan kadangirèki
Senapati namanipun
anèng ing Kêdhiri linggih
Saradipa kadang anom

katiganya awasta Kenthol Jêjanggu
sêkawanipun winarni
Kartimôngsa namanipun
Pangeran Mas duk ngêmasi
durmane ingkang gumantos

sasedane wau ta Pangeran Êmas
lajêng dipun tanêmi
bupati lênggahnya
gumantya kang palastra
saking nêgri Surawèsthi
putrane lanang
mring Pangran Surabanggi

ingkang nama Ratu Jalu pêparabnya
tinanêm ing Kêdhiri
jumênêng bupatya
mangkana kang winarna
Senapati ing Kêdhiri
pan kadangira
sami sakit kang galih

ya ta lajêng utusan atur pariksa
dhumatêng ing Mêntawis
duta mawi sêrat
kunjuk mring Senapatya
ing Ngalaga Sri Mêntawis
bukaning sêrat
nêmbahnya Senapati

kaunjuka padanta Sri Naranata
Senapati Mêntawis
kang mêngku sêdaya
nêgari tanah Jawa
patikbra pun Senapati
Kêdhiri mangkya
yèn parêng sêdya ngabdi

lan sakadang kawula sêdaya tiga
sumêdya mangênjali
dene kang dinuta
Surakarti kang nama
wus budhal saking Kêdhiri
agêgancangan
datan kawarna margi

sampun prapta ing Mêntaram Senapatya
nuju miyos siniwi
aglar pra punggawa
prajurit lan satriya
mantri prameya bupati
lan pangalasan
sêntana para siwi

dêmang rôngga pandêlêgan alap-alap
busana warni-warni
lir prawata padma
Senapati alênggah
nèng dhampar gadhing rinukmi
lêlèmèkira
babut pêrangwêdani

isi sari ingapit kang ucapara
kang ngampil para èstri
kang anggana raras
angapit kèri kanan
palawija dhêngkak wujil
cebol walikan
palisêr bucu dhampit

Môndaraka tan têbah dènira lênggah
kêlamun dèn tingali
lir pêndah Bêthara
Endra duk siniwaka
widadari ngapit-apit
anèng kayangan
pradôngga angêrangin

lagya eca sewaka wau praptanya
caraka ing Kêdhiri
nèng sor ringin kêmbar
marikêlu lênggahnya
kawistarèng Senapati
alon ngandika
wau ta Senapati

angandika dhumatêng ing pangalasan
pirsanên sor waringin
ika ta wong apa
kang sinung ujar nêmbah
mentar praptasor waringin
wus pinariksa
titi sêdayanèki

sigra wangsul umatur mring Senapatya
sêdayanira sami
ing saaturira
sêdaya ponang duta
ya ta angandika aris
Ki Senapatya
timbalana dèn aglis

wus ngandikan sapraptanirèng ngayunan
caraka mangênjali
ngaturkên pustaka
tinampèn Senapatya
binuka sinukmèng galih
sampun kadriya
têmbunge kang kintèki

Senapati langkung sukanirèng driya
lajêng ngandika aris
dhatêng ing Pangeran
Wiramênggala mangkya
Wiramênggala sirèki
mlakua marang
nêgara ing Kêdhiri

Senapati Kêdhiri sira mapaga
sun kanthèni sirèki
Tumênggung Lap-alap
lawan mantri majêgan
tuwin ingkang pra bupati
nêgari Pajang
Dêmak sartane maning

Jagaraga kêlawan sabalanira
dene ta karsa mami
ya Si Alap-alap
dadia kamitua
ing laku milya sirèki
iku caraka
kang têka ing Kêdhiri

ya gawanên barênga kêlawan sira
mênawa Senapati
wus kumpul lan sira
nuli sira gawaa
mulih marang ing Mêntawis
Si Alap-alap
lan wènèhana kanthi

tumênggung ing Dêmak atanapi Pajang
sira konên anggitik
marang nêgri Ngrawa
rampung ing pangandika
Pangran Wiramênggalèki
sakanthinira
sandika turirèki

lajêng sami atur bêkti ngaras pada
bubar dènnya tinangkil
kundur malbèng pura
Senapati Ngalaga
kunêng ta malih winarni
Kangjêng Pangeran
Wiramênggala nênggih

sampun prapta dalêm lajêng asiaga
samêktaning ajurit
Tumênggung Lap-alap
Dêmak kêlawan Pajang
sêdaya wus kumpul sami
sagamanira
tambur bêndhe lan bèri

wus tinêmbang suwaranira wurahan
budhale ingkang baris
bandera mawarna
lêlayu lan kêkôndha
rontèkira amarnèni
busanèng wadya
apan awarni-warni

tan kawarna ing marga wau lampahnya
wus prapta ing Kêdhiri
tata pêsanggrahan
dhusun Pakuncèn nulya
wus sami angati-ati
barisanira
prajurit amiranti

Senapati ing Kêdhiri dutanira
sampun kinèn tur uning
dhatêng gustinira
Senapati Ngalaga
Pangran Wiramênggalèki
kinèn mêthuka
dhumatêng Senapati

sarta ngirid sagunge para bupatya
samêkta kang prajurit
caraka gya mentar
panggih lan gustinira
Senapati ing Kêdhiri
katur sêdaya
purwa malah mêkasi

Senapati Kêdhiri dupi miyarsa
lajêng siyaga aglis
lan sagarwa putra
tan kari kadang tiga
sakulawarga tut wuri
wêtawisira
kalih atus kèhnèki

pan sumêja kumpul wadya ing Mêntaram
budhal tilar wismèki
Ratu Jalu myarsa
anulya pêparentah
mring prajurit anututi
kinèn numpêsa
aja na ingkang kèri

katututan Senapati anèng Krakal
lajêng campuh ing jurit
wadya ing Mêntaram
myarsa lajêng tumandang
atêtulung ing ajurit
lir singa lodra
tandange wong Mêntawis

kèdêk kèlês wong Kêdhiri yudanira
akathah kang ngêmasi
kang gêsang lumajar
datan môngga puliha
saparan-paran angungsi
wau kawarna
Ratu Jalu Kêdhiri

lajêng tutup kori sakèthènging kutha
sagung wadya Mêntawis
tan wontên ngungsira
gya wangsul pasanggrahan
Senapati ing Kêdhiri
atmajanira
Ki Mas Balimbing kanin

Senapati Kêdhiri sampun kêpanggya
Pangran Wiramênggalèki
nêmbah ngaras pada
sagarwa putranira
miwah kadangira katri
kangjêng pangeran
dhawuhi wadya wuri

Pangeran Wiramênggala
wus wêrata undhangira anênggih
sêksana budhalan sampun
kundur dhatêng Mêntaram
Senapati ing Kêdhiri atut pungkur
lampahira jêng pangeran
anèng Jagaraga mêrgil

Ki Tumênggung Alap-alap
lan Dipati Dêmak Pajang tinuding
ambêdhaha Tulungagung
sêmana sigra budhal
tan winarna sampun prapta Tulungagung
warnanên Tumênggung Ngrawa
sampun amiyarsa warti

yèn prajurit ing Mêntaram
Ki Tumênggung Lap-alap kang nindhihi
arsa bêdhah Tulungagung
lajêng siyagèng yuda
saha wadya sajabaning kitha mêthuk
ambêlabar barisira
ya ta wadya ing Mêntawis

lajêng mangsah ing ayuda
tambur bêndhe lawan bèri tinitir
swarane umung gumuruh
lir rêbah kang akasa
wong ing Ngrawa kèdêk kèlês yudanipun
prajurit kathah kang pêjah
ingkang urip bubar ngisis

lumayu asalang-tunjang
rêbut dhingin saparan-paran ngungsi
sagungê wadya Mêntarum
ya ta lajêng jêjarah
dunya brana pawèstri saananipun
kêbo sapi bèbèk ayam
sampun sami dèn jarahi

wadyabala ing Mêntaram
suka-suka ingkang manggih pawèstri
saênggènira pinangguh
èstrinya gya rinampas
kang sawênèh jaka manggih prawan ayu
solahira motha-motha
kadi bajo angêjawi

pinondhong sarwi ngarasan
bok pêrawan anggraut anyokoti
labêtira dèrèng tau
pinêrdi ing asmara
duk kakênan bok pêrawan kagèt jumbul
wêkasan mangèngèh suka
malah-malah jaluk maning

ya ta kang wus mênang yuda
Ki Tumêggung Lap-alap printah aglis
budhalan sawadyanipun
sarta bêkta jarahan
tan winarna Jagaraga sampun rawuh
wus panggih kangjêng pangeran
katur solahnya tinuding

ing purwa madya wusana
jêng pangeran sêksana printah aglis
kundur mantuk mring Mêntarum
sigra enjingnya budhal
tan winarna ing marga praptèng Mêntarum
Senapati ing Ngalaga
anuju miyos siniwi

pêpak ingkang wadyabala
pra sêntana pra putra sami nangkil
kêsaru ing praptanipun
Pangran Wiramênggala
lajêng marêk ing ngarsa mangaras suku
wus kinèn lênggah ing ngarsa
sawusira tata linggih

umatur rèhnya dinuta
amiwiti malah ta amêkasi
lawan ngaturakên wau
Kêdhiri Senapatya
garwa putra kadang warga ingkang tumut
tanapi sagung jarahan
saking ing nêgari Ngrawi

Senapati ing Ngalaga
duk miyarsa langkung suka kang galih
Pangran Wiramênggalèku
apan sampun ginanjar
Alap-alap Dipati Dêmak Pajang wus
sêdaya sami ginanjar
miwah sagunging prajurit

Senapati ing Ngalaga
angandika dhatêng kang paman aris
paman Môndaraka niku
Senapati Mamênang
inggih kula paringi sakadangipun
wisma anèng ing Mêntaram
lawan kula ganjar malih

busana kang endah-endah
lawan paman Senapati Kêdhiri
puniku sun pundhut sunu
Môndaraka turira
iya thole bangêt gon ingsun jumurung
wus wêrata undhangira
Senapati ing Kêdhiri

ing mangke pinundhut putra
marang wau Senapati Mêntawis
kinarya putra pêmbayun
asangêt kinasihan
pinaringan kang dadya lênggahing dhusun
kalih bêlah èwu karya
kadangnya sami pinaring

siti sawêtawisira
duk sêmana Senapati Mêntawis
karsa karya kutha agung
pagêr bata bacingah
bata abang sêling lawan bata pingul
dadya balowarti kitha
bacingah dipun wastani

ingkang anjênêngi karya
Senapati Kêdhiri nguwasani
tan alami dadya sampun
ingkang kutha bacingah
sakêlangkung prayoga kang sarta pêngkuh
sinêngkalan duk ing dadya
trusna sirna buta aji

Panêmbahan Senapatya
ngandika mring Senapati Kêdhiri
ya pagene kutha iku
nora winehan iya
lêlompongan kinarya pirantinipun
mêrnahakên bêdhilira
Senapati ing Kêdhiri

alon wau aturira
bilih wontên mêngsah inggih kang prapti
ulun nêdya arsa mêthuk
jawi praja Mêntaram
sampun ngantos malêbêt nêgri Mêntarum
Panêmbahan angandika
mring Senapati Kêdhiri

ingsun angrungu wirayat
wong bang wetan arsa ngrusak samangkin
iya mring praja Mêntarum
wong Mêntaram kang kalah
ing pêrange wong bang wetan ingkang unggul
wong Mêntaram kèh kasoran
apa sira Senapati

iya ngrungu kang wirayat
ingkang kaya mêngkono duk ing nguni
Senapati alon matur
yèn taksih gêsang kula
kados botên kêlampahan bab puniku
kawula gusti sumagah
tinandhinga ing ajurit

lan tiyang tanah bang wetan
inggih benjing kula ingkang numpêsi
Panêmbahan myarsa atur
kêlangkung sukèng driya
kunêng malih gêntia ingkang cinatur
para bupati bang wetan
kumpul nèng Madiun sami

sumêja bêdhah Mêntaram
ingkang dadya pangagênging bupati
Dipati Gêndhing ranipun
kang dadya kanthinira
Ki Dipati Pêsagi pêparabipun
sêksana prasamya budhal
samêkta gêgaman jurit

gêgaman awarna-warna
lampahira pinaro dados kalih
Dipati Gêndhing puniku
ingkang ngirid gêgaman
kang sêpalih mêdal lère rêdi Lawu
Dipati Pêsagi ingkang
nindhihi gaman sêpalih

mêdal sakiduling arga
Lawu sarta gêgaman kang sêpalih
langkung agêng barisipun
kawarnaa sêmana
Panêmbahan Mêntaram ingkang winuwus
sampun ingaturan wikan
dhatêng mantri juru tamping

bupati môncanêgara
ing bang wetan sêdya arsa ngayoni
bêdhah nêgari Mêntarum
langkung kathah kang wadya
ingkang dados pangirid lampah puniku
Dipati Gêndhing ranira
pangagêng ingkang satunggil

pangagêng satunggalira
Adipati  Pêsagi wastanèki
kang gêgaman langkung agung
wau ta ingkang wadya
lir samodra bêlabar lamun dinulu
lampahe kang wadyabala
pan inggih pinara kalih

Adipati Gêndhing mêdal
lèring ngêrdi Lawu ingkang sêpalih
inggih kang lumampah kidul
gêgaman sapalihnya
Adipati Pêsagi têtindhihipun
Senapati ing Ngalaga
sêmana miyos siniwi

pêpak putra myang sêntana
pra punggawa bupati para mantri
satriya kêlawan juru
pêngalasan lan dêmang
rôngga tôndha tôndhamoi pan supênuh
Ki Dipati Môndaraka
lênggah cakêt Senapati

jêjêl pipit pênangkilan
Panêmbahan Senapati lingnya ris
mring Kyai Môndraka wau
paman kula miyarsa
wong bang wetan ing mangke sami anglurug
dhumatêng praja Mêntaram
mangke paman karsa mami

kula arsa tumêdhaka
Ki Dipati Môndraka aturnya ris
lah iya prayoga kulup
Senapati Ngalaga
angandika wêcanane manis arum
hèh sagunge pra dipatya
manirarsa mangsah jurit

mapag baris wong bang wetan
Senapati Kêdhiri awotsari
alon wau aturipun
pukulun sri narendra
nadyan parêng tan parênga atur ulun
sampun paduka tumêdhak
anjênêngi ing ajurit

mêngsah lan tiyang bang wetan
angamungna kula kewala gusti
ingkang tumanggah ing ripu
pan inggih dèrèng ulap
akêriga lan bêbayine sêdarum
pukulun tiyang bang wetan
salin sinom têmbangnèki

cawêta lawan wadonnya
ulun inggih dèrèng ajrih
amêngsah tiyang bang wetan
mila panêdhèngsun gusti
sampun-sampun nindaki
tiyang bang wetan yèn ripu
ngêmungêna kawula
ingkang amapag ing jurit
Panêmbahan sarêng wau amiyarsa

Senapati aturira
kêlangkung sukaning galih
wusana alon ngandika
yèn kaya mêngkono kaki
iya ingsun turuti
ingkang dadi panuwunmu
putraningsun Purbaya
ngiringa wadya sêpalih
sêparone Senapati kang ngirida

sandika kang dhinawuhan
lajêng siyagèng ajurit
prajurit muntab bêlabar
Pangran Purbaya ngabêkti
kêlawan Senapati
tanapi para tumênggung
pamit anulya budhal
salomprèt tambur lan bèri
bendhe ngangkang kadya rêbah kang akasa

barung swaraning wahana
gunging wadya kang lumaris
anglir wadu ôngga sasra
wardu lintah kang upami
anèng banyu sayêkti
sasra sèwu kathahipun
sarêng ing kêlabira
anèng sajêroning warih
gungeng wadya busana mawarna-warna

bul-umbul gula kêlapa
kadi kluwung nêmu riris
bandera gula kêlapa
sinawang lir obar-obir
songsong mêkar upami
lir pêksi krêndha ngêndhanu
sinêrêg lampahira
wadya gung wus praptèng aji
Senapati matur mring Pangran Purbaya

anggèr bok pinarêng karsa
wadya punika pinalih
ingkang sêpalih sampeyan
inggih ingkang anindhihi
dene ingkang sêpalih
kawula ingkang amangku
paduka amêthukna
mêngsah kang mêdal lèr ardi
kula ingkang amêthukna ingkang mêngsah

kang mêdal sakidul arga
Pangeran Purbaya myarsi
Senapati aturira
kêlangkung sukaning galih
mangsuli gih prayogi
saksana budhalan sampun
ing dhusun Utêr prapta
wadya gung pan sampun palih
lampahira anèng marga wus apanggya

lawan wadya ing bang wetan
ya ta lajêng campuh jurit
bêdhil muni bêrondongan
mimis tiba lir gurimis
kêpanggih sami wani
sawênèh suduk-sinuduk
ana tumbak-tinumbak
apêdhang-pinêdhang gênti
wontên janma amadati milya aprang

satêngahira ngayuda
kêtagihan angranuhi
watuke kasêlak-sêlak
netranira bêrbês mili
tan pêgat dènnya wahing
umbêlira mulur-mulur
asru panjêritira
adhuh babo sanak mami
bok inggiha paring pitulung mring kula

kêlèlèt saking sakacang
ing benjing kêlamun prapti
nèng wisma amalês ingwang
napa kang dika karêpi
sênadyan rabi mami
kêlamun karsaa mundhut
môngsa inggih lêpata
kêlamun kula saniki
pinaringan kêlèlèt saking sakacang

rewange ana angucap
adhuh kônca-kônca mami
têtêpêna usus ingwang
wêtêng ngong kêna ing biring
bêsuk ingsun warahi
aji jaya dimèn têguh
nora têdhas ing braja
ana rewange nauri
kêcocotan sira wong wis dadi bathang

dadak bisa adol umbag
angaku duwèni aji
kadigdayan kaprawiran
tan têdhas sakèhing wêsi
lamun duwea aji
môngsa brodhola ususmu
sira pantês sinurak
kang tatu lara anangis
kalesedan ambêkane mêgap-mêgap

akèh sambat kang kêbranan
sêsambate warni-warni
ana sambat bapa biyang
wênèh sambat kaki nini
asambat garwa siwi
mung wong madati gêluruh
adhuh bêdudan ingwang
cupak durung ngong urêki
uwis gublêg sapa baya ngurêkana

ya ta ramening ayuda
wong bang wetan akèh mati
kang sawênèh nandhang brana
lumayu kang maksih urip
angungsi ing wanadri
lumayu anusup-nusup
malêdug bubar-bubar
salang-tunjang rêbut dhingin
asasaran lumayu rêbut koripan

Dipati Pêsagi miyat
wong bang wetan bubar gusis
sigra mangsah ing ayuda
ngêmbat lawung nitih wajik
Senapati ningali
pamanira mangsah ngamuk
Senapati sêksana
nitih kuda mangsah jurit
lawungira kumitir anèng ing asta

cinêgatan ingkang paman
wus kêpanggih padha siji
Senapati asru ngucap
paman sampeyan dèn eling
awit môngsa puniki
Senapati ing Mêntarum
kang gadhah tanah Jawa
sampeyan badhe ngayoni
môngsa inggih kêlakona sêdya dika

yèn kawula maksih gêsang
Dipati Pêsagi myarsi
Senapati wuwusira
asugal dènira angling
hèh sira Senapati
ujarmu têka kumênthus
anantang wong atuwa
môngsa gagapa basuki
Adipati Pêsagi sigra anumbak

ginêbang watang malêsat
amatang Ki Senapati
lumarap watang ginêbang
kalihe ganti nglarihi
tan ana kang katlisir
Dipati Pêsagi gupuh
kudane Senapatya
tinumbak andhêmannèki
kuda ambruk Senapati gya malumpat

tangginas sigra anumbak
kudanira Ki Pêsagi
andhêman kang kawatgata
kuda ambruk angêmasi
malumpat Ki Pêsagi
sami dharat kalihipun
dangu lantaran watang
rêmpu watangira sami
ya ta candhak-cinandhak kang ikêt pinggang

sarêng anarik curiga
asuduk-sinuduk gênti
tan wontên ingkang kuciwa
kulite tan ana busik
saking mandining kêris
kalihira sarêng ambruk
sami nuntak ludira
sarêng dènnya angêmasi
kadangira Senapati duk tumingal

Senapati wus palastra
anèng samadyaning jurit
sarêng mungsuhira yuda
pangamuke ngobrak-abrik
singa sinêrang mati
wong bang wetan bubar larut
Dipati Gêndhing miyat
Dipati Pêsagi mati
langkung duka sigra mangsah ing ayuda

nitih kuda ngêmbat watang
panggih kadang tiga sami
Adipati Gêndhing mojar
sirèku bocah Kêdhiri
ngèngèr marang Mêntawis
nauri Kenthol Jêjanggu
aja kakehan ujar
sasênênge wong angabdi
môngsa dadak wêdia mocok dhasira

Dipati Gêndhing bramatya
sêksana sigra nglarihi
watange ginêbang mlêsat
kadang kalih anglarihi
saking ing kanan kering
lambungira apan têrus
Dipati Gêndhing pêjah
aniba saking turanggi
wong bang wetan bubar larut salang-tunjang

lumayu saparan-paran
Kenthol Jêjanggu nulya glis
marani mring layonira
Senapati kang ngêmasi
katiga sarêng nangis
anungkêmi layonipun
sêksana gya binêkta
marang ing pakuwon nuli
binêrsihan lajêng tinrap ing bandhusa

Kangjêng Pangeran Purbaya
parentah kinèn jarahi
sêdaya sampun jinarah
saanane ingkang kari
kang rajabrana sami
jêng pangran parentah kundur
dhumatêng ing Mêntaram
kêbut wadyabala sami
jêng pangeran andhinginakên utusan

atur priksa panêmbahan
yèn sampun unggul kang jurit
nanging Senapati pêjah
caraka umêsat prapti
nêgari ing Mêntawis
lajêng tumamèng ing ngayun
manêmbah ing suku sang
wus katur sêdaya titi
purwa madya wusana kunjuk sêdaya

Panêmbahan Senapatya
sêkala sarêng miyarsi
kêlangkung pangungunira
sêksana ngandika aris
jisime Senapati
kuburên ing wêdhi iku
caraka nêmbah mentar
Panêmbahan Senapati
sigra miyos siniwi nèng sitibêntar

adangu dènnya sewaka
Pangeran Purbaya prapti
lajêng umarêk ngayunan
jêng pangeran angabêkti
katur sêdayanèki
rèhira amangun pupuh
Senapati Ngalaga
lajêng agêganjar aglis
kang mênang prang prapta pêkathik wêrata

Senapati ing Ngalaga
mujar mring punggawa sami
ing samêngko èstrènana
kadangira Sênapati
Si Saradipa mangkin
sun angkat dadi tumênggung
lan sun paringi nama
Martalaya lawan maning
Si Jêjanggu iku sun paringi nama

iya Dipati Supônta
lan Si Kartimôngsa iki
sun angkat dadi bupatya
Saradipa kang wêwangi
dene ta Ki Mas ari
samêngko sun junjung lungguh
dadi Dipati Dêmak
kathah kang jinunjung linggih
pra punggawa jumurung angguladrawa

kunêng mangke nêgari Mêntawis
Adipati Pathi kang winarna
kêlangkung sakit galihe
awit bêdhah Madiun
ingkang galih ki adipati
sumêja ngayonana
nanggulang ing ripu
dhumatêng ing Senapatya
wus alami dènira anggabah dasih
prajurit ing Santênan

nanging ewuh kang kinarya wiwit
ki dipati têmah karsa beka
pra sêntana ngampah kabèh
dhuh gusti sampun-sampun
mêngsah yuda lan Senapati
punapa kang rinêbat
tan sae rinungu
dhatêng tyang môncanêgara
liya nêgri sayêkti sami ngèsêmi
mêngsah prang lawan kadang

Adipati Pathi datan gigrig
ginarumung mring para sêntana
Dipati Pathi nglingnya lon
mantri loro ngong utus
lumakua marang Mêntawis
sebaa Senapatya
matura sirèku
lor gunung Kêndhêng kang desa
ingsun suwun lan ingsun anyuwun maning
tumbak salandhehannya

kèhe satus wau kang tinuding
nêmbah mentar saking ing ngayunan
ing marga tan winiraos
wus prapta ing Mêntarum
lajêng marêk mring Senapati
katur sêdayanira
ing sawêlingipun
adipati ing Santênan
Senapati tan samar ingkang panggalih
ya ta alon ngandika

iya ingsun paringkên si adhi
de salore gunung Kêndhêng samya
anadene panuwune
tumbak akèhe satus
lawan landhehane sun paring
tumbak tanpa ladhehan
iya kèhe satus
caraka amit tur sêmbah
sigra lèngsèr datan kawarna ing margi
nêgri Pathi wus prapta

punang duta majêng praptèng ngarsi
Senapati wus katur wêlingnya
dipati wuwuh runtike
kunêng mangke winuwus
Senapati Ngalaga nênggih
saungkuring caraka
angaturi wau
mring kang rama Môndaraka
sami lênggah anèng salêbêting puri
Senapati ngandika

inggih paman ing mangke pun adhi
Adipati Santênan wus nyata
maring kula balelane
Môndaraka myarsa tur
sakêlangkung ngunguning galih
ya thole nora kêna
takdire Hyang Agung
ing lokil makful wusana
tulisane sagunge makluk puniki
môngsa bisaa owah

kunêng Senapati ing Mêntawis
Adipati Pathi kawarnaa
sadhatênge carakane
lajêng parentah wau
ambahaki kang dèsi-dèsi
nêlukkên tiyang desa
sêdaya lèr gunung
Kêndhêng wus nungkul samoa
amung Dêmak tan arsa têluk mring Pathi
sumêdya mapag yuda

muwêr anèng salêbêting biting
ya ta wau Dipati Santênan
sarêng wus kathah balane
samêkta gamanipun
lajêng undhang budhal tumuli
tambur munya brang-brangan
bêndhene angungkung
kang wadyabala gumêrah
kang sinêdya ambêdhah nêgri Mêntawis
lampahe kang gêgaman

langkung rêsah ing samargi-margi
angêrayah jarah mring wong desa
pawèstri sami binoyong
mantri tampingan dulu
nulya lajêng atur upêksi
dhatêng nêgri Mêntaram
praptèng ngarsa prabu
tundhuk lawan Senapatya
sampun katur sagunge ingkang pawarti
Senapati ngandika

mring kang putra Pangran Adipati
Anom Purubaya ing Mêntaram
hèh thole mangkata kowe
lawan wongmu Mêntarum
kabèh padha iridên kaki
nanging wêkas manira
pamanira iku
aja kalawani aprang
elingêna dene bangêt têmên lali
sira purih elinga

ewadene lamun mêksa lali
ladènana ing sakarêpira
iya tumbakira kiye
anggonên ing prang pupuh
Adipati Môndraka angling
lah priye karêpira
dene ta anakmu
bae sira kon amapag
prang sun kira nora kêlar anadhahi
prange si adipatya

panêmbahan alon amangsuli
paman mila gih wayah sampeyan
kang kula kèn mêthukake
dhatêng pun adhiniku
kula purih sagêda eling
inggih môngsa kolua
dhatêng anakipun
Ki Dipati Môndaraka
duk miyarsa kèndêl datanpa mangsuli
pangeran adipatya

sigra budhal sakuswala ngiring
kèndêl baris anèng Pêrambanan
Dipati Pathi wadyane
Kêmalon sampun rawuh
rêrêb anèng Kêmalon sami
enjing siyaga budhal
barisira dulur
jêng pangeran adipatya
aparentah maju ingkang ponang baris
mung wadya upacara

wadya kathah pan tinilar sami
baris pêndhêm anèng ing Prambanan
tan dangu wau lampahe
wadyabala kapêthuk
lawan wadyabala ing Pathi
Dipati Pathi miyat
sangêt kagètipun
wontên kang mêthuk ing yuda
tanpa wadya mung upacara kang ngiring
dangu-dangu sinawang

datan pandung dènnya aningali
kang dèn iring sagung upacara
kêlamun wau putrane
pangran dipati iku
putranira kang raka nênggih
ingkang umapag yuda
pinêthukkên sampun
dhumatêng wau kang paman
sarêng panggih kalihe sami ningali
dipati ing Santênan

sakêlangkung kanggêg ingkang galih
awor lèngsêm sêksana mangarsa
maksih nitih kuda bae
têtanya asru muwus
thole bapakamu nèng ngêndi
lan sira mapag ingwang
apa ta gawemu
pangeran dipati turnya
nênggih maksih amanggung anèng turanggi
paman lampah kawula

pan dinuta ing rakamta nênggih
kinèn matur dhumatêng sampeyan
mênggah gèn sampeyan badhe
dhumatêng ing Mêntarum
paran karsa ingkang ginati
yèn karsa ngêrbat praja
inggih ing Mêntarum
kagungan sampeyan pyambak
sami ugi kalihan nêgari Pathi
dhawuhipun jêng rama

pan sampeyan kinèn wangsul mangkin
Adipati Santênan miyarsa
ingkang putra aturane
malengos sarwi mungkur
asru dènnya mangsuli angling
ingsun uwis uninga
watêke bapakmu
sok ngenaki ngarêpannya
ing saiki thole balia dèn aglis
bapakmu konên mapag

ya mêrene katêmua mami
padha tuwa jêng pangran aturnya
bilih sampeyan ing mangke
inggih tan karsa wangsul
sarta botên èngêt ing galih
anggèn sampeyan gadhah
sadhèrèk sang prabu
dhawuhipun kangjêng rama
kula kinèn ngladosi karsanta mangkin
kula binêktan watang

inggih kinèn ngangge angladosi
ing sampeyan apa karsanira
Dipati Pathi ambêkès
sugal dènira muwus
pakmu bangêt amêjanani
iya marang manira
sira iku kulup
dudu tandhingku ngayuda
lawan iku kang taksêdya ati mami
iya gandhengan kunca

iya ngadu ing pêrêding kulit
kêncênging otot lan tosing tulang
têpung bau liru kanthèt
sira mungsuh lan ingsun
nora kêlar sira ta kaki
pangran dipati myarsa
sangêt runtikipun
wau dhumatêng kang paman
jêng pangeran kang paman dipun larihi
kenging ing jajanira

sangêt jola nanging tan nêdhasi
sruh ngandika sira iki bocah
tan kêna dèn eman wangkot
iya balia gupuh
lah undangên bapakirèki
konên têmu lan ingwang
pangran dipatiku
sêksana malih anumbak
sang dipati angganira kraos sakit
nanging kulit tan pasah

sugal angling Adipati Pathi
bocah iki iya nora kêna
ginawe bêcik yêktine
thole balia gupuh
bapakamu konên nadhahi
amapag yudaningwang
padha tuwa kulup
pangeran dipati sigra
anumbaki dhumatêng Dipati Pathi
wanti-wanti tan pasah

kraos sakit Adipati Pathi
lajêng nyandhak watangira nulya
winalik wau tumbake
binuntar sang abagus
jajanira pangran dipati
kang kawatgatèng buntar
pangeran sumaput
aniba saking turôngga
pan karungkêp tan emut pangran dipati
gumuling nèng bantala

gya rinêbat mring kang wadya sami
ginosongan binêktèng sanggrahan
ing Prambanan pakuwone
abdi wontên kang mlayu
angaturi pariksa maring
nêgari ing Mêntaram
sang dipati wau
lajêng sami mêsanggrahan
sawadyanya parêk kali Dêngkèng nênggih
bêbiting pakuwonnya

kawarnaa ingkang atur uning
mring Mêntaram sêmana wus prapta
lajêng marêk ngarsa age
manêmbah lon umatur
gusti ulun atur udani
putra nata kantaka
sangêt dènnya kantu
winatang dhatêng kang paman
Senapati miyarsa kagèt tan sipi
ngandika mring kang garwa

padmi ingkang saking nêgri Pathi
bakyunira Dipati Bêrgola
nimas arinira mêngko
iya lali satuhu
pêrtandhane kolu ta yayi
anumbak ponakannya
ingkang garwa matur
yèn mêkatên kula lila
pêjahipun rayi paduka ing Pathi
sabab sampun katingal

awonipun rayi tuwan Pathi
Senapati angrasuk busana
parentah ing wadya kabèh
samêkta ing prang pupuh
Môndaraka Sang Adipati
dhèrèk amangun yuda
wadyanya sêdarum
prasami munggèng turôngga
sêsandêran datan kawarna ing margi
wus prapta pêsanggrahan

Pêrambanan wancinira wêngi
Panêmbahan akèndêl sakêdhap
anata wadyane kabèh
ing wanci lisir dalu
wus samêkta budhal tumuli
Dipati Môndaraka
tan pisah tut pungkur
lampahe kang wadyabala
sampun prapta acakêt kêlawan biting
bala Mêntaram surak

bêndhe Kyai Bicak wus tinitir
swaranira ngangkang anèng wiyat
wadyabala Pathi gègèr
lumayu gumarubyug
ing saparan-paran angungsi
Senapati Ngalaga
pan arsa lumêbu
salêbêting pabitingan
ingupaya tan kêpanggih ingkang kori
Dipati Môndaraka

sigra narik curiganya aglis
Kyai Culik wastane curiga
sigra pinancasan age
ingkang bètèng galugu
rantas tiga saksana nuli
Dipati Môndaraka
mring kang putra tuduh
thole lah ta iki marga
gya malêbêt Panêmbahan Senapati
datan sêdya mundura

