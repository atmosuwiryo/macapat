budhal saking Kêmiri sawadyanira
prapta ing Ngambarsari
Ngambarsimun datan
arsa labêt tingala
wus tataprajuritnèki
pakuwonira
enjing miyosi jurit

Sultan Anom Jayusman Samsumurijal
mingêr pakuwonèki
Ngambarsimun ika
kilèn ênggèning mêngsah
pagut lan ing Ngambarsari
ayun-ayunan
balabar ponang baris

wus apajêg barise mungsuh lan rowang
Sang Prabu Malebari
lênggah padmasana
kang rayi Pangran Kelan
nèng wijoan palowani
myang para nata
aglar kang saos jurit

Sang Aprabu Kubarsi manggung dipôngga
tajêm lan ingkang rayi
anjênêngi ing prang
prajurit para nata
Pangeran Kelan miyosi
amit ing raka
ingidèn mangsah aglis

turôngga jonggiraji mangsah mêndhapan
kapraboning ajurit
kawot ing turôngga
praptèng rana sêsumbar
rêbutên iki prajurit
kadange nata
Kusniya Malebari

iya Prabu Jayusman Samsumurijal
ingsun ingkang taruni
iya kang patutan
jêng ibu Kelaswara
putri adi Kaelani
sumbagèng jagat
môndraguna ngajurit

tau gitik nagara ambônda raja
boyong samaning putri
pan pêparab ingwang
Radèn Bakdingujaman
Iman Kusmara Kusêrin
Amiratmaja
ya Iman Karnaèni

Abulahut ya Radèn Jaswadiputra
Karbumakmur Anjilin
ya ingkang pêparab
Dyan Ismayaatmaja
Pangeran Umikelani
amêtonana
sapa arsa ngêmasi

duk miyarsa sira Raja Banukodrat
amit miyosi jurit
Sang Rajèng Gênita
mangsah nitih andaka
abra linawan rinukmi
amandhi gada
surak gumuruh atri

wadya Kelan wong Parangakik Kusniya
miwah bala Kubarsi
panggih kang ayuda
tanya Rajèng Gênita
iya sirèku putra Mir
Sang Abu Kelan
sumaur iya mami

sira sapa nauri Rajèng Gênita
ingsun andêl Kubarsi
Raja Banukodrat
payo Bakdingujaman
apa kang anèng sirèki
alon saurnya
pan dudu cara mami

balik sira payo laknat dhinginana
iya dèn ngati-ati
sigra mutêr gada
sarwi ngêtab andaka
Banukodrat marêpêki
asru anggada
tinangkis ing camêthi

lawan palihane sira Radèn Minsar
gada wau ginitik
tugêl kapalêsat
Banukodrat cinandhak
saking andaka tinarik
dèn ikal-ikal
anèng asta tininggil

mubêng kadya likasan eram kang mulat
tan dangu gya binanting
kantaka nèng lêmah
Patih Bunandir prapta
rinangkus astane kalih
radèn tumêdhak
mangke paman Bunandir

kula sawatêne mring gustine ngrika
cinandhak sukunèki
sumêbut ingarah
kumbane kang dipôngga
Radèn Minsar ambarêngi
banthèng cinandhak
sinawatakên aglis

banthèng antuk gajahe ratu kang tuwa
sirah katênggêl sami
ratune pan angsal
gajah ratu kang mudha
samya pêcah sirahnèki
tiba kasingsal
karo Rajèng Kubarsi

samya kantêb kadadak tiba ing lêmah
eram kang aningali
surak lir ampuhan
wong Kelan wong Kusniya
tuwin bala Parangakik
pangeram-eram
ngungun sang prabu kalih

sawungune ngugut-ugut jênggiratan
Kya Patih Bêstak prapti
matur angrêrêpa
puniku kalampahan
para putranira Amir
tuwan tinarka
tanpa krama ing jurit

dene botên nimbangi Rajèng Kusniya
sultan ing Malebari
lênggah padmasana
tuwan manggung dipôngga
mila kinarya kadyèki
rêngu sang nata
lingsêmira tan sipi

mukanira Maliyat Kustur dadya rah
Wrahat Kustur lir gêni
Bêstak aturira
sampun paduka ganas
mêngsah lan trah Pusêr Bumi
lamun ganasa
sirna ing sapuniki

tingalana mêndhung ngêndhanu lor wetan
putri ing Parangakik
ibune Jayusman
kang bêkta panah barat
balane pan kalih kêthi
nèng awang-awang
ambêkta panah gêni

inggih kalih kêthi kang pating galêbyar
kadya laban kaèksi
miris sanalika
sang prabu kalihira
Bêstak ture minggrang-minggring
bok nora kêna
binalithuk sang aji

kang ingawadakên sanjata dahana
nênggih laban sayêkti
nging gugu sang nata
sigra mundhut amparan
nata kalih sampun linggih
ngamparan êmas
Bêstak lêga tyasnèki

samya mulat jisime Rajèng Gênita
sumyur pating saluwir
banthènge mangkana
malêdug ting palêsat
prajurit kang pra narpati
ing kabatinan
prasamya kêkês wiwrin

sira Prabu Maliyat Kustur ngandika
sarwi anggigit lathi
yèn ingsun karyaa
pitung mangkene bisa
Patih Bêstak matur aris
mila kawula
sangêt anggêgendholi

kapirare lamun tuwan nimbangana
inggih mêngsah puniki
tan wontên kang tuwa
yêkti sêpuh paduka
kang bocah kudu prang rêsik
sêpuh rusuhan
tanpa ngrasa sayêkti

ijab-ijab nisthane nama paduka
gumujêng sri bupati
Bêstak bênêr sira
eling-eling wong tuwa
pêpatih ratu gêng nguni
tur pinituwa
goning tata lan titi

ya ta ngatag Maliyat Kustur mring bala
prajurit para aji
mijil rananggana
ingkang dinuk ing tingal
lêlembatan marang wuri
wontên narendra
Raja Mênun ing Mêntrik

amit nêmbah anitih blêgdaba pêthak
linawakan rinukmi
angagêm lugora
mangsah praptèng ranangga
aningali radèn mantri
ulaping cahya
atine minggrang-minggring

jêng pangeran ing Kelan ngitêr turôngga
mêndhapan jonggiraji
hèh sapa ranira
mungsuh kang mêtu ing prang
ratu utawa dipati
umatur nêmbah
kula raja ing Mêntrik

lah paduka gusti sintên kang pêparab
cahya nuksmèng ing sasi
punapa paduka
ratuning parayangan
ngilangkên langên sabumi
punapa tuwan
inggih ratuning pêri

kang kayangan ing ngrika nginggiling wulan
ingsun kadang narpati
satriya nom ingkang
ngadhaton nagri Kelan
Pangran Umi Kaelani
Bakdingujaman
ya Iman Karnaèni

pijêr dongong cinandhak mring Radèn Minsar
sinêndhal tibèng siti
blêgdaba dhinupak
pêjah sirahe pêcah
prapta Patih Abunandir
wus tinalenan
Raja Mênun ing Mêntrik

wus katawan surake wadya gumêrah
Sang Raja Ngungsur prapti
kudane adheyan
sarwi amandhi gada
praptèng rana awotsari
gusti kondura
inggih ingkang nimbali

raka tuwan sang aprabu ing Kusniya
gusti tan antuk tandhing
ing dintên punika
mila amba dinuta
mundur alon Radèn Mantri
Dukyanus mangsah
sêsumbar nguwuh tandhing

mêtonana papagêna tandang ingwang
prajurit ing Kubarsi
sapa arsa pêjah
iki andêl Kusniya
ing Ngungsur kadhaton mami
Dukyanus ingwang
prawira sura sêkti

duk miyarsa sira Sang Raja Kudalba
Prabu Barikbarjahi
mangsah nitih kuda
sarwi amandhi gada
praptèng rana wus apanggih
ayun-ayunan
angling Barikbarjahi

sapa ranmu sira prajurit Kusniya
apa ratu dipati
iya ingsun raja
Ngungsur nagaraningwang
Dukyanus ratu prajurit
andêling Nata
Kusniya Malebari

iya iki ratu isining wijoan
lah sira sapa iki
sumaur sun raja
Kudalba prajaningwang
sun Raja Barikbarjahi
payo ta apa
kang ana ing sirèki

sira Raja Dukyanus sumaur sugal
dudu cara sun jurit
yèn andhinginana
Rajèng Kudalba mojar
dèn prayitna sri bupati
lah tadhahana
pinutêr gadanya glis

dyan ginada Dukyanus tangkis malela
jumêbrèt tibèng tangkis
kuwate kang nôngga
sigra malês anggada
arame dènira jurit
gada-ginada
surak gumuruh atri

kang ayuda antuk sisihan prawira
rame bindi-binindi
tan ana kuciwa
pan sarêng sèlèh gada
pêdhang-pinêdhang mêkasi
dangu prangira
pêdhang tan migunani

sarêng sèlèh pêdhang sarêng udhunira
saking luhur turanggi
pan sêndhal-sinêndhal
rame udrêg-udrêgan
kang surak gumuruh atri
mungsuh lan rowang
dangu rame kang jurit

Raja Barikbarjah sinêndhal kasingsal
tinarik wus katarik
binanting kantaka
sigra wau kang prapta
Rêkyana Patih Bunandir
wus tinalenan
Raja Barikbarjahi

wus katawan sira Sang Rajèng Kudalba
mundur kasaput wêngi
kang mungsuh lan rowang
Raja Dukyanus prapta
sinungsung kamulyan adi
sinungga-sungga
ing Gusti Malebari

para nata wus makuwon sowang-sowang
samya bujana latri
ngiras pagunêman
wau kang kawarnaa
lampahe Raja Jaswadi
nagri Kuparman
praptanira kinanthi

langkung kapracayanipun
lampahe Raja Jaswadi
mila lami nèng Kuparman
tinari prakarèng rêmit
Wong Agung Surayèng Jagat
asih mring Raja Jaswadi

sinrahakên kalihipun
pamonge Raja Jaswadi
sang narpati ing Suwôngsa
kang kinadang-kadang yêkti
milanya sangêt sih marma
mring kalih putranira Mir

dene kang kinèn rumuhun
sagunging para putra ji
kerid dening para putra
kang bêbantu ing ajurit
agêng lampahing gêgaman
mring Kusniya Malebari

Jaswadi mêsat rumuhun
praptane ing Malebari
bêkta surat katur marang
Rajaputri Parangakik
surat malih katur marang
Sèh Wahas lan Sèh Bawadi

surat malih ingkang katur
Sultan Agung Malebari
lawan Jêng Pangeran Kelan
kabèh kacathêt ing galih
sêrat kang saking Kuparman
mangkana ingkang winarni

praptane kang baris agung
saking Kuparman nagari
kerit sagung para putra
sadaya ingkang rumiyin
wong agung wuri kewala
nilib miyos ing jaladri

nêrak pabarisanipun
sang aprabu ing Kubarsi
orêg asalah graita
baris agêng saking wuri
katur yèn saking Kuparman
bantu dhatêng Malebari

Sang Prabu Maliyat Kustur
nimbali putra Mêdayin
kalawan Ki Patih Bêstak
praptangandika sang aji
hèh patih sira miyarsa
praptane gêgaman iki

kyana patih nêmbah matur
inggih kawula miyarsi
para ratu ing Kuparman
bêbantu mring Malebari
Maliyat Kustur ngandika
ngong esuk arsa ningali

dèn gêlis karyaa panggung
dadia sawêngi iki
pinggire pakuwon jaba
kang wadya karya wus dadi
kiramot wong karo bêlah
ya ta kawuwusa enjing

sang nata minggah ing panggung
enjing kalawan kang rayi
Irman Urmus Patih Bêstak
sang aprabu ing Kubarsi
lawan sagung kang ampilan
wau bala Kuparmani

prapta kang baris panganjur
wontên kuda kalih kêthi
salêksa ingkang dipôngga
tunggul banderane asri
binêkta luhur dipôngga
miwah luhuring turanggi

asri ngajrihi gumrêgut
ratune munggèng ing èsthi
ginrêbêg ingapit gada
upacaranira asri
prasamya munggèng dipôngga
ingayap kang pra dipati

Sang Prabu Maliyat Kustur
tanya Bêstak sapa iki
Ki Patih Bêstak turira
punika Rajèng Surati
kang nama Suratistaham
andêle Rajèng Sêrandil

dene kang satunggilipun
ing Minangkabo Narpati
nama Prabu Diwangkara
sami andêling Sêrandil
ing wuri tunggule sinang
prajurit gajah sakêthi

patang kêthi kudanipun
kadya srining taru rêsmi
tunggule pan warna-warna
putra kalih munggèng èsthi
sami songsong ngalih wêlas
ginrêbêg upacara sri

tanya Sri Maliyat Kustur
Bêstak iki ratu ngêndi
anom-anom gagah-gagah
punika putra Sêrandil
Banarungsit ingkang tuwa
kang anom Radèn Pirngadi

wontên malih kang kadulu
anggamêng gajah sakêthi
gumrêdêg gora gumêrah
wadya kang nitih turanggi
patang kêthi jêjêl atap
tunggule sadaya langking

nitih bakarlès gêng luhur
binusanan murub asri
sirah lêmbu awak macan
songsong kaputran buka sri
wadyane irêng sadaya
siji tan ana wong kuning

Patih Bêstak sapa iku
ngajrihi lakuning baris
samya sanega kartala
gagah anom kang dèn iring
Patih Bêstak aturira
punika putra Ngabêsi

Radèn Kodrat Samadikun
Sri Sadat Kadarismani
punika kang darbe putra
ngungun Sang Natèng Kubarsi
wontên malih katingalan
barise dinulu asri

hèh apatih sapa iku
kang nitih sênuk rinukmi
punika ingkang pêputra
Sang Raja Sarkab ing Turki
Rahadèn Marmadi karan
wontên malih kang kaèksi

andhêndhêng wadya sumêngkut
kadya rèh giri kabêsmi
kang mungging gajah salêksa
rong kêthi munggèng turanggi
samya sikêp lêmbing cacap
asri busananing baris

gumuruh kêndhang gongipun
songsong lar manyura rêsmi
rinawis-rawis puspita
rêspati nitih jênggiri
awak naga sirah sangsam
branggahing sungu nêm sisih

binalongsong ing mas murub
sinuji rêtna hèr gêni
winora-wari binuntal
mutyara nila widuri
inganggit rinaja pêtha
balung sêrate kinitir

pinarada nguwung-uwung
narawung angilat thathit
Maliyat Kustur têtanya
sapa gaman nyêle iki
Patih Bêstak matur nêmbah
putra yujana puniki

Kaharkusmèn namanipun
Kewusnendar kang sêsiwi
ratu andêling Kuparman
kinarya sudara wèdi
dening Jêng Sultan Kuparman
sêmbada prawirèng jurit

wontên malih kang kadulu
anggênggêng dinulu asri
abayak sri kakartala
wadya gung anggêgirisi
tunggule lawan bandera
samya munggèng ing turanggi

dipôngga salêksa ngayun
turôngga sakêthi wuri
buka sri songsong kaputran
pangayape tinon asri
nitih angrimong palôngka
umung kêndhang gong thongthonggrit

sumêngkut wadya gumrêgut
têtanya Natèng Kubarsi
lah iki satriya sapa
tingkahe anglêlanangi
punika putra ing Kebar
putra Raja Yusup Adi

ratu prakosa dibya nung
tuhu katêngên ing kardi
punika Radèn Sutandar
sampun prawira ngajurit
gèdhèg agoyang kêpala
Sri Naranata Kubarsi

wontên malih kang kadulu
gumrudug baris lumaris
tangkêpe amangun kentar
mung kalih èwu kang èsthi
titihane môncawarna
tan patyagung nanging asri

nitih mèmrèng cinampurung
rinawis kinitir asri
tunggul cêkak layu cêkak
cêkak banderane sami
cinoncong luhur turôngga
baris rikat kêsit-kêsit

têtanya Maliyat Kustur
lah ta iku ratu ngêndi
Patih Bêstak aturira
ing Kangkan Radèn Dikwanis
atmajane Raja Ukman
putuning Bahram prajurit

wontên malih kang kadulu
gêgaman prapta ngêbêki
wahana awarna-warna
blêgdaba sênuk karêndhi
mèmrèng bihal adal-adal
satriyane munggèng èsthi

lampahe wadya gumrêgut
kadya girindra kabêsmi
gumrêdêg pangayapira
kang munggèng kuda myang èsthi
Maliyat Kustur têtanya
lah iki satriya ngêndi

punika putra ing Ngêrum
Radèn Kiswarindiswarin
wontên malih katingalan
wadya gung busana asri
arja nitih adal-adal
jêjêl ingkang magêrsari

asri upacaranipun
têtanya sang prabu kalih
lah iki satriya sapa
inggih putra ing Yunani
Tamtanus kang darbe putra
prakosa prawirèng jurit

nama Dyan Siratmardanus
wus lajêng sawadyanèki
wontên malih kang katingal
gêgaman ngêndhanu asri
wadyane mawarna-warna
prasamya gambuh ing jurit

ya ta wontên kadulu
baris andhêndhêng kadya wun-awun
tan petungan bandera tunggul nèng èsthi
sakêthi lan patang èwu
prajurit nèng èsthi abyor

kang munggèng kudanipun
prajurit tigang kêthi nêm èwu
kang adharat abêlêg nyela blêkithi
upacara payung agung
ampilan kabèh sinongsong

nitih turôngga mungguh
songsong kaputran buka sri murub
tanya sapa satriya kang prapta iki
punggawane sri gumrudug
Patih Bêstak matur alon

punika putranipun
Maktal patutan Sajarah Banun
Radèn Kaos Ibnu Jarabanu Mêsir
putra prawira prang ampuh
tate mocok murda katong

lajêng kang baris agung
ing wuri malih ingkang kadulu
pêtêng dhêdhêt kadya ridhu gora riris
angampak-ampak kang lêbu
malêdug umyang gora wor

wadya bubul kumêlun
dhomas srine bandera têtunggul
kadya guntur gumuntur girindra gonjing
gurnang thongthonggrit gumuruh
nèng padmasana ginotong

asongsong patang puluh
abra rinênggèng buka sri murub
apadaka kuwung-kuwung bumi gonjing
gumludhug lir guntur kêtug
lir wukir sayuta kobong

kagyat Maliyat Kustur
tuwin kang rayi Sri Wrahat Kustur
sapa iki barise kacèk pribadi
satriyane nom abagus
nèng dirgasana ginotong

kinêbutan wong satus
soroting wiyat têdhuh ngêndhanu
gêbyar-gêbyar sorote angilat thathit
tan petungan balanipun
Patih Bêstak maturalon

Radèn Ruslan puniku
putra patutan putri dibya nung
ing Karsinah Rabingu Sirtupelèli
putri prawira prang ampuh
kasub ing jagat kinaot

tate nyêngkalak ratu
bisa ngambah ing gêgana muluk
titihane ran pêksindra saomahi
aparêkan kawan atus
putri kang dibyèng palugon

kang pêtêng kadya mêndhung
nginggile punika ibunipun
tan atêbih putrane kang dèn tungkuli
putri sumbagèng prang tangguh
jagèni prang sami wadon

wus lajêng barisipun
ya ta ing wuri ingkang sumambung
kawan èwu anitih kuda kariwik
nitih sapi bajang sèwu
sèwu nitih mèmrèng cebol

bajangan sênuk sèwu
kang nitih karêndhi bajang sèwu
kalih èwu kang anitih kuldi bungkik
sadaya titihanipun
ingkang bajang ingkang cebol

prajurite kêkuluk
angudhup turi pasangirèku
patang asta sêsambunging kudhup turi
kêkèwèr tampar bang jêmbul
samya ngagêm tulup sangkoh

lawan talêmpak wrêgu
kang sikêp pêdhang wilah rong èwu
panjangipun nyadhêpa nyabêlah sami
kabèh kinalungkên gulu
sadaya samya bêbadhong

tunggule ciyut-ciyut
samya dèn iras nèng pundhakipun
pundhak kering kalung bumbung mas prasami
panggenan bandera tunggul
dinulu pating bareyot

jajar satriyanipun
kakang adhi mèh kêmbar dinulu
titihane bêlo kariwik binathil
tinopongan ing mas murub
sirah bêlo binarongsong

kinathok ing mas murub
kuda anèng palôngka gènipun
kinitiran ing têtawing kanan kering
bêlo kariwik gènipun
palangkane kang ginotong

kang nitih anèng luhur
bêlo jorongên amayug-mayug
kang anitih wuwuh wiraganirèki
pan milu saobahipun
tan kukuh adêging bêlo

pan anggung moyag-mayug
kang anunggang anut lêngguk-lêngguk
pan asongsong êlare dhandhang pinlintir
laring podhang kang têtunggul
Maliyat Kustur têtakon

sapa kang prapta iku
barise anèh lan mau-mau
kuldi bajang warata jaran kariwik
apa sêdyane wong iku
dene klakuhan mangkono

Ki Patih Bêstak matur
inggih kadipundi ta sang prabu
pan sêdyane nyanèsi tan purun nunggil
lan kang kathah-kathah wau
kalih putra Tanjunganom

Marmaya kang sêsunu
nama Dyan Umardani kang sêpuh
ingkang anèm anama Radèn Marsandi
kalihe sampun pinunjul
samya waskithèng pakewoh

wuri malih kadulu
baris malatar asri kadulu
balêgdaba dal-adal bihal karêndhi
mèmrèng angrimong lan sênuk
pangayap mantri nom-anom

tanya Maliyat Kustur
putra ing ngêndi kang prapta iku
nitih èsthi songsong kaputran buka sri
satriya nom gung aluhur
Patih Bêstak matur alon

Umarjaman puniku
putra Kohkarib prawirèng pupuh
wontên malih ing wuri baris tulya sri
dhêdhêt lir akasa têdhuh
kadya giri puspita byor

kêdhik dipangganipun
yutan prajurit kuda ing ngayun
pangayape jêjêl atap pra dipati
upacara payung agung
ampilan lir giri kobong

kêndhang gonge nèng ngayun
munya ngrêrangin gamêlanipun
wadyanira ing wuri bêlêg mênuhi
ewon kang anitih sênuk
gêgaman sadaya kawot

giris kang samya dulu
solahing wadya gambirèng kewuh
radèn putra lênggah nèng padmasana di
rinênggèng mas adi murub
padmasanane ginotong

asongsong patang puluh
kagyat tanya Sri Maliyat Kustur
Bêstak matur inggih Radèn Rustamaji
putra patutan Marpinjun
kang wayah anèm sang katong

lajêng wadya gung ing wuntat
Raja Darundiyabangid
lan pra ratu pitung dasa
nandhêse wadyanirèki
kondur Rajèng Kubarsi
Sang Prabu Maliyat Kustur
wau bala Kuparman
pinêthuk Patih Bunandir
lawan sira Pangeran Bakdingujaman

wus panggih kang para putra
lan raka sri narapati
tuwin kang rayi pangeran
ing Kaelani wus panggih
Rêtna Sirtupelèli
manjing jro pura wus pangguh
kalawan ingkang raka
Rajaputri Parangakik
wus winartan kasap lêmbut rèhing mêngsah

dalu marang pabarisan
Rajaputri Parangakik
lawan kang rayi Karsinah
prapta kang putra nêdhaki
sigra wau sang aji
Kusniya nêmbah kang ibu
Rajaputri Karsinah
putra kabèh dèn timbali
prapta aglar munggèng ngarsane kang raka

miwah sagung para nata
kerid Patih Abunandir
catur masalahing yuda
dene pangajênging pikir
Kya Patih Abunandir
lawan Rajèng Suwôngsèku
ratu jin wignya aprang
sira Sang Raja Jaswadi
putus lamun mawas asor ungguling prang

narendra katri manggala
senapati kang mungkasi
isèn-isèning wijoan
Kalkiyah Raja Dukyadis
lawan arinirèki
ing Ngungsur Raja Dukyanus
samya munggèng ngajêngan
Kalbujèr Kulub Narpati
tyase samya sudira pratamèng laga

Sudarawrêti ngandika
adhi Patih Abunandir
iki cundakaning mêngsah
pangulah kêmating jurit
lawan nora nêkani
ing pangendrajalanipun
nanjak karti sampeka
sun anti Si Kadarwati
sun cacaka dhingin ngrusak kautaman

kyana patih matur nêmbah
miwah Sang Raja Jaswadi
pukulun kula miyarsa
kang anama Kadarwati
mila tan magut jurit
pun Raja Maliyat Kustur
punika dèrèng suka
kaduwung dipun wêdosi
pun Apatih Bêstak wèh pangeram-eram

duk angsahe ing ayuda
putra tuwan kangjêng gusti
Pangeran Bakdingujaman
mèh duka sang prabu kalih
tibane saking èsthi
pun Raja Maliyat Kustur
Patih Bêstak ngrêrêpa
sampun ganas sri bupati
tingalana mêndhung ngêndhanu lèr wetan

punika Rêtna Sudara
wadyane pan kalih kêthi
sami bêkta panah barat
kalawan panahe gêni
ngimbangi ing ajurit
yèn kasoran putranipun
tuwan bilai donya
sirna sadintên puniki
pan makatên emutipun Patih Bêstak

gumujêng Rêtna Sudara
miwah Sirtupelaèli
lan sagung ingkang miyarsa
arame gujênge sami
Bunandir matur malih
kalawan kalane langkung
dêdamêle pra putra
Maliyat Kustur ningali
nèng panggungan têtanya mring Patih Bêstak

marêngi praptaning wuntat
putra tuwan kangjêng gusti
dêdamêle Radèn Ruslan
wontên mêndhungipun kêdhik
nginggil ragi kawuri
Patih Bêstak aturipun
dene mêndhung punika
Rêtna Sirtupelaèli
bêkta bala sakêthi napak gêgana

sami ngagêm panah gêlap
milane Rajèng Kubarsi
utusan mring ibunira
kang wontên Pataniburni
Sang Dèwi Samadrini
yèn kawratan mêngsahipun
kang putra dèrèng aprang
Rêtna Dèwi Kadarwati
pan kang ibu ngaturan enggala prapta

Putri Karsinah ngandika
hèh bapakane nak mami
Bakdingu ya Umi Kelan
si adhi ing Suwôngsèki
paran budinirèki
kakang êmbok karsanipun
anganti tinêkanan
aprang lan Si Kadarwati
dene ingsun kudu nêkani kewala

aran wus sêdyane ala
umatur Raja Jaswadi
pukulun mênggah kawula
dhèrèk ingkang karsa inggih
Jêng Gusti Parangakik
raka paduka pukulun
angantos dhinatêngan
utawi pinêthuk margi
kang dhatêngi manahe takabur samya

ingkang dhinatêngan pasrah
minta tulung ing Hyang Widhi
wus rêmpêg ingkang rinêmbag
anut putri Parangakik
ngandika rajaputri
mring Radèn Minsar nak ingsun
sira anênêlika
mring gunême mungsuh iki
Radèn Minsar nêmbah ature sandika

kunêng gantya winuwusa
Sri Naranatèng Kubarsi
dènnya ngaturi bunira
Ratu Mas Pataniburni
dhatêng sawadyanèki
brêkasakan kawan èwu
mung punika binêkta
kang patang èwu rumiyin
andhèrèkkên Kadarwati Sang Dyah Rara

prapta ing pakuwonira
Ratu Mas Pataniburni
manêmbah ing sukunira
sira sang prabu kêkalih
myang Dèwi Kadarwati
lon ngandika ingkang ibu
kaki prabu kaya pa
abote mungsuhirèki
matur nêmbah Maliyat Kustur Sang Nata

inggih Sang Prabu Kusniya
ibune ingkang sinêkti
sagêd anapak gêgana
sawadya kang kalih kêthi
kang ngambah ngawiyati
yèn aprang kalangkung ampuh
prajurite pra kadang
satunggil langkung sinêkti
Jêng Pangeran Bakdingujaman ing Kelan

kulangabên para nata
kasoran pêjah satunggil
kalih ratu kang katawan
mila susah ing panggalih
kula arsa ngawaki
ing aprang kathah kang pemut
pun paman Patih Bêstak
punika kang sangêt peling
mila enggal angaturi jêngandika

yèn wawrate prange kasap
sadasa mèntên kadugi
lawan pitung mantên êngkas
kula ibu dèrèng miris
sintên kêlar nadhahi
ing panggada kula ibu
yèn ratu ngalam donya
inggih kawula judhèni
botên wontên ewahing pêpukul ingwang

kang ibu alon lingira
lah iya ing mêngko bêngi
kaki prabu aywa maras
sun tumpêse mungsuh iki
sira mênênga dhingin
aja mêtu ing prang pupuh
iya ing têlung dina
wus matêng dènira pikir
kawuwusa nuju wêngining Jumungah

dalu matak mantranira
Ratu Mas Pataniburni
tumanduk ngèlmune kêmat
mêsês bayu bajra mijil
putêran gora riris
ubêkan bala lêlêmbut
badhe umagut ing prang
mring Kusniya Malebari
sigra mêsat dêdêl angayuh ngawiyat

nênggih lawan ingkang putra
Ratu Mas Pataniburni
kang ngirid bala lêlêmbat
Rêtna Dèwi Kadarwati
wau ta kang anêlik
Radèn Minsar praptanipun
lajêng tumamèng ngarsa-
nira putri Parangakik
sampun katur solah tingkahe kang mêngsah

sigra Sang Rêtna Sudara
siyaga kaprabon jurit
lawan kang rayi Karsinah
tumut Patih Abunandir
miwah Raja Jaswadi
Raja Miswan datan kantun
lan putra Radèn Minsar
Pangeran Iman Kanèni
kêdah tumut ing ibu amucung in prang

duk puniku radèn putra ing tyasipun
pan maksih kajiman
katimurane nglabêti
durung carêm cara-carane manungsa

durung pundhuh mulat ing pratingkahipun
ambêke kang rama
Wong Agung Surayèng Bumi
maksih têlah pratikêle jin kewala

môngsa iku ing Mêkah abôngsa khufu
êjin lan manungsa
tan pae sampun ajinis
yèn ing Mêkah nagri ing liya pan ora

milanipun sarengate kangjêng rasul
bedane punika
lan sarengat para Nabi
Adam Ênuh Ibrahim Musa lan Ngisa

umatipun sami manungsa satuhu
amung rasulolah
umate manungsa lan jin
awit awor lan bôngsa êjin Ngajêrak

kaolipun wah enal sarengatipun
wah ingsan wah jiman
têgêse sarengat nabi
amêngku rong prakara jin lan manungsa

liyanipun tan wontên kadi jêng rasul
angrangkêp sarengat
manungsa kalawan êjin
kabèh-kabèh amung manungsa bêlaka

ciptanipun ya ingkang karatulahu
wau kawuwusa
Kusuma Sudarawrêti
budhalira dalu praptèng jawi kitha

kang pinêthuk amagut cidraning mungsuh
wau ta kang putra
pangeran ing Kaelani
èstu dhèrèk ing yudane ibunira

ya ta wau wancinipun têngah dalu
aniyup mangandhap
Ratu Mas Pataniburni
kadi kilat Kadarwati atut wuntat

wadya lêmbut kang pilihan mung rong èwu
kang nunggil lampahnya
Raja Jaswadi amangsit
kakang Abunandir mungsuhira prapta

bêndaramu dimène ngadhêp kang ibu
ingsun lawan sira
payo mangsah ing ajurit
ngaku bala ing Parangakik kewala

balanipun iku kang padha pinagut
nora pati kathah
wolung èwu datan luwih
aja ana kang ngewuh-ewuhi ing prang

sigra magut Sudarawrêti kang nuduh
ingabanan mangsah
prajurit jin Jonggiraji
patang atus pêpilihan datan kathah

Miswan Prabu anêbarakên rum-arum
panguriping bala
umangsah amêdhang wani
anyêrampang anuduk lan ambêdhama

siwat-siwut swaraning rowang lan mungsuh
sadaya sêsumbar
ngaku bala Parangakik
payo setan ing Kubarsi brêkasakan

prange kuwur kacakuthak kawur-kawur
wus kathah kabranan
kèh sambat akon mindhoni
sêsaure apindha Sultan Kuparman

nora kudu sapisan bae patimu
Sang Putri Karsinah
lan kang raka Parangakik
jêjênêngi ing wuntat munggèng awiyat

ting kalêpruk ting kalêprak sirahipun
anggundam anggiwar
Ratu Mas Pataniburni
sarêng mangsah lan putra têtulung ing prang

angsahipun Kadarwati manah lesus
sakala kèh kontal
prajurit jin Jonggiraji
tuwin para prajurit jin ing Suwôngsa

sigra Prabu Jaswadi manah pamêthuk
sindhung-riwut bajra
ibêkan pur ngawiyati
mangsah malih lêlêmbut angrok putêran

rame caruk jin Jonggiraji tinubruk
angamuk kasrakat
lêlêmbut nagri Kubarsi
karepotan abêr tangkêping ayuda

sigra wau Kadarwati atêtulung
anglancangi bala
mênthang langkapira aglis
kang tinuju Raja Jaswadi tan kêna

ya ta gupuh Jaswadi pinindho luput
sigra Radèn Minsar
peling mring Raja Jaswadi
paman prabu paduka gung sinanjata

duk andulu Pangeran Kelan gya rawuh
ngarsane kang bala
kowe bapa jinêmparing
têka pijêr ngamuk balane kewala

iya iku baya senapatinipun
Kadarwati mulat
cêngêng kasmaran tan sipi
baya iki ratuning jin ing Kusniya

dene bagus yèn manungsa durung dulu
lamun mangkonoa
sapa aranira iki
hèh wong bagus kang sok jaili wong aprang

mungsuh ingsun dèn alingi ngarsanipun
sintên kang sinambat
angakua mumpung urip
eman têmên wong bagus kênèng lurugan

sira iku ngawulaa kakang prabu
luput ing gurugan
sayêkti ingsun alingi
lon sumauriki arining narendra

Sultan Agung Jayusman Murijalsamsu
kadang ingsun tuwa
ing Kusniya Malebari
apan padha turase Sultan Kuparman

araningsun ya Pangeran Abulahut
Radèn Banukelan
Radèn Iman Karnaèni
iya ingsun Pangeran Amiratmaja

parab ingsun Pangeran Ismayasunu
ya Jaswadiputra
iya Iman Jonggiraji
Senapati Kusmara Mêndhang wong lanang

iya ingsun Pangeran Banjaransantun
Imaning Kusmara
Kusmara Kamikusêrin
kangjêng ibu putri Kelan Kelaswara

duk angrungu Kadarwati ngucap ngadhuh
de sak ijab-ijab
jênêng sangisoring langit
dèn dhèwèki kaya Jêng Sultan Iskandar

dene tumpuk angêmpak angumpuk-umpuk
iya sumakehan
bagus tinitah prajurit
dèn atanggon wong bagus ywa mundur ing prang

dèn prayitna tadhahana panah ingwang
mênthang langkapira glis
sigra Radèn Minsar
matêk ngèlmu kêrajan
nadyan sasamining êjin
tan sagêd wikan
nèng ngarsane kang rayi

nênggih ragi kapering nyandhaki panah
panahe Kadarwati
pira-pira ilang
nèng ngarsane rahadyan
Ratu Mas Pataniburni
eram tumingal
nini mênênga dhingin

tingalana pira-pira panah ilang
ngarêpe mungsuh iki
kêmat gêdhe rara
yudane wong Kusniya
kêmat ingsun tarjut iki
sira tamakna
wurung wong yêkti kêni

yèn wus kêna sun undhane panah cawang
lumuh ginawe bêcik
iya wong Kusniya
sigra wau tinampan
ya ta kang anèng wiyati
Putri Karsinah
lan Putri Parangakik

Kadarwati ri sêdhênge mênthang langkap
Dyan Sirtupelaèli
nyambêr saking wiyat
Kadarwati cinakar
ing paksindra saomahi
tiba kalumah
rontog remanirèki

gêlung lukar borak-barik ting salêbar
bajone Kadarwati
Kusuma Sudara-
wrêti sampun tumêdhak
suraweyan anudingi
angujar-ujar
marang Pataniburni

hèh si laknat ana wong prang padha bocah
andadak dèn tuwani
payo ayonana
ing kene padha tuwa
Ratu Mas Pataniburni
kagyat tumingal
krodha mênthang jêmparing

sapa ranmu sira prajurit Kusniya
asru dènnya nauri
mamak tambuh sira
si bêlis brêkasakan
ya ingsun Sudarawrêti
ibuning Nata
Kusniya Malebari

putri moncol ing pramudita anglela
ingsun garwa kêkasih
sultan ing Kuparman
tate mong maru kathah
sinêmbah pra maru sami
putri dandanan
tate bengkasi jurit

tate natas rêruwêde kang wicaran
lah payo laknat aglis
apa anèng sira
dèn age lêkasana
Ratu Mas Pataniburni
iya dèn yitna
sun panahaja gingsir

mênthang langkap lumêpas sanjatanira
Radèn Minsar nulya glis
cinandhak kang panah
katur sarwi wotsêkar
Rêtna Sudara nampèni
panah binuwang
winangsulakên malih

lah ta laknat iku panahmu mindhoa
ngungun Pataniburni
Kadarwati sigra
wau dènira dandan
prang lan Sirtupelaèli
ibune aprang
lan putri Parangakik

dangu aprang arame lancaran panah
Rêtna Sudarawrêti
gêrèt mênthang langkap
tajêm dèn arah-arah
sirahe Pataniburni
ingagag-agag
lumêpase dèn pinrih

gandhewane lan jêmpole tangan kiwa
sinipat ing jêmparing
tugêl kang gandhewa
jêjêmpolira pêcah
kampat ing rah kocar-kacir
luh darodosan
sarwi apringas-pringis

lah ta payo lokira Rêtna Sudara
tan lara jêmpol mami
payo asalina
gandhewa kang pamungkas
rêbutên Sudarawrêti
ibuning Nata
Kusniya Malebari

madhatia panahira brêkasakan
Ni Dèwi Kadarwati
dangu aprang panah
putri Karsinah têdhak
saking titihanirèki
rame dènnya prang
dèrèng wontên kajodhi

yèn pinanah putri Karsinah tan kêna
Ni Dèwi Kadarwati
luput yèn pinanah
sami lancaran panah
Dèwi Sirtupelaèli
amanah gandar
datan nganggo jêmparing

pilingane Kadarwati kang dèn panah
kêna pilingan kering
jêmpling galintingan
mumêt abuntayangan
Ratu Mas Pataniburni
asru ngandika
hèh Nini Kadarwati

abot-abot sêsanggane wong Kusniya
dudu wadine nini
nora ngarah pêjah
ngarah wirang kewala
dèn enggal cêcupu manik
sira wêngakna
sigra Ni Kadarwati

ngêngakakên cupu manik nawa rêtna
byar ilang saking wêngi
padhang lir sasôngka
sirna katon raina
kalawan kêbon kaèksi
kalangkung pelag
sang rajaputri kalih

wus kalêbu jroning cupu astagina
sampun dipun inêbi
Sang Putri Karsinah
matur saha tur sêmbah
kangbok paran ta puniki
mungsuhe sirna
inggih dhatêng ing pundi

wau maksih dalu puniki raina
lan wontên kêbon mangkin
waune tan ana
inggih taman punika
graita Sudarawrêti
yayi dèn yitna
kênèng gêlar sirèki

sira iki anèng jroning astagina
payo jinajah yayi
kêmate si laknat
aja sira melikan
wowohan kang katon iki
kabèh pan kêmat
dèn tambuh dèn aeling

yayi sutra kêmandèn saking Ngajêrak
payo inganggo aglis
watêke punika
setan bêlis tan wikan
brêkasakan tan udani
pêparingira
kangbok Ismayawati

sigra sami kalung kêmandèn Ngajêrak
jajah jro cupu manik
amanggih jêmbangan
jumêrut umpak êmas
lambene jêmbangan ciri
yèn toya gêsang
saking lulmat ing nguni

pêngambile duk kala Sultan Iskandar
Iskandar Dulkarnèni
duk maring ing lulmat
rêksasa nunut samya
antuk kêdhik toya urip
Sultan Iskandar
tan antuk toya urip

cinarita bêkta bala kalih dasa
lampahe sri bupati
dangu manjing lulmat
pisah lan ingkang bêkta
kang ngirid Bagendha Kilir
Sultan Iskandar
sayah anulya mijil

sawadyane kalih dasa tan apisah
amung Bagendha Kilir
pisahe wus prapta
ing gone toya gêsang
amêndhêt amung saguci
kêndhi walulang
dangu dènnya ngulati

tan kapanggih ênggone Sultan Iskandar
sampun wontên ing jawi
dadya guci tiba
kocar-kacir toyanya
ditya rasêksa kêkinthil
ingkang angalap
toya kang kocar-kacir

duk puniku rêksasa antuk ing toya
urip amung sakêdhik
winor ing jêmbangan
sajêmbangan punika
yêkti dadi toya urip
iku purwanya
awit ngalang-alangi

apan iku toyane Sultan Iskandar
sêdyane Nabi Kilir
kang pinètkên toya
wutahe tinadhahan
raksasa kalawan iblis
Sultan Iskandar
sapraptanirèng jawi

jawi lulmat mantun dènnya darbe karsa
ing rèh kadi wus pasthi
rusak ingkang toya
urip kang anèng taman
saking têdhakira nênggih
Sultan Iskandar
ya Putri Parangakik

pan puniku turune Sultan Iskandar
dilalah têka gampil
ngrusak toya gêsang
kang anèng putri ditya
kang wontên ing cupu manik
jêmbanganira
jumêrut dèn gitiki

maring Putri Parangakik lan Karsinah
rêmuk ajur tan kari
krèwèng toya sirna
saking ing astagina
ciptane Pataniburni
putri kalihnya
prasasat sampun mati

wus kalêbu anèng jroning astagina
môngsa wurunga mati
sanadyan uripa
cubluk pêngung tan polah
iku ta Sudarawrêti
mundhak anggagrak
pikire saya mintir

Sang Rêtna Yu Pataniburni ngandika
mring kajinêman kalih
kang sinung wêwênang
rumêksèng tola gêsang
Baratbarut dipun aglis
sira ngambila
ingkang tirta pangurip

nguripakên bala kang sami palastra
sutèngong Kadarwati
payo lumêbua
ing kadil astagina
cêkêlên Sudarawrêti
bandanên padha
môngsa duwea budi

Sirtupelaèli padha talènana
gawanên ngarsa mami
Baratbarut sira
enggal amêtokêna
tirtalaya maokayid
sarêng tur sêmbah
Kusuma Kadarwati

sarêng manjing marang kadil astagina
lan wulucumbu kalih
praptaning jro sigra
Sang Rêtna Yu Sudara
lawan Sirtupelaèli
yèn ana prapta
kalih sarêng miranti

Rêtna Ayu Sudarawrêti ngandika
yayi dèn ngati-ati
mênênga kewala
Si Kadarwati prapta
gawa kajinêman kalih
lan gawa tampar
sirarêp dèn talèni

dupi prapta ênggone kang toya gêsang
mulat anganan ngering
tan ana katingal
jêmbangan êmas sirna
kêkayon kang ngadêg sami
maksih katingal
bongkokan kayu nênggih

pirang-pirang kayu tumpukan galasah
banyu tawa nèng cangkir
mung iku kang ana
apan kantun têlaga
kayu bongkokan kaèksi
kayu adêgan
kagyat Ni Kadarwati

myang jêmbangan jumêrut pêcah wus sirna
Baratbarut amanggih
surat saking toya
urip wau tilasnya
Sudarawrêti marani
sigra jinambak
Ni Dèwi Kadarwati

wus binônda sutra kêmandèn tan obah
kalih lumayu mijil
Baratbarut sigra
prapta ing ngarsanira
Mas Ratu Pataniburni
ngaturkên sêrat
matur sarwi anangis

tinupiksa sêrat kadadèning toya
pan ingsun iki pamit
mulih marang lulmat
wus lawas anèng sira
sira go sikara budi
pan angsal ingwang
dudu sira dèn wèhi

ingkang pinètakên Jêng Sultan Iskandar
marang Bagendha Kilir
wutah anèng marga
canggahmu nyolong ngalap
mêngko ta kang duwe waris
iku wus prapta
putri ing Parangakik

Raja Perit iku ingkang darbe putra
Raja Perid ramèki
Sang Raja Parisman
Raja Parisman iya
Raja Pirdu kangsêsiwi
Pirdu punika
pan iya kang sêsiwi

ratu agung Sang Raja Parisdingalam
ya iku putranèki
dining Raja Darab
Darab kapindho iya
putune sayêkti dening
Sultan Iskandar
Iskandar Dulkarnèni

ujêr sira mêmungsuhan kurang awas
putri ing Parangakik
dudu mungsuhira
têdhak Sultan Iskandar
Mas Ratu Pataniburni
dupi miyarsa
mungkur dadya rasêksi

sirah satus tanganira
kalih atus angêrik angajrihi
bala sakarine lampus
limang atus watara
samya dadya ditya wil raksasa diyu
sang putri kalih wus mêdal
prapta gèn Patih Bunandir

adhi Bunandir dèn enggal
tampanana bandan Si Kadarwati
Bunandir nampani sampun
sigra Rêtna Sudara
arsa magut kang putra nêmbah umatur
Pangeran Bakdingujaman
paduka aso rumiyin

kawula kalih pun bapa
ingkang magut Jaswadi anambungi
paduka sayah prang dangu
kawula kang mêcakna
pranging ditya tiwikrama sirah satus
Rêtna Sudara ngandika
diwètna yayi Jaswadi

rêksasa gora ruara
tri gumuruh gègèring pamuknèki
Pangeran Ismayasunu
mangsah anarik pêdhang
kadya babat bung pacing anacah timun
wuru riwut ing ayuda
pangeran ing Kaelani

tajêm kalawan kang bapa
prabu ing Suwôngsa Raja Jaswadi
kadya bajra gora nêmpuh
miwah lan Raja Miswan
Radèn Minsar nêngah pamêdhange liwung
rug rêbah rusak kang kambah
ambalasah bosah-basih

Kusuma Rêtna Sudara
lan kang rayi Rêtna Sirtupelèli
jênêngi prang anèng pungkur
nauri sambatira
kang ditya kon mindhoni sinungan wuwus
sapisan bae palastra
lingira sang putri kalih

kang aprang tan kobêr mojar
samya gêtêm wuru riwuting jurit
kadya ladhu gumaludhug
tinundhèng bajrangkara
rêbah ingkang danawa pating galêbrug
kang anumbuk gunung sela
gora rèh kagiri-giri

kadya jêbol arga gugrag
swaraning kang rêksasa nandhang kanin
kang ditya pamuknya liwung
mangsah-mangsah katulak
ting galêmbor nêmpuh wrêksa sol gumêbrug
wurahan ing ôntariksa
suraking jin Jonggiraji

miwah bala jin Suwôngsa
awurahan gumuruh ing wiyati
ratune nyêbar rum-arum
wadya jin datan kêna
mambu gônda amis bacin pan angêlu
milanggung anyêbar gônda
Raja Miswan lan Jaswadi

wau ta kang kawuwusa
ingkang lagya lêlampah nèng jaladri
lawan ratu patang atus
amung lan upacara
tan wontên lyan saking upacaranipun
sanadyan Sang Kakungingrat
tan ambêkta wadya malih

mung ampilan lan prabot prang
tan kocapa lamine nèng jaladri
mangkana ing pukul têlu
prapta anèng muara
ing Kusniya malipir pasisiripun
myarsa kang swara gumêrah
kadya swaraning ajurit

samya minggah ing dharatan
para nata ngrêkêb kaprabon jurit
angin mêdêd ngêsês masus
kagyat Rêtna Sudara
mambêt ratu gônda sèjèn ingkang rawuh
yèn dede Sultan Kuparman
sayêkti Ismayawati

marani rêkyana patya
hèh ta adhi nungsunga gônda iki
apa ta kangbok kang rawuh
apa Sultan Kuparman
têka êlor kulon kene sangkanipun
mêlêki gônda wus cêlak
gawanên Si Kadarwati

tinggalên nora pitaya
sigra nêmbah Ki Patih Abunandir
tan dangu prapta kadulu
wong ngêkapana kuda
saking palwa ki patih prayitnèng laku
winawas cêlak kang gônda
Wong Agung Surayèng Bumi

Patih Bunandir anyêlak
matur nêmbah ngaras padanira Mir
kula punika pukulun
dhèrèk putra paduka
miwah rayi paduka prange wus dangu
lan ditya datan kasoran
gugup Sang Surayèng Bumi

lah iku bêbandan apa
matur nêmbah inggih putri Kubarsi
kasor ing aprang kapikut
dhatêng rayi paduka
pan ing mangke maksih rame prang pukulun
dèrèng wontên kang kasoran
wong agung nitih turanggi

tan adangu nulya prapta
Arya Maktal Dipati Guritwêsi
lan Kewusnendar Tamtanus
kang nusul sami prapta
sami nêpung ing ayuda sarêngmagut
mêngsah mung kari satunggal
Sang Ratu Pataniburni

krura gro astanya molah
kalih atus angagêm sela sami
ana ngagêm kayu-kayu
obah tindak jumangkah
gora gêtêr dhèdhèt erawati wagyut
wau putri kalih nêmbah
ing raka Sang Jayèngmurti

sigra têdhak saking kuda
lajêng mangsah Wong Agung Jayèngmurti
rêksasa ngudankên watu
miwah wrêksa pinolah
dyan sinandêr anarik pêdhang wong agung
tumrancak angancik pundhak
amêdhang anganan ngering

kang putra nusul saksana
lan kang bapa sira Raja Jaswadi
amêdhangi ngarsa pungkur
miwah ing kèri kanan
Prabu Miswan lan Radèn Minsar anêpung
sirna anggaotanira
pêjahe Pataniburni

rêbah wong agung ngandika
yayi Prabu Suwôngsa Jonggiraji
padha atagên balamu
angguwang mring samodra
kuwandane Si Pataniburni iku
wadya jin sarêng tumandang
anglabuh marang jaladri

sirna mungsuh wus raina
Kadarwati sinanadatakên aglis
wusnya pinaringkên sampun
marang Rêtna Sudara
bubar ngumpul mring pabarisan wong agung
ing Ngambarsimun wus prapta
kang anèng pakuwon mijil

watir marang ibunira kalih
risang narendra nom
lawan ingkang rayi ing yudane
praptèng jawi pakuwon ningali
yèn kang rama prapti
lawan ingkang ibu

Maktal lan Dipati Guritwêsi
tuwin para katong
nanging datan mawi bala akèh
malajêngi sang prabu taruni
mring rama ngabêkti
tuwin mring kang ibu

pra ratu Kusniya Malebari
miwah para katong
Parangakik angaras padane
sira Wong Agung Surayèng Bumi
wus tata alinggih
miwah para ratu

kawuwusa Sang Prabu Kubarsi
atas ing pawartos
yèn kang ibu kajodhi yudane
mungsuh Rajaputri Parangakik
tumpês sawadyèki
tan ana kang kantun

lawan ingkang rayi Kadarwati
kacandhak binoyong
mila gègèr sang nata kalihe
awuyungan kalangkung prihatin
ciptanira aji
ambelani lêbur

Patih Bêstak atas ing pawarti
sumiwèng sang katong
dhêdhêmitan wus prapta ngarsane
dyan ingawe ngandika sang aji
bênêr sira patih
pemutmu maringsun

nyata abot Putri Parangakik
tan kêna minungsoh
kangjêng ibu tumpês sabalane
pirang-pirang lêlêmbut sirnanting
Putri Parangakik
prawirèng prang pupuh

Patih Bêstak aturira aris
pundi ta sang katong
atur kula pemut sakathahe
datan wontên kang gethang satunggil
kalêsêran sami
sakathahing pemut

mila purun sanggon-ênggon bumi
ngadêgakên katong
ing putrane inggih ing batine
jagad sadaya munggèng astèki
botên walanggalih
Menak Jayèngpupuh

singa-singa bumi dèn anciki
tan susah rinêngkoh
paran karsa paduka ing mangke
datan wande yèn kasor ing jurit
mungsuh rare sami
ijab nisthanipun

punapa tan sagêd anyuruhi
ing sagung pra katong
ingkang tate abot sêsanggane
tinandhingkên Menak Jayèngmurti
saurira aris
Sri Maliyat Kustur

iya Patih Bêstak ingsun eling
dhingin rama katong
marang ingsun mangkene wêkase
lamun sira madêg narapati
angadoni jurit
aja salah dudu

ngandêlkakên ing bala sakêthi
kang padha tan katon
aprang cidra iku dudu gawe
ngilangakên kaprawiran yêkti
nanging iku ugi
mung dadi bêbuwuh

amung dadi kabêsaran jurit
ngeramakên mungsoh
dèn kèdhêpi ing lêlêmbut kabèh
ingkang dadi luhuran pêpasthi
mung gadanirèki
lan pêdhang parismu

lawan kuwatira ing panangkis
kuwating pamupoh
iku ratu kang luwih yêktine
tumamèng prang talining turanggi
ing dharat tan wigih
kuwating panjunjung

ibunira iku amung dadi
pangimputing mungsoh
lamun nêmu mungsuh kèh kanthine
iku dadi luhurira dening
bala warni-warni
manungsa lêlêmbut

kang jinagèn bok mungsuh nyidrani
tabêri prang nyolong
iya iku pan cêcaosane
lamun mungsuhira anyidrani
lamun padha bêcik
utama prang tangguh

apan sira iki sun pasrahi
kabèh dibyaningong
kasudiran miwah ing kasêktèn
arinira mung anut sirèki
sapa kang nadhahi
maring panggadamu

lawan sira dèn awas dèn eling
ing wêwêkas ingong
guruningsun ing prang iki kabèh
barêng ingsun têtêlu lan mami
padha ditya sêkti
tunggal ngong gêguru

Ratu Talsiyah prakosa sêkti
bêbala pra katong
Raja Rukyatil Polat namane
lan ing Ngrokam Gulangge namèki
lamun duwe kardi
labuhana lampus

miwah sira lamun mangun jurit
nêmu mungsuh abot
aturana sayêkti praptane
nora beda anggêpe lan mami
dene para aji
ing wurukan ingsun

iya ratu ing Polat nagari
bisikaning katong
Sri Kuwari Usman ratu gêdhe
yèku kang winulang jêng rama ji
Bêstak matur aris
utusana gupuh

inggih dhatêng Talsiyah nagari
narendra kinaot
Prabu Rukyatil Polat wartine
otot kawat balungipun wêsi
têmbaga kang kulit
timah sungsumipun

yèn puniku paduka wus jinis
lan ratu kinaot
inggih nuntên utusana age
rama paduka tuwan aturi
prabu nyakrawati
sayêkti yèn rawuh

inggih kawula kang ngêngirihi
ing rama sang katong
pasthi enggal punika têdhake
lamun kathah para ratu prapti
nglurug prang mariki
sigra sang aprabu

Maliyat Kustur wus karya tulis
matah kang kinongkon
punggawa catur saha wadyane
mring Talsiyah mring Polat nagari
samya mandhi tulis
kuda kawan èwu

kunêng wau kang lagya lumaris
gantya winiraos
nagri Mêkah kang winuwus malèh
pamitira Radèn Mir Anjilin
lawan Banuarli
sarêng budhalipun

Raja Kuwari Usman tut wuri
sawadya pra katong
lampah agêng anambuh karsane
wadyèng Polat lan wadyèng Kohkarib
gunême wus dadi
budhal wadyanipun

Sira Rahadèn Amir Anjilin
lan sira Sang Katong
Kuwari Usman dadi êmbane
Banuarli êmban Wajahjami
badhe angayoni
ing prawiranipun

mring kang raka tumandhinga jurit
ènthènge lan abot
Mir Anjilin arsa wruh bobote
Banuarli arsa angayoni
ing rama ngajurit
supayantuk wuruk

anèng marga kapêthuk dutèki
Kubarsi Sang Katong
duta nêmbah ngaturkên surate
wus winaca ingaturkên aglis
mring Amir Anjilin
tinupiksa sampun

mèsêm miyarsa Amir Anjilin
karsa kapanujon
hèh caraka dhingina dèn age
sun iki nêdya têtulung jurit
mring Rajèng Kubarsi
iya budhal ingsun

saking praja nêdya bantu jurit
ingsun wus parungon
pangluruge gustinira dene
nora nganggo wèh wêruh ing mami
carakawotsari
budhale rumuhun

langkung suka kapêthuk ing margi
dutane sang katong
tan winuwus ing marga praptane
katur marang Sang Prabu Kubarsi
yèn Polat Sang Aji
nèng marga kapêthuk

niyat bêbantu ing paduka ji
sawadya pra katong
duk miyarsa kalangkung sukane
Patih Bêstak tinimbalan prapti
mojar ngontrag wêntis
Sri Maliyat Kustur

hèh apatih kèh kapêthuk margi
kang bantu maring ngong
Sri Kuwari Usman ratu gêdhe
yèn wus aprang sapisan ki patih
nuli sun aturi
Sang Prabu Mêdayun

kunêng Rahadèn Amir Anjilin
rêmbage wus dados
putra kalih anamur lampahe
ambuwang kula ngaku putrèki
Kuwari Usmani
Banuarli ngaku

putranira Radèn Wajahjami
yèku kinaryalok
tan antara ing wau praptane
Wrahat Kustur sang prabu taruni
kang mêthuk wus kerid
panggih nata sêpuh

Maliyat Kustur sukane ngênting
wus kinèn makuwon
tigang yuta sang nata wadyane
kunêng dalu kawuwusa enjing
Sang Prabu Kubarsi
miyos ing prang gambuh

Raja Maliyat Kustur 
nêmbang têngara kêndhang gong umung
andalêdêg wêdale bala Kubarsi
baris kalangan atêpung
Maliyat Kustur wus lunggoh

ing amparan mas murub
munggèng ing kursi wadya pra ratu
para putra santana ingkang nambungi
Kuwari Usman Sang Prabu
nèng padmasana wus lunggoh

jajar lawan sang prabu
Radèn Amir Anjilin alungguh
nèng wijoan jajar lan prabu taruni
têpung para arinipun
ambanjêng kang para katong

amit marang sang prabu
putra Kuwari Usman umagut
kang anama Si Radyan Amir Anjilin
nitih kuda kawot sampun
sagung dandanan prang pupoh

adheyan kudanipun
praptèng payudan anguwuh mungsuh
papagêna Sultan Kuparman ing jurit
sun putra Polat Sang Prabu
dibya prajurit kinaot

ya ta tan bêtah ngrungu
putra Ngabêsi amit umagut
wus ingidèn mangsah putra ing Ngabêsi
suraking bala gumuruh
nitih bakarlès anjojog

kawot gêgamanipun
praptèng payudan pan sampun pangguh
tinakonan sapa kang mêtu ngajurit
ingsun Kodrat Samadikun
putra Ngabêsi kinaot

lah sira sapa ranmu
sumaur Amir Anjilin ingsun
Sri Kuwari Usman Polat kang sêsiwi
payo apa nèng sirèku
tandhing prawira prang popor

ngling Kodrat Samadikun
dhingini prang dudu caraningsun 
lah ta iya dèn yitna putra Ngabêsi
kudhunga parisanamu
ing aprang dèn padha tanggon

kudhung parise sampun
sira Radèn Kodrat Samadikun
ngêtab kudanira Dyan AmirAnjilin
sarwi mutêr gadanipun
saksana gada tumêmpoh

jumêbrèt swaranipun
kadya balêdhèg munya ambarung
mubal gêni parise putrèng Ngabêsi
Radèn Kodrat Samadikun
gumêtêr èsmu kalêson

pinindho Samadikun
gêtêm nguwatkên panangkisipun
rosanira ing gada kuwating tangkis
gigiring bakarlès rampung
Samadikun tiba lunggoh

gumêtêr angganipun
Radèn Amir Anjilin tumurun
wus cinandhak ingikal binanting siti
Radèn Kodrat Samadikun
kantaka gumuling ênggon

lir gêrah surakipun
wadya Kubarsi wadya Mêdayun
ginosongan rajaputra ing Ngabêsi
putra Rum Turki prapta wus
anitih kuda binarong

Amir Anjilin sampun
nitihi malih turangganipun
sapa ranmu wong Kusniya kang mêtoni
putra Sarkab Turki ingsun
Samardikaran ran ingong

lajêng pupuh-pinupuh
Dyan Amir Anjilin ngantêp mupuh
Radèn Samardikaran kuwat anangkis
gada-ginada adangu
sarêng sèlèh gada karo

pêdhang-pinêdhang caruk
samya awase myang wasisipun
wus adangu prang pêdhang tan migunani
sèlèh pêdhang kalihipun
tarik-tinarik abakoh

sêndhal-sinêndhal dangu
samya nèng nginggil turangganipun
Radèn Samardikaran sampun katarik
ingikal binanting asru
ing kudanira tinanggor

pêjah turangganipun
tiba ingsiti kantaka dangu
Radèn Samardikaran wus dèn gosongi
putra Yujana gya rawuh
ayun-ayunan tinakon

lah sapa prapta magut
putra Yujana sugal sumaur
Radèn Kaharkusmèn ran ingsun prajurit
Kewusnendar kang sêsunu
Rajèng Yujana kinaot

sira sapa aranmu
dene kawênang-wênang tingkahmu
lah bantingên Si Kaharkusmèn sun iki
sutaning ratu pinunjul
Kewusnendar ratu moncol

mèsêm dènnya sumaur
Amir Anjilin pêparab ingsun
dèn prayitna Kaharkusmèn ingsun gitik
kudhunga parisanamu
aja gumingsir dèn tanggon

angêtab kudanipun
radèn sarwi amutêr gada gung
dyan pinupuh Kaharkusmèn anguwati
mubal agni parisipun
Kaharkusmèn malês mupoh

rame pupuh-pinupuh
Amir Anjilin sangêt andulu
Radèn Kaharkusmèn anitih jênggiri
awanti-wanti pinupuh
jênggiri anjrit mancolot

angulêr kilan wangsul
Kaharkusmèn ngantêp dènnya mupuh
kuwat nangkis Rahadèn Amir Anjilin
arame pupuh-pinupuh
adangu tan wontên kasor

yèn Kaharkusmèn mupuh
kuwat tangkis anjrit kudanipun
ngulêr kilan kudane Amir Anjilin
saking sangêting pamupuh
satriya kalih prang bobot

yuda gada wus dangu
gada tanpa guna ing pamupuh
sarêng sèlèh gada kang pêdhang tinarik
pêdhang-pinêdhang acaruk
adangu tan anakasor

wau paningalipun
Sultan Kuparman awas andulu
yèn mungsuhe Kaharkusmèn jalma luwih
alon ngandika wong agung
sanak-sanak dèn waspaos

dudu wadine iku
mungsuh bisa nganggo tangkêp ingsun
guruningsun prang nguni Sang Jabarail
parandene ananiru
kabèh-kabèh para katong

kang tan pisah lan ingsun
sadina-dina wruh tangkêp ingsun
parandene durung ana kang para ji
kang nelata tingkah ingsun
saking gaib guruningong

awasna mungsuh iku
bisa ambuka ing wuruk ingsun
guruningsun apan Malekat Jabrail
mêngko yèn uwus si kulup
Kaharkusmèn nuli ingong

tan ana kêlar iku
ngladèni aprang lan mungsuh iku
lamun dudu ingsun dhewe kang ngawaki
Dyan Putra Ismayasunu
umatur sarwi wotsinom

amba mangke kang magut
paduka tuwan kawula suwun
saking kêdah kawula arsa ngraosi
mêngsah prajurit pinunjul
suprih wontêna cinangkok

dadosa sêsinau
lamun amanggih prajurit punjul
lah ta bapa ing mêngko tegakna mami
kakang Minsar ywa têtulung
sandika kang bapa karo

wau kang aprang dangu
sagung gêgaman tanpa karyèku
kalih sarêng buwang gêgamane sami
candhakan junjung-jinunjung
suraking bala mrih sinom

putra Yujana gya nyandhak
jinunjung Amir Anjilin
ingangkat-angkat tan kangkat
malah tumètès kang gêtih
saking pucuk jariji
parandene tan kajunjung
Kaharkusmèn cinandhak
mring Radèn Amir Anjilin
wus kajunjung binanting putra Yujana

sigra anitih turôngga
pangeran ing Kaelani
praptèng rana panggih lawan
mêngsah nitih kuda malih
Radèn Amir Anjilin
têtanya sapa aranmu
tanpa gawe mêtu prang
yèn dudu Sang Jayèngmurti
konên mêtu dèn age Sultan Kuparman

ing kene angadu yasa
tandhing prang kalawan mami
apragola pêpujôngga
sirèku pan rare maksih
durung pantês ajurit
eman aja prang lan ingsun
angling Bakdingujaman
sun andêl-andêl putra Mir
kangjêng ibu putri Kelan Kelaswara

putri sêkti môndraguna
tate prang bônda para ji
wudhu ing prang tanpa lawan
ya ingsun Iman Karnèni
Radèn Kusmara Kusrin
Pangeran Ismayasunu
lah sira iku sapa
sun Radèn Amir Anjilin
atmajane Sang Raja Kuwari Usman

iya payo aprang gada
sun gada aja gumingsir
Pangeran Bakdingujaman
saksana apasang tangkis
Radèn Amir Anjilin
amutêr gada tumêmpuh
surak bala wurahan
parise amubal gêni
ing ayuda antuk sisihing prawira

arame gada-ginada
sami kuwating panangkis
sami rosaning panggada
kadi mandhêlong kang bumi
gada gêng tibèng tangkis
mêtyagni mubal kumêlun
murub kumantar-kantar
eram kang samya ningali
ing yudane radèn putra kalihira

samya pêkike kang aprang
lawan cahyanira kalih
nirnakkên langêning jagat
pantês tandhing ing ajurit
dèrèng wontên kang misik
ing wanita kalihipun
raras kadya tinimbang
pantêse kang aprang tandhing
karya êla-êla madyaning paprangan

kadya kartika kesisan
ing ima anuksmèng sasi
lintang-lintang aliwêran
sêsiring angilat thathit
cêngêng wong kang ningali
emane manawa lampus
ilang rêtnaning jagat
baskara lampahnya ririh
lir anganti palimarmane kang aprang

wèh onênge pramudita
rêntênge isining bumi
mêsguling jagad wiryawan
cêngêng mangu kang ningali
soroting cahya kalih
liwêran pan kadya daru
surake atimbalan
lir kêplok munya ngêdhasih
kêndhang gonge kadya karuna ngampah prang

rêkataking kêmbang-kêmbang
pinarcôndhang maruta ris
kadya ngrêrapu kang aprang
anguda-uda ing jurit
aja kêbanjur sami
mangkana sasmitanipun
langêning sabuwana
wau ta ingkang ajurit
dangu dènnya prang gada datanpa karya

sarêng dènnya sèlèh gada
kalihe ngêtap turanggi
mubêng ngatepang anganan
satunggil adheyan ngèri
samya wasise kalih
sami mingêr kitêr pagut
prasamya narik pêdhang
lir laraping kilat thathit
gêbyar-gêbyar wor sunaring diwangkara

kumêsar wadya kang surak
kang satêngah wêtu tangis
kang aprang pêdhang-pinêdhang
kumêmprang tibaning tangkis
dangu main turanggi
pêdhang kalih sarêng rêmpu
pan sarêng sèlèh pêdhang
kalihe ingkang ajurit
sarêng candhak-cinandhak sêndhal-sinêndhal

dangu main prang turôngga
mubêng sarêng ubêngnèki
samya têdhak saking kuda
kalihe sarêng mrêpêki
rukêt tarik-tinarik
dangu prang junjung-jinunjung
samya buwang-binuwang
sira Dyan Amir Anjilin
yèn binuwang mring Pangeran Banu Kelan

pan kaplêsat patang dhêpa
dohira tibane linggih
nulya wangsul mring gènira
yèn Radèn Umi Kelani
binuwang nora têbih
mung sadhêpa plêsatipun
kontal ngadêg kewala
wangsule prang rukêt malih
ingkang paman sadumuk rada kasoran

dènira aprang sadina
malah kasaput ing wêngi
baris mundur tinêtêgan
bubar kalih kang ajurit
suka wadya ningali
rahayune kalihipun
Radèn Jaswadiputra
ing dalu bujana sami
nèng ngarsane kang rama Sultan Kuparman

kang rama alon ngandika
hèh sagunging kang narpati
ing yudane putraningwang
apa ta sira ningali
paran tingkahing jurit
mungguh boboting prang pupuh
mungsuhe anak ingwang
Radèn Maktal matur aris
pan kapara unggul jêng putra padukaPangeran Bakdingujaman
alon dènira nambungi
mring kang paman Parangteja
inggih paman kang sayêkti
mêngsah wau watawis
ing ayuda ukur-ukur
ing pandugi kawula
botên pati angladosi
pangraose wêtara aprang lan bocah

pan amung raka paduka
ingkang kacipta ing batin
gumujêng kang para nata
punapa makatên ugi
wong aprang rêbut pati
môngsa nganggea kur-ukur
mèsêm Sang Kakungingrat
kaya na èmpêre ugi
durung aprang lan ingsun ingkang sinêdya

lah iya ing benjang-enjang
ingsun miyosi ngajurit
kunêng wau kawuwusa
ing Kusniya Malebari
gantya winarna malih
Sang Raja Maliyat Kustur
ing dalu abujana
gunêm masalahing jurit
sun watara ngênês prajurit Kusniya

Wrahat Kustur aturira
nambungi sagung para ji
lêrês pangandika tuwan
sasaene kathah prapti
pra ratu Malebari
kapracôndhang sinung manut
mung satunggil punika
kang wêntala ing ajurit
kang anama Pangeran Amiratmaja

prasamya suka sadaya
para prawira Kubarsi
miwah Kyana Patih Bêstak
badhe siyos angaturi
sampun akarya tulis
mring bathara ing Mêdayun
lumampah dutanira
wau Dyan Amir Anjilin
pan sadalu sinuba sinungga-sungga

ing dalu tan winursita
ya takawuwusa enjing
muni têngaraning yuda
gong bèri gurnang thongthonggrit
têtêge wanti-wanti
wor surake wadya barung
baris mijil mèt papan
sagung prajurit para ji
gumarêgut tan nêdya mundur ing aprang

sampun munggèng patarana dirgasana
Risang Surayèng Bumi
lawan ingkang putra
sang prabu ing Kusniya
aglar sagung para aji
myang para putra
kang saos ing ajurit

baris kapang miwah kang mêngsah wus lênggah
sang prabu ing Kubarsi
ing amparan êmas
jajar Sang Rajèng Polad
barise dhêndhêng ngubêngi
kadya samodra
mungsuh rowang miranti

sigra têdhak atmaja Kuwari Usman
Radèn Amir Anjilin
anitih turôngga
kawot kapraboning prang
sira Radèn Banuarli
wus nitih kuda
ngimbangi kang ajurit

asêsumbar lah payo Sultan Kuparman
mêtua ing ajurit
mapag yudaningwang
ing kene ngadu yasa
arok bôndawala pati
padha prawira
ngyasani jayèng jurit

aja pijêr angadu prajuritira
tanpa gawe ing mami
wau duk miyarsa
jêng sultan ing Kuparman
akèn kêkapa turanggi
askarduwijan
sampun dipun kambili

sigra nitih turôngga Sang Kakungingrat
sakapraboning jurit
kawot ing turôngga
mangsah surak gumêrah
Rahadèn Amir Anjilin
wus winartanan
yèn iku kang miyosi

sultan ing Kuparman nitih askar ditya
sigra Amir Anjilin
têdhak saking kuda
ngêncêngi ambênira
satrêpe wus dèn kêncêngi
panggenan pêdhang
sigra anitih malih

sarwi nêtêpakên ing têtopongira
sigra ngêtap turanggi
angatepang wêdhar
mrêpêki kang umangsah
angucap Amir Anjilin
hèh sira Sultan
Kuparman kang miyosi

anauri Wong Agung Surayèng Jagat
ya ingsun Bagendha Mir
Sayidina Ambyah
Sayidin Alikarat
Makmunurijaling Bumi
sêdhêng tinitah
ingarah kang kêkalih

kang sawiji arahing wong ahli iman
ing sasar amrih sidik
arah ping kalihnya
yèn ana mukir tekad
ingsun winênang matèni
lawan anjarah
wus melik anèng mami

andumakên sagung arta siya-siya
yèku pakarti mami
trahing Brahim duta
Ismangil bangsaningwang
saking Kurès Banukasim
asru lingira
Radèn Amir Anjilin

dèn prayitna akudhunga bôndabaya
sun gada ja gumingsir
sigra mutêr gada
wor siyuting prahara
prapta ri kang rakam tabir
saking ing gada
umijil siyutnèki

kadya balak siking jabal alpumiat
kudhung Sang Jayèngmurti
ingantêp ginada
kuwat panangkisira


:

kang parise mêtu gêni
akantar-kantar
mumbul marang wiyati

wusnya gada kèndêl wau sanalika
Radèn Amir Anjilin
alon atêtanya
sira ahli utama
pagene tinggal sirèki
nagara Mêkah
dumèh nagari cilik

apa ora arda wong ahli utama
mrih papan jêmbar radin
sira akêkutha
tanah adi Kuparman
nauri Sang Jayèngmurti
ya ingsa Allah
nora arda tyas mami

pan winênang nêdya ambêbujung setan
bêbungahakên ati
nanging sok elinga
tarib amrih santosa
pikuwat angrusak iblis
aja kasoran
pan setan kang gêgimir

Radèn Amir Anjilin malih têtanya
pira lawasirèki
kêkutha Kuparman
atinggal nagri Mêkah
sira karya walangati
marang wong tuwa
sanake padha wingit

anauri Wong Agung Surayèng Jagat
nêm likur taun iki
sun amangun kutha
anèng nagri Kuparman
pisah lawan bapa bibi
pan ingsun karya
bêkti marang Hyang Widhi

para kadang-kadang myang para santana
amung sun ciptèng batin
dene kadang ingwang
pêparinging Hyang Suksma
pira-pira kang para ji
kang datan pisah
lawan sarira mami

wajib ingsun padha ngenakakên ing tyas
Allah kang paring kanthi
padha buru setan
dangu dènira bantah
mangkana umangsah malih
ayuda gada
gênti bindi-binindi

samya kêtêr kang miyarsa kang tumingal
lirbêlah punang bumi
pangantêping aprang
angabênakên gada
swara lir rug ingkang ardi
soraning gada
kuwate ingkang nangkis

sami anjrit kang turôngga kalihira
suku tumanêm siti
sadêkung kinêtab
kuda pun sêkar ditya
arame bindi-binindi
kalihe samya
prakosane prang sami

sèlèh gada agênti pêdhang-pinêdhang
dangu tan migunani
sarêng sèlèh pêdhang
kalih têdhak sing kuda
mrêpêki Amir Anjilin
sigra anyandhak
wangkingan Bagendha Mir

dyan ingangkat-angkat nging mêksa tan kangkat
kinuwatakên kalih
gêtêm amarusa
asru pamêksanira
sagunging kuwatirèki
wus anèng asta
malah kètès kang gêtih

saking pucuk jariji miwah jêmpolan
kabrengkal adêgnèki
pasrah ing Hyang Suksma
mênêng ing sanalika
tita wong agung nulya glis
malês anyandhak
wangkingan Mir Anjilin

sarwi nolih Marmaya buwang makutha
sawadya tutup kuping
saksana dèn angkat
sapisan ora kangkat
pinindho sukune osik
nanging tan kangkat
ngungun Sang Jayèngmurti

binarêngan ing pêtak mêksa tan kangkat
dadya pêtak ping kalih
iku kangkatira
jinunjung wus dèn ikal
nèng asta tininggil-tinggil
kadya likasan
sigra wau binanting

tiba lênggah nanging datan bisa obah
sangêt kantêpirèki
Banuarli prapta
sarwi angundha gada
wau taSang Jayèngmurti
kudhung saksana
ginada wanti-wanti

Umarmaya kuwur arsa nalènana
maring Amir Anjilin
èwêd mêksih lênggah
mucicil panthêlêngan
lan wong Menak aprang malih
gada-ginada
lan Radèn Banuarli

ya ta kagyat wong agung nadhahi gada
durung ana para ji
kuwating panggada
prakosane sêmbada
têtêge nadhahi tangkis
gada-ginada
lan Radèn Banuarli

sèlèh gada agantya pêdhang-pinêdhang
ing tyas eram Sang Amir
wasising pamêdhang
dene ta maksih bocah
sarêng sèlèh pêdhang kalih
candhak-cinandhak
sigra Dyan Banuarli

nyandhak wangkinganira Sang Kakungingrat
anjunjung wanti-wanti
nanging nora kangkat
wong agung sigra nyandhak
ingikal Dyan Banuarli
gya atur sarat
anglawe astanèki

katingalan panglawene astanira
Radèn Amir Anjilin
dadya pinaranan
marang Sang Kakungingrat
pagene sira apênging
pambanting ingwang
marang mungsuh ngong iki

Radèn Amir Anjilin alon turira
mila amba apênging
ing pambanting tuwan
punika putranira
pun kakang Prabu Kohkarib
dupi miyarsa
Wong Agung Jayèngmurti

inguculkên wau saking astanira
lah sira sapa iki
kula kadang tuwan
saking nagari Mêkah
wastamba Amir Anjilin
sigra ngandika
pucungên Marmaya glis

gya lumayu Umarmaya cêluk-cêluk
Umarmadi enggal
sapa duwe cêblung iki
turunanmu kêceceran dadi mêngsah

duk angrungu Prabu Marmadi agupuh
mara kadhêmpalan
angling Sang Prabu Kohkarib
ana paran kakang ingsun tinimbalan

mungsuh iku sayêktine cêcêblungmu
kang prawira ing prang
prakosa dibya ngajurit
mèh nadhahi bobote Sang Kakungingrat

dupi ngrungu Marmadi nangis lumayu
prapta ngarsanira
wong agung ngandika aris
Umarmadi lah iku nugrahanira

sudibya nung luwih saking ing sirèku
prawira prakosa
yèku ibu Mukabumi
Umarmadi lumayu ngrangkul kang putra

gupuh-gupuh sinêmbahkên mring wong agung
pagene ta sira
wani nglawani prang tandhing
iya marang gustimu Sultan Kuparman

mèsêm muwus sira Menak Jayèngsatru
apa kang wicara
pira-pira duwe budi
yèku liwat saking karêpe maringwang

apan iku ing batin mlaku winuruk
ingsun rada eram
bangête pêpukulnèki
lan atanggon ing tangkis ayêm santosa

sigra matur Rahadèn Amir Anjilun
nguni rama tuwan
asangêt nandhang prihatin
luwar saking inggih pun anak punika

Ratu Agung Kuwari Usman angêpung
bubare punika
ingamuk saking ing wuri
têmah risak Sang Prabu Kuwari Usman

mila kangjêng rama kalangkung sihipun
dene maksih bocah
bisa ambengkas ing jurit
dados kondhang bêbaya pakewuhing prang

sarêng mundur rêrasan sarya lumaku
prapta pasanggrahan
samya ngungun kang miyarsi
dene mungsuh kang sêkti sampun katawan

jêbulipun têka kadange wong agung
kang sawiji nyata
putrane Prabu Kohkarib
prawirèng prang sêkti prawira digdaya

wus kasaput dalu bubar kalihipun
ing dalu kocapa
Kuwari Usman Sang Aji
ninggal baris ngumpul bala ing Kuparman

sampun katur mring Wong Agung Jayèngpupuh
yèn Kuwari Usman
kabala Amir Anjilin
tinimbalan lênggah nunggil para raja

pan dinangu tigang yuta balanipun
pan minôngka êmban
mring Radèn Amir Anjilin
pan wong agung sadalu rame bujana

ya ta wau Pangeran Ismayasunu
nênggih pinaringan
mring kang ibu Parangakik
Kadarwati pan dadya sêlir kawitan

apan patut yèn dadia garwanipun
warnane sêmbada
sira Dèwi Kadarwati
nanging ana wagune ingkang lêlewa

saking durung munggèng pasamuan agung
mila dèrèng têlas
saking tabêt putri adi
kunêng malih gantya ingkang kawuwusa

dutanipun Sang Raja Maliyat Kustur
kang marang Talsiyah
ngaturi sri narpati
mring Kusniya Sang Raja Rukyatil Polad

sêratipun Sang Raja Maliyat Kustur
ngaturi uninga
yèn kasoran ing ajurit
aprang lawan Sri Naranata Kusniya

kang jêjuluk Jayusman Murijalsamsu
wau duk miyarsa
surate Rajèng Kubarsi
bapakane tunggal paguron ing aprang

namanipun Abu Adngah Ratu Agung
kari ingkang putra
Maliyat Kustur namèki
kasor ing prang anglurug marang Kusniya

mila gupuh nimbali pêpatihipun
kêmbar widigdaya
Raja Bardas ingkang nami
yèku tuwa Raja Bardus kang taruna

praptèng ngayun sira Patih Bardas Bardus
wus tampi parentah
ngundhangi bala para ji
Ratu Agung Talsiyah Rukyatil Polad

sang aprabu wus misuwur undhangipun
siyaga ngayuda
arsa anglurug sang aji
ing Kusniya Malebari kang ginêcak

Ratu Agung Rukyatil Polad puniku
prawira ngayuda
sinêmbah samining aji
dêdêgipun satus pitung puluh êgas

para ratu arang nôngga bobotipun
ing Rukyatil Polad
mila ratu kanan kèri
nungkul aris arang kang pinagut ing prang

patang atus kang sumiwi para ratu
mring nagri Talsiyah
undhangan samêktèng jurit
wus samêkta budhal Sang Rukyatil Polad

balanipun ngêndhanu kadya wun-awun
dhasare wus lama
dènira karsa ngayoni
ing bobote ngayuda Sultan Kuparman

kang panganjur para ratu patangpuluh
kang dhingini lampah
Sri Naranata Sêrgani
pêparabe sira Sang Raja Buharjan

kanthinipun sira Sang Raja Bêskahur
Narendra Barkiyah
sawadyanira kuswa sri
pan angirid ratu ngalih dasa sowang

tan cinatur anèng marga lampahipun
wus praptèng jajahan
talatah bumi Mêdayin
kang kamargan gègèr kambah ing gêgaman

têbihipun Talsiyah lan ing Mêdayun
nênggih pitung wulan
lan Kusniya Malebari
wolung wulan punjule wolulas dina

yèn winuwun kadi sarêng lampahipun
lèn cinatur kôndha
sayêkti kinarya ganti
apan beda lambe lawan dêlamakan

pan kasundhul sêrat kang praptèng Mêdayus
saking Rajaputra
Irman Urmus lan apatih
lan surate Maliyat Kustur sarêngnya

têmbungipun angaturi sang aprabu
mring nagri Kuswiya
anjênêngana ngajurit
Sri maliyat Kustur ngrusak trahing Arab

sami rêmbug lan wadya kang para ratu
miwah suratira
kang saking Rêkyana Patih
Bêstak ture tan kongsi manjing Kusniya

pan kapranggul dhatêng pun Maliyat Kustur
angêpang Kusniya
balane kadi jaladri
lan akathah para ratu sêsuruhan

KacaWadya Arab campuh lan wadya Polad. ... 3Ratu Polad têluk. ... 6Ratu Kubarsi nglurug dhatêng Malebari. ... 11Prabu Nusirwan kêkintun dhatêng Malebari. ... 17Prabu Jayusman mangsuli sêrat panantang. ... 20Pangeran Kaelani mangsah prang. ... 23Bêbantu saking Kuparman dhatêng. ... 30Prabu Maliyat Kustur mriksani mêngsah dhatêng. ... 34Prabu Maliyat Kustur nyuwun bantu ingkang ibu. ... 38Pangeran Kelan kêpanggih Dèwi Kadarwati. ... 43Para putri pêrang. ... 46Pataniburni pêjah. ... 53Prabu Maliyat Kustur pados sraya. ... 56Amir Anjilin majêng prang. ... 61KacaAmir Anjilin tandhing lan Pangeran Bakdingujaman. ... 66Amir Anjilin tuwin Banuarli kasoran dening wong agung. ... 70Prabu Maliyat Kustur nyuwun biyantu Ratu Talsiyah. ... 75