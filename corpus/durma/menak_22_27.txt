kadya wêdhi kumêpyur arupa wongwa
umèb panas nibani
sira Natèng Kebar
mulat marang Sang Nata
Sêmakun arsa ngawaki
kapraboning prang
kawot saluhur èsthi

lan gajahe winuru-wuru ing arak
janèwêr lan barduwin
ngêmprèt pun imama
mobat-mabit mangulang
pangayapè piyak sami
Sang Natèng Kebar
mangsit Prabu Pirngadi

kinèn mêngakakên sakèthèng kang wetan
sêmune sri bupati
Sêmakun Gumiwang
mungkasi ingkang rama
miwah ingkang raka kalih
katawis netya
ngatirah sêmu runtik

ingaturan uninga sakèthèng wetan
kori mênga sasisih
budhal Raja Akbar
lumayu saha bala
miwah prabu ing Mêdayin
sakèthèng prapta
jêjêl kang arsa mijil

gajah kuda amor lan kang akèh tiba
tan bisa tangi malih
wus dadi jarambah
ajur balunge rênyah
yèn prapta ing jaba sami
amèr amêncar
ing kori maksih pipit

langkung saking kasusu toya kalawan
gêni pêlak angungsir
tuwin para raja
bubuhan kilèn samya
bala Kaos lan Betarti
anggada lawang
Sang Prabu Andanbilis

Ganjanbilis Samigaji Môndalika
lan Abgan Bilahabi
kadang pitu samya
gada sakèthèng risak
pêpinggire ginadani
kang têngga bubar
dangu rêbah kang kori

mila enggal kang kilèn manjing sadaya
wadya Kaos Betarti
milane kasêsa
wau Sang Raja Akbar
lan Nusirwan sampun mijil
Urmus lan Irman
Bêstak lan pra dipati

sami karusakan wus sami pratela
ya lamun sri bupati
sigra tur uninga
ing Sang Prabu Gumiwang
yèn ingkang rama wus mijil
lan Raja Akbar
ngetan sami dèn ungsir

baris kidul sampun mingêr bujung ngetan
Sang Prabu Banuarli
saprajuritira
Sêmakun duk miyarsa
sigra pinêlak kang èsthi
prajurit samya
grêbêg kuda sakêthi

sampun kathah kang angungsir ngodhol samya
wadya Mutadarawi
anggiring kewala
tan wontên purun nyêlak
taha Sang Prabu Mêdayin
bala Kuparman
kadya angiring-iring

sagunging kang para raja rajaputra
taha prasami ajrih
wau kawistara
Rajèng Gumiwang mulat
mêlak dipangganirèki
nrêgakên bala
prajurit kang sakêthi

sami piyak balane kang para nata
Prabu Gumiwang prapti
dipôngga mêndhapan
cêlak gène kang raka
Urmus Irman lan Ki Patih
Bêstak nèng wuntat-
ira sri narapati

mênthang langkap Sri Naranata Gumiwang
agung dènnya jêmparing
kudane kang raka
Radèn Irman kang kêna
pinindho ping tiga kêni
bokonge kuda
jêmparing sami manjing

bala piyak angalang ing kèri kanan
ajrih Rajèng Mêdayin
sangsaya bramatya
Raja Sêmakun mulat
wong Gumiwang pra dipati
aja na taha
rêbutên prihên kêni

nadyan kadang wong tuwa jêr dajal lanat
lupute nora mari
bandanên sun gawa
marang nagri Kuparman
prajurite ting kalithih
wau kang prapta
nusul sami nututi

Natèng Kebar Parangakik lan Karsinah
Pangeran Kaelani
Rustamaji samya
angadhangi kang paman
paman paduka dèn eling
sampun kasrakat
jêng eyang mêmpis-mêmpis

êndhanana sampun paduka amêlak
Raja Sêmakun runtik
Rustamaji apa
sira ngukuhi setan
lan anak mas Parangakik
anak Karsinah
para mirea sami

pan katuwan yèn sira nglawana aprang
putu amungsuh kaki
ingsun mônda-mônda
anak amungsuh bapa
wong ngawula nora tolih
jêr bapa salah
ing lair lan ing batin

kulup Hasim Katamsi ja doh lan ingwang
Irman kudane mati
tiba dharakalan
lumayu nuli tiba
wong Gumiwang pra dipati
ngadhangi ngarsa
cinêkêl sampun kêni

Radèn Hasim Kuwari tumut anyandhak
Radèn Irman anangis
kulup uculêna
mumpung doh pamanira
yèn parêka ingsun mati
awlas tumingal
Radèn Hasim Kuwari

inggih paman dawêg puniki turôngga
Radèn Irman anitih
nandêr marang ngarsa
pra dipatiGumiwang
kinêjepan ywa ngakoni
sirêpên padha
yèn dangu paman aji

prapta Prabu Sêmakun mêlak dipôngga
kulup Hasim Katamsi
êndi rantenira
sun agême sadhela
sun tumpêse wong Mêdayin
ajrih cukênga
Radèn Hasim Katamsi

ingaturkên palu rante mring kang paman
nguncalkên palon aglis
sigra dènnya mêlak
marang dipangganira
wong Mêdayin pra dipati
kang kari wuntat
Prabu Sêmakun aglis

ngikal palu rante Sang Prabu Gumiwang
sinabêtakên aglis
saking luhur gajah
Prabu Sêmakun kuwat
Raja Ubinah kang kêni
ajur angganya
Ubinah angêmasi

nyabêt malih Raja Krasbinandur kêna
nanging nora ngêmasi
anulya binônda
mring punggawa Gumiwang
Sang Raja Tamtam Kuwari
wantu wong tuwa
tiba sinabêt mati

kawur-kawur wong Mêdayin pra dipatya
nêdya mire nglancangi
nanging katututan
gajahe si amama
luwês rikat idhêp janmi
ingkang kacandhak
tinalale binanting

Sri Bupati Sêmakun bramatyanira
anut bêdhating èsthi
sangsaya kagagas
tyase mring para nata
ing Mêdayin pra dipati
kang padha ngajak
ngaturi nora bêcik

nguwuh-uwuh Prabu Sêmakun asora
hèh kabèh wong Mêdayin
iya rasakêna
bupati para nata
duk jêng rama nèng Ngabêsi
lawan nèng Cina
wus prasasat ngêmasi

dudu sira kang padha agawe gêsang
ngulati labuh pati
anututi têbah
panas pêrih linakyan
Wong Agung Surayèng Bumi
wus praptèng praja
sira ngojok-ojoki

apa wonge apa ratune kang ala
nêmpuh bêtah jêginggis
buwang kabêcikan
lah iki tadhahana
Patih Jèdhi dèn timbali
nèng awang-awang
niyup palana prapti

angandika Prabu Sêmakun hèh bapa
palumu timah aglis
kang sawêntis gêngnya
kang panjang tigang asta
ing têngah nganggo têtali
kang cara jangkar
kinênuran ing tali

lêkasêna mêtua ing luhur ika
prihên wong ing Mêdayin
sawatên ing timah
ingsun kang anèng dharat
nêmbah Kyana Patih Jèdhi
mêsat ngawiyat
nututi wong Mêdayin

gya sinawat wong Mêdayin saking wiyat
akèh bupati kêni
kang sirah kèh pêcah
suku lumpuh prasamya
kasêrakat wong Mêdayin
kang saking dharat
tumpês ing sri bupati

Raja Akbar pangayape misih wêtah
nilar ing wong Mêdayin
sira Patih Bêstak
nèng ngarsa Sri Nusirwan
kang tinut sêbêling margi
nêmbah amiyat
wau sri narapati

ing Gumiwang prapta amêlak dipôngga
Raja Bubarwan kari
kudane kabranan
suku pinêdhang mêngsah
Prabu Sêmakun mrêpêki
dipangganira
mêndhapan angadhangi

anudingi Sêmakun uwa Bubarwan
dhaploke wong Mêdayin
puniku nak-sanak
lawan Prabu Nusirwan
cinandhak saking ing wuri
turangganira
kalumah tibèng siti

prajurite Gumiwang kang pra dipatya
kumrutug anyêkêli
mring Raja Bubarwan
nênggih sampun binônda
pra dipati kang katapis
dening rante mas
Raja Konun ngêmasi

Raja Mistam Jambukur ingkang palastra
para Ratu Mêdayin
lima kang palastra
kalih kacandhak gêsang
kathah pra dipati mati
langkung kasrakat
sagung bala Mêdayin

durung mêndha Prabu Sêmakun runtiknya
Radèn Hasim Katamsi
nandêr maring wuntat
matur marang kang raka
ing Karsinah Parangakik
kang winadulan
lan Prabu Yusup Adi

paman Prabu Sêmakun sangsaya krura
runtike anêkani
dhatêng ing pun eyang
inggih dintên punika
pasthi kolu amêjahi
dhatêng kang rama
pamucunging ajurit

têlas pitu nênggih para ratu-ratu
kang lima palastra
kêkalih kacandhak urip
pra dipati tiga likur ingkang pêjah

mantrinipun pitung dasa kadi langkung
kang pêjah datan lyan
saking pun paman pribadi
lan tinapis lan dipanggane bramantya

bêdhat wuru gajah pun imama ngamuk
lawan kang anunggang
duk miyarsa turing ari
gupuh Sultan Jayusman Samsumurijal

lingira sru lah suwawi paman Prabu
Kebar payo lawan
yayi Prabu Nurus sami
ingadhangan runtikipun kangjêng paman

dyan mangayun nandêr narendra katri wus
sakawan kalawan
pangeran ing Kaelani
gurawalan prapta kacandhak kang paman

saking ngayun matur ing Prabu Sêmakun
sang prabu ing Kebar
kang tuwa matur dhingini
dhuh sang prabu sarèhêna runtik tuwan

risakipun rama paduka pukulun
kadi dèrèng lila
raka paduka Jêng Amir
yèn kang rama amanggiha siya-siya

maklum agung sakarsa-karsane tinut
ingêmong kêwala
Wong Agung Surayèng Bumi
tuwan telad wêwatêke sawatara

pan kinêpung gajahe Prabu Sêmakun
wau duk miyarsa
ing ature Yusup Adi
lan ature kang putra-putra sadaya

gajah dangu pun imama kèndêlipun
dadya mangke têbah
lampahe Prabu Mêdayin
sira Prabu Sêmakun lèrèh ing karsa

kang wadya gung Gumiwang prajuritipun
samya ingundhangan
ing Pangeran Kaelani
tinututan sami sinandêr ing kuda

sami wangsul wong Gumiwang kang bêbujung
sagung para nata
balane wus dèn awêri
samya kèndêl wadya katututan undhang

ya ta wau Sang Nata Kebar turipun
suwawi kondura
mring Ngambarkustup nagari
jêjaraha inggih saisining pura

lampahipun bêdhah nagari pukulun
wajib jroning kitha
jro purakang dèn cacahi
wong wadone lawan donya ing jro pura

dene mungsuh nuduh punggawa pianjur
punika ngungsira
nêlik pangungsène nênggih
duk miyarsa wangsul marang jroning pura

kang tinuduh maspadakakên kang mungsuh
bala Purwakôndha
Talsiyah lawan Betarti
panurunan punggawa aniga sowang

konduripun praptèng kitha Ngambarkustup
pan patang onjotan
wau pangungsirirèki
mangkya wangsul amakuwon sitibêntar

para ratu angêbroki wismanipun
sagung pra dipatya
dene kang manjing jro puri
ratu anyar sira Sang Raja Brikahar

pan tinuduh anacah jarahanipun
kalawan boyongan
cinacahakên jro puri
wong wadone pan kapanggih kalih lêksa

punjulipun pêpilihan kawan èwu
brana winowotan
manjing arta pèni-pèni
pan kapanggih dadya pitung lêksa unta

kang tinantun ing rèh sapratikêlipun
sang prabu ing Kebar
ature donya puniki
kang salêksa unta tuwan paringêna

warisipun ingkang tuwan karya ratu
salêksa punika
wong wadon paringna malih
sampun kongsi ical labêting kadhatyan

kunêng wau kang lumayu nèng wana gung
Nusirwan lan Akbar
dalu rêrêp nèng wanadri
Sang Aprabu Nusirwan agung têtanya

atut pungkur ya banène Si Sêmakun
apa ta balia
liwat saking mêmêdèni
Si Sêmakun laline kaliwat-liwat

sapa mau kang mati dening Sêmakun
Bêstak matur nêmbah
gangsal ratu kang ngêmasi
pan kêkalih wau kang kacandhak gêsang

tiga likur punggawa kang agung-agung
mantri pitung dasa
kajawi ingkang wadya lit
numpêr-numpêr pangamuke putra tuwan

marginipun putra paduka pukulun
sintên kang anyana
kaprawiraning ajurit
patang ratu prakosa môngsa nyandhanga

gajahipun ambêdhat milu angamuk
kadya ratu dibya
pratingkahipun ing jurit
gêgamane kadi kuwung gêbyar-bêgyar

dadi batur prange kaya tai asu
mêngko dadi mêngsah
kaya prange Raja Ebrit
kala bêdhahing nagara nawa rêtna

wusnya dalu arsa sare sang aprabu
ana tur uninga
ing wuri gêgaman prapti
ana matur yèn Raja Sêmakun prapta

gajahipun pangêmprète kang karungu
tur lutung kang munya
rêrungunên wong Mêdayin
pangrasane gajahe Rajèng Gumiwang

kilat mêndhung lalaban katon ing luhur
ika ngikal gada
Prabu Sêmakun nututi
pan katara gêgamane gêmbyar-gêbyar

bêdhol dalu kalawan wong Ngambarkustup
kalulun kewala
Raja Akbar bêngi-bêngi
gumarubyug lakune anunjang-nunjang

pan cinatur mung lêlakon tigang dalu
asalin nagara
nênggih nagara ing Mrêtis
Raja Bukmun punika kang darbe kutha

Sang Aprabu Akbar wus manjing ing ngriku
lan Prabu Nusirwan
sakarine bala manjing
wus tinutup sakèthènge papat pisan

larènipun sadaya ingisèn banyu
panggung ing palatar
sampun jinaga ing mantri
ya ta kunêng malih ingkang kawuwusa

kang ngadhaton ing nagari Ngambarkustup
lan sapara raja
enjing duk mijil tinangkil
sira Prabu Sêmakun nèng panangkilan

aglar sagung ingkang para ratu-ratu
miwah pra dipatya
andhèr para rajasiwi
Maha Prabu Sêmakun nèng amparan mas

kiwanipun Sri Maha Prabu Sêmakun
Yusup Adi Kebar
lawan Prabu Kôndhabumi
ing Betarti Mutadarawi Talsiyah

têngênipun ingkang putra Sang Aprabu
Parangakik lawan
Prabu Karsinah nambungi
Rustamaji lawan pangeran ing Kelan

sambungipun Hasim Kuwari puniku
lan kang rayi nulya
Rahadèn Hasim Katamsi
kadi sêkar sataman mèsi sarkara

__________