kawarnaa Adipati Môndaraka
matur mring Senapati
lah Ki Senapatya
kadipundi wêkasnya
dening wong wetan puniki
arin ngandika
Senapati Matawis

inggih ing benjing dintên Kêmis punika
ngong wêdali pribadi
lan malihe paman
aprajanji manira
yèn wong wetan ika wani
anabrangana
manira pagas ngriki

Adipati Môndaraka aris mojar
lah kaki Senapati
aja ta mangkana
dhinginkên takaburnya
bilih mungsuh iku ugi
wani nabranga
tan wande ingsun benjing

anglampahi darbe ratu pêpagasan
Senapati sru angling
sarwi ngêpêl sêga
paman rika mêdala
ya ta binuwang tumuli
sêkul kêpêlan
rinêbut dening anjing

datan gampil rinêbut asu têtiga
sêkul sakêpêl iki
malah pothèl samya
untuning asu ika
kang paman angling jro ati
sapa mungsuhnya
yèn Senapati runtik

kawarnaa wadyabala ing Mataram
prapta ing dina Kêmis
sampun asiyaga
sabusananing yuda
arsa mêtuning ajurit
mêpêk gêgaman
anèng sajroning biting

angandika Senapati ing Ngalaga
yayi mas Mangkubumi
lah sira dadia
pangawat anèng kanan
wong Kaliwungu Samawis
lawan ing Dêmak
angiringa ing yayi

myang ariningong yayi mas Singasêkar
dadi pangawat kering
lan wong Garobogan
Warung myang Kalinyamat
atanapi wong ing Pathi
padha ngiringa
yayi pangawat kering

wong ing Pajang dadyaa kang gêgunungan
dening ta ulun iki
lan paman Mandraka
tan kêna tinastua
saprayoga gon mêtoni
lah agya padha
nabranga sirèng kali

paman Môndaraka lah kita kantuna
ulun anabrang dhingin
mung têngran manira
paman ayya pinasang
yèn manira dèrèng prapti
ing sabrang wetan
yyan ulun wus nabrangi

tumulya têngran iku gya pasangana
suraka têpyèng kali
ri sampun mêmêkas
Senapati Ngalaga
sampun anitih turanggi
ngrasuk wasiyat
bajo tambal ing jawi

kang umiring wadya satus pêpilihan
samya wahana wajik
saksana anabrang
Senapati angetan
wadyanya satus angiring
datan abênggang
lampahira lêstari

Senapati sapraptaning sabrang wetan
agya wadyèng Matawis
umadêg dwajanya
tôndha mêtoni yuda
têngranira Senapati
umadêg sigra
surak wadya Matawis

wadya wetan sura prasamya adandan
wadyèng Mataram mijil
saha sanjatanya
suraknya lir ampuhan
bêndhe umuni tinitir
têngran prangira
Senapati Matawis

tinubing kwèh binrondong ing bêdhil munya
warnanên Senapati
agya anarajang
manêmpuh sing ngiringan
wadyanya samya angiring
saha turôngga
sarêng mamuk ngajrihi

wadyèng wetan kabèh wruh sarya nglingira
hèh rowang dèn ngatyati
nging ana sanjata
kidul lah tingalana
ika uga Senapati
kalambya tambal
padha wahana wajik

wadya wetan gya mingêr saha sanjata
ya ta Ki Senapati
binrondong bêdhilnya
kasangsang ganjur atap
wadya wetan akèh mati
pan ingamukan
limbung takêping jurit

Senapati ngamuk lan Kya Môndaraka
ya ta wadyèng Matawis
wus samya anabrang
Pangeran Singasêkar
manglambung saking ing kering
kang mêtyèng kanan
Pangeran Mangkubumi

Senapatya kuda ran Puspakancana
kang tinitihan jurit
napas ulêsira
agêng inggil arosa
karoban mimis tan gingsir
pangamukira
anepak angidêki

Adipati Mandraka pangamukira
apan karwat camêthi
pan Ki Sapujagat
langkung katiyasannya
sakèh wong kasampe mati
myang ganjur watang
kasampe tigas pancing

Senapati tandangnya kagila-gila
kang tinêmpuh kyèh mati
umiris kang gêsang
buyar gya palayunya
kawit ing prang wanci enjing
malah tumêka
lingsir kilèn mêkasi

wadya wetan larud tan môngga puliha
myang wadyèng Pranaragi
malaywa sasaran
apan sarwi angucap
wong Madiun dèn pisuhi
nyata kaparat
têka ambalenjani

wit ing gawe Madiun ingkang angajak
mêngko angapirani
ya ta amiyarsa
mèsêm Ki Senapatya
pangucapira wong cili
wong Pranaraga
angungsi kutha sami

wusing bubar larud wong wetan sadaya
Dipati Mandrakangling
hèh Ki Senapatya
de puniku kang kuda
uwus mati dèn tunggangi
Ki Senapatya
gya tumêdhak sigrangling

hèh têka dahuwèn kyai pakanira
apan puniku ugi
kala lingsir wetan
sampune gone pêjah
nulya rubuh punang wajik
kang Senapatya
sigra ngandika aris

lah sakèhe iya anak putuningwang
miwah satêdhak mami
aja ana nganggya
jaran kang ulês napas
manawa tan kadya mami
sawuriningwang
dyan kawarnaa mangkin

wong Mataram kang buru bali sadaya
nulya anjêjarahi
wong Madiun ika
samya eca manahnya
sawarnaning kêbo sapi
aglar pangonan
eca anambut kardi

ya ta kagèt wismanira ingobongan
tur sarwi dèn jarahi
kang bôngga tinumbak
têtiyang asasaran
prasami angungsi wukir
kang ngungsi kitha
akèh kaboyong kari

natèng Madiun wau wus ingaturan
lamun bala Matawis
praptane jêjarah
kang bôngga pinatenan
wong Madiun dèn boyongi
sri naranata
gêgêtune artati

Panêmbahan Madiun nabdaris
tan anyana ingsun wong Mataram
têka mangkene polahe
sun jêjuluki iku
wong Mataram Wisa Martani
marta lair kewala
wisa kalbunipun
Panêmbahan angandika
mring kang garwa miwah para putra èstri
lah padha adandana

Panêmbahan putrane kêkalih
pambajênge èstri ayu endah
Rêtna Jumilah wastane
Mas Lonthang ingkang jalu
karsanira sri narapati
putra èstri tinilar
anèng jro kadhatun
lah nini sira karia
apan sira kang rinêbut ing ngajurit
dening Ki Senapatya

wus pantêse wong bêdhah nagari
ambêboyong jarah rajabrana
kang kalah kalap putrine
kantuna anak ingsun
tunggyanana byantaranèki
waduningwang sapindhah
tunggwaa kitèku
sang putri nangis kalara
saha sambat dyah ayu kaswasih-asih
gumuling gya kantaka

ibuningkang parêngnya manangis
taman bisa mampêh ring lulutnya
lara-lara karunane
dhuh nyawa sutèng ulun
kadyaparan lah kita nini
tinilar ing yayahnya
wadu dalêm umung
manangis taman parungwan
wanèh wadu aneka manibèng siti
ana lèn gêgulungan

apuyêngan wong sadalêm puri
balulungan kawês gatinira
sang nata anglês ing tyase
angling mring grahanipun
lah kitagya dandana aglis
apan ta sutanira
srahêna Hyang Agung
grahanya nangis alara
sutanya Dyah Jumilah tamane ngênting
patilar ing yayahnya

natèng Madiun ika wêwêling
ring parêkannya têngga nagara
hèh pêcêl parêkan kabèh
kang tunggwa sutèng ulun
lah ta iki kêris dèn bêcik
sungêna gustinira
ing sapungkur ingsun
wus pasthi wasiyat ingwang
Si Gumarang gya sungêna yyan anglilir
pêcêl mring gustinira

agya mêsat sira sri bupati
pan kalindhih têtunwaning wisma
wus dhumêsêk ing agnine
mantri apan arêbut
palayunya tiba atangi
mangungswa ring bang wetan
lèn mangungswa gunung
risang nata palayunya
ngalor ngetan Wirasaba kang dèn incih
saha graha tan pisah

Ki Mas Lonthang ciptèng tyas angungsi
Surabaya lèn karsa myang rama
mantri kabèhnya parane
samya arêbut kayuh
kawarnaa ika kang kari
Sang Dyah Rêtna Jumilah
putri ing Madiun
salir lirira kantaka
kang wasiyat curiga katur sang putri
mila angèsthi pêjah

agya dhatêng wadya ing Matawis
kithèng Madiun sampun kinêpang
sampun katur ing wartane
yèn natèng ing Madiun
sampun lolos tilar nagari
kantun putra wanodya
anèng jro kadhatun
Senapati dahat rêna
gya tumama byantara sang dyah ningali
dhatêngnya Senapatya

ciptanira sang dyah jroning ati
Senapati iki mêngko pêjah
aglis sinambut pastule
Senapati pinastul
kaprawasèng jaja ngênani
Senapati tan pasah
mèsêm sarwi laju
sang dyah anyandhak sarampang
tinêmpuh Sang Senapati tan gumingsir
sang dyah mengo smu merang

sang suputri mangêntyèkkên gêndhing
gya umundur maring pasarean
tumulya narik dhuwunge
Gumarang aranipun
Panêmbahan ika ningali
nulya mênggah ing manah
amicarèng kalbu
dudu padu iki uga
yèn paksanên tan wande amiyatani
Senapati ampungan

ciptanira sang dyah jroning ati
baya sira tan amangan sêga
yèn tan tumama ing kene
pasthi sira ngong suduk
Senapati alon alinggih
munggwing madyaning lawang
lingnya saha ngrungrum
ingasmaran sing kadohan
rinarêpa Senapati ngasih-asih
saha prayatnanira

amintasih lingnya Senapati
dhuh kusuma ulun iki nêdha
pangapuranira anggèr
saking kwèh sisip ulun
apan ulun iki srah pati
dahat ulun tan nêdya
rumusak Madiun
watêking wadya akathah
wong Mataram tan kenging ulun pêpênging
wadyalit angrêrayah

bok sampun sangêt amitambuhi
mring gêgêbale pun Senapatya
lah mirah sapanên anggèr
mirah andika uwus
lah punapa winalanggalih
apan maksih gumêlar
sajroning kadhatun
kalamun wontên kang rusak
gêgêbale pun Senapati ngilèni
anggèr kagunganira

nadyan silih ajia sakêthi
ulun mirah kang angilènana
nanging sinapaa bae
saking ing sisip ingsun
pan sumôngga ing ôngga iki
sakarsa ngukumêna
pan ulun jumurung
yèn tan wontên pangaksama
pan sumôngga dasihe datan gumingsir
katrap ngukum sang rêtna

Senapati dan lingira malih
gustiningsun anggèr nuhun duka
tiba anasih ukume
sumôngga ing bêbêndu
mapan ulun atadhah runtik
suka yèn pêjahana
kawula sang ayu
upami dirada mêta
padhanana tan wande ambêbayani
sapa ingkang nônggaa

tan aetang yèn amanggih pati
saking tan ana lèn kang kacipta
baya sira musthikane
rat jagat tan anêmu
ayunira dahat ngêntèki
ing rat sapta buwana
sapta wiyat iku
pangrasa kawula dewa
tan amanggih gandhêse akarya brangti
wong canggèh ing jro tilam

Senapati nglosod angyatnani
angrarêpa pan saking doh sira
anêlasakên baude
gusti dhuh jiwaningsun
ukumêna pun Senapati
saking sisip pun kakang
anuhun bêbêndu
atêmbung tadhah mastaka
malah mandar wong ayu maria runtik
asiha ing pun kakang

Rêtna Jumilah ing manah gigrik
amiyarsa salingirèng priya
Senapati pangrungrume
angganira marlêsu
bayunira lwir dèn lolosi
asta cape sakala
dhuwung nulya runtuh
Senapati pan uninga
yèn sang putri gumiwang salwir pakarti
dhuwung runtuh ing lêmah

Senapati nulya amarani
gya sinambut dhuwung kang lêligan
wus sinarungakên age
gya cinangking sang prabu
sang dyah ayu nulya sinandhing
pan sarwi rinarêpa
dhuh rêtnaning ayu
dedea kang anônggaa
pêpanggile kadya tan dadia takir
kaprawasèng ing katga

lah ing mangke kêrisira gusti
sun arani mangke Si Gupita
dening punika margane
andikasih maringsun
sang dyah ayu datan nauri
maksih cêngêng umulat
tyasira gêgêtun
ping kalih maksih karasa
ing rusake nagara Madiun iki
lolose ingkang rama

Sênapati tansah ngasih-asih
pan adangu dera angrêrêpa
malah hyang rawi surupe
gumanti kang sitèngsu
Panêmbahan dènnya ngrêrintih
dhuh gusti jiwaningwang
kang asawang madu
ngandikaa mring pun kakang
ing sakêcap pratôndha andika asih
kawula ngastu pada

têkakêna dhadhanira gusti
dening rusake nagarinira
wong bang wetan kang agawe
wong Mataram wus bingung
tan uninga ing ala bêcik
têka padha ngrêrayah
mangke katarucut
punika ingapuraa
sakathahe dosane tiyang Matawis
pan abdi jêngandika

Rêtna Jumilah sigrangling aris
kari siji pêpanggil kawula
Senapati aywa kagèt
ingsun ngagêm panyukur
ing sajroning apulangrêsmi
yèn tan busik tan babak
tuhu gustiningsun
ya ta sang ayu ingaras
Senapati datan darana ningali
ingêmban mring jro tilam

sang dyah ayu tan kawawa tampik
pêpanggile panyukur kinarya
alandhêp waja ginawe
dèrèng prapta sadalu
kang panyukur wus ngali-ali
pratôndha yèn tinêkan
sang dyah putrèng ratu
dening Sang Ratu Jumilah
kadyangganing katiban wongwa kasambi
asru panjolanira

prapta raina miyos tinangkil
praptèng ing jawi pêpak sadaya
myang pra mantri santanane
miwah pra mantri kumpul
Adipati Mandraka nênggih
samya lunggwèng ing ngarsa-
nyarajèng Matarum
lawan kang para dipatya
samya nangkil miwah Adipati Pathi
saya duwe pangrasa

rakanira tansah dèn tingali
dahat sanès lawan saban-saban
lwir kang pangantèn sêmune
amicarèng tyasipun
kaya ngapa Ki Senapati
tan arsa abubaran
lawas nèng Madiun
iya dhawaknya akrama
apan ingsun datan anggawa pawèstri
pan ingsun tan abêtah

sigra amit Adipati Pathi
inggih kakang ing ulun punika
nuhun yun mantuk wiyose
ing Pathi wontên mungsuh
nguni sontên utusan prapti
sung wruh dhatêng kawula
bojo ulun ngutus
pan ulun kinèn mantuka
lah ing mangke ulun iki kinèn pamit
mantuka mring Santênan

Senapati sigra dènnya angling
hèh ta ari kita yèn sambada
aywa kita mulih age
yèn pasthi ana mungsuh
benjing ulun kang anangguhi
Dipati ing Santênan
sru mrêdyamit mantuk
saha duka-duka tuwan
apan ulun inggih umantuk mring Pathi
Senapati gya mojar

alah iya sakarsanya ari
yyan kita tan kêna ngong ampaha
akêdaha karsa mulèh
dipati gya wotsantun
sigra bubar asêmu runtik
lampahira akêbat
warnanên kang kantun
Senapati ing Ngalaga
sigra mojar mring wadya para bupati
myang paman Môndaraka

wruhanira aringong ing Pathi
arsa ambalik mungsuh maringwang
Kya Môndaraka gya ture
punapa karanipun
kita mojar kadya puniki
Senapati lingira
wus pasthi Hyang Agung
wis aywana winicara
pan ing mangko manira arsa nglampahi
mring bumi Pasuruhan

hèh paman Môndaraka kitaglis
bubarêna wadya ing Mataram
sigra Mandraka abêndhe
wadya Mataram grêgut
asiyaga anata baris
ya ta wadya gya bubar
sumrêg lampahipun
Senapati sigra mangkat
munggèng wuri ginarbêg ing wadya mantri
tan kandhêg lampahira

kêbat ing lampah anulya prapti
Pasuruhan sigra masanggrahan
abaris kubêng pondhoke
sigêgên tan winuwus
kawarnaa Ki Adipati
Pasuruhan arêmbag
lawan mantrinipun
anarka rasa nungkula
kang kinarya taladha ingkang rumiyin
kawone wong bang wetan

Adipati Pasuruhan angling
hèh sakèhing wadya mantriningwang
ing mangkya apa êrèhe
wong Mataram wus rawuh
arsa ngrusak ing sira iki
nanging ing tarkaningwang
yèn kita amêthuk
tur kita môngsa mênanga
dadya kita akarya rusak wong cili
angur kita nungkula

wontên bupatinira sawiji
palajêngan saking Balambangan
Ki Kanitèn kêkasihe
alon dènnya umatur
apan ulun botên umiring
ywan paduka nungkula
apan ulun purun
amêngsaha wong Mataram
myang kang aran prajurit pun Senapati
yèn abênên karosan

sapakartine ulun pan wani
myang angadu sapucuking braja
miwah ing katêguhane
lawan akantar bahu
silih ukir sampun kawatir
tingalana kawula
sampun wontên tumut
dèn surakana kewala
sakathahe wadya Pasêdhahan benjing
ulun ingkang maguta

ring salaminya ulun aurip
dèrèng ulun wruh raosing sêga
mung ulun bukti kunire
manawi tan kadyèngsun
Senapati datan kacangking
mastakane deningwang
datan ulap ulun
apan sampun ulun sêdya
salamine Senapati ing Matawis
amangke kaparêngan

Adipati Pasuruhan angling
yèn mangkana ing mangkya karsèngwang
ulun asrah kita mangke
sakèhe wadyèng ulun
Pasuruhan karsanirèki
kita anguyunana
ngong tan milu-milu
Ki Kanitèn apranata
ring suku sang dèn pracayèng nèng jro puri
kita ngeca-ecaa

Adipati Kanitèn sigrangling
asowarèng wadya Pasuruhan
padha siyagaa kabèh
tongtonên ri prang ulun
lawan Senapati Matawis
kita padha jurunga
surak wuri ulun
sêsampunira siyaga
sigra bubar ing marga datan winarni
kocapa wong Mataram

Senapati sineba ing mantri
para kadang pêpakan sadaya
Mandraka tansèng ngarsane
Senapati gya muwus
hèh paman Môndaraka mangkin
lawan samitraningwang
aywana kang milu
amung wadya tinataa
saha sanjata lawan têngêran mami
lah padha titihana

wruhannya paman ring mungsuh iki
lêwih awrat yèn kita nônggaa
tan kêna ingènthèngake
paman tarkaning ulun
yèn sisipa karya bilai
Mandraka alon mojar
matur sang sinuhun
ring mangkya kadya punapa
sakyèh ri kang samitra kalawan mami
punapi tan binakta

Sênapati sigra dènirangling
lah ta paman ing karsa manira
anamung mapag mungsuhe
kang wadya patang puluh
ulun bêkta dharatan sami
waos cêmêng sadaya
kulambinya wulung
muhung ring pamêkas ingwang
poma paman aywa bah dènnya abaris
yèn ngong dèrèng karuwan

sigra mangkat Senapati aglis
turangganya sampun tinitihan
pun Camuris ta wastane
cêmêng ing ulêsipun
binusanan tinon tulya sri
Senapati rasukan
wulung udhêng wulung
arja paningsêt kalekah
nyamping wulung yèn tinon wus angêntèni
prajurit tan sisihan

wus samêkta Kyai Senapati
sigra mangkat aris lampahira
wong kawan dasa lampahe
apan sampun kapêthuk
Adipati Kanitèn kalih
Senapati Ngalaga
Kanitèn gya muwus
lah kita iki wong apa
angadhangi marang gèn ingsun lumaris
lah êndi Senapatya

Ki Senapati sigra dènnyangling
ika apa kang anèng ing wuntat
anitihi ing wadyane
ya ikagustiningsun
Senapati rajèng Matawis
ulun iki lêlurah
numbak cêmêng ingsun
kèhing wadya kawan dasa
ulun angro laku ngong kinon ajurit
amungsuha ing sira

Adipati Kanitèn sigrangling
sarya suka anglênggak alatah
kita iki paksa ngêne
kita dahat kumingsun
sanggup wani mungsuh ing kami
apa kita tan mirsa
yèn ulun pinunjul
tanpa sama ulun yuda
Senapati pantês mungsuh ulun jurit
hèh kita gya mirea

Senapati agya anauri
nora gêlêm ingsun suminggaha
pan ulun iki kinèngkèn
kinon amagut mungsuh
lamun ulun durung ngêmasi
ulun dahat tan arsa
kita akèn wangsul
kêdah laju ingadhangan
Adipati Kanitèn lingnya nudingi
kita iki abeka

lumuh kita kinarya abêcik
baya kita bosên nadhah sêga
kita wani ngulun mangke
ulun pithês ko lampus
Senapati alon dènnyangling
nadyan si mangkonoa
tan gumingsir ulun
saking bot jalma ngawula
nadyan silih tumêka ing lara pati
ulun taman gumiwang

Kya Dipati Kanitèn sigrangling
baya kita iki dahat arsa
wruh digdayèngsun yaktine
lah numbaka ngong mungkur
pilihana dhadha myang gigir
manawa ulun kurang
pracayèng sirèku
Senapati aris mojar
iku sukaning ulun tandhing ajurit
aywana ngucirèng prang

gya samya ngêtab turôngga kalih
sigra nêmpuh ulung-ingulungan
ing watang ukèh-ingukèh
surak atri gumuruh
asauran wadyèng Matawis
lawan wong Pasuruhan
myang gong munya umyung
ya ta larih-linarihan
kang prajurit tan ana kasoran tandhing
samya prawiranira

Adipati Kanitèn nglarihi
mring Senapati nanging tan pasah
dahat tan menggung lungguhe
tinitir-titir asru
Senapati tan kêna kokih
cape asta amatang
têlas sarèhipun
adangu watang-winatang
kang prajurit samya sayahira kalih
samya datan tumama

anglir ampuhan surak wadyalit
sarya êgong munya tri gumêrah
tanpa parungwan wadya kwèh
barung têtêg lwir butul
kadya ombak robing jaladri
Kanitèn arsa numbak
turôngga sang prabu
mila arsa linarihan
pinrih tiba arsa nulya dèn kakahi
turôngga gya tinumbak

kawarnaa wau kang ing wuri
Adipati Môndaraka ika
wus adangu panusule
mring Senapati iku
wus rumêksa munggwing ing wuri
mila ta tilar wadya
sumêlang tyasipun
yèn têbih ari sutanya
Senapatya marmanya nusul pribadi
Dipati Môndaraka

pêpathak kang tinumbak ngênèni
turangganira Ki Senapatya
ambandhang lumayu ngilèn
Kanitèn ling ya asru
aywa kita lumayu ugi
lah ta kita wangsula
payo padha tangguh
Senapati sigra mojar
apan kita ngucira dera ajurit
kaya dudu prawira

dening turôngga kita larihi
tuhu kita dudu prang prawira
Senapati wangsul age
Mandraka ngampah kayun
alah mêngko jêbèng dèn ririh
aywa kirang prayatna
mungsuhira têguh
lah têdhanên mring Hyang Suksma
Senapati sigra nulya anungkêmi
salat bêkti maring Hyang

sangêt pamêsu sajroning galih
pan mangkana ing panêdhanira
mugi gampanga kawone
Senapati anêkung
amaladi samadi êning
anêgês karsaning sang
ngamurwèng pandulu
sampun padhang tingalira
Senapati samana anulya tangi
waosira tinatap

hèh Palèrèt sun jaluk sirèki
gawenira sapisan kewala
wong ika prihên lumpuhe
tan kawarna ing ênu
surakira awanti-wanti
Senapati gya mangsah
sarwi ngêmbat lawung
Dipati Kanitèn mojar
baya kita pantèn wani bali maning
môngsa sira mênanga

Senapati sigra anglarihi
gagêndhune kang kêni tinumbak
runtuh Dipati Kanitèn
pan cape sukunipun
datan kêna atangi malih
lêsu sarira lupa
ilang bayunipun
Senapati lagya mojar
hèh Kanitèn ana karsanira mangkin
sumaur kang tinanyan

apan ulun tan adarbe kapti
angganingwang upama bêbathang
pan sakarsanira angrèh
yèn kêna ulun jaluk
patènana ta ulun iki
Senapati gya mojar
ingsun ora ayun
amatènana ring kita
Senapati tumulya amundhut aglis
turôngga èstri pincang

turôngga katur ing Senapati
lêlagaran kuda wadon pincang
apan pangon kandhaline
Senapati gya muwus
hèh Kanitèn muliha aglis
marang ing Pasuruhan
waraha gustimu
yèn kita iku wus kalah
Ki Kanitèn nauri ulun puniki
apan sakarsanira

wus tinunggangakên kuda aglis
lampahira kinèn ngiringêna
wadya patang puluh kèhe
wong wetan kang lumayu
pan angungsi jro kitha sami
Kanitèn sampun prapta
anèng ngalun-alun
anulya sira tumama
ing ngarsane ki dipati aningali
mèsêm maras ing nala

Adipati Pasuruhan angling
hèh Kanitèn apa olèh karya
dene kita lêsu bae
apa kita wus têmu
lawan Senapati Matawis
Ki Kanitèn wotsêkar
ulun tan kapangguh
lan Senapati Ngalaga
dèn adhangi ing lurahipun sawiji
waos cêmêng punika

dening sanggupipun amêkasi
datan antuk kawula lajênga
ywan maksih idhup dhèwèke
ki dipati amuwus
wruhanira ingkang ngadhangi
marma wani mring sira
Senapati iku
Ki Kanitèn aturira
uningaa yèn punika Senapati
môngsa ulun mundura

sukua dhadha ulun lampahi
têkêna janggut datan suminggah
wêruha Senapatine
matia aprang pupuh
datan sêdya ulun gumingsir
ki dipati gya mojar
pan kita kumingsun
mêngko si lamun dayaa
môngsa kita nêmahana kaya iki
aran kita wus kalah

Adipati Pasuruhan angling
mring wong Kalang lah kita kêthoka
Si Kanitèn dipun age
sigra nulya winadung
gulunira Kanitèn aglis
nanging ta nora pasah
wadungnya gya putung
anulya sinokan timah
cangkêmipun Ki Kanitèn sampun mati
ki dipati ngandika

lah gawanên Ki Kanitèn aglis
sira aturna mring Senapatya
saha bêktaa sêgahe
turêna bêkti ulun
salamanya ulun puniki
tan narka anglawana
marang sang aprabu
Kanitèn ta wani nglawan
pan ing mangke apan wus ulun patèni
katura ing paduka

sigra kang kinon nulya lumaris
jisimira Kanitèn binakta
agya prapta ing lampahe
ing ngarsane sang prabu
kang dinuta sigra wotsira
manêmbah ring suku sang
tumulya umatur
ulun duta rayi tuwan
Pasêdhahan katura ing salam bêkti
myang tadhahan katura

lan jisimipun Kanitèn nênggih
ring mangkya katura jêng paduka
apan punika purwane
pan rayi sang aprabu
datan nêdya mungsuh sang aji
nagari Pasêdhahan
katura sang prabu
myang rajabrana sadaya
rayi tuwan tan rumaos andarbèni
katura ing paduka

Senapati sigra angling aris
iya tarima ingkang pracaya
yayi Pasuruhan mangke
matura ing gustimu
lamun ingsun mangkyarsa mulih
de wadya Pasuruhan
mênênga karuhun
apa sakarsa wong wetan
dèn turuta aja sawalèng ing kapti
sakarsa lakonana

wus tinundhung duta mêsat aglis
sampun prapta nagri Pasuruhan
wus katur sawêwêlinge
sigêgên tan winuwus
kawarnaa Ki Senapati
akèn nêmbang tangara
arsa bubar mantuk
bêndhe tinitir angangkang
sigra bodhol wadyabala ing Matawis
tan kawarna ing marga

sampun rawuh kitha ing Matawis
Panêmbahan tumamèng byantara
para graha mêthuk kabèh
putri saking Madiun
gya kinanthi ing para rabi
ucapên wadyanira
pan wus sami mantuk
ing wismane sowang-sowang
rabinira prasamya mapag ing laki
ingkang saking kasmaran

punika babade nguni
kaya winisayèng buta
janma sinigêg sang katong
kocapa ing Surabaya
dadi pangungsèn ika
wong Pranaraga Madiun
kabèh anèng Surabaya

pirang warsa laminèki
prang ing kali Dhadhung ika
mangkana winuwus malèh
nênggih Ki Mas Lonthang ika
sutanya Panêmbahan
ing Madiun pan pinupu
mantu Pangran Surabaya

ênêngakêna rumiyin
kocapa Kadhiri ika
namane kang madêg katong
rumiyin pangeran êmas
lami-lami pan seda
pangran mas sasedanipun
katur Pangran Surabaya

dadya nagri kidul nênggih
samya ingisèn punggawa
mring Pangran Surabayane
ingkang ananduri ika
ing Kadhiri samana
kang jumênêng ratu jalu
inggih saking Surabaya

miwah Ki Mas Lonthang malih
kang saking Madiun ika
ingkang pinipil mantune
mring Pangeran Surabaya
pan pinarnah punika
anèng ing Japan alungguh
jumênêng Dipati Japan

dening ing Wirasabèki
wus tinanêman punggawa
Ki Rôngga Pramana rane
kang jumênêng Wirasaba
miwah ing Pasêdhahan
ingisèn punggawa sampun
Adipati Pakulungan

iku caritane uni
kang anjamah padha lanang
ri sampun kinôndha kabèh
karta jamane samana
ênêngakêna ika
wontên gantia winuwus
ing Kadhiri kang winarna

Senapati ing Kadhiri
wus wikan ujar wirayat
agunêm lawan arine
kang aran Ki Suradipa
arine malih ika
aran Ki Êntol Jajanggu
myang ari wuragil ika

Kartimasa kang wêwangi
Senapatiaris mojar
hèh Suradipa riningong
mêngko paran daya kita
dening nagri Mataram
mangkya iki saya ngrêgu
iya yayi wruhanira

apan jaman iki mangkin
yayi kadyapa ing kita
ing mangkya mingêr mangulon
yèn ingong rasa ing nala
bang wetan iki uga
saya apês jamanipun
lan malih ujar wirayat

ring mangkya saya pinanggih
ing Mataram iki uga
tan siwah lan wirayate
yèn kita sêmbadèng karsa
yayi panêdyaningwang
ngawulèng Mataram ingsun
yèn kita kabèh sêmbada

ngong tilar prajèng Kadhiri
kalamon ora mangkana
tarkaningong ora wande
benjing baris ing Mataram
nglurug mring kene benjang
Ki Suradipa lingipun
inggih punapa ing karsa

ulun dhumatêng umiring
kakang ing sakarsa kita
Senapati sigra linge
hèh Ki Nayakarti kita
ngong duta mring Mataram
aturêna surat ingsun
mring Senapati Ngalaga

kang madêg natèng Matawis
poma iki surat ingwang
nulya katura dèn age
Nayakarti atur sêmbah
sampun atampi sêrat
sigra mêsat lumastantun
ingiring wadya sadaya

kêbat lampahirèng margi
Nayakarti tan kocapa
kawarnaa sang akatong
Senapati ing Mataram
dawêgira sineba
ing wadya mantri tumênggung
miwah kang para santana

Adipati Mangkubumi
myang Dipati Singasêkar
dene kang munggèng ngarsane
sang nata Kya Môndaraka
sang prabu ing Mataram
sêsanga atmajanipun
samya anangkil sadaya

putra èstri tan winarni
atmaja jalu sêsanga
kang wus jinunjung lungguhe
ingkang pêpitu punika
apan sinama-sama
kang kêkalih maksih timur
mila dèrèng kalênggahan

Mas Tambaga kang kêkasih
ingkang waruju punika
Mas Kadhawung jêjuluke
pêpitu wau punika
putra kang sampun lênggah
Kenthol Kajoran kang sêpuh
Dipati Pugêr kang nama

Ki Mas Damar kang kêkasih
Adipati Purubaya
wontên dene Ki Mas Gathot
Ki Arya Wiramanggala
bêbanthènge Mataram
Mas Jolang jêjulukipun
adipati anom ika

ginadhang gumantya aji
umadêg rajèng Mataram
lan malih Ki Mas Bathothot
Adipati Jagaraga
miwah Mas Bagus ika
anênggih jêjulukipun
Adipati ing Juminah

wontên dene Ki Mas Julig
ran Dipati Pringgalaya
Pangran Juminah kandhane
apan kaprênah kang raka
ing pangeran dipatya
kang sadhèrèk èstri iku
pan sampun sami akrama

nama Dêmang Tanpanangkil
lan Dipati Têpasana
dene kang asêpuh dhewe
nênggih jangkêpe sadaya
kang nama Radèn Rôngga
kang sakti kalangkung-langkung
nanging punika wus seda

sigêgên ingkang winarni
Nayakarti pan wus prapta
nagri Mataram lampahe
sampun katur ing narendra
duta Kadhiri prapta
arsa umarêk sang prabu
dutanira Senapatya

gya ingandikan wus prapti
ing ngarsane sang narendra
Nayakarti awotsinom
Panêmbahan sigra mojar
hèh duta kita sapa
ngaranira kita rawuh
lan dinuta paran kita

iya maring Senapati
Nayakarti aturira
pun Nayakarti ran ingong
dinuta ngabdi paduka
pun Senapati ika
ngaturakên suratipun
punika konjuk paduka

sampun tinampan kang tulis
winaca sinuksmèng nala
bêbukaning srat ungêle
sêrat kawula sang nata
saha bêkti kawula
konjuka ing sang sinuhun
kang pinundhi ing Mataram

kang sinung sih nugrahaning
Allahu ingkang pinujwa
kaping kalih sapangate
Jêng Nabi Duta Mukamad
sarya barkat sakabat
sakawan ingkang rumuhun
Abubakar Ngumar Ngusman

kang sakawanipun Ngali
raliyalahungan huma
kalawan sawab barkate
sakyèh pra wali pandhita
kang sinare ing Jawa
pinaosna yuswanipun
ri sampun kadya punika

awiyos kawula gusti
ngunjukakên pêjah gêsang
dhatêng paduka sang katong
arsa angabdi kawula
ing pada sri narendra
dadosa pakathikipun
ing kuda paduka nata

punika manawi sudi
Panêmbahan amupua
angabdèkakên ing bodho
ing pêjah gêsang kawula
konjuka ing sang nata
sakarsangrèh ulun sukur
saking la-êla kawula

saking kêdah ulun iki
angabdi dhatêng paduka
dhumatênga turun ingong
ngabdèkêna tuwan-tuwan
punika sêtya amba
dhumatêng ing sang aprabu
dunya rawuh ing ngakerat

Tuwan Panêmbahan mami
dahat tyas tan sêla-sêla
sapunika atur ingong
saèsthi praya kawula
kawrat ing dalêm sêrat
ya ta mèsêm jroning kalbu
Senapati ing Ngalaga

mirsa turing Senapati
kang kawrat ing dalêm surat
kalangkung suka jro tyase
Senapati sigra mojar
Nayakarti matura
mring Senapati nak ingsun
yèn gêdhe tarimaningwang

pracayane maring mami
sakêthi jumurung ingwang
donganingsun ing Hyang Manon
mugi ta tinêtêpêna
imane anak ingwang
ênggènnya arsa angaku
bapa maring jênêng ingwang

nanging ingsun sêmayani
yèn anak ingong têkaa
benjing wulan Mukarame
iku ingsun aputusan
mêthuk ing anak ingwang
têka dandana nak ingsun
aywa sumêlang ing nala

apan sampun pinisalin
Nayakarti sabusana
kampuh dhuwung rasukane
calana kalawan arta
Panêmbahan ngandika
hèh Nayakarti sirèku
lah age kita muliha

saha surat ulun iki
sungêna ring sutaningwang
liya tinampan surate
mring Nayakarti saksana
manêmbah agya mêsat
datan kawarna ing ênu
nagara Kadhiri prapta

wus cundhuk myang Senapati
saha sêmbah aturira
wus tinutur sapolahe
kang surat sampun tinampan
dhatêng Ki Senapatya
winaos sinuksmèng kalbu
mangkana ungêling surat

pèngêt surat ingong iki
jêbèng praptaa ing kita
Senapati Kadhirine
dhingin salam donganingwang
praptaa marang kita
kapindhone kita atur
surat dhatêng ulun ika

iya wus ngong tupiksani
sawiraos suratira
kalangkung tarimaningong
dening kita dahat arsa
dhatênga ing Mataram
angakên yayah ing ulun
dahat suka ring tyas ingwang

lan jumurung donga mami
maring Hyang mugi ta kita
antuka ing sapangate
Kangjêng Nabi kang sinihan
pinanjangna yuswanya
têtêpana imanipun
dening jêbèng jangjiningwang

ing sasi Mukaram benjing
iya kita ingong papag
ing laku gêgaman gêdhe
iku nuli ambalika
kita lamon sayêktya
têlas srat saraosipun
ing driya kawrat ing surat

langkung nuhun Senapati
sarya anêkêm mastaka
pangraose ing manahe
lir kadya panggih priyôngga
lawan Jêng Panêmbahan
ênting suka ring tyasipun
ri sampun ing lama-lama

kocapa Mataram malih
prapta ing ubayanira
ing sasi Mukaram mangke
sri narendra ing Mataram
akarsa amêthuka
mring Senapati puniku
nanging utusan kewala

samana wus mêpak baris
Panêmbahan siniwaka
angandika atmajane
hèhWiramanggala kita
mangkya kita ngong duta
kita angirida laku
amapaga Senapatya

kang ingsun karya sarati
kêkamaring lakunira
Si Tumênggung Lap-alape
hèh Tumênggung Alap-alap
kita angêmbanana
iya maring sutèng ulun
dèn bisa nratèni kita

yèn ana duduning kardi
lah môngsa-bodhoa kita
lan mantri pamajêgane
iku kabèh umiringa
maring ing sutaningwang
wong Kajoran aja kantun
lan wong Pajang Jagaraga

myang wong Dêmak ayya kari
iku padha umiringa
ing lakune putraningong
nanging ring wêwêkas ingwang
lamun benjing èstua
Ki Senapati kapêthuk
nuli sira Alap-alap

mringa Ngrawa dalêm benjing
yèn wus Ngrawa dalêm kalah
boyongên jarahên kabèh
dèn ajana kari ika
têlas wêling narendra
anulya bubar tinundhung
wus atur sêmbah sadaya

wus bubar sing arsa aji
tan kawarna lampahira
praptèng Madiun sirage
abaris ing lampahira
wau ingkang kocapa
kang anama ratu jalu
apan lagya sinewaka

wus ngaturan ing wadyalit
yèn wadya Mataram prapta
ratu jalu tumulyage
wus anglampahakên duta
dhatêng ing Surabaya
lampahing duta sung wêruh
yèn wong Mataram wus prapta

arsa gêcak ing Kadhiri
myang ing Japan Wirasaba
Rawa Malang sampun saos
miwah ing Lumajang ika
lawan ing Kartasana
wong Mataram sampun rawuh
amondhok ing Kartasana

sakilèn kitha Kadhiri
mujur mangidul barisnya
malah dhatêng kidul kulon-
nipun Kadhiri punika
ing Pakuncèn wastanya
apan wadya ing Matarum
samana sami ngrêrayah

wong desa sami angungsi
ing kitha agêng punika
kang rupa kêbo sapine
apan sami cinêkêlan
kathah ngili wong desa
sineba sang ratu jalu
sampun amêpêk gêgaman

wus samêkta ing ajurit
sakyèh para mantrinira
wus pêpêk nèng pasowane
amung Kyai Senapatya
kang datan ana prapta
lagya sakit awakipun
apracaya ngarinira

wasta Saradipa nênggih
arinira Senapatya
kang saos karsa sang katong
Saradipa anèng ngarsa-
nira sri naranata
ajajar lan mantri agung
ratu jalu angandika

êndi ta kakangirèki
dene tan ana aseba
Saradipa lon ature
dawêg asakit pun kakang
Senapati punika
kawula ingkang tinuduh
asaos ing karsa nata

ratu jalu sigra angling
yèn kakangira alara
yakti kita sêsilihe
ingkang angirid ing lampah
mapaga ing prangira
wong Mataram ingkang rawuh
lah agya kita bubara

angirida wong Kadhiri
lamun sira angantia
sêsuruhannya sakèhe
praptane wong Surabaya
apan iya wus lawas
têmah sira dhewe lêbur
lah payo kita mangkata

ingkang kinon awotsari
têngara gêgaman bubar
lwir Hyang-Hyang tulis yyan tinon
nagara lèr dèrèng prapta
mung Sarêngat Balitar
Malang Rawa ingkang rawuh
ingkang ambantu punika

dêdamêl sampun lumaris
wadya Mataram katingal
nulya yun-ayunan age
Saradipa têtindhihnya
anawang anèng ngarsa
wong Mataram apan wêruh
wong Kadhiri lagi prapta

sampun wêwangsitan sami
wau wadya ing Mataram
dyan campuh ing yuda age
sigra wong Kadhiri samya
bêdhili dhingin ika
Saradipa sampun wêruh
yèn dêdamêl ing Mataram

bêdhil ngarêpkên manginggil
wong Mataram apan tunggal
tan nganggya mimis bêdhile
nanging wau keri kanan
prang nêmêni aramya
surak-sinurak gumuruh
swarane ambal-ambalan

tan ana ingkang kalindhih
prangira kongsi sadina
kasaput wêngi pêrange
kocapa kang anèng wisma
Senapati pan samya
gunêm lan kadang wragèku
miwah lawan arinira

Kartimasa kang kêkasih
lawan Ki Jajagung ika
Saradipa panggulune
kang nindhihi barisira
Senapati lingira
dhatêng arinira wau
kalih katiga mantunya

prayayi ing Dhiri nênggih
Mas Balimbing wastanira
Ki Senapati mantune
lah payo sira dandana
sawêngi mêngko ingwang
alolos panêdyaningsun
lah manawa karainan

ngalumpuka kabèh sami
iya sakèh rayatira
Kenthol Jajagung ature
kados punapa ing karsa
pan pun kakang Sradipa
punika taksih amagut
taksih wontên ing paprangan

manawi botên udani
Senapati sigra mojar
kita iki pindho gawe
adhi ing wicara kita
ulun uga wus rêmbag
kalawan kakangirèku
balika rayate uga

gawanên aywana kari
lah kita kalumpukêna
aywana kantun sawiyos
ri sampunira mangkana
sarayate Sradipa
dupi wus prapta akumpul
jalu èstri wus adandan

ingkang binêkta anênggih
mung satus sanake lanang
ika santanane kabèh
wus samya angatya-atya
nulya dan sira bubar
wau saking wismanipun
kesahe Ki Senapatya

apan kesahe ing nguni
kang èstri samya kinêpang
munggèng ing têngah lampahe
wau ta Ki Saradipa
wus tinambuh ing lampah
nanging wus sinungan wêruh
yèn kang raka sampun mêdal

Saradipa tumulyaglis
wus dandan sakadangira
wus jinawil kadang kabèh
wontên ta wong kawan dasa
ika sami santana
iku bubar tan asantun
saking pasanggrahanira

samana sampun apanggih
lan kang raka Senapatya
sampun anunggal lampahe
Saradipa lan kang raka
Senapati punika
kawarnaa enjingipun
barisira wong ba wetan

pan sampun samyantuk warti
yèn Ki Saradipa kesah
kala ing dalu kesahe
anunggil mring Senapatya
pan tunggal karsanira
arsa balik ing Matarum
sampun ngaturi uninga

mring sang ratu jalu mangkin
sang ratu jalu lingira
lah padha susulên age
tumpêsên lamun kacandhak
aywana kari ika
sigra bubar kang ingutus
barising wadya sumahab

saha tangara anitir
lampahing bala kumêrab
kang anututi lampahe
Senapati katututan
kacandhak ing Karakal
dyan campuh sigra ingamuk
aramya tumbak-tinumbak

mantune Ki Senapati
Mas Balimbing aranira
sigra umangsah ngranage
kinarubut ing akathah
prajurit myang punggawa
akathah punggawa tatu
sawênèh akathah pêjah

tandangira Mas Balimbing
apan kêkathahên lawan
Mas Balimbing pan kataton
jajanira pan kabranan
Senapati uninga
yèn kabranan ingkang mantu
sigra angatag santana

kathahing santana nênggih
amung satus kawan dasa
ingatag sigra tandange
angamuk mring wong bang wetan
sira tinêmpuh bubar
sing kaamuk apan lêbur
wong bang wetan apuyêngan

kadya gabah dèn intêri
Senapati wus putusan
mring Dyan Wiramênggalane
wus katur sawêkasira
sigra nulya angatag
rahadyan mring wong Matarum
sadaya kinèn mêthuka

dhumatêng ing Senapati
sigra lampahira agya
sakathahe prajurite
lampahe asêsandêran
gya prapta gonnya yuda
wong Mataram sigra ngamuk
wong bang wetan akwèh pêjah

ya ta kagegeran sami
wong wetan lumayu agya
larut ngungsi ing kithane
lawang kitha tinêtêgan
wau Ki Senapatya
apan ta sampun acundhuk
lan Radèn Wiramênggala

wus sami salaman sami
myang sanakira têtiga
samya atur salam kabèh
radèn arya angandika
lah kakang Senapatya
inggih salam donganipun
ramandika Panêmbahan

dhawuha ing dika mangkin
Senapati aturira
sakalangkung panuwune
sarya anêkêm kang sirah
Pangran Wiramênggala
angling kakang dawêg laju
pinarak ing pasanggrahan

wus prapta sarêng alinggih
pangran arya angandika
paman Alap-alap age
ing riki dika linggiha
dika banjura lunga
mring nagri ing Rawa iku
kita gawaa bupatya

lah paman dèn ngati-ati
bupati papat miyanga
kita dadi pangiride
Ki Tumênggung Alap-alap
matur dhatêng pangeran
atur kawula pukulun
kados punapa ing karsa

mênggah nagara Kadhiri
punapa tan binêdhaha
ya ta pangeran wuwuse
pan ingsun ora winêkas
bêdhah Kadhiri ika
kangjêng rama kang pituduh
mung Rawa dalêm kewala

ingkang kinèn amboyongi
sigra ingkang lumakua
bupati papat dèn age
iku ta sira irida
lah wis agya mangkata
pan akarsa bubar ingsun
mulih maring ingMataram

ingsun ngiringakên mangkin
maring kakang Senapatya
iku rama wêwêkase
kakang kinèn rumuhuna
tumanduk ing Mataram
rama sangêt ngayun-ayun
Senapati aturira

punika lamun sawawi
nagri Kadhiri ginêcak
apan langkung suka ingong
lamon ingabêna aprang
pangran aris ngandika
apan dene karsaningsun
rama kita Panêmbahan

Alap-alap tumulyaglis
wus bubar sagêgamannya
bupati papat rowange
Rawa dalêm linurugan
kandha galantèng papat
saha gêgaman gumrudug
umiring Ki Alap-alap

Alap-alap wus lumaris
kawarnaa Pangran Arya
Wiramênggala dan linge
akèn têngara abubar
mulih dhatêng Mataram
sigra atêngara sampun
gêgaman lir wardu gôngga

Senapati kinèn dhingin
pangran arya munggèng têngah
kang para dipati kabèh
ingkang lumakya ing wuntat
samya anitih kuda
sadaya prayatnèng kewuh
apan êlêt saonjotan

têbihe dènnya lumaris
lan gêgaman nênggih ika
mangkana ing prayatnane
manawana nututana
ywa kagèt baris ngarsa
datan kawarna ing ênu
lampah praptèng Jagaraga

sigra arêrêb tumuli
anèng nagri Jagaraga
rêrêb ing lampah angantos
ing lampahira Lap-alap
pan sampun aputusan
atur uninga sang prabu
yèn Senapati kabêkta

kèndêl wontên Saosragi
kocapa Ki Alap-alap
ing Rawa dalêm wus kawon
wus kinrigid binoyongan
myang sampun jinarahan
Ki Alap-alap gya mundur
gêgaman kabèh wus bubar

boyongan lumakwèng asri
ngiringkên wadwèng Mataram
prajurit wingking lakune
samana pan binabadan
pandhita ngalih nata
bumi tan kawarnèng ênu
wus prapta ing Jagaraga

bêboyongan katur aglis
dhumatêng pangeran arya
pangran langkung suka tyase
saksana anulya bubar
Pangran Wiramênggala
boyongan kinèn rumuhun
warnanên kang tur uninga

sampun marêk ing narpati
matur pukulun kawula
dinuta ing putra katong
wiyos ngaturi uninga
dhatêng paduka nata
putra tuwan lampahipun
Ngrawa dalêm sampun bêdhah

têtiyange kinarigid
muwah ta pun Senapatya
Kadhiri punika anggèr
inggih ing mangke kabêkta
sarta sanak putunya
ing mangke wontên ing ênu
angantos timbalan tuwan

sang nata suka sigrangling
dhatêng wong sarati ika
lah palananana age
gajah ingsun paesana
poma dèn bêcik sira
Panêmbahan sigra mundhut
busana kang asri endah

kang awarna kampuh adi
mubyar calana rêrendan
sarta lawan paningsête
amundhut kawan gagragan
myang pangangge wanodya
pan satunggil sêliripun
kinèn mêthuk Senapatya

wong tigang atus angiring
tan antara sigra bubar
gajah ing ngarsa lampahe
datan kawarna ing marga
sampun panggih saksana
Senapati rabinipun
pinisalin busanendah

myang sira Ki Senapati
wus pinisalin busana
kang amêthuk sigra linge
kang timbalan rama kita
kita kinèn lajua
sakalangkung ngayun-ayun
sang nata ngantosi jaba

anulya sigra lumaris
datan kawarna ing marga
praptèng nagara lampahe
pangran arya sigra seba
mèpèkkên Senapatya
anèng ing waringin kurung
lan sanakipun sadaya

andhèr anèng sor waringin
sampun sira tinimbalan
lumayu ing ngarsa katong
prapta cumundhuk anêmbah
saha pra sanakira
sang nata ngawe lingnyarum
Senapati marenea

angujungana ing mami
Senapati sigra nêmbah
dhuwung sinèlèh wurine
majêng lumampah mangrêpa
praptèng ngarsa manêmbah
gya sumungkêm pada prabu
ngusap lêbu dalamakan

ri sêdhêng nungkêmi sikil
Senapati pan ingusap
ngusap gigir ing sang katong
Panêmbahan sarya mojar
lah êndi sanakira
ring nguni kang dira tutur
kang aran Ki Saradipa

lumungsur dènnya nungkêmi
Senapati matur nêmbah
punika abdi sang katong
inggih kang wontên ing wuntat
wasta pun Saradipa
kalih pun adhi Jajagung
lan malihipun punika

abdi dalêm kang kêkalih
wontên wingkinge pangeran
gya sami ngandikan age
Panêmbahan sigra mojar
lah padha ngujungana
sira maring jênêng ingsun
saksana sarêng tur sêmbah

wus asèlèh dhuwung sami
lumakwa akêkesodan
gya sumungkêm pada katong
sirah samya ngêmak-êmak
dera sri naranata
wus mundur saha wotsantun
Senapati ngartikèng tyas

tan kawasa amangsuli
mring ingkang sih sri narendra
kang dhawuh ing awak ingong
apa ta ngong walêsêna
Sradipa Kartimasa
miwah sira Ki Jajagung
samya mangkana ciptanya

tan kawasa darbe urip
Senapati atur sêmbah
jasat kawula sang katong
katura dhatêng sang nata
gêtih daging punika
bêbalung sungsum myang rambut
katura Jêng Panêmbahan

myang pêjah gêsang puniki
inggih katura sang nata
myang kang abdi têtigane
katura dhatêng narendra
kawula tan anyana
yèn agadhaha sadulur
sayakti abdi narendra

tan kumêdhap ing tyas mami
amung tuwan gustiningwang
yèn darbea cipta lyane
nyipta gusti kadi tuwan
mugi jasad kawula
sampun amanggih rahayu
lawan sampun dados janma

Panêmbahan ngandikaris
iya lintang trimaningwang
sung bêkti sêtyanya mring ngong
lah uwis Ki Senapatya
kita padha mundura
ngasoa lampah karuhun
lah sira Wiramênggala

kang amrênahêna mangkin
kakangira Senapatya
ing sapomah-pomahane
dèn abêcik prênahira
uwis padha mundura
saksana luwaran sampun
sang nata mantuk ing pura

samana Ki Senapati
sampun pinarnahkên ika
lêwih bêcik pomahane
wus samya andunung sira
miwah para santana
sigra wong Mataram sampun
ingundhangan samya sêgah

sarta sami kinèn kardi
dalêmira Senapatya
kawatara antarane
satêngah sasi wus dadya
dalême Senapatya
miwah dalême rinipun
Ki Jajagung Saradipa

myang Ki Kartimasa mangkin
dalêmipun sampun dadya
ri sampuning dados kabèh
Senapati dalêmira
wus sami inganggenan
dalêm dhewe-dhewe sampun
mangkana wau kocapa

anênggih Ki Senapati
sampun kaparingan desa
cacahe wau desane
sèwu gangsal atus karya
Saradipa sinungan
desa dhomas cacahipun
rayi kalih wus sinungan

tiyang ênêm atus nênggih
wus sami eca kang manah
angraos dados wawrate
anèng nagari Mataram
miwah satiyangira
myang Senapati wongipun
kang saking Kadhiri ika

apan karya wisma sami
wong saking Kadhiri ika
malah salir dandanane
kang rupa dandanan wisma
datan sami atumbas
pan wus sami dadi wau
sakathahe wismanira

pan sampun sawulan mangkin
pambalike Senapatya
angawula ing sang katong
Panêmbahan ing Mataram
wau kang kawarnaa
Panêmbahan enjingipun
miyos siniwakèng wadya

pêpak sakulawargèki
miwah kang para santana
para putrapêpak kabèh
myang para mantri punggawa
wus anangkil sadaya
munggwing ngarsane sang prabu
muwah ta Ki Senapatya

ing Kadhiri samya nangkil
myang ari katiga samya
umiring dhatêng kakange
rajèng Mataram ngandika
lah sakyèh wong Mataram
iya ta wruhanirèku
yèn si jêbèng Senapatya

ing mangkya ngong akên siwi
ngong ambil atmaja tuwa
ngong angkah pambajêng ingong
sakèh putra-putraningwang
sama kita ngakanga
myang sakyèh santananingsun
èstokna sawêling ingwang

Panêmbahan ngandikaris
hèh sutèngsun Senapatya
mangkya ngong pundhut arine
kang aran Ki Saradipa
iku apan ngong angkah
iya sutèng ulun tuhu
Senapati saha sêmbah

