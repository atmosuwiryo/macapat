Raja Bandar Ngali saksana ginada
tangkis parise wêsi
gadane tinulak
rame surak wurahan
sira Prabu Bandar Ngali
malês anggada
jumêbrèt tibèng tangkis

dadya rame prangira gada-ginada
Sang Raja Bandar Ngali
numpêr pamupuhnya
tan mawi inganggopan
pinêndir tinitir-titir
wus karepotan
kèthèr dènira tangkis

kapalêsat parisane tiba kontal
andakane kagitik
pêcah sirahira
Buaktur kajungkelang
sangêt tibane kabanting
Sang Rajèng Polah
kantaka dèn gosongi

surak umung kadya curnèng antariksa
wontên narendra prapti
Sang Raja Pijaljal
kuthane ing Busirdan
ngundha gada munggèng èsthi
ayun-ayunan
saparanmu prajurit

ingsun Ratu Busirdan Raja Pijaljal
lah sapa sira iki
Ratu Madiskaran
Bandar Ngali ran ingwang
andêl Natèng Burudangin
sèn-isèn ingwang
wijoan palowani

hèh ta Raja Pijaljal payo gadaa
sigra amutêr bindi
asru panggadanya
sira Raja Pijaljal
katulak rosaning tangkis
angangkat gada
Sang Raja Bandar Ngali

dyan pinupuh sira Sang Raja Pijaljal
kuwat dènira tangkis
rosaning panggada
nglumba dipangganira
tangkêping prang Bandar Ngali
yèn wus anggada
lajêng anitir-nitir

datan anggop gadane kadya kitiran
bingung kang anadhahi
dadya karepotan
prange Raja Pijaljal
kabèh Ratu Burudangin
prajuritira
padha anèh ing jurit

kang angucap kapanane duk angangkat
kapanane anggitik
Natèng Madiskaran
pan wus ginulang-gulang
tan ana bedaning bindi
kang wus utama
pangajaring ajurit

gada siji amadhani gada papat
tibane tan ngobêri
Sang Raja Pijaljal
kèthèr panangkisira
parisane tibèng siti
sirahing gajah
katênggêl ing panggitik

mêngsah rêbah malopor polo wus pêjah
kasingsal kang anitih
kantêb tibanira
Pijaljal sru kantaka
rinêbut wus dèn gosongi
Raja Pijaljal
datan amôngga pulih

mubêng nèng papan dipôngga amêndhapan
Sang Raja Bandar Ngali
nguwuh sumbar-sumbar
payo Unuk Marjaban
mêtua tandhing lan mami
isèn wijoan
Rajèng Rum Burudangin

sun kalêbu ratu pêthing wolung dasa
ratu kang wus linuwih
angrèh ratu samya
amolung puluh sowang
kang padha ratu prajurit
balaning nata
Jêng Gusti Burudangin

ratu apik Sang Prabu Tasangsulngalam
Narendra Burudangin
nora mêtokkên prang
ratu durung dèn ajar
kaluwihaning ajurit
akèh anjêprah
punggawa pra dipati

ratu ipe kang pasthi kadang-kinadang
Risang Surayèng Bumi
arine ingalap
dhasar putri prawira
prandene binasan adhi
mring Kakungingrat
pantês kinulit daging

dadi ingsun Unuk Marjaban sêmbada
pranga lawan sirèki
sira iku iya
mantune Rajèng Ngrokam
ratumu lan gusti mami
sira lan ingwang
nora kuciwa tandhing

duk miyarsa Sang Raja Unuk Marjaban
têdhak anênga langit
tumungkul pratala
prapta ingkang cinipta
sira Natèng Ngambarkawit
dipôngga awak
macan irêng ngajrihi

sungu kadi wadung sakawan nèng sirah
buntut lar manyura di
sigra dènnya têdhak
saking palôngka rêtna
Raja Kalbujèr udani
kathêkêrira
Unuk Marjaban kèksi

lamun mijilakên kêmat ing pangabar
Kablujèr matur aris
mring Tasangsulngalam
kakang prabu punika
mêdal kêkêmat pun kapir
Unuk Marjaban
kula mangke nimbangi

lan asayah pun Bandar Ngali punika
paduka nuduh malih
kang sami ungaran
sigra Tasangsulngalam
ngatag prajurit para ji
tur sêmbah mangsah
Raja Badingukabir

Natèng Krustal mangsah wahana dipôngga
nanging lar kadi pêksi
asirah maesa
kuning sukune panjang
praptèng papan angajrihi
busana mubyar
sotya satus hèrgêni

kadya prau kunthing malipir samodra
mancur kang dèn layari
eram kang tumingal
tandange Natèng Krustal
gêng aluhur godhèg wok bris
netrane gilar
Raja Badingukabir



nguwuh-uwuh lah adhi sira mundura
ingsun ingkang gêntèni
apan kang timbalan
Gusti Tasangsulngalam
mundur Prabu Bandar Ngali
Unuk Marjaban
asru dènira angling

sapa ranmu ratu kang giliri aprang
ingsun Badingukabir
narpati ing Krustal
andêl isèn wijoan
para Ratu Burudangin
iki gêgala
sumbaga ing ajurit

payo Unuk Marjaban sira gadaa
iya Badingukabir
dèn padha sudira
masanga paris waja
Sang Raja Badingukabir
tangkise cawang
dudu paris kinardi

pan sadhêpa rong asta panjanging cawang
sawêntis gêngirèki
Sang Unuk Marjaban
sigra wau kinêtab
kang wahana sang suratil
angangkat gada
ginada sri bupati

duk lumarap awas tibane sinôngga
ing cawang datan osik
pinulêd dèn ikal
rapêt manjing cêcawang
asênggak Badingukabir
ngêtab dipôngga
andhosok mungsuhnèki

tinahênan kuwat Sang Unuk Marjaban
udrêg andêdêl sami
gapyuking dipôngga
surak mungsuh lan rowang
yayah manêngkêr wiyati
ingkang ayuda
sami prawira kalih

kadya sunduk ing wukir siwi cangkrama
midêr mèt papan sami
dêdêl jêjorogan
gantya kontal tan têbah
cawang kang tan kêni têbih
Sang Rajèng Krustal
midêr pandhosoknèki

kadya masuh baruti sajroning jodhang
suka kang aningali
sang prabu ing Krustal
tan anggop pangoyoknya
andruwêng gajah nglawani
ngabruk angêbyak
Sang Natèng Ngambarkawit

karepotan tinanggên merang mundura
kinabruk wanti-wanti
malu pukul cawang
kèthèr sayah kalingkab
kasaliring kajumpalik
Unuk Marjaban
kasingsal saking èsthi

tiba siti wungu èngêt narik pêdhang
Raja Badingukabir
pan arsa dèn rangsang
kêbat anangkis cawang
pêdhang tikêl tibèng siti
mèh abêbada
Sang Prabu Ngambarkawit

pan kasaru saputing kang bagaskara
pur mundur kang ajurit
têtêge ngapinjal
kang mundurakên ing prang
Sang Prabu Badingukabir
ngatepang wêdhar
undure ingkang èsthi

sami mèsêm umiyat Sang Natèng Krustal
sagung ingkang para ji
muji sêktinira
wagêde ing ayuda
sinambrama ing branduwin
mring gustinira
Natèng Rum Burudangin

bubar sagung para ratu masanggrahan
lajêng bojana sami
dalu andrawina
Urmus Tasangsulngalam
kumpul sagunging para ji
nahan wau ta
undure ngusap wèni

Sang Raja Unuk Marjaban
siniwi wadya prajurit
Irman Baktiyar nèng ngarsa
Raja Unuk ngandika ris
hèh Sang Rajèng Mêdayin
prang puniki tanpa kiwul
dhèwèk manggung kasoran
kula tan môngga nadhahi
ing yudane para prajurit Kuparman

lan iki Sang Raja Balbal
durung waras dènnya kanin
manawa mungsuh anggêcak
bangêt kerone tyas mami
pan arsa sun unduri
marang Kalakodrat ingsun
angungsi Raja Salsal
ngaturkên kadange kanin
yèn nusula wong Kuparman masthi sirna

dènira Sang Raja Salsal
runtike kadange kanin
ingsun budhal benjang enjang
lah dawêg Natèng Mêdayin
sampun pisah lan mami
sabiyantu lara lampus
Irman matur sandika
èwêde manah prihatin
Ki Baktiyar ngêncêngi atur anuta

sampun ngundhangi siyaga
Balbal pan winot ing joli
ing dalu tan winursita
enjang budhal bangun enjing
gêrus sagunging baris
ing lampahira kasusu
manawa tinututan
dening wadya Burudangin
langkung giras Sang Prabu Unuk Marjaban

enjing sang raja ing Makwah
tur priksa Raja Kusilkin
Sang Prabu Tasangsulngalam
yèn ingkang mêngsah ngoncati
budhal ing wau latri
sawadyanira akêbut
Mraja Unuk Marjaban
lan Raja Irman tut wuri
sabalane anut Ki Patih Baktiyar

Sang Prabu Tasangsulngalam
lawan punggawanirèki
tuwin sagung para nata
senapati dèn aturi
yèn mêngsah sampun gusis
pinanjingan kithanipun
baris jawining kitha
kêbut sadintên angalih
samya manjing ing Makwah sawadyanira

Raja Urmus ingaturan
ngêbroki sajroning puri
Sang Prabu Tasangsulngalam
kang makuwon ing sitinggil
Raja Kemar Kuwari
bangsal pangapit gènipun
sagung kang para raja
anambungi kanan kering
wusnya tata pikir ngaturi uninga

maring nagari Kuparman
ing Ngusur Sri Narapati
Dukyanus kinèn nênurat
kang badhe katur ing gusti
ratu tyase undhagi
ing Ngusur Raja Dukyanus
dadya kang punang surat
nuduh bupati kêkalih
lêlancaran ambêkta nyèwu turôngga

mêsat kang ngêmbani surat
ing wuri amarentahi
Sang Prabu Tasangsulngalam
Rajèng Kulup lan Kubarsi
sang prabu ing Kuwari
Kemar pangiriding laku
ngodhol Unuk Marjaban
lan Prabu Irman Mêdayin
Raja Wiswèl kinanthèkkên cucuk ngarsa

bêkta ratu wolung dasa
panêkarira tan kari
budhal saking nagri Makwah
pangarsa Natèng Kanardis
Raja Wiswèl prajurit
kang andêl titihanipun
sami macan sadaya
Raja Kalbujèr nambungi
Sang Maliyat Kustur andhadhani lampah

ing wuri Sang Rajèng Kemar
langkung agêng tyasirèki
angajap mungsuh mandhêga
wus lêpas lampahirèki
lêt kêdhik dèn tututi
agênti pakuwonipun
pinaksa datan kêna
kaparèng doh tan ngandhêgi
pan kasusu susah atine kang mêngsah

wuwusên kang ngêmban surat
nagri Kuparman wus prapti
katur ing Sang Kakungingrat
tinampan sinukmèng galih
suka duk miyarsèki
kang raka ngandikan rawuh
inguncalan kang surat
punika kakang dèn aglis
angsulana surat saking pabarisan

yayi Urmus lilanana
lan yayi Rum Burudangin
jujul maring Kalakodrat
ngong iya nusul ing benjing
Dipati Guritwêsi
Arya Maktal lan Sêmakun
wus praptèng jroning pura
angadhêp kang karya tulis
Menak Abas tan adangu sampun dadya

alon dènira ngandika
Wong Agung Surayèng Bumi
yayi mas ing Parangteja
kang Dipati Guritwêsi
bêdhahe Makwah iki
yayi prabu arsa jujul
ngungsi ing Kalakodrat
yayi prabu ing Mêdayin
binantonan dhingin kang anèng barisan

nagri gêng ing Kalakodrat
bok dadi kuciwa yayi
yayi prabu ing Yujana
iku kon dandan ngajurit
ing Dêmis lan Biraji
Kunawar mèlua bantu
ing yayi Kewusnendar
ngandikan wus praptèng wuri
angandika yayi prabu ing Yujana

busanaa ing ayuda
Kunawar Dêmis Biraji
kang padha mèlu ing sira
bêbantu kang lunga jurit
yayi Ngrum Burudangin
lawan yayi Prabu Urmus
banjur mring Kalakodrat
tyas ingsun yayi kuwatir
ratu agung pandhega prang Raja Salsal

lan parêk nagara Ngrokam
miwah Sorangan tan têbih
kutha Gajimôndalika
Uktur ta ing ngriku yayi
dadi kaparèng atis
yèn nora sinungan bantu
Kewusnendar ngandika
sakawan wus sami mijil
praptèng jawi kang tumut wus dhinawuhan

ing dalu tan kawursita
enjang budhale sang aji
ing Yujana Kewusnendar
Kunawar Dêmis Biraji
kang sami atut wuri
lampahe baris gumuruh
gêgaman warna-warna
kadya yangyang wukir agni
ingkang munggèng ing ngarsa Rajèng Kunawar

Rajèng Biraji wurinya
ing lampah kang andhadhani
Narapati Kewusnendar
prajurit panata baris
wuri Sang Natèng Dêmis
lêpas ingkang baris agung
kunêng ingkang winarna
nyai agêng pramèswari
ingaturan warta saking pabarisan

yèn kang putra Raja Irman
lajêng dènnya ngungsi-ungsi
mring nagari Kalakodrat
kang rayi maksih angungsir
ngêsuk saparannèki
sira Sang Aprabu Urmus
sawadya para nata
anggung samarga don jurit
rusak wonge Sang Irman kaponthal-ponthal

wus mari pamupusira
nyai agêng pramèswari
sapuluh-sapuluh baya
môngsa kênaa dèn pikir
lara kalawan pati
pan karsane Hyang Kang Agung
wus takdire Si Irman
tan kêna ginawe bêcik
mati nyandhang iman pati siya-siya

tan kêna mèlu-mèlua
jênênge kawula iki
pamuwusira santosa
kunêng malih kang winarni
carakanira prapti
saking Kuparman sul-angsul
linilan anjujula
mêngsah saparanirèki
lan miyarsa binantonan Kewusnendar

Sang Raja Urmus têngara
miwah Natèng Burudangin
samêkta kang balakuswa
saking ing Makwah nagari
sira Raja Kusilkin
sabalanira pianjur
narapati ing Makwah
ginêlak lampahing baris
andhak ana ratu kang sampun lumampah

kunêng ingkang kawuwusa
Unuk Marjaban wus prapti
ing nagari kalakodrat
lawan prabu ing Mêdayin
katur sri narapati
yèn kasoran yudanipun
risak bala kèh pêjah
Raja Balbal nandhang kanin
mêngsahipun anglut samya atut wuntat

mangke ngancik ing tampingan
pun Raja Kemar prajurit
Raja Salsal duk miyarsa
angakak angêntrog wêntis
enak wong Pusêr Bumi
sira tur nyawa maringsun
iya antinên padha
sira nora mulat maning
kang sumorot ing donya samsi lan kamar

Raja Irman ingaturan
makuwon sajro kithèki
lan Raja Unuk Marjaban
ngêbroki wismèng dipati
sacukupe wadyèki
punggawa ingkang tinundhung
rêrêm ing pêndhak dina
ingaturan ing sitinggil
ambojana sang prabu ing Kalakodrat

langkung saking cinangkrama
sira prabu ing Mêdayin
ginathuk palangkanira
Unuk Marjaban ing kèri
Patih Baktiyar nunggil
lan Patih Kalkal puniku
ngandika Raja Salsal
hèh sangprabu ing Mêdayin
sampun maras praptane bala Kuparman

ingkang bêbujung ing sira
nadyan Si Surayèng Bumi
yèn praptaa asrah nyawa
sajêge wong Pusêr Bumi
kaliwat nglêlanangi
datanpa tandhing kumlungkung
jêr durung andon aprang
marang praja ngong ing ngriki
lawan durung bêbarang prang marang Ngrokam

kula kang amulihêna
kasusahanira pasthi
angakak tuhu sêmbada
gêngira sri narapati
apan satus gas nênggih
kalawan punjul sapuluh
godhèg wok simbar jaja
netranira angajrihi
lirap-lirap kadya netraning danawa

mangkana Sang Raja Salsal
bojana midêr kang larih
Unuk Marjaban tinanya
tingkahe wong Arab jurit
matur yèn sami luwih
sagung ingkang para ratu
awrat-awrat wong Arab
tan wontên apês satunggil
punggawane satriyane sami uga

ri paduka Raja Balbal
Kalbujèr rowange jurit
samantên ingkang picondhang
sawulan tan kêna mari
bala kang lunga wêngi
amamôngsa sami lampus
datan antuk mamôngsa
pintên-pintên sami mati
sabên dalu pêjah balanipun Balbal

lagya sakeca ngandika
dumrojog ing ngarsa prapti
bupati jaga tampingan
matur sarwi mêmpis-mêmpis
pukulun mêngsah prapti
kalangkung ing rêsahipun
tan kêna wong katingal
sipat lanang dèn patèni
nadyan lare sipat jalu pinêjahan

pawèstrine binoyongan
gusis dhusun kanan kèri
dèn êsuk kang ngungsi arga
mila wadya kèh kang ngungsi
inggih dhatêng nagari
kang mêngsah lajêng bêbujêng
botên kèndêl punika
wontên dhusun kang paminggir
mêngsah lajêng tantaha prajurit Arab

Raja Salsal angandika
sapa pangiriding baris
punggawa tampingan nêmbah
ratu saking ing Kuwari
dene ingkang nindhihi
pun Raja Maliyat Kustur
balane para raja
ratu saking ing Kubarsi
lawan Raja Kalbujèr Kulup kithanya

ratu kêkalih punika
lêt tigang dintên duk prapti
ing mangke panggenanira
inggih amung lêt saari
dêdamêl agêng wingking
gène senapatinipun
Raja Urmus punika
lan Natèng Rum Burudangin
langkung agung balane Tasangsulngalam

nênggih ratu wolung dasa
tinumutkên cucuknèki
balane Tasangsulngalam
Sang Raja Wiswèl Kanardis
rêsah angalangkungi
baris punika pukulun
maksih eca ngandika
Patih Kalkal tur udani
wontên duta saking ta pun Sangsul Ngalam

ambêkta tunggul panantang
Rajèng Rum ing Burudangin
wontên sèwu nitih macan
macan sèwu dèn jêmbuli
buntutipun aputih
mung kêkalih mantrinipun
punika ingkang sêrat
pênêd mantrine kêkalih
timbalana inggih ing ngarsa paduka

iya kang loro kewala
sigra tinimbalan prapti
nèng wurine Patih Kalkal
surate winaca aglis
pèngêt puniki tulis
nênggih saking sang aprabu
iya Tasangsulngalam
raja ing Rum Burudangin
wruhanira Raja Salsal Kalakodrat

praptèng ngong ngirid gêgaman
ing nagaranira iki
ambêbujung buron ingwang
roro ngungsi ing sirèki
ratu ing Ngambarkawit
Si Unuk Marjaban iku
kalawan Ratu Irman
iku raja ing Mêdayin
aturêna bêbandan ing ngarsaningwang

lamun nora mangkonoa
hèh Raja Salsal dèn eling
sun rusak nagaranira
sun gêmpur kuthanirèki
yèn sira angukuhi
dèn enggal payo prang pupuh
titi nata ngandika
matura ratumu aglis
sun kukuhi ngong wani gambuh ing aprang

sakarêpe ratumu
pan nora sudi ngladèni ingsun
lamun dudu Wong Agung Surayèng Bumi
ngrawati bangkong anglindur
iya dudu tandhing ingong

apranga lan ratumu
ika pêdhotan pan ingsun wutuh
apa gawe prang lan wong pating saluwir
sakarêpe amrih mungsuh
uwis matura mêngkono

caraka amit mundur
mêsat narendra lajêng tumundhuk
prapta aglar pra dipati anglêladèni
warna-warna ulamipun
kang adi-adi iwak wong

êtim sirah kadulu
mêngèngèh mêksih untune wutuh
mung rambute kinêrik kongsi balindhis
kuping irung sami wutuh
lan pindhang antêb bêbokong

siji pindhange gênjur
lare kang lagi umur sataun
èpèk-èpèk dalamakan sami maksih
lan panggang tangan ing sikut
watêse ingkang kinêthok

tur maksih kulitipun
jariji kabèh pan sami wutuh
iku lalab cinuwil kang sangêt ênyir
Sang Ratu Irman andulu
mungur-mungur mumêt panon

Sang Salsal sumarikut
panggang dariji sinisil gupuh
êtim sirah pinêcah polone pinrih
kinokop sarwi ginilut
Irman pijêr ênêk dongong

atine mungkag-mungkug
kèlingan jênang Bêstak rumuhun
pan kagagas sangsaya ênêk kapati
Unuk Marjaban sru muwus
dawêg dhahara sang katong

awon bilih kadulu
dika anurut amèt tyasipun
pan puniki sirangkas-angkas ing jurit
sasukanira tinurut
lah bêtahêna sang katong

nanging Irman kadulu
polahe wong dhahar têka ngêlu
Raja Salsal wruh Irman pan nora bukti
dènnya muluk-muluk wurung
linirik dening sang katong

ngandika sang aprabu
hèh Ratu Irman nora amuluk
durung wêruh rasane iwak wong iki
yêkti tuman kang wus wêruh
rasane bêkacêm uwong

lah dawêg yayi prabu
puniki eca gorengan usus
lan jaringan puniki dika icipi
lawan iki rêmpah susu
lah dawêg bêkacêm polo

ajrih nampik sang prabu
sigra dhinahar sawêg kalêbu
pan sumêntug wêtênge ênêk tan sipi
nuntak-nuntak sang aprabu
sangêt mumêt anggaloso

Raja Salsal arêngu
ratu tan pantês Si Irman iku
undurêna yèn awèt nèng ngarsa mami
sun tibani gada luluh
Unuk Marjaban nulya kon

Baktiyar gawa mundur
praptèng pakuwon grah nêk sang prabu
ênêk sangêt mutah ilat siyang latri
awatara pitung dalu
warase Irman Sang Katong

wau ta sang aprabu
Salsal pan maksih ing rêngunipun
angandika ing putra lawan pêpatih
pondhok Mêdayin puniku
tan pantês dèn goni katong

Si Irman sabên dalu
bakacêmana balane iku
lêmêngana pan enak padha sirèki
uwong bala ing Mêdayun
iku kang wajib binadhog

aja badhog sirèku
wong wani aprang sira kapikut
ingkang nora wani prang mung wong Mêdayin
mamangsanên sabên dalu
ya ta wau ing cariyos

kathah kalong ing dalu
miwah raina tan ana luput
wong Mêdayin singa kapêncil tan mulih
atintrim pakuwonipun
ngênês kathah gring ponang wong

kunêng ta praptanipun
baris kang wuri sampun akumpul
Kewusnendar lan Natèng Rum Burudangin
yèn suwawi kakang prabu
lamun wontên wong manjing jro

bupati miwah ratu
saking amônca kawula gêmpur
botên kula sukani manjing kithèki
Raja Salsal dimèn mêtu
nuntên mijila palugon


mèsêm dènira muwus
natèng ing Rum Burudangin Prabu
Kewusnendar miwah kakang ing Kuwari
kang sami wong agung sêpuh
ratu kalih matur alon

inggih ta yayi prabu
dhèwèk puniki nêdya prang pupuh
kang pinêrêp puniku sanès agami
tan arsa mêdal prang pupuh
marma ta yèn para katong

kang prapta yun abantu
saking ing Bumi amônca masuk
saking kitha ginêpuk saking ing jawi
lamun bupati ngêngintun
bèbèk kambing miwah uwos

puniku botên patut
yêkti nistha kalamun ginêpuk
lamun ratu praptane bantu ngajurit
puniku pantês ginêpuk
lamun tan puruna awor

marang gêgamanipun
lamun kawula ta yayi prabu
langkung saking prayoga sagung para ji
sadaya rêmpêg kang rêmbug
kadya Kewusnendar Katong

nulya Prabu Tasangsul-
ngalam lawan Sira Prabu Urmus
ngêlar-êlar jajahan môncanagari
tinumpêsan yèn tan mantun
dènnya sami ambadhog wong

Rajèng Makwah tinuduh
lawan ta sira Raja Kalkuwur
lawan para Ratu Kulup lan Kubarsi
tinumpês wong buminipun
yèn nora mari mangan wong

wadyane para ratu
samya mêpêti baris marga gung
yèn ana wong liwat prasami tiniti
kowe uwis apa durung
ping pira dènnya badhog wong

lamun ngaku ping têlu
nuli pinatèn yèn nora ngaku
inguripan kinèn asalin agami
yèn datan purun linampus
gègèr busêkan ponang wong

kathah angungsi gunung
sami ingêsuk marang ing pucuk
cinêkêlan tinitik tiniti-titi
tutura sapangrungumu
sapa tabêri badhog wong

ing Drêngès wastanipun
sadhusun wontên isi wong sèwu
botên kêni dèn sanjani dèn ampiri
dhatêng ing môncapatipun
nuntên anyêpêng binadhog

bêkêle Abujêmut
lawan kadange pun Banisablu
wong kêkalih punika ingkang ngajani
dhatêng anak putunipun
suwung môncapat lor kulon

miwah kang wetan kidul
suwêng môncapat môncamanipun
nadyan inggih kang môncasapuluh gusis
ajrih dhatêng Sablu Jêmut
sangêt doyanipun uwong

sigra mantri tinuduh
sakawan ambêkta kalih atus
balanipun Raja Wiswèl ing Kanardis
prapta ing dhusun kinêpung
tinumpês pan lanang wadon

têkan bocah linampus
sadesa pisan tumpês ginêmpur
lare cilik datan ana luput siji
wonge lanang kang asêpuh
sadaya sami kinêthok

pinanjêr sirahipun
jawining dhadhah mubêng akêmput
tan ana kang maluwa panjêrannèki
lanang wadone kang sêpuh
sami pinanjêr jêjodhon

giris kang samya ngrungu
yèn desa Drêngès tumpês ginêmpur
parentahe Sang Natèng Rum Burudangin
kêkês awingwrin kalangkung
kacandhak angungsi adoh

dhusun Drêngès puniku
tumut ing lurah gamêl sang prabu
enggal kapiarsa saking jroning puri
kalamun balane mungsuh
angubrês kang badhog uwong

saênggone dèn êsuk
ginêcak-gêcak êndhas ing watu
pan misuwur Raja Irman pan miyarsi
asangêt prihatinipun
balane wus kalong ewon

dadya nantun angutus
mring Radèn Wahas paman sirèku
katêmua kakang Prabu Burudangin
matur atur tabik ingsun
mring kakang prabu pikapok

Radèn Wahas wus mêtu
ing dalu wadya tan ana wêruh
praptèng kuwunira Natèng Burudangin
matur atur tabikipun
lan Burudangin Sang Katong

Radèn Wahas turipun
amba ingutus mring yayi prabu
Irman minta pitulung wadyane mangkin
kathah longe sabên dalu
wadya Mêdayin cinolong

mangke nalangsanipun
rayi paduka Rajèng Mêdayun
angandika Sang Natèng Rum Burudangin
ngong pikir lawan sang prabu
Urmus senapatiningong

ingaturan wus rawuh
tata alênggah Sang Rajèng Urmus
hèh ta paman Wahas pakênira prapti
punapa ta kayunipun
Radèn Wahas matur alon

inggih anggèr ingutus
sakathahipun atur wus katur
raka tuwan Sang Natèng Rum Burudangin
nauri mila puniku
ngaturan manising raos

raka dika karsanipun mangkin
analôngsa ingkang kaluputan
ing mangke ngraos lupute
saking ing bêgjanipun
kataliwêng langkung tan sipi
Raja Urmus ngandika
lamun kakang prabu
Tasangsulngalam nanggunga
pan katanggung yèn kula dèrèng kuwawi
ajrih lamun nanggunga

kakang Yujana kakang Kuwari
wartanana ing raos punika
Tasangsulngalam nulya ge
ngaturi para ratu
dhêdhêmitan pating kalêsik
Sang Prabu Kewusnendar
lan Maliyat Kustur
Kemar Kalbujèr wus prapta
miwah Prabu Dukyanis lawan Dukyadis
praptane tanpa wadya

sami agunêm pating kalêsik
para ratu bagèkkên sadaya
ing Radèn Wahas praptane
sami suka gumuyu
eyang-eyung panggawe iki
karyane Radèn Wahas
ingkang eyang-eyung
poyang-paying apuyêngan
mangke ngiyêng balane ing sabên wêngi
cinolong agung ilang

kudu ngungsi nagaraning eblis
adol umbag dika Radèn Wahas
ajêng ngêrobi lakune
têka karoban agung
kurang awas dika puniki
sangsaya gujêngira
sagung para ratu
anyablèki Radèn Wahas
angandika Sang Natèng Rum Burudangin
kakang prabu sadaya

miwah yayi-yayi prabu sami
rewangana ananggung kawula
ing Prabu Irman lakune
lagi sapisan kuntung
mêsakakên nênggih puniki
botên tinulungana
wadyanipun gêmpur
sabên dalu binadhogan
kalong ewon Rajèng Kulup matur aris
suwawi ginêndhinga

yèn wus rayi Paduka Mêdayin
sampun tuwan tarima tabiknya
inggih nuntên bidhalake
saking kitha pukulun
abdi tuwan pun Baubadrin
Kalmèt Badras lan Koncrat
Badakir Kalkuwur
sami manjinga ing kitha
anjagani anampêg cidranirèki
dadosa ing prakara

sasat mêthuk rayi paduka ji
nadyan inggih tuwan andikakna
sandika ngawaki dhewe
alon dènira muwus
sira Prabu Rum Burudangin
iya yayi prayoga
rumêksa wongipun
yayi Mêdayin kalongnya
tinêmua kiwule karsanirèki
riyêp para narendra

wanci pukul sadasa rinakit
wus samakta sagunging prang kêmat
ingkang môngka têtindhihe
Kalbujèr Rajèng Kulup
wontên kawan atus prajurit
wong Ngusur wong Kalkiyah
Kubarsi lan Kulup
wong Burudangin akathah
Raja Wiswèl ingkang jagani ing rêmpit
Kalbujèr undhangira

Radèn Wahas pan sarêng umijil
lampah nilib manjing ing jro pura
datan kawruhan ing ngakèh
praptane kang jinujug
pakuwone Rajèng Mêdayin
ing kêbon pêpungkuran
patamanan kidul
Radèn Wahas panggih lawan
Prabu Irman lampahe katur bêbisik
yèn karsane kang raka

sang aprabu ing Rum Burudangin
amrih kiwule wadya paduka
ingkang minôngka icale
anilib Rajèng Kulup
tuwan wingi puniki sami
samêktaa sadhiya
barang rèh wus katur
binisikan rêrêmpitan
wus mangkana nimbali Rêkyana Patih
Baktiyar praptèng ngarsa

angandika Sang Rajèng Mêdayin
paran iki hèh Patih Baktiyar
wong Mêdayin kèh kalonge
ginayêm sabên dalu
matur nêmbah rêkyana patih
tuwan antos sakêdhap
wau sang aprabu
duka Sri Bupati Salsal
miyarsa yèn balane dipun tumpêsi
dhatêng Tasangsulngalam

tiyang dhusun miwah wukir-wukir
Raja Irman alon angandika
pangrunguningsun mangkene
mila lêluwangipun
iya ingkang padha mèt janmi
tinitik saênggonnya
katêmu ginêmpur
balane Tasangsulngalam
prajurite prabu ing Rum Burudangin
ngosak-asik padesan

nora kaya tuturira iki
patih matur sok inggih tiyanga
Sang Nata Salsal milane
ing wingi punika wus
nglampahakên sèwu prajurit
milih kang doyan mêntah
manjing baris agung
yèn wus gègèr binadhogan
Kyana Patih Baktiyar pan sampun mijil
marang pakuwonira

kawarnaa dutaning narpati
kang nglampahkên duta amêmôngsa
nêkakkên ing bramantyane
Raja Salsal puniku
kang dinuta pikiring margi
pangarêpe sakawan
enake ing laku
padhane sèmèk ing dalan
nadyan manjingana baris agêng nênggih
wus asêgêr bok aprang

padha mampir pondhokan Mêdayin
asêsarap wus rêmbag sadaya
mampir bêbadhog karsane
wuwusên Natèng Kulup
sakancane sampun miranti
lor kidul kiri kanan
sagêgamanipun
kêmate sampun samêkta
duk tumingal ana wong sèwu mrêpêki
anêdya mampir sarap

dupi parêk samya anggêtaki
kumrutug ingkang pêputhon waja
pating garapluk sirahe
bindi gada tumanduk
kêmatira bala Kubarsi
pitu pat sarêng mangsah
ana têlung puluh
busêkan ing ngarsa ngrampas
anggêlasah pan kadi babadan pacing
ing wuri marang ngarsa

tan anyana yèn bôndakalani
dene datan ana rupanira
amung wruh swarane bae
kang rubuh kabarubuh
ana ingkang dipun cêkêli
wong sèwu sampun sirna
rong jam sirnanipun
kang kacêkêl kinêthokan
wus mangkana Baktiyar kang dèn sirêpi
sabalane anendra

budhal dalu Sang Rajèng Mêdayin
ingkang arepot sami tinilar
kasusu sangêt lampahe
sakèthèng kang atugur
bupatine wus dèn patèni
tumpês sarowangira
dening Rajèng Kulup
lawange sampun binuka
pan gumrêdêg wêdale bala Mêdayin
têlung jam dèrèng têlas

ingkang repot sami dèn antosi
Raja Wiswèl tinuduh ngantia
tunggu lawange sakèthèng
Irman rawuhe sampun
praptèng kuwu ing Burudangin
êmèh byar têlasira
wau kang winuwus
Raja Salsal dutanira
animbali enjing mring Natèng Mêdayin
pan arsa ôndrawina

mulat lamun pasanggrahan sêpi
mulat prajurit ing Kalakodrat
wong sèwu pan tumpês kabèh
sami andêling pandung
duta marang Rêkyana Patih
Baktiyar maksih nendra
lan sabalanipun
ginugah aguragapan
marang duta ratumu ana ing ngêndi
sabalane tan ana

ana bangke wong sèwu puniki
padha jurune sri naranata
kang wignya môngsa wong kabèh
Baktiyar mara gupuh
mring pakuwon èstu yèn sêpi
Baktiyar dharodhogan
pagene sang prabu
atinggal ingsun lolosnya
ingsun andhêg duk ing wingi sore nari
iki pasthi dèn gawa

mring malane Natèng Burudangin
kang nimbali Irman asru ngucap
alah mayo sira bae
apan ratumu suwung
payo marêk sri narapati
Baktiyar thol-êtholan
pucêt netranipun
ulate sawang kunarpa
arsa mopo ajrih saksana lumaris
praptane panangkilan

katur lamun minggat wong Mêdayin
sami gusis sawêngi punika
amung kantun pêpatihe
eram sagung kang dulu
Raja Unuk Marjaban angling
umatur mring sang nata
punika pukulun
senapati pabarisan
pandamêle Sang Natèng Rum Burudangin
dutane aprang kêmat

Sri Marjaban angling mring kya patih
apa nora atarèn mring sira
Sang Irman ika lolose
Baktiyar nêmbah matur
inggih wingi sontên nênari
prakawis ingkang wadya
karisakanipun
sabên dalu dipun môngsa
kalong ewon agiris arsa ngoncati
kawula sangêt malang

prapta wadya kang ajaga kori
tur uninga yèn punggawa pêjah
kang têngga kori sakèthèng
tumpês sawadyanipun
goyang sirah sri narapati
Baktiyar pinanjara
wêsi tinarungku
lawan samantri kewala
sigra kondur marang panangkilan malih
wau Sang Raja Salsal

aturipun prajurit para ji
luwung tuwan miyosi ngayuda
wong Arab lêga manahe
yèn tuwan nampik mungsuh
yêkti nora angêngobêri
wong Arab prange kêmat
upami pukulun
miyosana ing ayuda
mêngsah sampun alêga raosing galih
kèndêl akarya kêmat

Patih Kalkal saosa sirèki
pasanggrahan tarubana rambat
ing jaban kitha dèn age
prajurit para ratu
akaryaa pakuwon jawi
sun arsa mêtu ing prang
sandika turipun
kunêng ingkang kawuwusa
Prabu Irman pinanggihan ing para ji
nalôngsa tingkahira

ingkang nasar sakêdhap pan maksih
Patih Baktiyar kari jro pura
turu tinilar angkate
wau Sang Raja Urmus
ingkang dèrèng arsa manggihi
akêdah dèn anyarna
sadate puniku
yèn dèrèng nganyarkên sadat
nèng ngarsane kakang Prabu Burudangin
nadyan kadang jêr murtat

tinurutan Irman sadat malih
nèng ngarsane kang para narendra
sadat pacuh wor têgêse
wusnya kang raka katur
yèn kang raka nurut karsèki
kasêksèn para nata
Prabu Urmus rawuh
nanging tan arsa tur sêmbah
linairkên mring Natèng Rum Burudangin
parentah kang wus dhawah

pinartiga nagari Mêdayin
rayi andika Urmus saduman
rong duman inggih têtêpe
maksih sira puniku
para ratu lan pra dipati
mantri lan ulubalang
pinartiga sampun
wus eca kang para nata
andumira Urmus Irman sampun kêni
tarima-tinarima

wus miyarsa Natèng Burudangin
lamun Salsal akarya wangunan
tinarub rambat badhene
suka kang para ratu
dene nêdya miyosi jurit
Patih Kalkal andina
karya tarub agung
prajurit kang para raja
wus apajêg barise kang anèng jawi
balabar kuwunira

kunêng ingkang kawuwusa malih
ing Kuparman Sang Surayèng Jagad
sampun atampi wangsite
saking Sèh Betaljêmur
pangluruge ing wêktu iki
sok si wus ambêdhaha
Jaminambar besuk
ing kono panglanturira
lajêng napis lor kulon pinggiring langit
amrangi brêkasakan

angundhangi wadya pinara tri
kang saduman têngga ing Kuparman
rong duman binêkta kabèh
nanging sadumanipun
kalong kang wus samya nglurugi
amukul Kalakodrat
mangkana wong agung
ngundhangi bala sanega
para ratu samakta kaprabon jurit
budhal Sang Kakungingrat

wusnya ngabêkti ing ibu sori
para garwa pan kantun sadaya
miwah para ratu kabèh
ingkang badhe pinukul
liwat nora kaprah ing bumi
ratu mêmôngsa jalma
lan sabalanipun
lan badhe lajêng lampahnya
marang kutha Jaldahas lan kutha Jamsit
jujura pèrèng parang

tan winarna gênge lampahnèki
lawan warna-warna kèhing bala
miwah ing marga lamine
nênggih panganjuripun
wontên longkang kawan dasa ri
Rajèng Kohkarib lawan
kadang patang puluh
lan putra Rajèng Talsiyah
Banuarli lêpas ingkang anyundhuli
sang aprabu ing Selan

lan kang putra Prabu Samasrawi
nulya Prabu Sêmakun Gumiwang
sawadya para ratune
wuri Prabu Tamtanus
lawan sagung para narpati
lawan kang para putra
nulya wurinipun
Adipati Tasikwaja
ingkang wuri Wong Agung Surayèng Bumi
satriya Parangteja

Pangran Kelan Prabu Parangakik
Rustamaji lan Rajèng Karsinah
sami ing wuri lampahe
putra kêkalihipun
ing Kuwari Hasim Katamsi
sami awor ing wuntat
amêkasi pungkur
Sang Raja Kuwari Usman
lan putrangkat Rahadèn Amir Anjilin
bala kadya hèr nawa

sampun lêpas lampahe kang baris
ngambah wana agêng agêrotan
apan tinut salasahe
ingkang mangkat rumuhun
dèrèng ical labête maksih
Sang Prabu Kewusnendar
lan sabalanipun
salasahe lusah-lusah
aparigis sagung kêkayon wanadri
kang tinut bala ngarsa

tan winuwus lamine ing margi
prapta jajahan ing Kalakodrat
wus kambah têpis-wiringe
mangkana miyarsa wus
sri bupati ing Burudangin
ngundhangi maring wadya
karya tarub agung
tuwin karya pasanggrahan
praptanira Wong Agung Surayèng Bumi
kurang samadya côndra

wau Raja Salsal sampun mijil
sadadose ingkang pasanggrahan
kasukan saprajurite
agung ing sabên dalu
Kyana Patih Baktiyar nênggih
lamine pinanjara
wêsi tinarungku
sampun kawan dasa dina
linuwaran kang badhe dèn pitakèni
yèn mêtu bala Ngarab

araning ratu sawiji-wiji
Patih Baktiyar kinèn nunggila
Raja Unuk Marjabane
mangkana Sang Aprabu
Salsal arsa ngabên prajurit
lawan bala Kuparman
ingkang para ratu
enjing anêmbang têngara
mijil ing prang bala Kuparman nimbangi
Mraja Tasangsulngalam

atêngara sagung kang para ji
mijil barise sampun akapang
têpung akapang barise
sagunge para ratu
samya munggèng ing palowani
ingkang isèn wijoan
kang apalowanu
Urmus anèng wijoan mas
Raja Salsal ingayap sagung prajurit
kang tan mundur ing lawan

_________