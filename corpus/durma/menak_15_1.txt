Maharaja Bandar Ngali ri sêksana
tangkis parise wêsi
dadya rame prangira gada-ginada
Buhastur Bandar Ngali
lêmpêr panangkisnya
tan nganggo inganggopan
pinêndir tinitir-titir
wus karepotan
kèthèr dènira tangkis

kapalêsat parisane tiba kuntal
andakane kababit
pêcah sirahira
Buhastur kajungkelang
sangêt tibane kabanting
Sang Rajèng Polah
kantaka dèn gongsongi

surak umyang kadya curnèng antariksa
wontên narendra prapti
Sang Sri Raja Bijal
kuthane ing Busirnas
ngundha gada munggèng èsthi
ayun-ayunan
sapa ranmu prajurit

ingsun Ratu Busanas Raja Bijajal
lah sira sapa iki
Ratu Maniskaran
Bandar Ngali ran ingwang
andêl Rajèng Burudangin
sèn-isèn ingwang
wijoan palowani

hèh Sang Raja Bijajal payo gadaa
sigra amutêr bindi
asru panggadanya
sira Raja Bijajal
kuwate dènira tangkis
angangkat gada
Sang Raja Bandar Ngali

dyan pinupuh sira Sang Raja Bijajal
kuwat dènira tangkil
rosaning panggada
nglumba dipangganira
tangkêping prang Bandar Ngali
yèn wus anggada
lajêng anitir-nitir

datan anggop gadane kadya kitiran
bingung ingkang nadhahi
dadya karepotan
prange Raja Bijajal
kabèh wong Ngrum Burudangin
prajuritira
samya anèh ing jurit

gada siji amadhani gada papat
tibane tan ngobêri
Sang Raja Bijajal
kèthèr panangkisira
parisane tibèng siti
sirahing gajah
katênggêl ing panggitik

pêcah rêbah mêlopor polone pêcah
kasingsal kang anitih
kantêp tibanira
Bijajal sru kantaka
rinêbut wus dèn gongsongi
Raja Bijajal
datan amôngga pulih

anèng papan dipôngga mubêng mêndhapan
Sang Raraja Bandar Ngali
nguwuh sumbar-sumbar
payo Unuk Marjaban
mêtua tandhing lan mami
isèn wijoan
Rajèng Ngrum Burudangin

ratu debya Sang Prabu Tasangsulngalam
Narendra Burudangin
tan mêtokkên aprang
ratu durung dèn ajar
kaluwihane ngajurit
akèh anjêprah
punggawa pra narpati

ratu ipe kang mêsthi kinadang-kadang
Risang Surayèng Bumi
arine ingalap
dhasar putri prawira
prandene ingakên adhi
mring Kakungingrat
mantêp kinulit daging

dadi ingsun Unuk Marjaban sêmbada
pranga lawan sirèki
sira iku iya
mantune Rajèng Ngrokam
tandhing sira lawan mami
Sang Natèng Ngrokam
tandhing lan gusti mami

duk miyarsa Sang Prabu Unuk Marjaban
ngadêg anênga langit
tumungkul pratala
prapta ingkang cinipta
sira Natèng Ngambarkawit
dipôngga awak
macan irêng ngajrihi

sungu kadi wadung sêkawan nèng sirah
buntut lir manyurèki
sigra dènnya têdhak
saking palôngka rêtna
Raja Kalbujèr udani
kathêkêrira
Unuk Marjaban kèksi

lamun mijilakên sikir pangabaran
Kalbujèr matur aris
mring Tasangsulngalam
kakang prabu punika
mêdalakên kêmat sikir
Unuk Marjaban
kawula kang nimbangi

lan asayah pun Bandar Ngali punika
paduka nuduh malih
kang sami ungaran
sigra Tasangsulngalam
ngatag prajuritira ji
mangsah tur sêmbah
Raja Badingukabir

Natèng Krustal mangsah anitih dipôngga
nanging lar kadi pêksi
asirah maesa
kuping sungune panjang
praptèng papang angajrihi
makutha mubyar
satus hèripun gêni

kadya konthing malipir pinggir samodra
banjur dipun layari
eram kang tumingal
tandange Raja Krustal
gêng luhur godhèk uwok bris
netrane gilar
Raja Badingukabir

nguwuh adhi Bandar Ngali lah mundura
ingsun kang anggêntèni
mapan kang timbalan
Gusti Tasangsulngalam
mundur Raja Bandar Ngali
Unuk Marjaban
prapta sru dènnya angling

sapa ranmu ratu ingkang lagya prapta
ingong Badingukabir
narpati ing Krustal
andêl isèn wijoan
para Ratu Burudangin
iki gêgala
sumbaga ing ajurit

sira Unuk Marjaban payo gadaa
iya Badingukabir
dèn padha sudira
masanga parisira
Sang Raja Badingukabir
parise cawang
dudu paris kinardi

pan sadhêpa rong asta panjanging cawang
sawêntis gêngirèki
Sang Unuk Marjaban
sigra wau angêtab
kang wahana sura titis
angangkat gada
ginada sri bupati

duk lumarap awas tibane sinôngga
ing cawang datan osik
pinulêt ingikal
rapêt manjing ing cawang
asênggak Badingukabir
ngêtab dipôngga
andhosok mungsuhnèki

tinahênan kuwat Sri Unuk Marjaban
udrêg adêdêl gênti
gapyuk kang dipôngga
surak mungsuh lan rowang
yayah manêngkêr ing langit
ingkang ayuda
sami prakosa kalih

lir panduking wukir siwi acangkrama
midêr mèt papan sami
dêdêl jêjorogan
gantya kuntal-kinontal
cawang kang tan kêna têbih
Sang Rajèng Krustal
midêr pandhosoknèki

pama kadya maruti sajroning jodhang
suka sagung ningali
Sang Aprabu Krustal
tan anggop pandhosoknya
anruwêng gajah nglawèhi
byak-byok angêbyak
Sang Natèng Ngambarkawit

karepotan tinahan isin mundura
kinêbyok wanti-wanti
mèlu kumpul saya
kèthèr saya kalingkab
kasêliring kajumpalik
Unuk Marjaban
kasingsal saking èsthi

tibèng siti èngêt wungu narik pêdhang
Raja Badingukabir
pan arsa rinasang
kêbat anarik pêdhang
pêdhang tikêl tibèng siti
êmèh kabônda
Sang Prabu Ngambarkawit

pan kasaru surup ingkang diwangkara
pur mundur kang ajurit
têtêge ngapinjal
angundurakên ing prang
Sang Prabu Badingukabir
ngatepang wêdhar
undure ingkang èsthi

sami mèsêm umiyat Sang Raja Krustal
sagung kang para aji
muji sêktinira
wagêde ing ayuda
sinambrama ing branduwin
mring gustinira
Natèng Ngrum Burudangin

bubar sagung para ratu mêsanggrahan
lajêng busana sami
dalu andrawina
Urmus Tasangsulngalam
kumpul sagung kang para ji
nêngna wau ta
undure kêthèk putih

Sang Raja Unuk Marjaban
siniwi para prajurit
Irman Baktiyar nèng ngarsa
Raja Unuk angling aris
hèh Sang Prabu Mêdayin
prang punika tanpa kiwul
dhewe manggung kasoran
kuwalahên anadhahi
ing yudane para prajurit Kuparman

lan puniki Raja Balbal
dèrèng waras dènnya kanin
manawi mungsuh anggêtak
dadya keron ing piranti
pan arsa ngong unduri
marang Kalakodrat ingsun
angungsi Raja Salsal
ngaturkên kadange kanin
yèn nusula wong Kuparman pêsthi sirna

dèn iras Sang Raja Salsal
runtike kadange kanin
ingsun budhal benjang enjang
lah dawêg yayi Mêdayin
sampun pisah lan mami
sabiyantu lara lampus
Irman matur sandika
èwêd ing galih pribadi
Ki Baktiyar ngêncêngi matur manuta

sampun ngundhangi siyaga
Balbal wus miyos ing jawi
ing dalu tan winurcita
enjang bangun budhal aglis
gêrus sagunge baris
ing lampahira kasusu
manawa tinututan
dene wadya Burudangin
langkung giras Sang Prabu Unuk Marjaban

enjinge Sang Rajèng Makwah
tur priksa Raja Kusilkin
mring Prabu Tasangsulngalam
lamun mêngsah angoncati
budhal ing wau ratri
sawadyanira anggêrus
Raja Unuk Marjaban
lan Raja Irman tut wuri
sabalane anut ing Patih Baktiyar

Sang Prabu Tasangsulngalam
lawan punggawane sami
miwah sagung para nata
senapati dèn aturi
yèn mêngsah sampun gusis
linêbêtan kuthanipun
baris jawining kitha
kêmput sadintên angalih
samya manjing ing Makwah sapraptanira

Raja Urmus ingaturan
ngêbroki sajroning puri
Sang Prabu Tasangsulngalam
kang makuwon ing sitinggil
Raja Kemar Kuwari
bangsal pangrawit gènipun
sagung kang para nata
anambungi kanan kering
wusnya tata lajêng ngaturi uninga

marang nagari Kuparman
ing Ngungsur Sri Narapati
Dukyanus kinèn anyurat
kang badhe katur ing gusti
ratu tyase undhagi
ingNgungsur Raja Dukyanus
dadya kang ponang surat
anuding amarentahi
lêlancaran ambêkta nyèwu turôngga

mêsat kang ngêmbani surat
ing wuri amarentahi
Sang Raja Tasangsulngalam
Rajèng Kulub lan Kubarsi
sira Prabu Kuwari
Kemar pangiriding laku
ngodhol Unuk Marjaban
lawan prabu ing Mêdayin
Raja Wiswèl kinanthèkkên cucuk ngarsa

bêkta ratu wolung dasa
panêkarira tan kari
budhal saking nagri Makwah
pangarsa Natèng Kanardis
Raja Wiswèl prajurit
kang andêl titihanipun
sami macan sadaya
Raja Kalbujèr nambungi
Sang Maliyat Kustur andhadhani lampah

ing wuri Sang Raja Kemar
langkung agêng tyase sami
angajap mungsuh mandhêga
wus lêpas lampahirèki
lêt kêdhik kang ingusir
agênti pakuwonipun
sinêrêg tan kêcandhak
kaparèng doh angandhêgi
pan kasusu susah atine kang mêngsah

wuwusên kang ngêmban surat
nagri Kuparman wus prapti
katur ing Sang Kakungingrat
tinampèn sinukmèng galih
suka duk amiyarsi
kang raka ngandikan rawuh
inguncalkên kang surat
puniki kakang dèn aglis
angsulana surat saking pabarisan

yayi Urmus lilanana
lan yayi Ngrum Burudangin
jujul maring Kalakodrat
ngong iya nusul ing benjing
Dipati Guritwêsi
Arya Maktat lan Sêmakun
wus prapta jroning pura
angadhêp kang karya tulisMenak Abas tan adangu nulya dadya

alon dènira ngandika
Wong Agung Surayèng Bumi
yayi mas ing Parangteja
kang Dipati Guritwêsi
bêdhahe Makwah iki
yayi prabu arsa nusul
marang ing Kalakodrat
iya prayogane yayi
binantonan ingkang ana pêbarisan

nagri gêdhe Kalakodrat
bok dadi kuciwa yayi
yayi prabu ing Yujana
iku kon dandan ngajurit
ing Dêmis lan Biraji
kang padha milua bantu
mring yayi Kewusnendar
ngandikan prapta jro puri
angandika Wong Agung Surayèng Jagad

yayi prabu ing Yujana
Kunawar Dêmis Biraji
ya padha milua sira
yayi ing Ngrum Burudangin
arsa padha angungsir
lawan yayi Prabu Urmus
banjur mring Kalakodrat
tyas ingsun luwih kuwatir
ratu gêdhe pandhegèng prang Raja Salsal

lawan parêk nagri Ngrokam
lawan Sorangan tan têbih
kutha Gajimôndalika
Uktur pra mulane adhi
dadi kaparèng atis
yèn nora sinungan bantu
Kewusnendar sandika
sakawan wus sami mijil
praptèng jawi kang tumut wus dhinawuhan

ing dalu tan kawuwusa
enjing budhale sang aji
ing Yujana Kewusnendar
Kunawar Dêmis Biraji
kang sami atut wuri
lampahe baris gumuruh
gêgaman warna-warna
kadi yangyang wukir sari
ingkang munggèng ngarsa Sang Raja Kunawar

Rajèng Biraji wurinya
ing lampah ingkang dhadhani
SriBupati Kewusnendar
prajurit panata baris
wuri Sang Natèng Dêmis
lêpas ingkang baris agung
kunêng ingkang kawarna
nyai agêng pramèswari
ingaturan warta saking pêbarisan

yèn kang putra Raja Irman
lajêng dènnya ngungsi-ungsi
anut aturing Baktiyar
yayi Urmus kang nututi
ngêsuk saparannèki
inggih yayi Prabu Urmus
sawadya para nata
samarga gung andon jurit
rusak wonge Sang Irman kapunthal-punthal

wus mantêp pamuwusira
nyai agêng pramèswari
sapuluh-puluh Si Irman
wus boya kêna pinikir
lara kalawan pati
pan wus karsane Hyang Agung
wus takdire Si Irman
tan kêna ginawe bêcik
mati nandhang iman lawan mati siya

tan kêna milu-milua
jênênge kawula iki
pamupusira santosa
kunêng malih kang winarni
carakanira prapti
saking Kuparman puniku
linilan anjujula
mêngsah saparanirèki
lan miyarsa binantonan Kewusnendar
Sang Raja Urmus têngara
miwah Natèng Burudangin
samêkta bala wus budhal
saking ing Makwah nagari
sira Raja Kusilkin
sabalanira mênganjur
narapati ing Makwah
ginêlak lampahing baris
tan anyandhak lakune kang wus lumampah


kunêng ingkang kawuwusa
Unuk Marjaban wus prapti
ing nagari Kalakodrat
lawan prabu ing Mêdayin
katur sri narapati
yèn kasoran yudanipun

- wadyabala kèh pêjah
Raja Balbal nandhang kanin
mêngsahipuna sami anglud atut wuntat


mangkana ngancik jajahan
Raja Kemar kang prajurit
Raja Salsal duk miyarsa
angakak angêntrog wêntis
enak wong Pusêr Bumi
sira atur nyawa mring sun
iya antinên padha
sira nora mulat maning
kang sumorot ing dunya samsi lan kamar


Raja Irman ingaturan
makuwon sajro kithèki
lan Raja Unuk Marjaban
ngêbroki wismèng dipati
cukup sawadyanèki
punggawa ingkang tinundhung
rêrêm ing pêndhak dina
ingaturan mring sitinggil
abujana sang prabu ing Kalakodrat


langkung saking ingancaran
sira Sang Prabu Mêdayin
ginathuk palangkanira
Unuk Marjaban ing kering
Patih Baktiyar nunggil
lan Patih Kalkal puniku
ngandika Raja Salsal
hèh sang prabu ing Mêdayin
sampun marasa praptane bala Kuparman


ingkang bêbujung ing sira
sanadyan Surayèng Bumi
yèn praptaa asrah nyawa
sajêge wong Pusêr Bumi
kaliwat ngêlanangi
datanpa tandhing kumlungkung
jêr durung andon aprang
dhumatêng praja ing ngriki
lawan durung barang prang marang ing Ngrokam


kawula kang mulihêna
kasusahanira pêsthi
angakak tuhu sêmbada
dêdêge sri narapati
apan satus gas nênggih
kalawan punjul sapuluh
godhèk wok simbar jaja
netranira angajrihi
lerap-lerap 
- pan kadi netraning detya


mangkana Sang Raja Salsal
bujana midêr kang larih
Unuk Marjaban tinanya
pratingkahira ajurit
matur yèn sami luwih
sadaya kang para ratu
awrat sinôngga krama
tan wontên apês satunggil
punggawane satriyane anêracak


ri paduka Raja Balbal
Kalbujèr rencangnya jurit
papa kapracondhang yuda
sawulan tan kenging mari
wadya kang kesah ratri
amêmaling sami lampus
datan antuk mamôngsa
pintên-pintên angêmasi
sabên dalu pêjah balanipun Balbal


lagyeca imbal wacana
dumrojog ing ngarsa prapti
bupati jagi tampingan
matur sarwi mêmpis-mêmpis
pukulun mêngsah prapti
sakalangkung rêsahipun
tan kenging wong katingal
sipat lanang dèn pêjahi
nadyan lare yèn jalêr gih pinêjahan


pawèstrine binoyongan
gusti ing dhusun paminggir
dèn êsuk kang ngungsi arga
mila wadya kathah ngungsi
inggih dhatêng nagari
kang mêngsah lajêng bêbujung
datan kèndêl punika
wontên ing dhusun paminggir
maksih lajêng bêbahak wadya Kuparman


ngandika Sang Raja Salsal
sapa ngiriding baris
punggawa tampingan nêmbah
Sang Raja Kemar Kuwari
dene kang dèn tindhihi
Sang Raja Maliyat Kustur
balane para raja
ratu saking ing Kubarsi
lawan Raja Kalbujèr Kulub kuthanya


warni kêkalih punika
lêt tigang dina duk prapti
ing mangke panggenanira
- namung lêt saari
dêdamêl agêng wingking
gène senapatinipun
Raja Urmus punika
lan Raja Ngrum Burudangin
langkung agêng balane Tasangsulngalam


nênggih ratu pitung dasa
dene kang dados pangarsi
balane Tasangsulngalam
Sang Raja Wiswèl Kanardis
rêsahe anglangkungi
baris bêbahak pukulun
maksih eca ngandika
Patih Kalkal atur pêksi
wontên duta saking pun Tasangsulngalam


ambêkta tunggul panantang
raja ing Ngrum Burudangin
wontên sèwu nitih macan
macan sami dèn jêmbuli
buntutipun lar putih
mung kêkalih mantrinipun
mundhi punang nawala
pênêd mantrine kêkalih
napa inggih tinimbalan ngarsa nata


iya kang loro kewala
sigra tinimbalan prapti
nèng wurine Patih Kalkal
surate cinandhak aglis
pèngêt lah iki tulis
iya ingsun Sang Aprabu
Risang Tasangsulngalam
narendra Ngrum Burudangin
wruhanira Raja Salsal Kalakodrat


prapta ngong ngirid gêgaman
ing nagaranira yêkti
bêbujung bêburon ingwang
loro ngungsi ing sirèki
ratu ing Ngambarkawit
Si Unuk Marjaban iku
lawan Si Ratu Irman
iku ratu ing Mêdayin
aturêna bêbandan mring jênêng ingwang


lamun ora mangkonoa
hèh Raja Salsal dèn eling
sun rusak nagaranira
sun gêmpur kuthanirèki
yèn sira angukuhi
dèn igal{footnote}{/footnote} 
- payo prang pupuh
titi Salsal ngandika
matura ratunirèki
ngong kukuhi sun wani gambuh ing aprang


Gambuh
sakarêpe ratumu
pan nora sudi nglakoni ingsun
lamun dudu Wong Agung Surayèng Bumi
ngrawati bangkong angantuk
iya dudu pantês ingong


aprang lawan ratumu
ika pêdhotan pan ingsun wutuh
apa gawe mungsuh lawan wong ting sluwir
sakarêpe amrih mungsuh
uwis matura mangkono


caraka amit mundur
Sang Aprabu Salsal sigra mundhut
prapta aglar pra dipati angladèni
warna-warna ulamipun
kang adi-adi iwak wong


êtim sirah kadulu
amêrngèngèh maksih untunipun
mung rambute kinêrok kongsi barêsih
kuping irung maksih wutuh
lan pindhang antêp bêbokong


siji pindhange gênjur
bêbayi ingkang umur sataun
èpèk-èpèk dêlamakan sami maksih
panggang tangan wakêt sikut
watêse ingkang kinêthok


tur maksih kulitipun
dariji kabèh pan maksih wutuh
iku lalab cinuwil kang luwih ênyir
Sang Raja Irman andulu
mungur-mungur mumêt panon


Raja Salsal sumrikut
panggang dariji sinisil gupuh
êtim sirah pinêcah polone pinrih
kinokop sarwi ginilut
Irman pijêr ênêk dongong


atine mungkag-mungkug
kèlingan jênang Baktak karuhun
pan kagagas sangsaya 
- ênêk tan sipi
Unuk Marjaban amuwus
dawêg dhahara sang katong


awon bilih kadulu
andika nurut amèt tyasipun
gih punika kang sirangkas-angkas jêjurit
sasukanipun tinurut
dika bêtahkên sang katong


nanging Irman andulu
andulu polahe wong dhahar nglalu
Raja Salsal wruh Irman tan mèlu bukti
dènnya muluk-muluk wurung
linirik dene sang katong


ngandika sang aprabu
hèh Ratu Irman nora amuluk
durung wêruh rasane iwak wong iki
yêkti tuman kang wus wêruh
rasane bêkasêm uwong


lah dawêg yayi prabu
punika eca gorengan usus
lan jaringan puniki dika icipi
kalawan rêrêmpah susu
lah dawêg bêkasêm polo


ajrih nampik sang prabu
sigra dhinahar lagi kalêbu
pan sumêntug wêtênge ênêk kêpati
luntak-luntak sang aprabu
sangêt mumêt anggêloso


Raja Salsal arêngu
ratu tan pantês Si Irman iku
undurêna yèn awèt nèng ngarsa mami
sun antêbi gada luluh
Unuk Marjaban nulya kon


Baktiyar gawa mundur
praptèng pakuwon gêrah sang prabu
gêrah ênêk mutah ilat siyang ratri
awatara pitung dalu
warase Sang Irman Katong


wau ta Sang Aprabu
Salsal maksih sangêt rêngunipun
angandika ing putra lawan pêpatih
Sri Irman Mêdayin iku
- nora pantês dadi katong


wonge Irman bên dalu
bêkasêmana balane iku
lêmêngana enak bae wong Mêdayin
akèh wong bala Mêdayun
iku kang wajib binadhog


aja badhog sirèku
wong wani prang kang sira pikut
ingkang nora wani prang mung wong Mêdayin
mêmangsanên sabên dalu
ya ta wau cinariyos


kathah kalonge dalu
yèn diarah tan kêna luput
wong Mêdayin singa kapêncil tan mulih
atintrim pakuwonipun
ngênês sru sagunging uwong


kunêng ta praptanipun
baris kang wingking sampun akumpul
Kewusnendar lan Natèng Ngrum Burudangin
lah suwawi kakang prabu
lamun wontên wong manjing jro


bupati miwah ratu
saking ing mônca kawula gêpuk
botên kula sukani manjing kuthèki
Raja Salsal dimèn mêtu
nuntên mijila palugon


mèsêm dènira muwus
Sang Natèng Ngrum Burudangin Prabu
Kewusnendar tuwin kakang ing Kuwari
kang sami wong agung sêpuh
ratu kalih matur alon


inggih ta yayi prabu
kula punika nêdya prang pupuh
kang pinêrêp punika sanès agami
tan arsa mijil prang pupuh
nanging ta kang para katong


kang prapta yun bêbantu
saking ing nagri môncapatipun
marang kitha ginêpuk wontên ing jawi
lamun bupati angintun
bèbèk kambing miwah uwos


punika botên patut
- yêkti nistha kalamun ginêpuk
lamun ratu praptane ambantu jurit
punika pantês ginêpuk
kalamun tan purun awor


marang agamanipun
manut kawula gih yayi prabu
langkung saking prayoga ingkang para ji
sadaya rêmpêg kang rêmbug
kadya Kewusnendar Katong


nulya Prabu Tasangsul
kalawan sira Sang Prabu Urmus
ngêlar-êlar jajahan môncanagari
tinumpêsan yèn tan mantun
dènira mêmôngsa uwong


Rajèng Makwah tinuduh
lawan ta sira Raja Kalkuwur
tuwin para ratu Kulub Kubarsi
tinumpês wong buminipun
yèn ora mari badhog wong


lamun ngaku ping tulu
nuli pinatèn yèn nora manut
inguripan kinèn asalin agami
yèn tan purun gya linampus
gègèr busêkan sagung wong


kathah kang ngungsi gunung
sami dèn êsuk marang ing pucuk
cinêkêlan pinirsa tinitik-titik
tutura sapangrungumu
sapa tabêri badhog wong


ana wong kang tan ngaku
ingkang satêngah ana kang tutur
ngrika wontên sadesa ingkang tabêri
têkan bocah cilikipun
wong wadon sami badhog wong


ing Drêngos wastanipun
sadhusun wontên isi wong satus
botên kêni dèn sanjani dèn ampiri
dhumatêng môncapatipun
nuntên cinêkêl binadhog


bêkêle Abu Jêmbul
inggih kadange pun Banisablu 
-
wong kêkalih punika ingkang ngajani
dhatêng anak putunipun
ngrungu macêpat wong kulon


miwah wong wetan kidul
suwung desa wong môncanêmipun
nadyan inggih wong mônca sapuluh gusis
ajrih dhatêng Abu Jêmbul
sangêt buyanipun uwong


sigra mantri tinuduh
sakawan ambêkta ngawan atus
balanipun Raja Wiswèl ing Kanardis
prapta dhusune kinêpung
tinumpêsan lanang wadon


têka bocahe gêmpur
sadesa pisan tumpêsan lampus
lare cilik nora nana luput siji
wonge lanang tumpês lampus
sadaya sami kinêthok


pinanjêr sirahipun
jawining dhadhah mubêng atêpung
tan ana kang malua panjêrannèki
lanang wadon ingkang sêpuh
sami pinanjêr jêjodhon


giris kang sami ngrungu
yèn ing desa Dêrngos ginêmpur
parentahe Sang Natèng Ngrum Burudangin
kêkês awingwrin kêlangkung
kêcandhak kang lunga adoh


dhusun ing Dêrngos puniku
tumut ing lurah gamêl sang prabu
saking pura inggal wau kapiyarsi
kalamun barising mungsuh
angubrês kang badhog uwong


saênggone dèn êsuk
ginêcak-gêcak dhase lan watu
pan misuwur Prabu Irman amiyarsi
kang sangêt prihatinipun
balane wus kalong ewon


kintun sêrat angutus
ing Radèn Wahas ingkang lumaku
katêmua 
- têmua kakang Prabu Burudangin
matura patobat ingsun
mring kakang prabu ngong kapok


Radèn Wahas wus mêtu
ing dalu wadya tan ana wêruh
praptèng kuwonira Natèng Burudangin
Radèn Wahas sampun pangguh
lan Burudangin Sang Katong


Radèn Wahas turipun
amba dinuta arinta prabu
Irman minta pitulung wadyane mangkin
kathah longe sabên dalu
wadya Mêdayin cinolong


mangkya nêlangsanipun
rayi paduka Natèng Mêdayun
angandika Sang Natèng Ngrum Burudangin
ngong pikir lawan sang prabu
Urmus senapatiningong


ingaturan wus rawuh
tata alênggah Sang Raja Urmus
hèh ta paman Wahas pêkênira prapti
punapa ta kang kinayun
Radèn Wahas matur alon


inggih anggèr ingutus
sakathahing atur pan wus katur
raka tuwan Sang Natèng Ngrum Burudangin
nauri mila puniku
ngaturi manising raos


Dhandhanggula
raka paduka karsanya mangkin
anêlôngsa saking kaluputan
samangke ngraos lupute
saking ta bêgjanipun
kataliwêng laku tan sipi
Raja Urmus ngandika
lamun kakang prabu
Tasangsulngalam nanggunga
pan katanggung yèn kula botên kadugi
ajrih lamun nanggunga


kakang Yujana kakang Kuwari
wartènana ing raos punika
Tasangsulngalam nulya ge
ngaturi para ratu
dhêdhêmitan pating kalêsik 
-
Sang Prabu Kewusnendar
lan Maliyat Kustur
Kemar Kalbujèr wus prapta
miwah Prabu Dukyanus lawan Dukyadis
praptane tanpa wadya


sami alênggah pating kalêsik
para ratu bagèkkên sadaya
ing Radèn Wahas praptane
sami suka gumuyu
eyang-eyung panggawe iki
karyane Radèn Wahas
ingkang eyang-eyung
poyang-paying apuyêngan
mangke ngiyêng balane ing sabên wêngi
cinolong akèh ilang


kudu ngungsi nagarine eblis
adol umbag dika Radèn Wahas
ajêng ngêrobi langguke
têka karoban langguk
kirang awas dika puniki
sangsaya gujêngira
sagung para ratu
ana nyablèk Radèn Wahas
angandika Sang Natèng Ngrum Burudangin
kakang prabu sadaya


miwah yayi-yayi prabu sami
rewangana ananggung kawula
ing Prabu Irman lupute
lagi sapisan iku
mêsakake inggih puniki
yèn botên tinulungan
wadyanipun gêmpur
sabên dalu binadhogan
kalong ewon Rajèng Kulub matur aris
suwawi ginêndhingan


yèn wus rayi paduka Mêdayin
sampun tuwan tarima tobatnya
inggih sampun manjing age
saking kitha pukulun
abdi tuwan pun Baubadrin
Kalbèn Badras lan Kuncrat
Badakir Kalkuwur
sami manjinga jro kutha
anjagani amapag cidranirèki
dados sahing prakara


sasat mêthuk rayinta Mêdayin
nadyan inggih tuwan andikakna
- sandika ngawaki dhewe
alon dènira muwus
sira Prabu Ngrum Burudangin
yayi prabu prayoga
rumêksa wong agung
yayi Mêdayin kalonga
anêmua kiwul sakarsanirèki
riyêg para narendra


wanci pukul sapuluh rinakit
wus samêkta sagunge pra kêmat
ingkang môngka têtindhihe
Kabujèr Rajèng Kulub
wontên kawan atus prajurit
wong Ngungsur lan Kalkiyah
Kubarsi lan Kulub
wong Burudangin akathah
Raja Wiswèl anjagani prange rêmpid
Kalbujèr kondhang ing prang


Radèn Wahas sarêngira pamit
lampah nilip saking jroning kitha
datan kawruhan ing ngakèh
praptanira jinujug
pakuwone Rajèng Mêdayin
ing kêbon patamanan
pêpungkuranipun
Radèn Wahas panggih lawan
Prabu Irman lampahe katur bêbisik
yèn karsanya kang raka


sang aprabu ing Ngrum Burudangin
amrih kiwule wadya paduka
ingkang minôngka icale
anilip Rajèng Kulub
tuwan wêngi puniki sami
samêkta asadhiya
barang rèh wus katur
binisikan rêrêmpidan
wus mangkana nimbali Rêkyana Patih
Baktiyar praptèng ngarsa


angandika Sang Rajèng Mêdayin
paran iki hèh Patih Baktiyar
wong Mêdayin kèh kalonge
ginayêman bên dalu
matur nêmbah rêkyana patih
tuwan antos sakêdhap 
-
wau sang aprabu
duka Sri Bupati Salsal
amiyarsa balane dipun tumpêsi
dhatêng Tasangsulngalam


tiyang dhusun miwah wukir-wukir
Raja Irman alon angandika
pangrunguningsun ing mangke
mila ing luwangipun
ingkang padha amôngsa janmi
ginitik saênggonnya
katêmu ginêmpur
balane Tasangsulngalam
kang dèn umbar prajurit Ngrum Burudangin
ngosak-asik padesan


nora kaya tuturira iki
patih matur inggih sok tiyanga
Sang Prabu Salsal milane
ing wingi punika wus
nglampahakên sèwu prajurit
malih kang doyan mêntah
manjing baris agung
yèn wus gègèr binadhogan
Kyana Patih Baktiyar tur sêmbah mijil
marang pakuwonira


kawarnaa dutane narpati
anglampahkên cidra amamôngsa
nêkakakên bramatyane
Raja Salsal puniku
kang dinuta pikir nèng margi
pangarêpe sakawan
enake ing laku
padha sêsèmèk ing dalan
nadyan manjing ing barisan agêng malih
wus sêgêr bok nêmu prang


padha mampir pondhokan Mêdayin
asêsarap wus rêmbug sadaya
mampir bêbadhog sêdyane
warnanên Rajèng Kulub
sakancane wus amiranti
kori kidul jinaga
sagêgamanipun
kêmate sampun pinasang
duk tumingal ana wong sèwu mêrpêki
nêdya mampir sarapan 
-


dupi parêk puthon dèn gêtaki
kumarutug kang pêputhon waja
ting klêpruk nêmpuh êndhase
bindi gada tumanduk
kêmatira wadya Kubarsi
pitu pat sarêng mangsah
ana têlung puluh
busêkan kang arsa môngsa
anggêlasah lir pendah babadan pacing
kang wuri marang ngarsa


tan anyana yèn bôndakalani
dene datan ana swaranira
amung wêruh gumapruke
kang rubuh kabarubuh
ana ingkang dipun cêkêli
wong sèwu sampun sirna
rong jam gêmpuripun
kang kacêkêl kinêthokan
wus mangkana Baktiyar kang dèn sirêpi
sabalane anendra


budhal dalu Sang Rajèng Mêdayin
ingkang repot prasami tinilar
kasusu sangêt lampahe
sakèthèng kang atunggu
bupatine wus dèn lunasi
tumpês sawadyanira
dene Rajèng Kulub
lawange sampun binuka
pan gumrêdêg wêdale bala Mêdayin
têlung jam dèrèng têlas


ingkang repot sami dèn êntosi
Raja Wiswèl tinuduh ngaria
tunggu lawange sêkèthèng
Irman ratune sampun
praptèng kuwu ing Burudangin
mèh êbyar têlasira
wau kang winuwus
Raja Salsal dutanira
animbali enjing mring Rajèng Mêdayin
pan arsa ôndrawina


mulat lamun pêsanggrahan sêpi
bangke prajurit ing Kalakodrat
wong sèwu atumpês kabèh
sami andêling pandung
duta marang pakuwon 
- patih
Baktiyar maksih nendra
lan sabalanipun
ginugah aguragapan
marang duta ratunira anèng ngêndi
sabalane tan ana


ana bangkene wong sèwu iki
padha jurune maling sang nata
kang wignya môngsa wong kabèh
Baktiyar mara gupuh
mring pakuwon nyata yèn sêpi
Baktiyar dharodhogan
paran ta sang prabu
aninggal lolos maringwang
ingsun andhêg duk sore nari mring mami
iki mêsthi dèn gawa


mring balane Natèng Burudangin
kang nimbali asru dènnya ngucap
lah ta baya sira age
apan ratumu suwung
payo marêk ing sri bupati
Baktiyar atholtholan
pucêt ulatipun
janggute kadi kitiran
badhe mopo ajrih sêksana lumaris
praptane pênangkilan


katur lamun minggat wong Mêdayin
sawadyane agusis sadaya
amung kantun pêpatihe
lan bala tuwan lampus
tukang maling kang môngsa janmi
sèwu tumpês sadaya
nèng pondhok Mêdayun
mantrinipun kinêthokan
sang aprabu têdhak anitih turanggi
kalawan para nata


amariksa dutane narpati
prapta pondhok Mêdayin tumingal
dènnya gêlasah kang bangke
eram kang sami dulu
Raja Unuk Marjaban angling
matur marang sang nata
punika pukulun
senapati pabarisan
pêndamêle Sang Nata Ngrum Burudangin 
-
dutane aprang kêmat


Sri Marjaban angling mring ki patih
apa ora tarèn marang sira
Si Irman iki lolose
Baktiyar nêmbah matur
inggih wingi sontên anari
prakawis ingkang wadya
kathah icalipun
sabên dalu dipun môngsa
kalong ewon agiris arsa ngoncati
kawula sangêt mênggah


prapta mantri kang ajaga kori
tur wuninga punggawane pêjah
kang têngga kori sakèthèng
tumpêsan wadyanipun
goyang muka sri narapati
Baktiyar kinunjara
wêsi tinarungku
lawan samantrine pisan
sigra kundur marang panangkilan aglis
wau Sang Raja Salsal


aturipun prajurit para ji
luwung tuwan miyosana aprang
wong Arab lêga manahe
yèn tuwan nampik mungsuh
sayêktinya datan ngobêri
wong Arab prange kêmat
upami pukulun
miyosana ing ayuda
mênggah sampun alêga rasaning galih
kèndêl pakarti kêmat


Patih Kalkal saosa sirèki
pasanggrahan ingkang tarub rambat
ing jaban kutha dèn age
prajurit para ratu
akaryaa pakuwon jawi
sun arsa mêtoni prang
sandika turipun
kunêng ingkang kawuwusa
Prabu Irman pinanggihan ing para ji
golong satingkahira


ingkang sasar sakêcapan mangkin
Patih Baktiyar tinilar kitha
turu tinilar angkate
wau Sang Raja 
- Urmus
ingkang dèrèng purun manggihi
akêdah binanguna
ing sahadatipun
yèn dèrèng nganyarkên sadat
nèng ngarsane kakang Prabu Burudangin
nadyan kadang dêr murtad


tinurutan Irman sadat malih
nèng ngarane kang para narendra
sadat padu sor têgêse
wusnya umangkat katur
amba dhèrèk sakarsanèki
kasêksèn para nata
Prabu Urmus rawuh
nanging tan arsa tur sêmbah
linairkên mring Natèng Ngrum Burudangin
parentah kang wus dhawah


pinartiga nagari Mêdayin
rayi dika Urmus kang saduman
rong duman inggih têtêpe
maksih dika puniku
para ratu lan pra dipati
mantri lan ulubalang
pinartiga sampun
wus eca kang para nata
andum sami Urmus lan Irman Narpati
wus trima-tinarima


wus miyarsa Natèng Burudangin
lamun Salsal akarya wangunan
tinarub rambat badhene
suka kang para ratu
dene sida miyosi jurit
Patih Kalkal andina
karya tarub agung
prajurit kang para raja
wus apajêg barise anèng ing jawi
balabar pakuwonnya


kunêng ingkang kawuwusa malih
ing Kuparman Sang Surayèng Jagad
sampun tampi sasmitane
parentahing Hyang Agung
pangluruge waktu puniki
lamun ta sampun bêdhah
Jaminambar besuk
ing kono panglanturira
lajêng napis lor kulon pinggire langit
mêrangi brêkasakan 
-


cocog lawan wangsitira nguni
Ki Sèh Betaljêmur duk ing kuna
anulya ngundhangi age
saduman ingkang kantun
kang rong duman binêkta jurit
dene ingkang rong duman
wus kalong rumuhun
mangkana Sang Kakungingrat
angundhangi samêkta kaprabon jurit
budhal Sang Kakungingrat


wusnya bêkti dhatêng ibu sori
para garwa pan kantun sadaya
miwah para ratu kabèh
ingkang padha pinukul
liwat kathah lumahing bumi
ratu mamôngsa janma
lan sabalanipun
lan badhe lajêng lampahnya
maring kutha Jaldahas lan kutha Jamsit
jêjurang pèrèng parang


tan winar lampah agêng nênggih
lawan warna-warnane kang bala
miwah ing marga lamine
nênggih panganjuripun
wontên longkang kawan dasa ri
Rajèng Kohkarib lawan
kadang patang puluh
lan putra Rajèng Talsiyah
Banuarli lêpas lampahe nyundhuli
Sri Naranata Selan


lan kang putra Prabu Samasrawi
nulya Prabu Sêmakun Gumiwang
sawadya para ratune
wuri Prabu Tamtanus
lawan sagung para narpati
lawan kang para putra
nulya wurinipun
Adipati Tasikwaja
sawurine Wong Agung Surayèng Bumi
satriya Parangteja


Pangeran Kelan Sri Parangakik
Rustamaji lan Rajèng Karsinah
sami ing wuri lampahe
putra kêkalihipun
ing Kuwari Hasim Katansi
sami amor ing
- wuntat
amêkasi pungkur
Sang Raja Kuwari Usman
lan putrangkat Rahadèn Amir Anjilin
wadya kados hèrnawa


sampun lêpas lampahe kang baris
ngambah wana agêng gêgêrotan
kang tinurut salasahe
ingkang mangkat rumuhun
dèrèng ical labête maksih
Sang Prabu Kewusnendar
lan sabalanipun
salasahe lusah-lusah
kang parigis sagung kêkayon wanadri
kang tinut bala ngarsa


tan winuwus lamine nèng margi
prapta jajahan ing Kalakodrat
wus ngambah têpiswiringe
mangkana miyarsa wus
sri bupati ing Burudangin
ngundhangi marang wadya
karya tarub agung
tuwin saos pasanggrahan
praptanira Wong Agung Surayèng Bumi
kurang samadya côndra


wau Raja Salsal sampun mijil
dados sanggrahanira kasukan
lawan sagung prajurite
agung ing sabên dalu
Kyana Patih Baktiyar nênggih
lamine pinanjara
wêsi tinarungku
sampun kawan dasa dina
linuwaran kang badhe dèn têtakoni
yèn mêtu bala Ngarab


aranipun ratu siji-siji
Patih Baktiyar kinèn nunggila
Sang Unuk Marjaban gone
mangkana Sang Aprabu
Salsal arsa angabên jurit
lawan bala Kuparman
ingkang para ratu
enjing anêmbang têngara
mijil Prabu Salsal barise miranti
Sang Sri Tasangsulngalam


atêngara sagunge para ji
mijil barise 
- sampun akapang 
kêpung kalangan wadyane
sagung kang para ratu
sampun munggèng ing palowani
sèn-isèning wijoan
sira Prabu Urmus
wus munggèng ing padmasana
Raja Salsal ingayap sagung prajurit
tan sêdya mundur ing prang


Durma
Raja Salsal angatag prajuritira
ratu ing Tambangtimis
Sang Raja Giyalyal
mangsah nitik mong pêthak
manglaga asikêp bindi
praptèng payudan
sêsumbar nguwuh tandhing


mêtonana payo prajurit Kuparman
sapa arsa ngêmasi
iki papagêna
andêling Kalakodrat
wau tan bêtah miyarsi
amit anêmbah
Sang Raja Jabalsahir


wus ingidèn ing Gusti Tasangsulngalam
mangsah wahana èsthi
pan asikêp gada
prapta ayun-ayunan
sapa aranmu prajurit
mêtu ngalaga
sun Raja Jabalsahir


ing Minabat kuthaningsun kang minôngka
andêling Burudangin
sapa aranira
prajurit Kalakodrat
ingsun Ratu Tambangtimis
ngong Raja Yalyal
payo ta Jabalsahir


akudhunga parisamu bôndabaya
dèn yitna ingsun bindi
Sang Raja Minaban
kudhung parise waja
Raja Yalyal mutêr bindi
surak gumêrah
tumêmpuh ingkang bindi


kadi gêlap katulak ing paris waja
astanira tan osik
Sang Raja Minaban
Raja Salsal têtanya
hèh Baktiyar sapa iki
sigra tur sêmbah
- prajurit ing nrêpati


wadyanipun Sang Prabu Tasangsulngalam
nama pun Jabalsahir
kuthane Minaban
ratu andêling yuda
tate amungkasi kardi
wau kang aprang
rame bindi-binindi


nulya mindho gadane kadya kitiran
tibane gada siji
sami lawan papat
kèthèr Sang Raja Yalyal
bingung kuwur ing panangkis
kuwat tur bisa
Sang Prabu Jabalsahir


pan kaplêsat parisira Raja Yalyal
sirahe kêna bindi
kuwating panggada
lawan macane pêjah
surake gumuruh atri
bangkene Yalyal
amor sima lan siti


sami eram prajurit ing Kalakodrat
wau saklangkung runtik
prapta Patih Kalkal
panggih ayun-ayunan
sapa ranmu kang prajurit
matèni Yalyal
sun Raja Jabalsahir


sira sapa sumaur sun Patih Kalkal
dèn eling Jabalsahir
iya tadhahana
iki panggadaningwang
warak titihane patih
sigra kinêbat
têmpur bindi-binindi


gajah tangkêp gapyuk sinêrot ing warak
miring gadhinge manjing
sêsalange warak
suru manjing andhêman
kang niti bindi-binindi
kang tinitihan
udrêg sarêng kairing


kagulimpang kang nitih sarêng kaplêsat
tibane barêng tangi
barêng buwang gada
sarêng anarik pêdhang
pinêdhang warake patih
gulune pagas
gajahe Jabalsahir


wus pinêdhang 
- janggane mring patih pagas
sarêng amarêpêki
rok pêdhang-pinêdhang
dangu main prang pêdhang
rusake gumuruh atri
mungsuh lan rowang
suka dènnya ningali


buwang pêdhang duk arsa candhak-cinandhak
kasaru têtêg muni
ngundurakên ing prang
surya nunggang ancala
bubar kalih kang ajurit
lajêng bujana
ing pakuwone sami


Raja Jabalsahir langkung sinambrama
mring Gusti Burudangin
Raja Urmus milya
nglopa Raja Minaban
para nata sami nglarih
Sri Kewusnendar
ping tiga mara nglarih


nyata baik prajurite adhi lurah
Si Raja Jabalsahir
katanggênên sira
kurang thithik rikatnya
sêmbadanana rêspati
panggadanira
jipat lawan para ji


angandika Sang Prabu Tasangsulngalam
hèh iku Jabalsahir
sira èstokêna
kakang Prabu Yujana
wulange ratu linuwih
matur tur sêmbah
sandika Jabalsahir


mudhun nyandhak gada wau Kewusnendar
Jabalsahir nèng wuri
iya tingalana
yèn sira aprang gada
mangkene yèn arsa gitik
yèn wus anggada
mangkenea anuli


pamilare sarwi nyabêtake ulat
binuwang nganan ngering
ulate kang netra
yèn wus mutêr gadanya
mingkisa lambe kang kering
ulat tajêma
gèdhèg tênggak ping kalih


sami suka gujênge kang para nata
bêsuse ngajar jurit
Prabu Kewusnendar
ratu
- sêdhêng dêdêgnya
ngêjèpi para nrêpati
prajuritira
Natèng Ngrum Burudangin


anulya tri para ratu kang tut wuntat
anèng wurinirèki
Prabu Kewusnendar
mèsêm dènnya ngandika
adhi lurah bibisani
dikon angajar
jawane ingsun iki


samya gumyak gujênge kang amiyarsa
dadya wau sawêngi
dènira drawina
angiras ajar-ajar
apan satuhu linuwih
Sri Kewusnendar
pratingkahing ajurit


pan sakawan balane Tasangsulngalam
kang ingajar sawêngi
dènira prang gada
dene Sri Kewusnendar
ya ta kawuwusa enjing
myarsa wus cêlak
praptèng Rajèng Kohkarib


samya mêthuk Sang Prabu Tasangsulngalam
panggih Natèng Kohkarib
lan sawadyanira
miwah wau kang putra
sira Raja Banuarli
Rajèng Talsiyah
dadya tan mêtu jurit


dina iku apan ta sami ubêkan
anggili awit prapti
pan sadina-dina
para ratu kang prapta
pinêrnah pakuwon sami
kang para nata
cucuk makuwon sami


Raja Salsal dangu paran ta wong Arab
nora mêtu ajurit
Patih Kalkal nêmbah
pukulun gustinira
Wong Agung Surayèng Bumi
cucuke prapta
inggih dintên puniki


pan sawulan balane kadi tan têlas
mila tan mijil jurit
bala ing Kuparman
ngandika Raja Salsal
iki ta lêga tyas mami
yèn 
- uwis prapta
iya Si Jayèngmurti


sampun lami dènnya saos pasanggrahan
Natèng Ngrum Burudangin
ya ta kawarnaa
têlas prapta sadaya
balane Natèng Kohkarib
Sang Prabu Selan
prapta ing dintên malih


nulya Prabu Gumiwang kalawan Yunan
prapta sadina malih
Ngabêksi lan Kebar
Turki Santari prapta
Adipati Guritwêsi
barise prapta
cêpak baris jro prapti


pamêthuke sagunge kang para nata
Natèng Ngrum Burudangin
akêkanthèn asta
lan Urmus sarêngira
Kewusnendar sarêngnèki
Sang Raja Irman
dene kang têngga baris


Sri Maliyat Kustur Kalbujèr kalawan
Dukyanus lan Dukyanis
kang amêthuk têbah
Prabu Tasangsulngalam
lawan Urmus Sri Bupati
ingkang pinapag
wong agung wus apanggih


ngaras pada ingaras lungayanira
mring Sang Surayèng Bumi
langkung sami suka
katur waluyaning prang
lawan kang rayi Mêdayin
Sang Prabu Irman
èngêt anungkul malih


pun Baktiyar lolose botên kabêkta
gugup milane kèri
anèng jroning kutha
binêlok cinêngkalak
lami mangkya dèn luwari
dupi mijil prang
asmara dèn takoni


Asmaradana
lan pratingkahing ajurit
bala saking Kalakodrat
katur sadaya solahe
budhal suka amiyarsa
sira Sang Kakungingrat
tan antara 
- wus atundhuk
Irman sarêng Kewusnendar


Irman ngrungkêbi anangis
anèng padane kang raka
Kewusnendar lon wuwuse
anggèr sampun jamak umat
laline mila lêpat
nanging lêpat kaping pitu
sok sampun tinggal agama


lamun agami Ibrabim
mêlarati binucala
inggih jaman kitrah mangke
wasesa inggih trah Mêkah
mila rayi paduka
Urmus runtiknya kalangkung
tan emut ing kadang tuwa


matur mring jêngira Amir
Sang Aprabu Kewusnendar
rayi tuan ingkang anèm
inggih botên purun tômpa
tundhuke ingkang raka
apan botên purun nanggung
winastan lècèk agama


kang raka pinundhut mulih
kinèn amaos sahadat
ing ngrasane para katong
mèsêm Risang Kakungingrat
miyarsa aturira
sarwi mêtêl wêntisipun
Narapati Kewusnendar


uluning pêdhang linirik
sira Prabu Kewusnendar
ngadhang-adhangi ciptane
kaya nuli cinandhaka
janggane Prabu Irman
lah wong mangkono dèn ingu
arine karo prayoga


siji iki bakal licik
padha ipe jêr kêparat
nuju Marmaya sandhinge
anèng ngarsane wong Menak
lawan kang para putra
Rustamaji datan purun
manggihi dhatêng paman


Adipati Guritwêsi
mèlèd-mèlèd lathinira
apan sarwi gèdhèg-gèdhèg
Irman pan maksih 
- karuna
wong agung angandika
wis mèndêla ariningsun
wungua payo alênggah


kang rayi wungu alinggih
tumungkul maksih karuna
mung kari sênggruk-sênggruke
wong agung ngawe kang putra
Parangakik Karsinah
Pangeran Kelan prapta wus
wotsari dhatêng kang paman


wusnya makuwon sawêngi
enjing budhale kang wadya
satêngah ari praptane
manjing pêsanggrahanira
kang dadi pamondhokan
kitha Kalakodrat pênuh
kadya mêndhung sabuwana


kadya tasik tanpa têpi
gumuruh sagunge bala
wong jro kutha kêkês tyase
mulat gunge mungsuhira
kadya samodra wutah
Raja Salsal drawina gung
datan miris manahira


antawising tigang ari
wong agung ing praptanira
kèndêl sami para katong
tan wontên mijil ayuda
miwah Sang Raja Salsal
anut sasukaning mungsuh
sapraptaning patang dina


Wong Agung Surayèng Bumi
animbali para nata
Wong Agung Parangtejane
lan Wong Agung Tasikwaja
miwah Rajèng Gumiwang
sira Sang Prabu Sêmakun
kang tinari ing prakara


mudhêng ing rèh agal alit
Urmus mung agal kewala
undhagi pikir arine
ing aprang sampun prawira
mila wênang ajajar
lawan Sang Prabu Tamtanus
myang Wong Agung Parangteja


ngandika Sang Jayèngmurti
yayi mas Tasangsulngalam
maksih karyanira
- kiye
sira yayi mêtua prang
ngadua para nata
manira arsa andulu
yudane wong môngsa janma


prabu ing Ngrum Burudangin
tur sêmbah inggih sandika
miwah kang rayi wotsinom
Raja Urmus sarêng mêdal
miwah Tasangsulngalam
praptane pakuwonipun
narendra kalih têngara


têtêg kêndhang lan thongthonggrit
puksur bèrine wurahan
samêkta mijil barise
wau Raja Kalakodrat
nimbangi atêngara
barise mijil kumêbul
rakit nèng papan gumêlar


prajurit para narpati
kang sami anitih macan
tur sami langkung agênge
sadaya sami lan kuda
watara pitung dasa
kang sami ratu gêgêdhug
tan têbah lan Raja Salsal


munggèng ing palôngka rukmi
kang rayi Balbal wus waras
munggèng ing kursi jajare
Sang Raja Unuk Marjaban
Baktiyar nèng wurinya
wau Sang Raja Tasangsul
lawan Urmus nèng wijoan


andhèr kang para narpati
Wong Agung Surayèng Jagad
amung kang upacarane
mung ngabên kang para nata
balane baris kapang
akapang kalangan têpung
para nata para putra


sigra angatag prajurit
Salsal kang anitih macan
sakawan ratu andêle
Raja Galgal Raja Walwal
Palpal Raja Nalnal
prapta payudan anguwuh
wau kang ratu sakawan


Sang Natèng Ngrum Burudangin
mit mangsah salin wahana
nênggih 
- amêng-amêngane
gêrgabèl sipate baya
sukune mung rong asta
saandaka agêngipun
ing ngandhap suku sadasa


pinêlanan kadi èsthi
mawi siyung rangap-rangap
buron sagara angsale
nanging dèn ingu dharatan
kalamun yèn lumampah
kinêranji ênggènipun
rinuji wêsi sadaya


ulam loh ingkang binukti
tadhahe satus sadina
kang sawêntis-wêntis gênge
sirahe rinajawêtha
rinawis ing sêsotya
tur sêmbah pêksa umagut
angawaki ing ayuda


Sang Natèng Ngrum Burudangin
samêkta palu rante mas
sigra anitih gêrgabèl
lumarap marang payudan
panggih ratu sakawan
surake bala gumuruh
kang aprang ayun-ayunan


ratu papat têtanya ris
sapa aranmu narendra
têtunggangamu mangkono
apa wong dhasar sagara
putune Ôntaboga
sumaur ingsun Rajèng Ngrum
Burudangin kang kinadang


marang Sang Surayèng Bumi
ya Sultan Tasangsulngalam
nadyan akèh para ipe
iki ipene dandanan
ing aprang widigdaya
narendra sakawan gupuh
sarêng angêtab pragalba


sarêng nêmpuh anggadani
Sang Prabu Tasangsulngalam
ngadêg nèng luhur gêrgabèl
Sang Raja Salsal têtanya
iki ta ratu sapa
kulit putih gêng aluhur
dhegus uwong kang mangkana


Baktiyar matur wotsari
sang nata
- inggih punika
Tasangsulngalam warnine
ratu agêng binathara
sinêmbah sami nata
ngrèh ratu sèwu nêm atus
kang sami amôncapraja


tur sami ratu prajurit
balane Tasangsulngalam
Ngrum Burudaning kithane
tunggangane iku apa
anèh lan para nata
Baktiyar nêmbah umatur
pukulun dèrèng uninga


pan sawêg mijil puniki
adate liman kewala
kang minôngka titihane
wau kang ayunan aprang
prajurit Kolakodrat
sakawan sami angrubut
Kalkal Nalnal Walwal Palpal


datan kewran ing panangkis
Sang Prabu Tasangsulngalam
sigra ngulur palu rante
sinabêt sakawan pisan
pulêt lir pinijêran
sinêndhal sigra ngalumpruk
macane lawan kang nunggang


ginubêt kacakup sami
pinutêr palu rante mas
gêbyar-bêgyar mubyar tinon
sinabêtakên ing kisma
luluh ratu sakawan
amor lan titihanipun
pragalba sakawan pisan


surake gumuruh atri
eram kang sami tumingal
Sri Burudangin yudane
pratingkah solahing aprang
mêdhun saking wahana
ginêtak gêrgabèlipun
sumêbut mêmôngsa macan


gègèr mungsuh dèn parani
kang sami anitih macan
sinaut siyung sumêlèt
ing buntute patang dhêpa
akèh rêbah bêlasah
untung kang rikat lumaku
awor kang nitih turôngga


- busêkan kang nitih èsthi
mung kuda nora pinarag
mung pinêlêng macan bae
sirna macan pitung dasa
ngarsane Raja Salsal
eram kang sami andulu
prajurit ing Kalakodrat


ratu sakawan kang mati
kuwandane nora kalap
luluh dene palu rante
kuwônda luluh wor kisma
wau titihanira
gêrgabèl pan sampun wangsul
sigra malih tinitihan


ingkang mêthuk songsong prapti
sakawan munggèng palana
nênggih wontên pirantine
wontên andêl Kalakodrat
nagari ing Ngurêngkang
Risang Calcal wastanipun
wasis ing prang tur paekan


amit mangsah nitih krênis
dhapuripun kadi banyak
kadi trênggiling sisike
buntut êlar kadi mêrak
cucuk cinathok êmas
mung sakuldi agêngipun
yèku buron bêrkasakan


ilate mung têlung nyari
panjangipun mung sadhêpa
abrit ampuh pênyaute
kadi parud ngêrindhan
singa sinaut rantas
Raja Salsal mèsêm muwus
hèh iya Tasangsulngalam


môngsa wurunga ngêmasi
kowe aprang lan Si Calcal
durung wêruh kêtegane
sumêbut praptèng ranangga
sampun ayun-ayunan
praptèng Sang Raja Kalkuwur
kinêjepan mring gustinya


Natèng Kubarsi ngajani
rumêksa Tasangsulngalam
datan kawruhan ing ngakèh
dhêpès ngajênge pêlana
binêktan pêputhon 
- mas
marang sang prabu ing Kulub
wêrit datan ana wikan


Rajèng Ngurêngkang ling aris
hèh sira Tasangsulngalam
ambêkmu prang wasis dhewe
iya yèn nagara liya
yèn ana Kalakodrat
pêsthi sira nora payu
iki ratu ing Ngurêngkang


Raja Calcal aran mami
kêrnis têtunggangan ingwang
môngsa nônggaa maring ngong
sun tate anumpês mêngsah
narpati pira-pira
wong Kalakodrat ya ingsun
andêle yuda kanaka


Pangkur
mèsêm dènira ngandika
sri bupati ing Êrum Burudangin
iya payo sakarêpmu
lamun sira kuwasa
amatèni marang ing saliraningsun
nora pasrah marang sira
pati kagungane Widi


Raja Kalkuwur sêksana
pinarêngan Calcal angêtab kêrnis
duk lumarap mèh anaut
marang gêrgabèl sigra
sinambêr ing pêputhon asru gumapluk
êndhasira kêrnis pêcah
polo mlopor angêmasi


Raja Calcal kapalêsat
wus sinambêr pêputhon gapluk kêni
Raja Calcal sirahipun
pêcah utêke muncrat
gya palastra tan ana wruh purwanipun
kang satêngah mungsuh ngucap
baya kêna antu angin


Raja Salsal sru ngandika
iki priye Si Calcak tê mati
palinthêng gêgamanipun
apa durung tumama
patih nêmbah kadi palinthênge wangsul
dene ta kèndêl kewala
Sang Natèng Ngrum Burudangin


wontên 
- malih ingkang awas
matur nêmbah kula priksa pribadi
yêktos palinthênge wangsul
gumapluk makan tuwan
ratu alit purun mêngsah ratu agung
inggih karoban dêrajad
milane apês ing jurit


ngungun duka Raja Sasal
datan antuk dènnya ngabên prajurit
nanging kêsaput ing dalu
têtêg ngundurkên ing prang
bubar kalih akêmba ingkang prang pupuh
ing dalu lajêng bujana
Wong Agung Surayèng Bumi


langkung dènnya sinambrama
mring kang raka Natèng Ngrum Burudangin
alon ngandika wong agung
yayi prabu kaya pa
pratingkahe mungsuhira ing prang mau
dene wong sok môngsa janma
têka repot ing ajurit


sagunge kang para nata
pan tumungkul sami nglirik ing batin
winatara bok kasêndhu
Raja Tasangsulngalam
nêmbah matur kados punika pukulun
tiyang durakèng Hyang Suksma
inggih gusti ulun dugi


kados malampah rinuwat
sampun kathah dosa dhatêng Hyang Widi
punika watawisipun
mangsane apês prapta
mila dèrèng pinuju sasolahipun
kados pinacuh ing Suksma
kalangkung kèthèr ing jurit


wau Sang Surayèng Jagad
amiyarsa ature ingkang rayi
suka gumujêng wong agung
yayi nora kayaa
nagara gung mangkono prajuritipun
mung bisane môngsa janma
sinêndhu apêsing jurit


lêga tyase para nata 
-
pênyanane kapirsan ing ajurit
saking parêng aturipun
Prabu Tasangsulngalam
ratu wignya ing rèh amôngsa pakewuh
lêjare wau kang raka
suka sagung kang para ji


lajêng prasamya bujana
para ratu suka tan walangati
dene sônggarunggènipun
sêndhune ingkang raka
saking sagung sadaya kang para ratu
sangêt dènnya asih marma
mring Sang Prabu Burudangin


ing mangke kaanggêp nyata
pan kaipe mring Sang Surayèng Bumi
wong agung bujana nutug
angling Sang Raja Selan
yayi ing Ngrum Burudangin awak ingsun
besuk esuk lilanana
dimèn ratune mêtoni


ngong tuwanane cinoba
iya yayi Prabu Ngrum Burudangin
Si Salsal dimèkne mêtu
gumyake kang wus wikan
nora kacèk sausap kalawan ingsun
gêdhene luhure padha
Si Salsal kalawan mami


padha nyatus sapuluh gas
anauri Sang Natèng Burudangin
sayêktine kakang prabu
sami lawan paduka
nanging inggih kaot anèm lawan sêpuh
pun Salsal sêdhêng damêlnya
paduka mèh kaki-kaki


sami godhèg simbar jaja
mung salahe Si Salsal badhog janmi
jêng paduka ambêk wiku
pun Salsal nitih macan
kasor saking japa andika sru ampuh
gumujêng ingkang miyarsa
wus bubar sagung para ji


ing dalu datan kawarna
enjing muni têngarane ing jurit
mungsuh rowang sami mêtu
- baris kapang kalangan
sami mijil sakathahe para ratu
nèng amparan dirgasana
Wong Agung Surayèng Bumi


aglar ingkang para nata
ingkang ngarsa wijoan palowani
Sang Raja Salsal wus mêtu
aglar prajuritira
arsa têdhak angawaki sang aprabu
wahana sumaos ngarsa
angrasuk kaprabon jurit


pragalba gêng saturôngga
sigra têdhak ngawaki ing ajurit
surake bala gumuruh
wurahan mungsuh rowang
Raja Salsal mangsah nitih macan agung
lêngkèh-lêngkèh lampahira
mulat Sang Natèng Sêrandil


amit ingidèn umangsah
nitih èsthi kawot kaprabon jurit
mungsuh rowang surak gumruh
prapta ayun-ayunan
duk amulat Salsal dènira tanya sru
sira baya Menak Ambyah
sumaur Natèng Sêrandil


sun dudu Sayidin Ambyah
iya ingsun narpati ing Sêrandil
kang nama Prabu Lamdahur
andêl kawak-kumawak
bontosane wong Kuparman iya ingsun
angrèh bupati amônca
rong lêksa angrèh bupati


dhomas ratune pangarsa
pan sakêthi rong lêksa para mantri
apa iya sira iku
kang nama Raja Salsal
ratu ingkang duraka marang Hyang Agung
gawemu sok badhog janma
nauri pan iya iki


narendra ing Kalakodrat
Raja Salsal sumbagèng ing ajurit
hèh dèn prayitna Lamdahur
sangganên gadaningwang
gya kinêtab pragalbanira 
- sang prabu
mutêr gadanira wawrat
sèwu kalih atus kati


tumênga panggadanira
duk tumêmpuh kadi gêlap sakêthi
tibèng tangkisira murub
anjrit dipangganira
andharodhog gajahe Prabu Lamdahur
sumaput Sang Prabu Selan
anyata kuwat si bêlis


sun walês Salsal dèn yitna
ngangkat gada sang prabu ing Sêrandil
Salsal masang tangkisipun
tumêmpuh sawi sênggak
panggadane sira Sang Prabu Lamdahur
lir gunung sèwu tumiba
anggro gumêtêr mongnèki


darodos karingêtira
Raja Salsal angêtab simanèki
tanpa polah jêngking jênggruk
macane Raja Salsal
surak umyung kadya antariksa rubuh
antuk sisih kang ayuda
arame bindi-binindi


dheprok macanira Salsal
dipanggane sang prabu ing Sêrandil
gumêtêr têmah anjêrum
kalih sarêng malumpat
samya dharat kang aprang pupuh-pinupuh
tan ana ingkang kuciwa
suka kang sami ningali


kalih sarêng buwang gada
narik pêdhang pêdhang-pinêdhang gênti
tumibèng ing paris murub
dangu dènnya prang pêdhang
tanpa karya rêmpu pêdhang kalihipun
gya sarêng candhak-cinandhak
agênti tarik-tinarik


sadina dènira aprang
wus kasaput dalu pur kang ajurit
sampun tinêtêgan mundur
Raja Salsal angucap
besuk esuk tinutugakên Lamdahur
- bubar kalih kang ayuda
kukud sakathahing baris


ing dalu lajêng bujana
sawadyane Risang Surayèng Bumi
pêpak sagung para ratu
aglar munggèng ngayunan
larih midêr janèwêr brênduwin anggur
wong agung alon ngandika
hèh yayi Prabu Sêrandil


kayaparan Raja Salsal
prakosane matur Natèng Sêrandil
pan inggih dawêg pukulun
nglangkungi para raja
sami lawan Raja Rukwatil pukulun
mèsêm wong agung ngandika
yèn maksiha dadi kanthi


Si Salsal Rukwatil Polan
alon matur Dipati Guritwêsi
datanpa asil pukulun
pênêd pun Johanpirman
pênêd Raja Barikahar Ngambarkustup
tanpa damêl ingucapa
kèndêl mubêng punang larih


hèh yayi Prabu Si Salsal
pamuwuse sun kinèn mêtu maning
anutugakên prang pupuh
manira wus sêmayan
ya ta angling ing Ngrum Burudangin Prabu
dhuh kakang prabu kawula
dêstun arsa apêpanggih


kalawan pun Raja Salsal
anambungi sang prabu ing Kubarsi
aluwung ki lurah sampun
kakang Srandil kang anyar
kula ingkang dèrèng pisan aprang pupuh
lawan bala Kalakodrat
Raja Sêmakun nambungi


kula kakang dèrèng pisan
sru gumujêng sang prabu ing Kubarsi
dhuh anggèr Prabu Sêmakun
tuwan kang prapta anyar
inggih sarêng raka paduka wong agung
kula kang nyalisik lama
parandene dèrèng jurit


- mung kakang prabu ing Selan
ingkang bêgja nuntên sagêd ajurit
dene sami agêngipun
apik Si Raja Salsal
dawêg benjing kula pêthèk botên mêtu
yèn ki lurah miyosi prang
kakang Prabu Burudangin


adate dèn ajap-ajap
mring ki lurah tan purun mêtu jurit
yèn ki lurah botên mêtu
Salsal mêtu ing aprang
sami suka gumujêng kang para ratu
dèn sirik kaliwat-liwat
kakang Prabu Burudangin


ing dalu datan kawarna
enjing muni têngara ing ajurit
thongthonggrit gurnang lan puksur
têtêge asauran
sampun mêdal barise kang para ratu
miwah baris Kalakodrat
sampun tata amiranti


prajurite sampun aglar
Raja Salsal munggèng palôngka rukmi
wong agung nilib gènipun
para prawira aglar
wong agung ing Parangteja munggèng ngayun
Urmus Sêmakun nèng ngarsa
lawan Sang Prabu Yunani


Lamdahur lan Umarmadya
Kewusnendar lan Natèng Burudangin
banjang ingkang para ratu
Prabu Tasangsulngalam
mêdal ing prang gêrgabèl titihanipun
praptèng papan sumbar-sumbar
rêbutên iki prajurit


andêle nagri Kuparman
ratu ipe Prabu Ngrum Burudangin
sumbagèng aprang pinunjul
mêtua Raja Salsal
angandika ika dudu Si Lamdahur
Salsal angatag kang paman
Sang Raja Burhum prajurit


ratu saking 
- ing Kalsandhar
ratu kêmbar Dul ingkang taruni
mangsah Dulhum lawan Ulhum
sami nitih turôngga
ratu iku akathah prajuritipun
kang sami anitih macan
bupati satriyanèki


aranipun Raja Daldal
sanès ibu lan Salsal ramanèki
Raja Ulhum Raja Dulhum
kalih sami prawira
mila Kalakodrat kèringan ing mungsuh
kang paman kalih prakoswa
mangkana narpati kalih


prapta rana yun-ayunan
sira iki Natèng Ngrum Burudangin
ngundhamana anak prabu
kaya nora katêkan
lamun isih ratu paman kalihipun
sugal dènnya atêtanya
Sang Natèng Ngrum Burudangin


sapa ranmu ratu kêmbar
anauri Kalsandhar praja mami
ingsun tuwa Raja Ulhum
Raja Dulhum taruna
dèn prayitna anadhahi gadaningsun
sigra kalih mutêr gada
tumêmpuh ing gada gênti


surake bala gumêrah
kadi guntur mungsuh rowang barêngi
akuwat panangkisipun
tan osik astanira
pining kalih andêngkèng gêrgabèlipun
mèh alihan ngulêr kilan
irunge kakotos gêtih


saking kuwate panggada
lan kapadhal dening ingkang nitihi
Tasangsulngalam sru muwus
sun walês dèn prayitna
eling-eling Raja Ulhum Raja Dulhum
sambata ingkang ayoga
miwah surya lawan sasi


angulur palu rante mas
ingkang wawrat sèwu nêm atus 
- kati
pinutêr kadya kêkuwung
malêngkung gêbyar-gêbyar
kasongane diwangkara kadya daru
siyute kadi prahara
ngadêg pa ana ngunduri


Durma
ragi sompok panjange ingkang rante mas
eram ingkang ningali
anyabêt sêksana
miyat rante kumêlab
kapulêt narendra kalih
lir pinijêran
ginubêdakên kering


pan karangkud kalih lan turangganira
kumitêr dènnya nguntir
rinangkus rante mas
kinosèr nêngên ngiwa
datan ucul kadi undhi
tinon ing kathah
sinabêtakên siti


Ulhum Dulhum sumyur bangkene tan kalap
pan kadya dèn sêsuwir
surak lir ampuhan
tiwase Sri Narendra
Kalsandhar sang ratu kalih
satriyanira
nêdya kiwul bêk pati


kumarubut punggawa anitih macan
wadya Ngrum Burudangin
kang prapta tinulak
tan arsa tinulungan
prajurit rongatus prapti
ing wuri ana
pônca tumrap ta malih


angarubut jêmparing lawan sarampang
pêdhang gada myang bindi
tan kewran ing aprang
Prabu Tasangsulngalam
lir kitiran umêtnèki
palu rante mas
barukut amagêri


pira-pira gêgaman prapta katulak
balêdug tibèng siti
anyabêt sang nata
mubêng palu rante mas
ginubêt kang pra prajurit
lamun sinêndhal
ajur luluh wor siti


kang kaarsa sèkêt satus 
- sami lunas
Natèng Ngrum Burudangin
wuru ing ayuda
malah sangsaya krura
dènira angobat-abit
palu rante mas
mungsuh nèng ngarsa tapis


dèn ucapkên musanès ahli khikayat
Natèng Ngrum Burudangin
dènnya prang sadina
amatèni prawira
punggawa miwah para ji
tuwin satriya
pitung atus pan luwih


nitih macan para satriya Kalsandhar
tan ana môngga pulih
tuhu sumbagèngrat
moncol nèng pramudita
Sang Natèng Ngrum Burudangin
ing yudanira
malah kasaput ratri


tinêtêgan mundur kalih kang ayuda
kukud sakèhing baris
mundure pinapag
Prabu Tasangsulngalam
ing raka Sang Jayèngmurti
rinangkul sigra
mring Sang Surayèng Bumi


rawat waspa Wong Agung Surayèng Jagad
pagene sira yayi
dènira ayuda
tan arsa tinulungan
bangêt karya walangati
mring sanakira
katuju sihing Widi


sang aprabu anuwun ing aturira
Natèng Ngrum Burudangin
lajêng andrawina
lan sagung para nata
wau Salsal kang prihatin
angêmu brôngta
kang paman kalih mati


Raja Ulhum Raja Dulhum ing Kalsandhar
ing dalu tan winarni
enjing atêngara
sagunge para nata
wus sami ngêdalakên baris
têpung akapang
para ratu wus mêrgil


datan owah ing panggonanira lênggah
maksih kadi duk wingi
miwah Raja Salsal
- munggèng dhampar kancana
aglar sakarine mati
prajuritira
sira Natèng Kubarsi


amit nêmbah mangsah anitih dipôngga
Salsal têdhak ngawaki
munggèng ing pragalba
kawot kapraboning prang
praptèng rana wus apanggih
ayun-ayunan
Salsal asru dènnya ngling


hèh ya iku dudu Si Lamdahur Selan
ratu apa sirèki
asru saurira
Kubarsi kuthaningwang
Maliyat Kustur ran mami
ratu sinêmbah
ing samaning para ji


pan kaipe ingsun ing Pangeran Kelan
kinarya isèn mami
wijoaning Kelan
Raja Salsal angucap
apa kêlar nadhahi
ing gadaningwang
dene Natèng Sêrandil


karepotan nadhahi panggadaningwang
angling Natèng Kubarsi
sun arsa ngrasakna
marang panggadanira
jêr ingsun iki narpati
dudu prawira
mundura ing pawarti


hèh Maliyat Kustur iya dèn prayitna
kudhunga paris aglis
angêtab pragalba
sira Sang Raja Salsal
tumêmpuh gadanirèki
surak gumêrah
yayah nêngkêr wiyati


Sri Maliyat Kustur angêtab dipôngga
mutêr gadanirèki
saksana ginada
sira Sang Raja Salsal
kadya balêdhèg sakêthi
surak gumêrah
obah bêbalungnèki


Raja Salsal ingkang satus pitung dasa
pragalba anggro ngrintih
datan bisa obah
anglumpruk macanira
Raja Salsal muwus aris
- munduran sira
alah Natèng Sêrandil


iya jipat pamukule abot sira
rame dènnya ajurit
tan ana kuciwa
dangu gada-ginada
rame dènnya main bindi
antuk sisihan
ing prang prakoswa kalih


Sang Maliyat Kustur gajahe ngalemprak
Salsal macanirèki
ngalumpruk tan obah
sami nilar tunggangan
surake awanti-wanti
wus sami dharat
wau dènira jurit


parisane katiban ing gada samya
murub sami ngungkuli
mubyaring dahana
ngalad angalad-alad
sangsaya wuru kang jurit
sami karêmnya
gada kalihirèki


Raja Salsal tangkise lamun ginada
akuwat datan osik
rosaning panggada
suku amblês ing lêmah
kacêp panggêlangan sikil
karingêtira
kotos lir dèn sirami


Sri Maliyat Kustur kalamun ginada
apanggah datan osik
watês dêlamakan
dhungkar siti kapadal
alupa repot ing jurit
Sang Raja Salsal
asru dènira angling


tuhu sira Maliyat Kustur prakoswa
sayah pan ingsun iki
sesuk manèh padha
tinutugakên ing prang
iki ta kasêlak wêngi
tan na kasoran
angling Natèng Kubarsi


iya Salsal sun turut sakarsanira
sigra têtêge muni
mundur kang ayuda
Maliyat Kustur prapta
pinapag ing sawatawis
asta cinandhak
- dhêngku saha wotsari


sinambrama mring Wong Agung Kakungingrat
lajêng bujana sami
kumpul para nata
pêpak anèng ngayunan
sigra midêr punang larih
rame drawina
wong agung têtanya ris


hèh kapriye prange Salsal lawan sira
matur Rajèng Kubarsi
inggih langkung kuwat
sêmbada gêng luhurnya
nanging tan awas panggitik
tan sagêd ngêngah
duk pamutêring bindi


kuwatipun têlas pamutêr kewala
kêmba dhawah ing bindi
yèn sagêda ngêngah
kuwate ing panggada
yêkti lamun bilaèni
pun Raja Salsal
kuwatipun munjuli


kadya asor prangipun kang para raja
kirang ngêngah sakêdhik
pamutêring gada
tibane mupuh kirang
badan botên anglawèhi
wau ing solah
katingal buta tuli


apêranga lan pun kakang Kewusnendar
ulun purun angapit
lamun prange ga
dene liyaning gada
wau dèrèng kantos salin
nutug sêmana
andrawina sawêngi


enjing muni têngarane ing ayuda
gurnang miwah thongthonggrit
gong maguru gôngsa
muni kêndhang Iskandar
têngara ing Parangakik
bala Kuparman
wuwuh tyasira sami


sigra mijil sagunge kang para raja
ing palênggahannya wingi
kang munggèng wijoan
kursi miwah amparan
Wong Agung Surayèng Bumi
munggèng wijoan
mung lan upacarèki


- pêtayare tigang kêthi datan mêdal
koyup ing senapati
amung para nata
barisira kang mêdal
wus tata kabèh miranti
Sang Raja Salsal
têdhak nitih mong salin


hèh Maliyat Kustur age mêtonana
nutugkên ing prang wingi
sigra Raja Kemar
amit ingidèn mangsah
nitih turôngga sang aji
prapta payudan
ayun-ayunan panggih


angling asru sang prabu ing Kalakodrat
iki asalin maning
dudu Si Maliyat
Kustur pan wis ubaya
Raja Kemar anauri
giliraningwang
aprang lawan sirèki


Raja Salsal gumuyu sapa ranira
si kêmba kudu jurit
si kêlom ngalômpra
mêksa prang lawan ingprang
sabêne abêcik-bêcik
arikat-rikat
prajurit Pusêr Bumi


sira ratu tan saguh kêmba ngêlômpra
apa ratu dipati
apa juru sawah
apa satriya desa
bapakamu lurah tani
nuli tinriman 
marang ratune dhingin


lawas-lawas nuli amêtoni sira
mulane sira iki
paron ulêsira
mung matamu sapala
ana labête wong bêcik
lan jajanira
iku rada mantrèni


kabèh-kabèh akuwur pan nora pacak
sariraning bupati
nora katempelan
nauri Raja Kemar
sun narendra ing Kuwari
Kemar ran ingwang
ratu ipe sun iki


mring Wong Agung Kalana Surayèng Jagad
Raja Salsal miyarsi 
-
megos mengo ewa
iya pênyawang ingwang
pantêse karyamu iki
kalamun enjang
lunga luru kêmiri


Raja Kemar ngling sugal payo gadaa
Salsal sru dènnya angling
mêlaku ginada
si kêmba dèn prayitna
ngêtab pragalba sang aji
angundha gada
tumêmpuh paris wêsi


pan pinindho tugêl gigiring turôngga
tiba Rajèng Kuwari
tangi nora bisa
jêr kangkang kulekaran
sinurak gumuruh atri
Sang Raja Salsal
têdhak saking mongnèki


Raja Kemar ingancikan jajanira
rinangkus astanèki
wau katumpiksa
pratingkahira Salsal
Wong Agung Surayèng Bumi
duka murina
ipe mèh dèn talèni


nitih kuda sumêbut prapta ing papan
lajêng pêtak sira Mir
gumludhug ngawiyat
gora rèh gara-gara
Sri Salsal kagèt tan sipi
wurung dènira
bônda Rajèng Kuwari


inguculkên ningali wau kang prapta
sarwi nitih turanggi
iki baya ingkang
prapta anggawa swara
hèh sira iki wong ngêndi
kang gawa gêlap
lan sapa ranirèki


anauri apan ingsun satriyanya
Natèng Ngrum Burudangin
Sayid Sami ingwang
kinèn anulungana
kasore Rajèng Kuwari
rêp sira bônda
kinèn angrêbut wani


ingsun kinèn apranga kalawan sira
Raja Salsal nauri
apa sira kêlar
aprang 
- mungsuh lan ingwang
ratumu Si Burudangin
ingsun tan obah
sira pan dudu tandhing


amundura mumpung isih duwe nyawa
aja prang lawan mami
Sayid Sami mujar
pan ingsun kudu mêksa
wruha rasane prang mami
kalawan sira
nadyan tumêkèng pati


kudu nôndha iya mring sudiranira
Salsal gumuyu angling
sira iku mêksa
yèn tan sun turutana
kaningaya jênêng mami
lah dèn prayitna
sun gada Sayid Sami


gya kinêtab pragalbane Raja Salsal
sarwi asru ambindi
gada gêng katulak
ing paris datan obah
pinindho mêksa tan osik
asru lingira
nyata gambuh ing jurit


Sang Raja Urmus têngara
miwah Natèng Burudangin
samêkta bala wus budhal
saking ing Makwah nagari
sira Raja Kusilkin
sabalanira mênganjur
narapati ing Makwah
ginêlak lampahing baris
tan anyandhak lakune kang wus lumampah

kunêng ingkang kawuwusa
Unuk Marjaban wus prapti
ing nagari Kalakodrat
lawan prabu ing Mêdayin
katur sri narapati
yèn kasoran yudanipun
wadyabala kèh pêjah
Raja Balbal nandhang kanin
mêngsahipuna sami anglud atut wuntat

mangkana ngancik jajahan
Raja Kemar kang prajurit
Raja Salsal duk miyarsa
angakak angêntrog wêntis
enak wong Pusêr Bumi
sira atur nyawa mring sun
iya antinên padha
sira nora mulat maning
kang sumorot ing dunya samsi lan kamar

Raja Irman ingaturan
makuwon sajro kithèki
lan Raja Unuk Marjaban
ngêbroki wismèng dipati
cukup sawadyanèki
punggawa ingkang tinundhung
rêrêm ing pêndhak dina
ingaturan mring sitinggil
abujana sang prabu ing Kalakodrat

langkung saking ingancaran
sira Sang Prabu Mêdayin
ginathuk palangkanira
Unuk Marjaban ing kering
Patih Baktiyar nunggil
lan Patih Kalkal puniku
ngandika Raja Salsal
hèh sang prabu ing Mêdayin
sampun marasa praptane bala Kuparman

ingkang bêbujung ing sira
sanadyan Surayèng Bumi
yèn praptaa asrah nyawa
sajêge wong Pusêr Bumi
kaliwat ngêlanangi
datanpa tandhing kumlungkung
jêr durung andon aprang
dhumatêng praja ing ngriki
lawan durung barang prang marang ing Ngrokam

kawula kang mulihêna
kasusahanira pêsthi
angakak tuhu sêmbada
dêdêge sri narapati
apan satus gas nênggih
kalawan punjul sapuluh
godhèk wok simbar jaja
netranira angajrihi
lerap-lerap pan kadi netraning detya

mangkana Sang Raja Salsal
bujana midêr kang larih
Unuk Marjaban tinanya
pratingkahira ajurit
matur yèn sami luwih
sadaya kang para ratu
awrat sinôngga krama
tan wontên apês satunggil
punggawane satriyane anêracak

ri paduka Raja Balbal
Kalbujèr rencangnya jurit
papa kapracondhang yuda
sawulan tan kenging mari
wadya kang kesah ratri
amêmaling sami lampus
datan antuk mamôngsa
pintên-pintên angêmasi
sabên dalu pêjah balanipun Balbal

lagyeca imbal wacana
dumrojog ing ngarsa prapti
bupati jagi tampingan
matur sarwi mêmpis-mêmpis
pukulun mêngsah prapti
sakalangkung rêsahipun
tan kenging wong katingal
sipat lanang dèn pêjahi
nadyan lare yèn jalêr gih pinêjahan

pawèstrine binoyongan
gusti ing dhusun paminggir
dèn êsuk kang ngungsi arga
mila wadya kathah ngungsi
inggih dhatêng nagari
kang mêngsah lajêng bêbujung
datan kèndêl punika
wontên ing dhusun paminggir
maksih lajêng bêbahak wadya Kuparman

ngandika Sang Raja Salsal
sapa ngiriding baris
punggawa tampingan nêmbah
Sang Raja Kemar Kuwari
dene kang dèn tindhihi
Sang Raja Maliyat Kustur
balane para raja
ratu saking ing Kubarsi
lawan Raja Kalbujèr Kulub kuthanya

warni kêkalih punika
lêt tigang dina duk prapti
ing mangke panggenaniranamung lêt saari
dêdamêl agêng wingking
gène senapatinipun
Raja Urmus punika
lan Raja Ngrum Burudangin
langkung agêng balane Tasangsulngalam

nênggih ratu pitung dasa
dene kang dados pangarsi
balane Tasangsulngalam
Sang Raja Wiswèl Kanardis
rêsahe anglangkungi
baris bêbahak pukulun
maksih eca ngandika
Patih Kalkal atur pêksi
wontên duta saking pun Tasangsulngalam

ambêkta tunggul panantang
raja ing Ngrum Burudangin
wontên sèwu nitih macan
macan sami dèn jêmbuli
buntutipun lar putih
mung kêkalih mantrinipun
mundhi punang nawala
pênêd mantrine kêkalih
napa inggih tinimbalan ngarsa nata

iya kang loro kewala
sigra tinimbalan prapti
nèng wurine Patih Kalkal
surate cinandhak aglis
pèngêt lah iki tulis
iya ingsun Sang Aprabu
Risang Tasangsulngalam
narendra Ngrum Burudangin
wruhanira Raja Salsal Kalakodrat

prapta ngong ngirid gêgaman
ing nagaranira yêkti
bêbujung bêburon ingwang
loro ngungsi ing sirèki
ratu ing Ngambarkawit
Si Unuk Marjaban iku
lawan Si Ratu Irman
iku ratu ing Mêdayin
aturêna bêbandan mring jênêng ingwang

lamun ora mangkonoa
hèh Raja Salsal dèn eling
sun rusak nagaranira
sun gêmpur kuthanirèki
yèn sira angukuhi
dèn igal{footnote}{/footnote} payo prang pupuh
titi Salsal ngandika
matura ratunirèki
ngong kukuhi sun wani gambuh ing aprang

sakarêpe ratumu
pan nora sudi nglakoni ingsun
lamun dudu Wong Agung Surayèng Bumi
ngrawati bangkong angantuk
iya dudu pantês ingong

aprang lawan ratumu
ika pêdhotan pan ingsun wutuh
apa gawe mungsuh lawan wong ting sluwir
sakarêpe amrih mungsuh
uwis matura mangkono

caraka amit mundur
Sang Aprabu Salsal sigra mundhut
prapta aglar pra dipati angladèni
warna-warna ulamipun
kang adi-adi iwak wong

êtim sirah kadulu
amêrngèngèh maksih untunipun
mung rambute kinêrok kongsi barêsih
kuping irung maksih wutuh
lan pindhang antêp bêbokong

siji pindhange gênjur
bêbayi ingkang umur sataun
èpèk-èpèk dêlamakan sami maksih
panggang tangan wakêt sikut
watêse ingkang kinêthok

tur maksih kulitipun
dariji kabèh pan maksih wutuh
iku lalab cinuwil kang luwih ênyir
Sang Raja Irman andulu
mungur-mungur mumêt panon

Raja Salsal sumrikut
panggang dariji sinisil gupuh
êtim sirah pinêcah polone pinrih
kinokop sarwi ginilut
Irman pijêr ênêk dongong

atine mungkag-mungkug
kèlingan jênang Baktak karuhun
pan kagagas sangsaya ênêk tan sipi
Unuk Marjaban amuwus
dawêg dhahara sang katong

awon bilih kadulu
andika nurut amèt tyasipun
gih punika kang sirangkas-angkas jêjurit
sasukanipun tinurut
dika bêtahkên sang katong

nanging Irman andulu
andulu polahe wong dhahar nglalu
Raja Salsal wruh Irman tan mèlu bukti
dènnya muluk-muluk wurung
linirik dene sang katong

ngandika sang aprabu
hèh Ratu Irman nora amuluk
durung wêruh rasane iwak wong iki
yêkti tuman kang wus wêruh
rasane bêkasêm uwong

lah dawêg yayi prabu
punika eca gorengan usus
lan jaringan puniki dika icipi
kalawan rêrêmpah susu
lah dawêg bêkasêm polo

ajrih nampik sang prabu
sigra dhinahar lagi kalêbu
pan sumêntug wêtênge ênêk kêpati
luntak-luntak sang aprabu
sangêt mumêt anggêloso

Raja Salsal arêngu
ratu tan pantês Si Irman iku
undurêna yèn awèt nèng ngarsa mami
sun antêbi gada luluh
Unuk Marjaban nulya kon

Baktiyar gawa mundur
praptèng pakuwon gêrah sang prabu
gêrah ênêk mutah ilat siyang ratri
awatara pitung dalu
warase Sang Irman Katong

wau ta Sang Aprabu
Salsal maksih sangêt rêngunipun
angandika ing putra lawan pêpatih
Sri Irman Mêdayin ikunora pantês dadi katong

wonge Irman bên dalu
bêkasêmana balane iku
lêmêngana enak bae wong Mêdayin
akèh wong bala Mêdayun
iku kang wajib binadhog

aja badhog sirèku
wong wani prang kang sira pikut
ingkang nora wani prang mung wong Mêdayin
mêmangsanên sabên dalu
ya ta wau cinariyos

kathah kalonge dalu
yèn diarah tan kêna luput
wong Mêdayin singa kapêncil tan mulih
atintrim pakuwonipun
ngênês sru sagunging uwong

kunêng ta praptanipun
baris kang wingking sampun akumpul
Kewusnendar lan Natèng Ngrum Burudangin
lah suwawi kakang prabu
lamun wontên wong manjing jro

bupati miwah ratu
saking ing mônca kawula gêpuk
botên kula sukani manjing kuthèki
Raja Salsal dimèn mêtu
nuntên mijila palugon

mèsêm dènira muwus
Sang Natèng Ngrum Burudangin Prabu
Kewusnendar tuwin kakang ing Kuwari
kang sami wong agung sêpuh
ratu kalih matur alon

inggih ta yayi prabu
kula punika nêdya prang pupuh
kang pinêrêp punika sanès agami
tan arsa mijil prang pupuh
nanging ta kang para katong

kang prapta yun bêbantu
saking ing nagri môncapatipun
marang kitha ginêpuk wontên ing jawi
lamun bupati angintun
bèbèk kambing miwah uwos

punika botên patutyêkti nistha kalamun ginêpuk
lamun ratu praptane ambantu jurit
punika pantês ginêpuk
kalamun tan purun awor

marang agamanipun
manut kawula gih yayi prabu
langkung saking prayoga ingkang para ji
sadaya rêmpêg kang rêmbug
kadya Kewusnendar Katong

nulya Prabu Tasangsul
kalawan sira Sang Prabu Urmus
ngêlar-êlar jajahan môncanagari
tinumpêsan yèn tan mantun
dènira mêmôngsa uwong

Rajèng Makwah tinuduh
lawan ta sira Raja Kalkuwur
tuwin para ratu Kulub Kubarsi
tinumpês wong buminipun
yèn ora mari badhog wong

lamun ngaku ping tulu
nuli pinatèn yèn nora manut
inguripan kinèn asalin agami
yèn tan purun gya linampus
gègèr busêkan sagung wong

kathah kang ngungsi gunung
sami dèn êsuk marang ing pucuk
cinêkêlan pinirsa tinitik-titik
tutura sapangrungumu
sapa tabêri badhog wong

ana wong kang tan ngaku
ingkang satêngah ana kang tutur
ngrika wontên sadesa ingkang tabêri
têkan bocah cilikipun
wong wadon sami badhog wong

ing Drêngos wastanipun
sadhusun wontên isi wong satus
botên kêni dèn sanjani dèn ampiri
dhumatêng môncapatipun
nuntên cinêkêl binadhog

bêkêle Abu Jêmbul
inggih kadange pun Banisablu
wong kêkalih punika ingkang ngajani
dhatêng anak putunipun
ngrungu macêpat wong kulon

miwah wong wetan kidul
suwung desa wong môncanêmipun
nadyan inggih wong mônca sapuluh gusis
ajrih dhatêng Abu Jêmbul
sangêt buyanipun uwong

sigra mantri tinuduh
sakawan ambêkta ngawan atus
balanipun Raja Wiswèl ing Kanardis
prapta dhusune kinêpung
tinumpêsan lanang wadon

têka bocahe gêmpur
sadesa pisan tumpêsan lampus
lare cilik nora nana luput siji
wonge lanang tumpês lampus
sadaya sami kinêthok

pinanjêr sirahipun
jawining dhadhah mubêng atêpung
tan ana kang malua panjêrannèki
lanang wadon ingkang sêpuh
sami pinanjêr jêjodhon

giris kang sami ngrungu
yèn ing desa Dêrngos ginêmpur
parentahe Sang Natèng Ngrum Burudangin
kêkês awingwrin kêlangkung
kêcandhak kang lunga adoh

dhusun ing Dêrngos puniku
tumut ing lurah gamêl sang prabu
saking pura inggal wau kapiyarsi
kalamun barising mungsuh
angubrês kang badhog uwong

saênggone dèn êsuk
ginêcak-gêcak dhase lan watu
pan misuwur Prabu Irman amiyarsi
kang sangêt prihatinipun
balane wus kalong ewon

kintun sêrat angutus
ing Radèn Wahas ingkang lumaku
katêmua têmua kakang Prabu Burudangin
matura patobat ingsun
mring kakang prabu ngong kapok

Radèn Wahas wus mêtu
ing dalu wadya tan ana wêruh
praptèng kuwonira Natèng Burudangin
Radèn Wahas sampun pangguh
lan Burudangin Sang Katong

Radèn Wahas turipun
amba dinuta arinta prabu
Irman minta pitulung wadyane mangkin
kathah longe sabên dalu
wadya Mêdayin cinolong

mangkya nêlangsanipun
rayi paduka Natèng Mêdayun
angandika Sang Natèng Ngrum Burudangin
ngong pikir lawan sang prabu
Urmus senapatiningong

ingaturan wus rawuh
tata alênggah Sang Raja Urmus
hèh ta paman Wahas pêkênira prapti
punapa ta kang kinayun
Radèn Wahas matur alon

inggih anggèr ingutus
sakathahing atur pan wus katur
raka tuwan Sang Natèng Ngrum Burudangin
nauri mila puniku
ngaturi manising raos

raka paduka karsanya mangkin
anêlôngsa saking kaluputan
samangke ngraos lupute
saking ta bêgjanipun
kataliwêng laku tan sipi
Raja Urmus ngandika
lamun kakang prabu
Tasangsulngalam nanggunga
pan katanggung yèn kula botên kadugi
ajrih lamun nanggunga

kakang Yujana kakang Kuwari
wartènana ing raos punika
Tasangsulngalam nulya ge
ngaturi para ratu
dhêdhêmitan pating kalêsik
Sang Prabu Kewusnendar
lan Maliyat Kustur
Kemar Kalbujèr wus prapta
miwah Prabu Dukyanus lawan Dukyadis
praptane tanpa wadya

sami alênggah pating kalêsik
para ratu bagèkkên sadaya
ing Radèn Wahas praptane
sami suka gumuyu
eyang-eyung panggawe iki
karyane Radèn Wahas
ingkang eyang-eyung
poyang-paying apuyêngan
mangke ngiyêng balane ing sabên wêngi
cinolong akèh ilang

kudu ngungsi nagarine eblis
adol umbag dika Radèn Wahas
ajêng ngêrobi langguke
têka karoban langguk
kirang awas dika puniki
sangsaya gujêngira
sagung para ratu
ana nyablèk Radèn Wahas
angandika Sang Natèng Ngrum Burudangin
kakang prabu sadaya

miwah yayi-yayi prabu sami
rewangana ananggung kawula
ing Prabu Irman lupute
lagi sapisan iku
mêsakake inggih puniki
yèn botên tinulungan
wadyanipun gêmpur
sabên dalu binadhogan
kalong ewon Rajèng Kulub matur aris
suwawi ginêndhingan

yèn wus rayi paduka Mêdayin
sampun tuwan tarima tobatnya
inggih sampun manjing age
saking kitha pukulun
abdi tuwan pun Baubadrin
Kalbèn Badras lan Kuncrat
Badakir Kalkuwur
sami manjinga jro kutha
anjagani amapag cidranirèki
dados sahing prakara

sasat mêthuk rayinta Mêdayin
nadyan inggih tuwan andikaknasandika ngawaki dhewe
alon dènira muwus
sira Prabu Ngrum Burudangin
yayi prabu prayoga
rumêksa wong agung
yayi Mêdayin kalonga
anêmua kiwul sakarsanirèki
riyêg para narendra

wanci pukul sapuluh rinakit
wus samêkta sagunge pra kêmat
ingkang môngka têtindhihe
Kabujèr Rajèng Kulub
wontên kawan atus prajurit
wong Ngungsur lan Kalkiyah
Kubarsi lan Kulub
wong Burudangin akathah
Raja Wiswèl anjagani prange rêmpid
Kalbujèr kondhang ing prang

Radèn Wahas sarêngira pamit
lampah nilip saking jroning kitha
datan kawruhan ing ngakèh
praptanira jinujug
pakuwone Rajèng Mêdayin
ing kêbon patamanan
pêpungkuranipun
Radèn Wahas panggih lawan
Prabu Irman lampahe katur bêbisik
yèn karsanya kang raka

sang aprabu ing Ngrum Burudangin
amrih kiwule wadya paduka
ingkang minôngka icale
anilip Rajèng Kulub
tuwan wêngi puniki sami
samêkta asadhiya
barang rèh wus katur
binisikan rêrêmpidan
wus mangkana nimbali Rêkyana Patih
Baktiyar praptèng ngarsa

angandika Sang Rajèng Mêdayin
paran iki hèh Patih Baktiyar
wong Mêdayin kèh kalonge
ginayêman bên dalu
matur nêmbah rêkyana patih
tuwan antos sakêdhap
wau sang aprabu
duka Sri Bupati Salsal
amiyarsa balane dipun tumpêsi
dhatêng Tasangsulngalam

tiyang dhusun miwah wukir-wukir
Raja Irman alon angandika
pangrunguningsun ing mangke
mila ing luwangipun
ingkang padha amôngsa janmi
ginitik saênggonnya
katêmu ginêmpur
balane Tasangsulngalam
kang dèn umbar prajurit Ngrum Burudangin
ngosak-asik padesan

nora kaya tuturira iki
patih matur inggih sok tiyanga
Sang Prabu Salsal milane
ing wingi punika wus
nglampahakên sèwu prajurit
malih kang doyan mêntah
manjing baris agung
yèn wus gègèr binadhogan
Kyana Patih Baktiyar tur sêmbah mijil
marang pakuwonira

kawarnaa dutane narpati
anglampahkên cidra amamôngsa
nêkakakên bramatyane
Raja Salsal puniku
kang dinuta pikir nèng margi
pangarêpe sakawan
enake ing laku
padha sêsèmèk ing dalan
nadyan manjing ing barisan agêng malih
wus sêgêr bok nêmu prang

padha mampir pondhokan Mêdayin
asêsarap wus rêmbug sadaya
mampir bêbadhog sêdyane
warnanên Rajèng Kulub
sakancane wus amiranti
kori kidul jinaga
sagêgamanipun
kêmate sampun pinasang
duk tumingal ana wong sèwu mêrpêki
nêdya mampir sarapan

dupi parêk puthon dèn gêtaki
kumarutug kang pêputhon waja
ting klêpruk nêmpuh êndhase
bindi gada tumanduk
kêmatira wadya Kubarsi
pitu pat sarêng mangsah
ana têlung puluh
busêkan kang arsa môngsa
anggêlasah lir pendah babadan pacing
kang wuri marang ngarsa

tan anyana yèn bôndakalani
dene datan ana swaranira
amung wêruh gumapruke
kang rubuh kabarubuh
ana ingkang dipun cêkêli
wong sèwu sampun sirna
rong jam gêmpuripun
kang kacêkêl kinêthokan
wus mangkana Baktiyar kang dèn sirêpi
sabalane anendra

budhal dalu Sang Rajèng Mêdayin
ingkang repot prasami tinilar
kasusu sangêt lampahe
sakèthèng kang atunggu
bupatine wus dèn lunasi
tumpês sawadyanira
dene Rajèng Kulub
lawange sampun binuka
pan gumrêdêg wêdale bala Mêdayin
têlung jam dèrèng têlas

ingkang repot sami dèn êntosi
Raja Wiswèl tinuduh ngaria
tunggu lawange sêkèthèng
Irman ratune sampun
praptèng kuwu ing Burudangin
mèh êbyar têlasira
wau kang winuwus
Raja Salsal dutanira
animbali enjing mring Rajèng Mêdayin
pan arsa ôndrawina

mulat lamun pêsanggrahan sêpi
bangke prajurit ing Kalakodrat
wong sèwu atumpês kabèh
sami andêling pandung
duta marang pakuwon patih
Baktiyar maksih nendra
lan sabalanipun
ginugah aguragapan
marang duta ratunira anèng ngêndi
sabalane tan ana

ana bangkene wong sèwu iki
padha jurune maling sang nata
kang wignya môngsa wong kabèh
Baktiyar mara gupuh
mring pakuwon nyata yèn sêpi
Baktiyar dharodhogan
paran ta sang prabu
aninggal lolos maringwang
ingsun andhêg duk sore nari mring mami
iki mêsthi dèn gawa

mring balane Natèng Burudangin
kang nimbali asru dènnya ngucap
lah ta baya sira age
apan ratumu suwung
payo marêk ing sri bupati
Baktiyar atholtholan
pucêt ulatipun
janggute kadi kitiran
badhe mopo ajrih sêksana lumaris
praptane pênangkilan

katur lamun minggat wong Mêdayin
sawadyane agusis sadaya
amung kantun pêpatihe
lan bala tuwan lampus
tukang maling kang môngsa janmi
sèwu tumpês sadaya
nèng pondhok Mêdayun
mantrinipun kinêthokan
sang aprabu têdhak anitih turanggi
kalawan para nata

amariksa dutane narpati
prapta pondhok Mêdayin tumingal
dènnya gêlasah kang bangke
eram kang sami dulu
Raja Unuk Marjaban angling
matur marang sang nata
punika pukulun
senapati pabarisan
pêndamêle Sang Nata Ngrum Burudangin
dutane aprang kêmat

Sri Marjaban angling mring ki patih
apa ora tarèn marang sira
Si Irman iki lolose
Baktiyar nêmbah matur
inggih wingi sontên anari
prakawis ingkang wadya
kathah icalipun
sabên dalu dipun môngsa
kalong ewon agiris arsa ngoncati
kawula sangêt mênggah

prapta mantri kang ajaga kori
tur wuninga punggawane pêjah
kang têngga kori sakèthèng
tumpêsan wadyanipun
goyang muka sri narapati
Baktiyar kinunjara
wêsi tinarungku
lawan samantrine pisan
sigra kundur marang panangkilan aglis
wau Sang Raja Salsal

aturipun prajurit para ji
luwung tuwan miyosana aprang
wong Arab lêga manahe
yèn tuwan nampik mungsuh
sayêktinya datan ngobêri
wong Arab prange kêmat
upami pukulun
miyosana ing ayuda
mênggah sampun alêga rasaning galih
kèndêl pakarti kêmat

Patih Kalkal saosa sirèki
pasanggrahan ingkang tarub rambat
ing jaban kutha dèn age
prajurit para ratu
akaryaa pakuwon jawi
sun arsa mêtoni prang
sandika turipun
kunêng ingkang kawuwusa
Prabu Irman pinanggihan ing para ji
golong satingkahira

ingkang sasar sakêcapan mangkin
Patih Baktiyar tinilar kitha
turu tinilar angkate
wau Sang Raja Urmus
ingkang dèrèng purun manggihi
akêdah binanguna
ing sahadatipun
yèn dèrèng nganyarkên sadat
nèng ngarsane kakang Prabu Burudangin
nadyan kadang dêr murtad

tinurutan Irman sadat malih
nèng ngarane kang para narendra
sadat padu sor têgêse
wusnya umangkat katur
amba dhèrèk sakarsanèki
kasêksèn para nata
Prabu Urmus rawuh
nanging tan arsa tur sêmbah
linairkên mring Natèng Ngrum Burudangin
parentah kang wus dhawah

pinartiga nagari Mêdayin
rayi dika Urmus kang saduman
rong duman inggih têtêpe
maksih dika puniku
para ratu lan pra dipati
mantri lan ulubalang
pinartiga sampun
wus eca kang para nata
andum sami Urmus lan Irman Narpati
wus trima-tinarima

wus miyarsa Natèng Burudangin
lamun Salsal akarya wangunan
tinarub rambat badhene
suka kang para ratu
dene sida miyosi jurit
Patih Kalkal andina
karya tarub agung
prajurit kang para raja
wus apajêg barise anèng ing jawi
balabar pakuwonnya

kunêng ingkang kawuwusa malih
ing Kuparman Sang Surayèng Jagad
sampun tampi sasmitane
parentahing Hyang Agung
pangluruge waktu puniki
lamun ta sampun bêdhah
Jaminambar besuk
ing kono panglanturira
lajêng napis lor kulon pinggire langit
mêrangi brêkasakan

cocog lawan wangsitira nguni
Ki Sèh Betaljêmur duk ing kuna
anulya ngundhangi age
saduman ingkang kantun
kang rong duman binêkta jurit
dene ingkang rong duman
wus kalong rumuhun
mangkana Sang Kakungingrat
angundhangi samêkta kaprabon jurit
budhal Sang Kakungingrat

wusnya bêkti dhatêng ibu sori
para garwa pan kantun sadaya
miwah para ratu kabèh
ingkang padha pinukul
liwat kathah lumahing bumi
ratu mamôngsa janma
lan sabalanipun
lan badhe lajêng lampahnya
maring kutha Jaldahas lan kutha Jamsit
jêjurang pèrèng parang

tan winar lampah agêng nênggih
lawan warna-warnane kang bala
miwah ing marga lamine
nênggih panganjuripun
wontên longkang kawan dasa ri
Rajèng Kohkarib lawan
kadang patang puluh
lan putra Rajèng Talsiyah
Banuarli lêpas lampahe nyundhuli
Sri Naranata Selan

lan kang putra Prabu Samasrawi
nulya Prabu Sêmakun Gumiwang
sawadya para ratune
wuri Prabu Tamtanus
lawan sagung para narpati
lawan kang para putra
nulya wurinipun
Adipati Tasikwaja
sawurine Wong Agung Surayèng Bumi
satriya Parangteja

Pangeran Kelan Sri Parangakik
Rustamaji lan Rajèng Karsinah
sami ing wuri lampahe
putra kêkalihipun
ing Kuwari Hasim Katansi
sami amor ingwuntat
amêkasi pungkur
Sang Raja Kuwari Usman
lan putrangkat Rahadèn Amir Anjilin
wadya kados hèrnawa

sampun lêpas lampahe kang baris
ngambah wana agêng gêgêrotan
kang tinurut salasahe
ingkang mangkat rumuhun
dèrèng ical labête maksih
Sang Prabu Kewusnendar
lan sabalanipun
salasahe lusah-lusah
kang parigis sagung kêkayon wanadri
kang tinut bala ngarsa

tan winuwus lamine nèng margi
prapta jajahan ing Kalakodrat
wus ngambah têpiswiringe
mangkana miyarsa wus
sri bupati ing Burudangin
ngundhangi marang wadya
karya tarub agung
tuwin saos pasanggrahan
praptanira Wong Agung Surayèng Bumi
kurang samadya côndra

wau Raja Salsal sampun mijil
dados sanggrahanira kasukan
lawan sagung prajurite
agung ing sabên dalu
Kyana Patih Baktiyar nênggih
lamine pinanjara
wêsi tinarungku
sampun kawan dasa dina
linuwaran kang badhe dèn têtakoni
yèn mêtu bala Ngarab

aranipun ratu siji-siji
Patih Baktiyar kinèn nunggila
Sang Unuk Marjaban gone
mangkana Sang Aprabu
Salsal arsa angabên jurit
lawan bala Kuparman
ingkang para ratu
enjing anêmbang têngara
mijil Prabu Salsal barise miranti
Sang Sri Tasangsulngalam

atêngara sagunge para ji
mijil barise sampun akapang 
kêpung kalangan wadyane
sagung kang para ratu
sampun munggèng ing palowani
sèn-isèning wijoan
sira Prabu Urmus
wus munggèng ing padmasana
Raja Salsal ingayap sagung prajurit
tan sêdya mundur ing prang

Raja Salsal angatag prajuritira
ratu ing Tambangtimis
Sang Raja Giyalyal
mangsah nitik mong pêthak
manglaga asikêp bindi
praptèng payudan
sêsumbar nguwuh tandhing

mêtonana payo prajurit Kuparman
sapa arsa ngêmasi
iki papagêna
andêling Kalakodrat
wau tan bêtah miyarsi
amit anêmbah
Sang Raja Jabalsahir

wus ingidèn ing Gusti Tasangsulngalam
mangsah wahana èsthi
pan asikêp gada
prapta ayun-ayunan
sapa aranmu prajurit
mêtu ngalaga
sun Raja Jabalsahir

ing Minabat kuthaningsun kang minôngka
andêling Burudangin
sapa aranira
prajurit Kalakodrat
ingsun Ratu Tambangtimis
ngong Raja Yalyal
payo ta Jabalsahir

akudhunga parisamu bôndabaya
dèn yitna ingsun bindi
Sang Raja Minaban
kudhung parise waja
Raja Yalyal mutêr bindi
surak gumêrah
tumêmpuh ingkang bindi

kadi gêlap katulak ing paris waja
astanira tan osik
Sang Raja Minaban
Raja Salsal têtanya
hèh Baktiyar sapa iki
sigra tur sêmbahprajurit ing nrêpati

wadyanipun Sang Prabu Tasangsulngalam
nama pun Jabalsahir
kuthane Minaban
ratu andêling yuda
tate amungkasi kardi
wau kang aprang
rame bindi-binindi

nulya mindho gadane kadya kitiran
tibane gada siji
sami lawan papat
kèthèr Sang Raja Yalyal
bingung kuwur ing panangkis
kuwat tur bisa
Sang Prabu Jabalsahir

pan kaplêsat parisira Raja Yalyal
sirahe kêna bindi
kuwating panggada
lawan macane pêjah
surake gumuruh atri
bangkene Yalyal
amor sima lan siti

sami eram prajurit ing Kalakodrat
wau saklangkung runtik
prapta Patih Kalkal
panggih ayun-ayunan
sapa ranmu kang prajurit
matèni Yalyal
sun Raja Jabalsahir

sira sapa sumaur sun Patih Kalkal
dèn eling Jabalsahir
iya tadhahana
iki panggadaningwang
warak titihane patih
sigra kinêbat
têmpur bindi-binindi

gajah tangkêp gapyuk sinêrot ing warak
miring gadhinge manjing
sêsalange warak
suru manjing andhêman
kang niti bindi-binindi
kang tinitihan
udrêg sarêng kairing

kagulimpang kang nitih sarêng kaplêsat
tibane barêng tangi
barêng buwang gada
sarêng anarik pêdhang
pinêdhang warake patih
gulune pagas
gajahe Jabalsahir

wus pinêdhang janggane mring patih pagas
sarêng amarêpêki
rok pêdhang-pinêdhang
dangu main prang pêdhang
rusake gumuruh atri
mungsuh lan rowang
suka dènnya ningali

buwang pêdhang duk arsa candhak-cinandhak
kasaru têtêg muni
ngundurakên ing prang
surya nunggang ancala
bubar kalih kang ajurit
lajêng bujana
ing pakuwone sami

Raja Jabalsahir langkung sinambrama
mring Gusti Burudangin
Raja Urmus milya
nglopa Raja Minaban
para nata sami nglarih
Sri Kewusnendar
ping tiga mara nglarih

nyata baik prajurite adhi lurah
Si Raja Jabalsahir
katanggênên sira
kurang thithik rikatnya
sêmbadanana rêspati
panggadanira
jipat lawan para ji

angandika Sang Prabu Tasangsulngalam
hèh iku Jabalsahir
sira èstokêna
kakang Prabu Yujana
wulange ratu linuwih
matur tur sêmbah
sandika Jabalsahir

mudhun nyandhak gada wau Kewusnendar
Jabalsahir nèng wuri
iya tingalana
yèn sira aprang gada
mangkene yèn arsa gitik
yèn wus anggada
mangkenea anuli

pamilare sarwi nyabêtake ulat
binuwang nganan ngering
ulate kang netra
yèn wus mutêr gadanya
mingkisa lambe kang kering
ulat tajêma
gèdhèg tênggak ping kalih

sami suka gujênge kang para nata
bêsuse ngajar jurit
Prabu Kewusnendar
ratusêdhêng dêdêgnya
ngêjèpi para nrêpati
prajuritira
Natèng Ngrum Burudangin

anulya tri para ratu kang tut wuntat
anèng wurinirèki
Prabu Kewusnendar
mèsêm dènnya ngandika
adhi lurah bibisani
dikon angajar
jawane ingsun iki

samya gumyak gujênge kang amiyarsa
dadya wau sawêngi
dènira drawina
angiras ajar-ajar
apan satuhu linuwih
Sri Kewusnendar
pratingkahing ajurit

pan sakawan balane Tasangsulngalam
kang ingajar sawêngi
dènira prang gada
dene Sri Kewusnendar
ya ta kawuwusa enjing
myarsa wus cêlak
praptèng Rajèng Kohkarib

samya mêthuk Sang Prabu Tasangsulngalam
panggih Natèng Kohkarib
lan sawadyanira
miwah wau kang putra
sira Raja Banuarli
Rajèng Talsiyah
dadya tan mêtu jurit

dina iku apan ta sami ubêkan
anggili awit prapti
pan sadina-dina
para ratu kang prapta
pinêrnah pakuwon sami
kang para nata
cucuk makuwon sami

Raja Salsal dangu paran ta wong Arab
nora mêtu ajurit
Patih Kalkal nêmbah
pukulun gustinira
Wong Agung Surayèng Bumi
cucuke prapta
inggih dintên puniki

pan sawulan balane kadi tan têlas
mila tan mijil jurit
bala ing Kuparman
ngandika Raja Salsal
iki ta lêga tyas mami
yèn uwis prapta
iya Si Jayèngmurti

sampun lami dènnya saos pasanggrahan
Natèng Ngrum Burudangin
ya ta kawarnaa
têlas prapta sadaya
balane Natèng Kohkarib
Sang Prabu Selan
prapta ing dintên malih

nulya Prabu Gumiwang kalawan Yunan
prapta sadina malih
Ngabêksi lan Kebar
Turki Santari prapta
Adipati Guritwêsi
barise prapta
cêpak baris jro prapti

pamêthuke sagunge kang para nata
Natèng Ngrum Burudangin
akêkanthèn asta
lan Urmus sarêngira
Kewusnendar sarêngnèki
Sang Raja Irman
dene kang têngga baris

Sri Maliyat Kustur Kalbujèr kalawan
Dukyanus lan Dukyanis
kang amêthuk têbah
Prabu Tasangsulngalam
lawan Urmus Sri Bupati
ingkang pinapag
wong agung wus apanggih

ngaras pada ingaras lungayanira
mring Sang Surayèng Bumi
langkung sami suka
katur waluyaning prang
lawan kang rayi Mêdayin
Sang Prabu Irman
èngêt anungkul malih

pun Baktiyar lolose botên kabêkta
gugup milane kèri
anèng jroning kutha
binêlok cinêngkalak
lami mangkya dèn luwari
dupi mijil prang
asmara dèn takoni

lan pratingkahing ajurit
bala saking Kalakodrat
katur sadaya solahe
budhal suka amiyarsa
sira Sang Kakungingrat
tan antara wus atundhuk
Irman sarêng Kewusnendar

Irman ngrungkêbi anangis
anèng padane kang raka
Kewusnendar lon wuwuse
anggèr sampun jamak umat
laline mila lêpat
nanging lêpat kaping pitu
sok sampun tinggal agama

lamun agami Ibrabim
mêlarati binucala
inggih jaman kitrah mangke
wasesa inggih trah Mêkah
mila rayi paduka
Urmus runtiknya kalangkung
tan emut ing kadang tuwa

matur mring jêngira Amir
Sang Aprabu Kewusnendar
rayi tuan ingkang anèm
inggih botên purun tômpa
tundhuke ingkang raka
apan botên purun nanggung
winastan lècèk agama

kang raka pinundhut mulih
kinèn amaos sahadat
ing ngrasane para katong
mèsêm Risang Kakungingrat
miyarsa aturira
sarwi mêtêl wêntisipun
Narapati Kewusnendar

uluning pêdhang linirik
sira Prabu Kewusnendar
ngadhang-adhangi ciptane
kaya nuli cinandhaka
janggane Prabu Irman
lah wong mangkono dèn ingu
arine karo prayoga

siji iki bakal licik
padha ipe jêr kêparat
nuju Marmaya sandhinge
anèng ngarsane wong Menak
lawan kang para putra
Rustamaji datan purun
manggihi dhatêng paman

Adipati Guritwêsi
mèlèd-mèlèd lathinira
apan sarwi gèdhèg-gèdhèg
Irman pan maksih karuna
wong agung angandika
wis mèndêla ariningsun
wungua payo alênggah

kang rayi wungu alinggih
tumungkul maksih karuna
mung kari sênggruk-sênggruke
wong agung ngawe kang putra
Parangakik Karsinah
Pangeran Kelan prapta wus
wotsari dhatêng kang paman

wusnya makuwon sawêngi
enjing budhale kang wadya
satêngah ari praptane
manjing pêsanggrahanira
kang dadi pamondhokan
kitha Kalakodrat pênuh
kadya mêndhung sabuwana

kadya tasik tanpa têpi
gumuruh sagunge bala
wong jro kutha kêkês tyase
mulat gunge mungsuhira
kadya samodra wutah
Raja Salsal drawina gung
datan miris manahira

antawising tigang ari
wong agung ing praptanira
kèndêl sami para katong
tan wontên mijil ayuda
miwah Sang Raja Salsal
anut sasukaning mungsuh
sapraptaning patang dina

Wong Agung Surayèng Bumi
animbali para nata
Wong Agung Parangtejane
lan Wong Agung Tasikwaja
miwah Rajèng Gumiwang
sira Sang Prabu Sêmakun
kang tinari ing prakara

mudhêng ing rèh agal alit
Urmus mung agal kewala
undhagi pikir arine
ing aprang sampun prawira
mila wênang ajajar
lawan Sang Prabu Tamtanus
myang Wong Agung Parangteja

ngandika Sang Jayèngmurti
yayi mas Tasangsulngalam
maksih karyanirakiye
sira yayi mêtua prang
ngadua para nata
manira arsa andulu
yudane wong môngsa janma

prabu ing Ngrum Burudangin
tur sêmbah inggih sandika
miwah kang rayi wotsinom
Raja Urmus sarêng mêdal
miwah Tasangsulngalam
praptane pakuwonipun
narendra kalih têngara

têtêg kêndhang lan thongthonggrit
puksur bèrine wurahan
samêkta mijil barise
wau Raja Kalakodrat
nimbangi atêngara
barise mijil kumêbul
rakit nèng papan gumêlar

prajurit para narpati
kang sami anitih macan
tur sami langkung agênge
sadaya sami lan kuda
watara pitung dasa
kang sami ratu gêgêdhug
tan têbah lan Raja Salsal

munggèng ing palôngka rukmi
kang rayi Balbal wus waras
munggèng ing kursi jajare
Sang Raja Unuk Marjaban
Baktiyar nèng wurinya
wau Sang Raja Tasangsul
lawan Urmus nèng wijoan

andhèr kang para narpati
Wong Agung Surayèng Jagad
amung kang upacarane
mung ngabên kang para nata
balane baris kapang
akapang kalangan têpung
para nata para putra

sigra angatag prajurit
Salsal kang anitih macan
sakawan ratu andêle
Raja Galgal Raja Walwal
Palpal Raja Nalnal
prapta payudan anguwuh
wau kang ratu sakawan

Sang Natèng Ngrum Burudangin
mit mangsah salin wahana
nênggih amêng-amêngane
gêrgabèl sipate baya
sukune mung rong asta
saandaka agêngipun
ing ngandhap suku sadasa

pinêlanan kadi èsthi
mawi siyung rangap-rangap
buron sagara angsale
nanging dèn ingu dharatan
kalamun yèn lumampah
kinêranji ênggènipun
rinuji wêsi sadaya

ulam loh ingkang binukti
tadhahe satus sadina
kang sawêntis-wêntis gênge
sirahe rinajawêtha
rinawis ing sêsotya
tur sêmbah pêksa umagut
angawaki ing ayuda

Sang Natèng Ngrum Burudangin
samêkta palu rante mas
sigra anitih gêrgabèl
lumarap marang payudan
panggih ratu sakawan
surake bala gumuruh
kang aprang ayun-ayunan

ratu papat têtanya ris
sapa aranmu narendra
têtunggangamu mangkono
apa wong dhasar sagara
putune Ôntaboga
sumaur ingsun Rajèng Ngrum
Burudangin kang kinadang

marang Sang Surayèng Bumi
ya Sultan Tasangsulngalam
nadyan akèh para ipe
iki ipene dandanan
ing aprang widigdaya
narendra sakawan gupuh
sarêng angêtab pragalba

sarêng nêmpuh anggadani
Sang Prabu Tasangsulngalam
ngadêg nèng luhur gêrgabèl
Sang Raja Salsal têtanya
iki ta ratu sapa
kulit putih gêng aluhur
dhegus uwong kang mangkana

Baktiyar matur wotsari
sang natainggih punika
Tasangsulngalam warnine
ratu agêng binathara
sinêmbah sami nata
ngrèh ratu sèwu nêm atus
kang sami amôncapraja

tur sami ratu prajurit
balane Tasangsulngalam
Ngrum Burudaning kithane
tunggangane iku apa
anèh lan para nata
Baktiyar nêmbah umatur
pukulun dèrèng uninga

pan sawêg mijil puniki
adate liman kewala
kang minôngka titihane
wau kang ayunan aprang
prajurit Kolakodrat
sakawan sami angrubut
Kalkal Nalnal Walwal Palpal

datan kewran ing panangkis
Sang Prabu Tasangsulngalam
sigra ngulur palu rante
sinabêt sakawan pisan
pulêt lir pinijêran
sinêndhal sigra ngalumpruk
macane lawan kang nunggang

ginubêt kacakup sami
pinutêr palu rante mas
gêbyar-bêgyar mubyar tinon
sinabêtakên ing kisma
luluh ratu sakawan
amor lan titihanipun
pragalba sakawan pisan

surake gumuruh atri
eram kang sami tumingal
Sri Burudangin yudane
pratingkah solahing aprang
mêdhun saking wahana
ginêtak gêrgabèlipun
sumêbut mêmôngsa macan

gègèr mungsuh dèn parani
kang sami anitih macan
sinaut siyung sumêlèt
ing buntute patang dhêpa
akèh rêbah bêlasah
untung kang rikat lumaku
awor kang nitih turôngga

busêkan kang nitih èsthi
mung kuda nora pinarag
mung pinêlêng macan bae
sirna macan pitung dasa
ngarsane Raja Salsal
eram kang sami andulu
prajurit ing Kalakodrat

ratu sakawan kang mati
kuwandane nora kalap
luluh dene palu rante
kuwônda luluh wor kisma
wau titihanira
gêrgabèl pan sampun wangsul
sigra malih tinitihan

ingkang mêthuk songsong prapti
sakawan munggèng palana
nênggih wontên pirantine
wontên andêl Kalakodrat
nagari ing Ngurêngkang
Risang Calcal wastanipun
wasis ing prang tur paekan

amit mangsah nitih krênis
dhapuripun kadi banyak
kadi trênggiling sisike
buntut êlar kadi mêrak
cucuk cinathok êmas
mung sakuldi agêngipun
yèku buron bêrkasakan

ilate mung têlung nyari
panjangipun mung sadhêpa
abrit ampuh pênyaute
kadi parud ngêrindhan
singa sinaut rantas
Raja Salsal mèsêm muwus
hèh iya Tasangsulngalam

môngsa wurunga ngêmasi
kowe aprang lan Si Calcal
durung wêruh kêtegane
sumêbut praptèng ranangga
sampun ayun-ayunan
praptèng Sang Raja Kalkuwur
kinêjepan mring gustinya

Natèng Kubarsi ngajani
rumêksa Tasangsulngalam
datan kawruhan ing ngakèh
dhêpès ngajênge pêlana
binêktan pêputhon mas
marang sang prabu ing Kulub
wêrit datan ana wikan

Rajèng Ngurêngkang ling aris
hèh sira Tasangsulngalam
ambêkmu prang wasis dhewe
iya yèn nagara liya
yèn ana Kalakodrat
pêsthi sira nora payu
iki ratu ing Ngurêngkang

Raja Calcal aran mami
kêrnis têtunggangan ingwang
môngsa nônggaa maring ngong
sun tate anumpês mêngsah
narpati pira-pira
wong Kalakodrat ya ingsun
andêle yuda kanaka

mèsêm dènira ngandika
sri bupati ing Êrum Burudangin
iya payo sakarêpmu
lamun sira kuwasa
amatèni marang ing saliraningsun
nora pasrah marang sira
pati kagungane Widi

Raja Kalkuwur sêksana
pinarêngan Calcal angêtab kêrnis
duk lumarap mèh anaut
marang gêrgabèl sigra
sinambêr ing pêputhon asru gumapluk
êndhasira kêrnis pêcah
polo mlopor angêmasi

Raja Calcal kapalêsat
wus sinambêr pêputhon gapluk kêni
Raja Calcal sirahipun
pêcah utêke muncrat
gya palastra tan ana wruh purwanipun
kang satêngah mungsuh ngucap
baya kêna antu angin

Raja Salsal sru ngandika
iki priye Si Calcak tê mati
palinthêng gêgamanipun
apa durung tumama
patih nêmbah kadi palinthênge wangsul
dene ta kèndêl kewala
Sang Natèng Ngrum Burudangin

wontên malih ingkang awas
matur nêmbah kula priksa pribadi
yêktos palinthênge wangsul
gumapluk makan tuwan
ratu alit purun mêngsah ratu agung
inggih karoban dêrajad
milane apês ing jurit

ngungun duka Raja Sasal
datan antuk dènnya ngabên prajurit
nanging kêsaput ing dalu
têtêg ngundurkên ing prang
bubar kalih akêmba ingkang prang pupuh
ing dalu lajêng bujana
Wong Agung Surayèng Bumi

langkung dènnya sinambrama
mring kang raka Natèng Ngrum Burudangin
alon ngandika wong agung
yayi prabu kaya pa
pratingkahe mungsuhira ing prang mau
dene wong sok môngsa janma
têka repot ing ajurit

sagunge kang para nata
pan tumungkul sami nglirik ing batin
winatara bok kasêndhu
Raja Tasangsulngalam
nêmbah matur kados punika pukulun
tiyang durakèng Hyang Suksma
inggih gusti ulun dugi

kados malampah rinuwat
sampun kathah dosa dhatêng Hyang Widi
punika watawisipun
mangsane apês prapta
mila dèrèng pinuju sasolahipun
kados pinacuh ing Suksma
kalangkung kèthèr ing jurit

wau Sang Surayèng Jagad
amiyarsa ature ingkang rayi
suka gumujêng wong agung
yayi nora kayaa
nagara gung mangkono prajuritipun
mung bisane môngsa janma
sinêndhu apêsing jurit

lêga tyase para nata
pênyanane kapirsan ing ajurit
saking parêng aturipun
Prabu Tasangsulngalam
ratu wignya ing rèh amôngsa pakewuh
lêjare wau kang raka
suka sagung kang para ji

lajêng prasamya bujana
para ratu suka tan walangati
dene sônggarunggènipun
sêndhune ingkang raka
saking sagung sadaya kang para ratu
sangêt dènnya asih marma
mring Sang Prabu Burudangin

ing mangke kaanggêp nyata
pan kaipe mring Sang Surayèng Bumi
wong agung bujana nutug
angling Sang Raja Selan
yayi ing Ngrum Burudangin awak ingsun
besuk esuk lilanana
dimèn ratune mêtoni

ngong tuwanane cinoba
iya yayi Prabu Ngrum Burudangin
Si Salsal dimèkne mêtu
gumyake kang wus wikan
nora kacèk sausap kalawan ingsun
gêdhene luhure padha
Si Salsal kalawan mami

padha nyatus sapuluh gas
anauri Sang Natèng Burudangin
sayêktine kakang prabu
sami lawan paduka
nanging inggih kaot anèm lawan sêpuh
pun Salsal sêdhêng damêlnya
paduka mèh kaki-kaki

sami godhèg simbar jaja
mung salahe Si Salsal badhog janmi
jêng paduka ambêk wiku
pun Salsal nitih macan
kasor saking japa andika sru ampuh
gumujêng ingkang miyarsa
wus bubar sagung para ji

ing dalu datan kawarna
enjing muni têngarane ing jurit
mungsuh rowang sami mêtubaris kapang kalangan
sami mijil sakathahe para ratu
nèng amparan dirgasana
Wong Agung Surayèng Bumi

aglar ingkang para nata
ingkang ngarsa wijoan palowani
Sang Raja Salsal wus mêtu
aglar prajuritira
arsa têdhak angawaki sang aprabu
wahana sumaos ngarsa
angrasuk kaprabon jurit

pragalba gêng saturôngga
sigra têdhak ngawaki ing ajurit
surake bala gumuruh
wurahan mungsuh rowang
Raja Salsal mangsah nitih macan agung
lêngkèh-lêngkèh lampahira
mulat Sang Natèng Sêrandil

amit ingidèn umangsah
nitih èsthi kawot kaprabon jurit
mungsuh rowang surak gumruh
prapta ayun-ayunan
duk amulat Salsal dènira tanya sru
sira baya Menak Ambyah
sumaur Natèng Sêrandil

sun dudu Sayidin Ambyah
iya ingsun narpati ing Sêrandil
kang nama Prabu Lamdahur
andêl kawak-kumawak
bontosane wong Kuparman iya ingsun
angrèh bupati amônca
rong lêksa angrèh bupati

dhomas ratune pangarsa
pan sakêthi rong lêksa para mantri
apa iya sira iku
kang nama Raja Salsal
ratu ingkang duraka marang Hyang Agung
gawemu sok badhog janma
nauri pan iya iki

narendra ing Kalakodrat
Raja Salsal sumbagèng ing ajurit
hèh dèn prayitna Lamdahur
sangganên gadaningwang
gya kinêtab pragalbanira sang prabu
mutêr gadanira wawrat
sèwu kalih atus kati

tumênga panggadanira
duk tumêmpuh kadi gêlap sakêthi
tibèng tangkisira murub
anjrit dipangganira
andharodhog gajahe Prabu Lamdahur
sumaput Sang Prabu Selan
anyata kuwat si bêlis

sun walês Salsal dèn yitna
ngangkat gada sang prabu ing Sêrandil
Salsal masang tangkisipun
tumêmpuh sawi sênggak
panggadane sira Sang Prabu Lamdahur
lir gunung sèwu tumiba
anggro gumêtêr mongnèki

darodos karingêtira
Raja Salsal angêtab simanèki
tanpa polah jêngking jênggruk
macane Raja Salsal
surak umyung kadya antariksa rubuh
antuk sisih kang ayuda
arame bindi-binindi

dheprok macanira Salsal
dipanggane sang prabu ing Sêrandil
gumêtêr têmah anjêrum
kalih sarêng malumpat
samya dharat kang aprang pupuh-pinupuh
tan ana ingkang kuciwa
suka kang sami ningali

kalih sarêng buwang gada
narik pêdhang pêdhang-pinêdhang gênti
tumibèng ing paris murub
dangu dènnya prang pêdhang
tanpa karya rêmpu pêdhang kalihipun
gya sarêng candhak-cinandhak
agênti tarik-tinarik

sadina dènira aprang
wus kasaput dalu pur kang ajurit
sampun tinêtêgan mundur
Raja Salsal angucap
besuk esuk tinutugakên Lamdahurbubar kalih kang ayuda
kukud sakathahing baris

ing dalu lajêng bujana
sawadyane Risang Surayèng Bumi
pêpak sagung para ratu
aglar munggèng ngayunan
larih midêr janèwêr brênduwin anggur
wong agung alon ngandika
hèh yayi Prabu Sêrandil

kayaparan Raja Salsal
prakosane matur Natèng Sêrandil
pan inggih dawêg pukulun
nglangkungi para raja
sami lawan Raja Rukwatil pukulun
mèsêm wong agung ngandika
yèn maksiha dadi kanthi

Si Salsal Rukwatil Polan
alon matur Dipati Guritwêsi
datanpa asil pukulun
pênêd pun Johanpirman
pênêd Raja Barikahar Ngambarkustup
tanpa damêl ingucapa
kèndêl mubêng punang larih

hèh yayi Prabu Si Salsal
pamuwuse sun kinèn mêtu maning
anutugakên prang pupuh
manira wus sêmayan
ya ta angling ing Ngrum Burudangin Prabu
dhuh kakang prabu kawula
dêstun arsa apêpanggih

kalawan pun Raja Salsal
anambungi sang prabu ing Kubarsi
aluwung ki lurah sampun
kakang Srandil kang anyar
kula ingkang dèrèng pisan aprang pupuh
lawan bala Kalakodrat
Raja Sêmakun nambungi

kula kakang dèrèng pisan
sru gumujêng sang prabu ing Kubarsi
dhuh anggèr Prabu Sêmakun
tuwan kang prapta anyar
inggih sarêng raka paduka wong agung
kula kang nyalisik lama
parandene dèrèng jurit

mung kakang prabu ing Selan
ingkang bêgja nuntên sagêd ajurit
dene sami agêngipun
apik Si Raja Salsal
dawêg benjing kula pêthèk botên mêtu
yèn ki lurah miyosi prang
kakang Prabu Burudangin

adate dèn ajap-ajap
mring ki lurah tan purun mêtu jurit
yèn ki lurah botên mêtu
Salsal mêtu ing aprang
sami suka gumujêng kang para ratu
dèn sirik kaliwat-liwat
kakang Prabu Burudangin

ing dalu datan kawarna
enjing muni têngara ing ajurit
thongthonggrit gurnang lan puksur
têtêge asauran
sampun mêdal barise kang para ratu
miwah baris Kalakodrat
sampun tata amiranti

prajurite sampun aglar
Raja Salsal munggèng palôngka rukmi
wong agung nilib gènipun
para prawira aglar
wong agung ing Parangteja munggèng ngayun
Urmus Sêmakun nèng ngarsa
lawan Sang Prabu Yunani

Lamdahur lan Umarmadya
Kewusnendar lan Natèng Burudangin
banjang ingkang para ratu
Prabu Tasangsulngalam
mêdal ing prang gêrgabèl titihanipun
praptèng papan sumbar-sumbar
rêbutên iki prajurit

andêle nagri Kuparman
ratu ipe Prabu Ngrum Burudangin
sumbagèng aprang pinunjul
mêtua Raja Salsal
angandika ika dudu Si Lamdahur
Salsal angatag kang paman
Sang Raja Burhum prajurit

ratu saking ing Kalsandhar
ratu kêmbar Dul ingkang taruni
mangsah Dulhum lawan Ulhum
sami nitih turôngga
ratu iku akathah prajuritipun
kang sami anitih macan
bupati satriyanèki

aranipun Raja Daldal
sanès ibu lan Salsal ramanèki
Raja Ulhum Raja Dulhum
kalih sami prawira
mila Kalakodrat kèringan ing mungsuh
kang paman kalih prakoswa
mangkana narpati kalih

prapta rana yun-ayunan
sira iki Natèng Ngrum Burudangin
ngundhamana anak prabu
kaya nora katêkan
lamun isih ratu paman kalihipun
sugal dènnya atêtanya
Sang Natèng Ngrum Burudangin

sapa ranmu ratu kêmbar
anauri Kalsandhar praja mami
ingsun tuwa Raja Ulhum
Raja Dulhum taruna
dèn prayitna anadhahi gadaningsun
sigra kalih mutêr gada
tumêmpuh ing gada gênti

surake bala gumêrah
kadi guntur mungsuh rowang barêngi
akuwat panangkisipun
tan osik astanira
pining kalih andêngkèng gêrgabèlipun
mèh alihan ngulêr kilan
irunge kakotos gêtih

saking kuwate panggada
lan kapadhal dening ingkang nitihi
Tasangsulngalam sru muwus
sun walês dèn prayitna
eling-eling Raja Ulhum Raja Dulhum
sambata ingkang ayoga
miwah surya lawan sasi

angulur palu rante mas
ingkang wawrat sèwu nêm atus kati
pinutêr kadya kêkuwung
malêngkung gêbyar-gêbyar
kasongane diwangkara kadya daru
siyute kadi prahara
ngadêg pa ana ngunduri

ragi sompok panjange ingkang rante mas
eram ingkang ningali
anyabêt sêksana
miyat rante kumêlab
kapulêt narendra kalih
lir pinijêran
ginubêdakên kering

pan karangkud kalih lan turangganira
kumitêr dènnya nguntir
rinangkus rante mas
kinosèr nêngên ngiwa
datan ucul kadi undhi
tinon ing kathah
sinabêtakên siti

Ulhum Dulhum sumyur bangkene tan kalap
pan kadya dèn sêsuwir
surak lir ampuhan
tiwase Sri Narendra
Kalsandhar sang ratu kalih
satriyanira
nêdya kiwul bêk pati

kumarubut punggawa anitih macan
wadya Ngrum Burudangin
kang prapta tinulak
tan arsa tinulungan
prajurit rongatus prapti
ing wuri ana
pônca tumrap ta malih

angarubut jêmparing lawan sarampang
pêdhang gada myang bindi
tan kewran ing aprang
Prabu Tasangsulngalam
lir kitiran umêtnèki
palu rante mas
barukut amagêri

pira-pira gêgaman prapta katulak
balêdug tibèng siti
anyabêt sang nata
mubêng palu rante mas
ginubêt kang pra prajurit
lamun sinêndhal
ajur luluh wor siti

kang kaarsa sèkêt satus sami lunas
Natèng Ngrum Burudangin
wuru ing ayuda
malah sangsaya krura
dènira angobat-abit
palu rante mas
mungsuh nèng ngarsa tapis

dèn ucapkên musanès ahli khikayat
Natèng Ngrum Burudangin
dènnya prang sadina
amatèni prawira
punggawa miwah para ji
tuwin satriya
pitung atus pan luwih

nitih macan para satriya Kalsandhar
tan ana môngga pulih
tuhu sumbagèngrat
moncol nèng pramudita
Sang Natèng Ngrum Burudangin
ing yudanira
malah kasaput ratri

tinêtêgan mundur kalih kang ayuda
kukud sakèhing baris
mundure pinapag
Prabu Tasangsulngalam
ing raka Sang Jayèngmurti
rinangkul sigra
mring Sang Surayèng Bumi

rawat waspa Wong Agung Surayèng Jagad
pagene sira yayi
dènira ayuda
tan arsa tinulungan
bangêt karya walangati
mring sanakira
katuju sihing Widi

sang aprabu anuwun ing aturira
Natèng Ngrum Burudangin
lajêng andrawina
lan sagung para nata
wau Salsal kang prihatin
angêmu brôngta
kang paman kalih mati

Raja Ulhum Raja Dulhum ing Kalsandhar
ing dalu tan winarni
enjing atêngara
sagunge para nata
wus sami ngêdalakên baris
têpung akapang
para ratu wus mêrgil

datan owah ing panggonanira lênggah
maksih kadi duk wingi
miwah Raja Salsalmunggèng dhampar kancana
aglar sakarine mati
prajuritira
sira Natèng Kubarsi

amit nêmbah mangsah anitih dipôngga
Salsal têdhak ngawaki
munggèng ing pragalba
kawot kapraboning prang
praptèng rana wus apanggih
ayun-ayunan
Salsal asru dènnya ngling

hèh ya iku dudu Si Lamdahur Selan
ratu apa sirèki
asru saurira
Kubarsi kuthaningwang
Maliyat Kustur ran mami
ratu sinêmbah
ing samaning para ji

pan kaipe ingsun ing Pangeran Kelan
kinarya isèn mami
wijoaning Kelan
Raja Salsal angucap
apa kêlar nadhahi
ing gadaningwang
dene Natèng Sêrandil

karepotan nadhahi panggadaningwang
angling Natèng Kubarsi
sun arsa ngrasakna
marang panggadanira
jêr ingsun iki narpati
dudu prawira
mundura ing pawarti

hèh Maliyat Kustur iya dèn prayitna
kudhunga paris aglis
angêtab pragalba
sira Sang Raja Salsal
tumêmpuh gadanirèki
surak gumêrah
yayah nêngkêr wiyati

Sri Maliyat Kustur angêtab dipôngga
mutêr gadanirèki
saksana ginada
sira Sang Raja Salsal
kadya balêdhèg sakêthi
surak gumêrah
obah bêbalungnèki

Raja Salsal ingkang satus pitung dasa
pragalba anggro ngrintih
datan bisa obah
anglumpruk macanira
Raja Salsal muwus arismunduran sira
alah Natèng Sêrandil

iya jipat pamukule abot sira
rame dènnya ajurit
tan ana kuciwa
dangu gada-ginada
rame dènnya main bindi
antuk sisihan
ing prang prakoswa kalih

Sang Maliyat Kustur gajahe ngalemprak
Salsal macanirèki
ngalumpruk tan obah
sami nilar tunggangan
surake awanti-wanti
wus sami dharat
wau dènira jurit

parisane katiban ing gada samya
murub sami ngungkuli
mubyaring dahana
ngalad angalad-alad
sangsaya wuru kang jurit
sami karêmnya
gada kalihirèki

Raja Salsal tangkise lamun ginada
akuwat datan osik
rosaning panggada
suku amblês ing lêmah
kacêp panggêlangan sikil
karingêtira
kotos lir dèn sirami

Sri Maliyat Kustur kalamun ginada
apanggah datan osik
watês dêlamakan
dhungkar siti kapadal
alupa repot ing jurit
Sang Raja Salsal
asru dènira angling

tuhu sira Maliyat Kustur prakoswa
sayah pan ingsun iki
sesuk manèh padha
tinutugakên ing prang
iki ta kasêlak wêngi
tan na kasoran
angling Natèng Kubarsi

iya Salsal sun turut sakarsanira
sigra têtêge muni
mundur kang ayuda
Maliyat Kustur prapta
pinapag ing sawatawis
asta cinandhakdhêngku saha wotsari

sinambrama mring Wong Agung Kakungingrat
lajêng bujana sami
kumpul para nata
pêpak anèng ngayunan
sigra midêr punang larih
rame drawina
wong agung têtanya ris

hèh kapriye prange Salsal lawan sira
matur Rajèng Kubarsi
inggih langkung kuwat
sêmbada gêng luhurnya
nanging tan awas panggitik
tan sagêd ngêngah
duk pamutêring bindi

kuwatipun têlas pamutêr kewala
kêmba dhawah ing bindi
yèn sagêda ngêngah
kuwate ing panggada
yêkti lamun bilaèni
pun Raja Salsal
kuwatipun munjuli

kadya asor prangipun kang para raja
kirang ngêngah sakêdhik
pamutêring gada
tibane mupuh kirang
badan botên anglawèhi
wau ing solah
katingal buta tuli

apêranga lan pun kakang Kewusnendar
ulun purun angapit
lamun prange ga
dene liyaning gada
wau dèrèng kantos salin
nutug sêmana
andrawina sawêngi

enjing muni têngarane ing ayuda
gurnang miwah thongthonggrit
gong maguru gôngsa
muni kêndhang Iskandar
têngara ing Parangakik
bala Kuparman
wuwuh tyasira sami

sigra mijil sagunge kang para raja
ing palênggahannya wingi
kang munggèng wijoan
kursi miwah amparan
Wong Agung Surayèng Bumi
munggèng wijoan
mung lan upacarèki

pêtayare tigang kêthi datan mêdal
koyup ing senapati
amung para nata
barisira kang mêdal
wus tata kabèh miranti
Sang Raja Salsal
têdhak nitih mong salin

hèh Maliyat Kustur age mêtonana
nutugkên ing prang wingi
sigra Raja Kemar
amit ingidèn mangsah
nitih turôngga sang aji
prapta payudan
ayun-ayunan panggih

angling asru sang prabu ing Kalakodrat
iki asalin maning
dudu Si Maliyat
Kustur pan wis ubaya
Raja Kemar anauri
giliraningwang
aprang lawan sirèki

Raja Salsal gumuyu sapa ranira
si kêmba kudu jurit
si kêlom ngalômpra
mêksa prang lawan ingprang
sabêne abêcik-bêcik
arikat-rikat
prajurit Pusêr Bumi

sira ratu tan saguh kêmba ngêlômpra
apa ratu dipati
apa juru sawah
apa satriya desa
bapakamu lurah tani
nuli tinriman 
marang ratune dhingin

lawas-lawas nuli amêtoni sira
mulane sira iki
paron ulêsira
mung matamu sapala
ana labête wong bêcik
lan jajanira
iku rada mantrèni

kabèh-kabèh akuwur pan nora pacak
sariraning bupati
nora katempelan
nauri Raja Kemar
sun narendra ing Kuwari
Kemar ran ingwang
ratu ipe sun iki

mring Wong Agung Kalana Surayèng Jagad
Raja Salsal miyarsi
megos mengo ewa
iya pênyawang ingwang
pantêse karyamu iki
kalamun enjang
lunga luru kêmiri

Raja Kemar ngling sugal payo gadaa
Salsal sru dènnya angling
mêlaku ginada
si kêmba dèn prayitna
ngêtab pragalba sang aji
angundha gada
tumêmpuh paris wêsi

pan pinindho tugêl gigiring turôngga
tiba Rajèng Kuwari
tangi nora bisa
jêr kangkang kulekaran
sinurak gumuruh atri
Sang Raja Salsal
têdhak saking mongnèki

Raja Kemar ingancikan jajanira
rinangkus astanèki
wau katumpiksa
pratingkahira Salsal
Wong Agung Surayèng Bumi
duka murina
ipe mèh dèn talèni

nitih kuda sumêbut prapta ing papan
lajêng pêtak sira Mir
gumludhug ngawiyat
gora rèh gara-gara
Sri Salsal kagèt tan sipi
wurung dènira
bônda Rajèng Kuwari

inguculkên ningali wau kang prapta
sarwi nitih turanggi
iki baya ingkang
prapta anggawa swara
hèh sira iki wong ngêndi
kang gawa gêlap
lan sapa ranirèki

anauri apan ingsun satriyanya
Natèng Ngrum Burudangin
Sayid Sami ingwang
kinèn anulungana
kasore Rajèng Kuwari
rêp sira bônda
kinèn angrêbut wani

ingsun kinèn apranga kalawan sira
Raja Salsal nauri
apa sira kêlar
aprang mungsuh lan ingwang
ratumu Si Burudangin
ingsun tan obah
sira pan dudu tandhing

amundura mumpung isih duwe nyawa
aja prang lawan mami
Sayid Sami mujar
pan ingsun kudu mêksa
wruha rasane prang mami
kalawan sira
nadyan tumêkèng pati

kudu nôndha iya mring sudiranira
Salsal gumuyu angling
sira iku mêksa
yèn tan sun turutana
kaningaya jênêng mami
lah dèn prayitna
sun gada Sayid Sami

gya kinêtab pragalbane Raja Salsal
sarwi asru ambindi
gada gêng katulak
ing paris datan obah
pinindho mêksa tan osik
asru lingira
nyata gambuh ing jurit

