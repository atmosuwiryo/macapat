Layangseta sakêlangkung dukanira
manêntak dènirangling
lah mara ulungna
krêrismu mring yayi mas
yèn sira kêpati-pati
angungkuhona
curiganira pêsthi

nora wurung sira tumêka ing pêjah
matur Dyan Damarsasi
kados pundi radyan
duka ing kawêlasarsa
dhuwung tilaran sudarmi
arsa panduka
pundhut paran dyan mantri

Radyan Layangkumitir sarêng miyarsa
talingan lir sinêbit
dhasare brangasan
bambang pring mara tangan
tan kêna pinadhan ing ling
sigra manumbak
dhatêng Dyan Damarsasi

wus tinampan ya ta kêng godhi cinandhak
sêndhal-sinêndhal wanti
Radyan Layangseta
manumbak sangking kiwa
wus kêtampan punang biring
sinêndhal datan
kongsi rahadyan mantri

tansah matur radyan kados pundi radyan
kawula anuwun sih
pantês-pantês radyan
ngapuntên dasih inggal
saya duka radyan kalih
manarik pêdhang
ngrasuk manabêt manitir

Radyan Damar Sêsôngka mundur sing papan
pinêdhangan tan osik
wadya kajinêman
anasog sangking wuntat
gumropyak kêng watang pipit
Radyan Sêsôngka
sariranya tan titis

Sêbdapalon Ginggongnaya ginêbugan
pinoporan ing bêdhil
kinêpruk ing lungka
bata myang sela-sela
anjungkêl kuwalik-walik
rêbah sêksana
anulya dèn talèni

linêlarak apan sarwi ginêbugan
jinêjêg-jêjêg jêlih
jêlih jinotosan
Sêbdapalon jinambak
ingukêl-ukêlkên siti
grêro jinambak
ambêngok dèn gêbugi

Sêbdapalon sêsambat awor karuna
edan têmên wong iki
dene tan sêmanak
lir satru kabuyutan
tan olèh brêkating kaki
jamak kang lumrah
wong anyar sinung nginthil

mundur têka cêcêngêl dèn idak-idak
Nayaginggong anjêrit
pan sarwi sêsambat
Ni Blondho Kaki Kêthak
Biyang Bêkatul lan Dhidhih
tulunga mring wang
ingong dinulang siti

Radyan Damarwulan rinêmpak wong kathah
pinêdhang cinêmpuling
sinasog ing watang
tansah wayang-wayangan
sing pangrêksaning Sukmadi
sung palimarma
ing dasih kawlasasih

radyan kalih sakêlangkung dukanira
wadyanya kathah mati
runjang padha rowang
caruk wor liru lawan
sing sêsêk sara mapipit
sira rahadyan
tandya suwarèng dasih

kinèn mundur rahadyan kalih umangsah
sikêp pêdhang lan tamsir
kinubêng magalak
pêdhang sarya amilar
kadya ta prênjak tinaji
kêbat acukat
tandange radyan kalih

Dyan Sêsôngka pinêdhangan tansah indha
sarya matur ngrêpa sih
minta pangaksama
radyan kadya punapa
niyaya dasih kasyasih
yogya ngapura
ing wadya anyar prapti

sarya indha pêdhang tinangkis ing kônca
punang wastra tan titis
nadyan mrananana
pêdhang tumibèng jaja
lalu murub nora busik
radyan kalihnya
ing manah samya gigrig

sing wratira kinubêng ing bala tôntra
merang mêdhot ing jurit
dadya pinaliwat
mêdhang sarya amilar
Dyan Sôngka wus ngèsthi pati
tan lyan kacipta
mung Suksmana kang luwih

sagunging wong gumuruh samya agiyak
samyalok mati-mati
magudrê-gêdrêran
pating blêbrê wong lumpat
tuwa anom jalu èstri
wong kêpatihan
umyung samya anangis

kyana patih kagyat miyos ing paseban
putranira sinapih
aja kaki aja
iku sadulurira
apuranên kang asisip
iku putranya
kakang Udara Patih

Layangseta Kumitir sawadyanira
mundur marêk sudarmi
Sêbdapalon lawan
Ginggongnaya luwaran
wus samya tata alinggih
rêkyana patya
ngawe ing putra kalih

sampun samya binisikan Layangseta
miwah Layangkumitir
gya mundur kalihnya
sawadyanira bubar
pra cèthi sajroning puri
samya nêningal
umyung samya anangis

sawusira bubar gya mantuk mring pura
sagunging para èstri
sosote tan pêgat
dhatêng Dyan Layangseta
miwah mring Layangkumitir
ingsun têtêdha
marang ing juwatadi

muga-muga dyan kalih ingadilana
sikara tanpa kardi
baya nêmu apa
besuk dyan karo ika
dene ta kêpati-pati
anganiaya
mring Radyan Damarsasi

ya ta malih warnanên rêkyana patya
ngandika mring dyan mantri
babo kaki aja
dadi rasaning driya
dèn gung pangaksama kaki
mring kadangira
Seta Layangkumitir

dèn narima kaki titahing juwata
pirabara ing benjing
sira manggih mulya
nanging saiki aja
grantês ing sapangrèh mami
matur Dyan Sôngka
sakarsa ngong lumiring

angandika malih sang rêkyana patya
iya ing karsa mami
jaranku sêdasa
ing mêngko gamêlana
aritna sukêt pribadi
yya kongsi kurang
padha lêmokna kaki

Radyan Damarwulan umatur sandika
kyana patih nêbda ris
kulup putraningrwang
bangêt ingsun mêminta
yya nganggo-anggo priyogi
cara satriya
ikuanyilakani

iki kampuh lurik barkutut priyoga
ginawe lunga ngarit
sêlamêt nèng marga
tan ana kara-kara
lawan iki sabuk putih
sira anggoa
prêsaja tur asukci

lawan iki kêndharat karyanên pisan
bêbênting luwih bêcik
tali mring wong tuwa
rumat sinungan karya
lawan ingsun sungi arit
timah prayoga
marang jaran kêlimas

doyan mangan ngadohakên sela karang
busanamu kêng lami
miwah dhuwungira
ingsun rumate nyawa
gampang besuk yèn wus mukti
pakewuh apa
ingsun paringkên malih

awotsêkar sandika Dyan Damarwulan
pisalin gya tinampin
namung dhuwungira
pinundhut datan suka
wus lèngsèr radyan minantri
ngrasuk busana
asor cara pêkathik

sakêlangkung rahadyan kawêlasarsa
enjing gya kesah ngarit
kranjange sadhêpa
midrê ing agêngira
sadina wangsul kaping tri
parêpatira
amikul sarya nangis

sêprandene nèng dalan atêtêmbangan
sing anon awlasasih
apan Dyan Sêsôngka
nrima titahing dewa
kinarya lakyanèng bumi
sinêdya tapa
sapangrèh dadi puji

pamujine ing Suksmana kang winênang
ulun tan nampik malih
ing sakarsa tuwan
dasih datan rumêngkang
ngong pasrah kang murbèng bumi
kang karya titah
ingkang angsung artati

kawarnaa Rêtna Banowati
garwanira sang dipati Tuban
pinarak lawan putrane
Dyah Sêkati sang ayu
aprituwin kang para sêlir
ya ta Sang Banowatya
tansah angêmu luh
tan eca raosing driya
sapungkurnya kang raka umangsah jurit
tansah amêlang-mêlang

pan wus pitung dina pitung latri
wulan srêngenge rambah ping tiga
grahana lindhu sêdene
ngrêmêng akasa têdhuh
pra carintèng kilat myang thathit
siyang-siyang gumêbyar
dhandhang munya ngungkung
pêksi-pêksi mencok ing pang
samya agring sêdene kitiran sami
manggung èrêk syaranya

sêkar-sêkar tan ambabar sari
tunjung-tunjung akincup yèn enjang
pucang anguncup mayange
pêpêthètan samyalum
èrêm-èrêm kang bun tumitis
wimbuh Sang Banowatya
supêna ing dalu
katingal sang adipatya
akêsukan lan sagung para dipati
anèng pinggir samodra

sinewagara ing para mantri
gya cêngkrama anitih panggritan
pêdhati sinang isthane
jingga agêming kampuh
saya cêlak lawan jêladri
tandya nawak manêngah
sabalakusya nung
Sang Dyah Ayu Banowatya
anututi nanging datan dèn lilani
malah ngantya dinukan

mêksa nusul nanging tan tinolih
sang dipati sawadya murcita
kèrêm ing laud sirnane
kasêlak Sang Dyah Wungu
môncadrasa waspa drês mijil
supêna winahana
ing galih mangungun
mila sênsaya sungkawa
duk sêmana ingkang putra kalih prapti
sing wona pagrogolan

sampun wikan yèn tinilap jurit
radyan kalih dènira nèng wona
wus pitung dalu lamine
tandya sowan mring ibu
praptèng ngarsa rahadyan kalih
têtanya rèhing rama
jinarwanan sampun
mring ibu Sang Banowatya
embah sarya ingarêm-arêm kang galih
dyan kalih suka myarsa

Dyan Buntaran gumya sarwi angling
sira rimas besuk nuwun apa
mring rama olèh-olèhe
Radyan Watangan matur
benjing kula anuwun wajik
pamburon kawan dasa
kang sami gêngipun
panduka nuwun punapa
ingsun yayi pan amung anuwun gundhik
putri atmaning raja

ingkang akèh lan kêng kuning-kuning
kang dêdêling dêdêg kang mêjana
lawan kang padha gandhange
kang lêncêp trajangipun
pating dlèrèng bisa mikat sih
iku rêmênaningwang
silih rok ing pupuh
anggalakakên ing mêngsah
luput ngêmoh ingsun sanggup dèn karoni
tinigan saya sura

samya mèsêm sagung para bibi
radyan dadya panglipur sungkawa
de cucut pangandikane
tur gadhangan binaut
Dyah Sêkati ngewani liring
ya ta Sang Banowatya
tan lyan kêngkah etung
namung kang aulah laga
eca lagya ngandika lan radyan kalih
kêsaru praptanira

abdi pênongsong pun Wôngsapati
mungup nèng kori lan Gathul Dêmang
radyan awas ing tingale
gya ngawe kalihipun
ingkang ibu lan para sari
kumêsar galihira
wus kanyanèng kalbu
dene pênongsong kang prapta
Sang Dyah Banowati waspanya drês mijil
datan kêna ingampah

praptanirèng ngarsa Wôngsapati
gêpah nungkêmi padaning radyan
awor karuna ature
gusti ulun atur wruh
kangjêng rama panduka gusti
kêsambut adilaga
seda ing apupuh
dening Raja Menakjingga
kuwandane rama panduka kabêsmi
pan layone dyan patya

pra dipati tumpêsan ngêmasi
sabalakusya agêgêmpuran
dene wong wetan yudane
Prabalingga gyan têmpuh
ya ta sira pun Wôngsapati
sawusnya tutug turnya
aniba gya lampus
Sang Banowati kantaka
Dyah Sêkati manjrit manggubêl kang rayi
gègèr wong jroning pura

umyang gumuruh syaraning tangis
para sêlir samya bilulungan
warna-warna sêsambate
wênèh niba tan emut
kang sawênèh angrontog wèni
wênèh amala jaja
akathah liripun
sawênèh sêsambatira
dhuh pangeran tan wêlas marang ing cèthi
ulun tinilar seda

kang satêngah sêsambating tangis
dhuh gustiku Dipati Tuban
nora nyana nora dipe
kêsambut ing apupuh
nora môntra-môntra ing nguni
dene kang pangandika
tan lawas gya rawuh
sintên kang sun tênga-tênga
lawan sapa gusti kang sun kawulani
wênèh sêsambating dyah

dhuh pangeran ulun tumut lalis
datan sagêd ngabdi kakung ing lyan
antènana kawulane
sawênèh sambatipun
dhuh gustiku sang adipati
duk arsa mangkat yuda
pamriyêmbada nrus
angasih-asih kang sêbda
kawulane sinunggun ginusti-gusti
sun sêngguh tulusmana

kang satêngah sêsambating èstri
dhuh gustiku wong bagus utama
kang asih marang cèthine
bêk darma among tuwuh
kang ngecani manahing èstri
ulun datan rumôngsa
amalês sihipun
ing sapta-sapta anjalma
sun tan nyipta angabdi ing liyan gusti
sanèse sang dipatya

Dyan Watangan apêtêng kang galih
dene ibu tansah kapidhara
saya ngrês mirsa sambate
sagunging para arum
wênèh bondhèt mring radyan kalih
tanapi ingkang raka
Dyah Sêkati ngrangkul
sambatnya kawêlasarsa
Dyan Buntaran anglênggrê tan kêna angling
waspa drês tibèng jaja

sêsambate Dyah Rêtna Sêkati
katuwone rama raganingwang
kari lola satêmahe
sapa kang sun sunggun-sunggun
lawan sapa kang sun ladèni
rama dene atega
tilara mangingsun
dene ta dadi wanodya
ingsun rimas arubêt kabotan tapih
tan bisa nusul aprang

nora bisa nagih lara pati
ingsun yayi mring Si Menakjingga
dene ingsun dadi wadon
dewa banjutên ingsun
susulêna rama dipati
marang ing ariloka
nora bisa kantun
ya ta kang ari kalihnya
ing tyas gêmpung mangadêg suraning galih
myarsa sambate raka

Dêmang Gathul wus kinèn ngrumati
mring kunarpane Ki Wôngsapatya
tanapi ing sasomahe
wus sinung reyal sèwu
radyan kalih sêksana mijil
amêpak wong kanoman
wolung dasa sampun
sumêkta ajêjaranan
radyan kalih ngrasuk kêpraboning jurit
mangsah ing pêbarisan

nandrê nongklang ing samargi-margi
ya ta sampun lêpas lampahira
gêntya ingkang winiraos
praptane Sêpêtmadu
nagri Tuban ambêkta joli
tandhu lawan jêmpana
ing pura tumanduk
nimbali Sang Banowatya
saputranya samaru lan para sêlir
nanging radyan wus mangkat

Sêpêtmadu asipêng salatri
anèng Tuban kawarnaa enjang
Banowati saputrane
lawan kang para arum
tandya mangkat wahana joli
tandhu-tandhu jêmpana
samarga asêlur
dhinèrèk wong Majalêngka
mêne gênti warnanên sang prabu dewi
lagya miyos sineba

mêgêp ing witana di rukmi
Rarasati lan rêkyana patya
sumiwèng ngarsa sang sinom
ing paglaran supênuh
pra nararya para dipati
maha sang prabu rara
dhawahkên sêdarum
anjênêngkên para menak
ingkang karèh ing Daha para dipati
linumrahkên ing bala

putranira ginantyakkên sami
kang tan darbe putra kadang wôngsa
nunggak sêmi saknamane
myang pra menak tumênggung
kang karèh mring rêkyana patih
wus samya ginantyanan
putra kadangipun
kang balela pêjah ing prang
ing Madiun abdi sanès kang gumanti
nanging ran têtêp lama

wus linumrahkên wadya kang nangkil
Pranaraga Côndrakètu lawan
Indrajaya lan malihe
ing Wajak Angun-angun
Ngrawa Menak Surônggapati
Kalangbrèt Nilasraya
Trêsona Kêlungkung
ing Sarêngat Bagaspatra
Giwangkara ing Mambêng Madiun kalih
lan Gajah Têpèngsara

sisih lawan Menak Balaruci
Brajamusthi nagri Jagaraga
Daha myang Surabayane
ngabèinya wêwalu
karèh dhatêng Dyah Rarasati
umung para pandhita
ajar myang manguyu
wêwasi guntung jêjanggan
Êmpu Buyut Mêlandang samya ngèstrèni
mèstuti puja môntra

gya kêsaru Sêpêtmadu prapti
ngirit garwanya dipati Tuban
lan putranira sang sinom
Sêkati lan pra arum
wus ngandikan minggah sitinggil
sang nata miyak gubah
manglela kadulu
kang bibi lan Dyah Sêkatya
gêpah samya lumajêng atawan tangis
lir rukma tibèng toya

anungkêmi mring padanya prabu dèwi
ngungsêp-ungsêp tansah
sêsambatira kasyasih
kang bibi lan Dyah Sêkatya

prabu rara sêklangkung angrês ing galih
ketang trêsnanira
gya tumrun sing dhampar rukmi
tansah kumêmbêng kang waspa

sêbdanyarum yayi Sêkati yya nangis
paman adipatya
olèh sihing Sukmanadi
amanggih syargadi mulya

rèhning paman seda nèng têngahing jurit
amapak wong arda
kang sinatru ing dewadi
paman nglabuhi utama

pira-pira yayi paman adipati
dènnya olah praja
sarta kang puja sêmèdi
pangguh panggah ing ubaya

tur sêmbada bêktining Yyang Sukmanadi
andina datansah
ing kasukcèn suseladi
mrih adining ariloka

wimbuh praptèng ajal madyaning ajurit
yayi pira-pira
kamulyane kang pinanggih
marma yayim dèn narima

lamun sira sak maring juwatadi
banjarane paman
sinuduk ing dewa luwih
tur sira kurang utama

marêming tyasira Sang Dèwi Sêkati
malih angandika
sang prabu rara mring bibi
bibi pundi putra dika

Ki Buntaran Watangan datan kaèksi
matur Banowatya
gusti wus nusul ngajurit
sêdya nglabuhi pun paman

bela pêjah suka lêbura ing jurit
pun paman wus seda
ing mangke arinta kalih
sumêdya alabuh pêjah

yèn ngantosa gusti kêlampahan lalis
paran polahingwang
sintên kang kula gendholi
lan sintên kang ngayumana

kadang warga sêntona wadya ing Tubin
lan dene yèn wusa
diwasa tega pun bibi
de mêksih jaka taruna

angandika maha sang narendra putri
bibi bênrê dika
sun kone nusul si yayi
yya nganti kêparèng tiwas

prabu rara wus pinrak ing dhampar malih
ngandika mring patya
sapa bapa kang prayogi
sun utus nusul yayi mas

Kyana Patih Lugêndèr matur wotsari
gusti yèn sêmbada
lan karsa panduka aji
yogi Rôngga Minangsraya

lan pun yayi Menak Giyanti prayogi
sarta ambêktaa
sakancanira wong jawi
prabu rara angandika

iya bapa apan ingsun wis marêngi
nanging umangkata
iya ing sadina iki
ya ta sawusnya ngandika

prabu rara gya bubar gènnya tinangkil
kondur angadhatyan
ginarêbêg ing pra sari
manggung tanapi bêdhaya

sarta nganti mring anrinta Dyah Sêkati
warnanên kya patya
Lugêndèr maglaran pan wis
minta kang badhe lumampah

adipati kêkalih Menak Giyanti
Rôngga Minangsraya
wus mangkat sing pôncaniti
kapungkur ing Majalêngka

sinrod lampahirèng marga
Rôngga Minangsraya Menak Giyanti
gêgancangan lampahipun
sumêkta ing ayuda
dan warnanên Urubêsma sang aprabu
miyos anèng sokasana
supênuh wadya gêng nangkil

amacak kawula bala
sêsulihe pra menak pra dipati
kang samya tiwas ing pupuh
sampun sami kagêntyan
pêpilihan êndi wadya kang dibyanung
kang têguh timbuling braja
samya ingangkat bupati

malah ta kurang nêgara
mila ngantya pinaro pinara tri
nêgara satunggilipun
malah pinra sêkawan
ingkang agêng nêgara pinara wolu
nanging para raja sabrang
kang samya tiwas ing jurit

tan ana ingkang gumantya
pan ing mangke Sang Prabu Urubêsmi
wus minta ing para ratu
miwah para bupatya
kinèn samya mangropak jajahanipun
nêgari ing Majalêngka
dene Risang Urubêsmi

eca anèng Prabalingga
akasukan nayub rahina wêngi
mêngkana panyiptanipun
maha sang prabu rara
dimèn miris nungkula sangkaning alus
mila kinèn ambêbahak
kiwala kang têpis wiring

warnanên Radyan Buntaran
Dyan Watangan kang arsa labuh pati
prajuritnya wolung puluh
ingaran wong kanoman
tur ta sami tindak sêntana sêdarum
sêpalih asikêp tigar
kang sêpalih sikêp biring

sêmarga-marga karuna
kang prajurit sumêdya labuh pati
ya ta sira Dêmang Gathul
pamomongnya rahadyan
jalma sêpuh binandrêng ing lampahipun
gigitane sampun têlas
angmngomplèh samargi-margi

mrêbês mili wêlangoban
ting darêjêt bêbalung lir kinêrik
udane jojog angunthul
ngantuk arêregotan
mêlèk-mêlèk yèn kudanira kêsandhung
jênggirat aguragapan
sawusnya gya ngantuk malih

trakadhang kudanya nasak
Dêmang Gathul kagyat kêcanthèl ing ri
riyak umbêl dadi mungsuh
watuk kasêlak-sêlak
sêprandene nora suda ungasipun
bote wong duwe momongan
lan bote wong ora gigit

lèknya binênjèng kewala
nanging mêksa sumurup punang manik
sêmana radyan wus rawuh
nêgari Pasêdhahan
pan sênsaya binandrêng ing lampahipun
ucapên kalih dipatya
sira Ki Menak Giyanti

lawan Rôngga Minangsraya
wus nututi dhatêng rahadyan kalih
linancangan lampahipun
radyan gya ingadhangan
Rôngga Minangsraya Menak Gyanti lon muwus
dyan kalih tampi timbalan
kêng pangèstu prabu dèwi

Radyan Buntaran Watangan
matur nuwun bukuh anèng turanggi
Sraya Giyanti lon muwus
jêngandika ngandikan
radyan kalih dhumatêng ing Majalangu
kanggêg Buntaran Watangan
tan mawi mangsuli ing ling

Giyanti lan Minangsraya
malih ngucap suwawi radyan kalih
sarênga salampah ulun
sangêt timbalanira
praburara tuwan tan kalilan magut
rêbut rok lan Menakjingga
dene ta rahadyan kalih

dèrèng mêmpêng kang diwasa
ina nistha lamun tiwas ngajurit
bangkata rama pukulun
aprang lan Menakjingga
mila radyan ngandika mring Majalangu
kaping kalihnya sang nata
sangêt kasêngkêlan galih

sedane rama panduka
mangke wêwah radyan umangsah jurit
yèn ta tiwasa pukulun
kasambut ing ngalaga
kados pundi maha sang kumaraningrum
sungkawa atêmah kadya
suduk gunting tatu kalih

rahadyan mangsuli sêbda
wus jamake atma lanang nglabuhi
silih rok madyaning pupuh
yèn datan kêlampahan
ulun merang marang samining tumuwuh
satriya ajrih ing pêjah
kaya dudu trah prajurit

punapa pamalêsingwang
mring jêng rama inganakkên nèng bumi
lamun ajriha ing lampus
ngurmati ya duk jabang
sira Menak Giyanti juwêt kang wuwus
sênadyan anggèr apranga
yèn wus pilênggah ing Tubin

sêmbada ing adilaga
sugih bala ngrèhkên para dipati
pra menak para tumênggung
sumbaga jayèngrana
lamun tiwas tan sinurak ing dewagung
labête nglabuhi wawrat
sêmbada ingran prajurit

yèn panduka paripêksa
dadya ngamuk punggung kirang linuwih
sintên kang lêmbanèng pupuh
rèh mêdal sangking wawrat
barang karya tan tinilar sing wratipun
dyan kalih wuwuse sugal
pasrahna ing juwatadi

yèn rinusak ing Suksmana
sintên wignya mangrêksa ing tyas yuti
yèn rinisak ing dewagung
sintên ingkang angrusak
pati urip myang dawa cêndhaking umur
wus pinêsthi ing Sukmana
titahe darma nglakoni

solah bawaning manungsa
atasing Yyang Sukmana kang kinardi
Rôngga Minangsraya muwus
dadya karsaning dewa
wênang nampik milih arjanya linuruh
tan marentahakên salah
tan lyan mupangat kang pinrih

sumambung Radyan Watangan
nadyan sêdya amrih mulyaning bumi
yèn ginggang ing tekadipun
nora nglabuhi basa
nadyan mulya-mulya sapa ingkang angsung
tur môngsa linanggêngêna
yèn tan kukuh ing pamuji

ing mangke puji manira
pêjah sokur urip laku priyogi
nanging wus sun sêdya pupuh
paran ngunduri sêdya
trus sumendhe mring juwata ingkang agung
tur puniku kêng utama
lêlabuhan wong nèng bumi

Menak Giyanti angucap
datan kingrang dyan wong anèng bumi
sumendhe karsèng dewagung
dewa tan darbe karsa
luwih-luwih karsane kang darbe kayun
angên-angên kang sêmbada
samurwat lan kêng pinuji

Radyan Buntaran bramantya
nabêt kuda nandrê sabala aglis
praptèng bêngawan manggêbyur
nglangi kang ponang kuda
wadya wolung dasa tan ana kang wiguh
katisên Ki Gathul Dêmang
nanging tan pisah lan gusti

sêmana radyan wus prapta
awu tilas pambêsmining sudarmi
dyan mudhun sabalanipun
ngruruh tulanging rama
tan kêpanggih tandyana syara manguwuh
babo radèn ramanira
wus minggah ing syargadi

salayone pan binêkta
atênapi pra menak pra dipati
prajurit kang wanèng lampus
kang awas ing budyarja
nyawanira wus minggah syarga sêdarum
sakèndêle punang syara
radyan gya anitih wajik

anandrê sawadyanira
adipati Majalêngka tut wuri
sangking katêbihan samun
mêne gênti kocapa
wong bang wetan kang ingkut mring Majalangu
Sri Mêkasan Basutôntra
Dewa Prêlagi ing Kêling

lawan Buta Angkatbuta
myang pra menak anyar ingkang antuk sih
andêl totos tau jitus
tate tinatah mêndat
lalab biring krêramas obat myang busur
manaut lamêng kulewang
galak para cêkak budi

pun Wrupêksa Wirubajra
Bajrapati lan Menak Gajah Srênggi
Trajudhêndha Dhêndhakètu
lan Menak Bimakendra
Bayukendra Bayugora Grêdabayu
Mamangdraya Drayuwila
Wirudhêstha Dhêsthapati

Macanlaut Singadara
Antulaut Wedangsêgara tuwin
Lindhuparang Lindhuwulung
lan Menak Gala-gala
Kêndhangantru lan Menak Kêndhang Gumulung
lawan Menak Pakuwaja
lawan Menak Selabêsmi

lawan pun Rôngga Manila
Rôngga Bahya lan Rôngga Suraniti
lawan Dêmang Randhukapuk
lan Dêmang Jaga-jaga
Dêmang Saragêndhi Antu-antulaud
sumêkta sikêping yuda
lir sêgara tanpa têpi

ingkang sinêdya ing lampah
môncanagri kidul kang dèrèng balik
pan arsa ingawut-awut
sêmana lampahira
gya kapêthuk atmajèng Tuban mangamuk
Radyan Buntaran Watangan
wolung dasa kang prajurit

dyan kalih sarêng mangrêmpak
sikêp watang singa sinêrang mati
wong wolung puluh mangamuk
pirang-pirang wong wetan
samya lampus bêbangke sungsun matimbun
mawur bubrah mawurahan
pating galongsor wong kanin

wong Tuban saprêti setan
pangamuknya mamrêm sarya anangis
sêsambat mring gustènipun
risang Dipati Tuban
para rôngga pra menak para tumênggung
angawaki mangsah dharat
tan ana sêdya gumingsir

sawadyanya angêpung barêng umangsah
bêndhe bèri tinitir
suraknya gumrêrah
têtêg ambal-ambalan
kadya alun nêmpuh wukir
gumrah gumêntar
gêbyug sagunging dasih

maju rampak akubêng atêmu gêlang
sarya mangrutug bêdhil
anowok anumbak
nyuligi masrê nyrampang
mangganthol grènèng nyêmpuling
wadya ing Tuban
kathah longe kang mati

kukus pêtêng mimisira kadya kilat
gêbyaring sara kadi
kalamrêcu lumrang
magêdrê maputrêran
wong Tuban magalong pipis
alêlumbungan
kinarya lesan mimis

sêprandene tan ana mundur sajangkah
gya mangrok gênti krêris
atumbak-tinumbak
mangglut pêdhang-pinêdhang
kèkèt manggarot mangungkih
kuntus kinentas
tan ana ngetang pati

marukêt wor caruk agagap-gagapan
mungsuh rowang wus sami
bingung kang ayuda
singa ingkang kêcandhak
goco-ginoco wor mati
sosrah gêlasah
kadya babadan pacing

radyan kalih kudanya wus sami pêjah
anggagap karo krêris
sênsaya sudira
lir banthèng tawan brana
mangamuk mangowak-awik
timbuling braja
sarira nora busik

para menak tumênggung rôngga kèh pêjah
ginagap karo krêris
Wirubajra pêjah
pun Bajrapati lawan
Basukendra angêmasi
pun Lindhuparang
Lindhuwulung ngêmasi

Bayugora Grêdabayu sampun pjah
pun Bimakindra lalis
Bayukendra pêjah
Dhêsthapati Wrudhêstha
apan sampun angêmasi
pun Mamangdraya
pun Drayuwila mati

Angkatbuta Kotbuta rajèng Mêkasan
Sri Basutôntra aji
rajèng Kêling Dewa
Prêlagi bêk sarosa
mangônta mapiling gadhing
nglamêng amêdhang
gada bindi mawanti

datan osik radyan kalih kinêmbulan
prêcayèng Yyang Sukmadi
anglandhung ing dewa
singa ginagap pêjah
Radyan Buntan caruk kris
lan Basutôntra
Watangan lan Prêlagi

rok makuwêl Sri Basutôntra wus pêjah
Dewa Prêlagi lalis
Radyan Angliryêksa
mamuk mamunah jalma
Buta Katbuta mangungkih
makendra mangkyat
cangklèt pêdhang mawal kris

samya têguh kongkih-kinongkih magalak
radyan wus wuru gêtih
Kotbuta lumumpat
pun Angkatbuta milar
kalih samya angunduri
bala mangrêmpak
dyan kalih dèn popori

ing sênjata saya dangu saya sayah
gumêtrê radyan kalih
astanya ngêmu rah
kêng Wukiran wus pêcah
ingkang mupu tan dèn gopi
sêksana rêbah
Radyan Watangan aglis

tinubruk mring Angkatbuta wus kêbônda
Radyan Buntaran ngungkih
ngamuk karo tangan
tinubruk ing akathah
Kotbuta ingkang nalèni
wadya kanoman
siji tan ana urip

namung Dêmang Gathul ingkang maksih gêsang
gulung awor lan mayit
syata sarêng mulat
radyan kalih kêcandhak
Ki Dêmang Gathul anjêlih
mrêpêki radyan
sarya ambuwang krêris

buwang kampuh wêwuda mung kari clana
sigra dipun popori
ing sênjata Dêmang
Gathul sampun binêsta
katur mring Katbuta Patih
bêstan têtiga
jinajar ngarsa sami

Dyan Buntaran Watangan asru ngandika
Buta Katbuta Patih
ingsun patènana
belakna kangjêng rama
ingsun aja dèn uripi
lah age mara
patènana tumuli

yèn wus mati mêstakaningsun saosna
marang Si Menakanjing
rêrêgêding jagat
dhapure lir wrangutan
sêmbada raimu kalih
kaya wrêraha
payo tigasên mami

èsmu isin kyana patih asru nêntak
aja bribini kuping
dene wus binônda
têka kagila-gila
besuk nèng ngarsaning gusti
tan wurung sira
amêsthi sun patèni

Dyan Watangan angucap saiki mara
patènana dèn aglis
Angkatbuta nêntak
aja cariwis sira
aja akon amatèni
tan wurung sira
ing mêngko sun patèni

Dyan Buntaran abudi sigra anjêjêg
jajanira kya patih
Katbuta anjola
ampêg tan bisa ngucap
ya kinèn mundurkên aglis
mring Prabalingga
bêbêstan tiga sami

kang ingutus kajinêman kawan dasa
lêlurahira kalih
ran Udan Prahara
lan pun Barat Katiga
radyan lumêpas wus kering
sira Katbuta
Kotbuta nglarug jurit

saha bala sakusyala tandya budhal
menak rôngga ngabèi
warnanên Ki Rôngga
Minangsraya lan Menak
Giyanti kang sêdhêng baris
mêpêti marga
tandya rok silih ungkih

suraknya wor têngara munya sauran
kadya ngrubuhna langit
gong maguru gôngsa
têtêk kaya butula
krêk binrêk ungkih-ingungkih
petar gumêntar
caruk biring-biniring

kathah pêjah wong kulon lawan wong wetan
saya binrêk kang jurit
makuwêl gagapan
wong Majalêngka bubar
mantri jaba kathah lalis
Kidang Gayoran
kêlawan Kidang Gathik

Menakunjung Menaksondong Talimimang
nênggih ingkang ngêmasi
wus bubar sumêbar
lumayu asasaran
wong wetan manglud mangungkih
gênti kawarna
Sang Prabu Urubêsmi

eca lagya siniwa nèng sokasana
pêpak kang tôndha mantri
dhaèng para lurah
lir samodra bêlabar
kang anèng ngarsa nrêpati
sri baudhêndha
risang Madura Aji

lan Sri Bali Bêtharagung Walikrama
kêsaru buta prapti
pun Udan Prahara
lan pun Barat Katiga
tinimbalan praptèng ngarsi
sarta ambêkta
bêstan satriya kalih

lawan êmbanira satunggil binêkta
sumaos nèng ngarsaji
Buntaran Watangan
anjêjrê tan purun lênggah
ebat sagunging ningali
bagus sêmbada
ladak tan ajrih pati

Sang Sri Bêsma suka gumujêng alatah
nimbali radyan kalih
iki kadangira
ratu mas Majalêngka
aladak tan gêlêm linggih
mendah ta ingkang
duwe sêntona wêsthi

patang mono wong ayu ingkang wibawa
tur gungan marang mami
yèn kalane mothah
anginjak-injak pangkyan
pantês ngidoni rêrai
sapa wrêruha
rasane ati mami

Sang Sri Bêsma tanya mring Udan Prahara
radyan gènira jurit
ing saniskaranya
ingaturkên sêdaya
alatah Sang Urubêsmi
Radyan Buntaran
Watangan asru angling

Menakjingga raimu kaya wrangutan
lah patènana mami
belakna jêng rama
mara-mara untapna
ingsun nora bisa kari
aja klayatan
tigasên murda mami

latah-latah sarya ngling Sri Urubêsma
pagene dèn patèni
mendah dukanira
ratu sêsotyaning rat
pantês tan carêm tumuli
kêlawan ingwang
yèn ta sira ngêmasi

radyan kalih wali-wali dènnya nêbda
lah mara Menakanjing
patènana ingwang
sêdene pra punggawa
matane pating pandêlik
tan wani nrajang
payo cacakên mami

singa mulat pan sami jomblong sêdaya
ebat mring radyan kalih
Sri Bêsma ngandika
hèh bocah kajinêman
bocah roro iku aglis
aturna sang Yyang
Pamênggrê Maha Yêkti

rinêksaa ing sêsandhang panganira
nanging dèn ngati-ati
ayya kongsi gagal
sarta ya kongsi pêjah
sêdene sira nèng margi
dipun prayitna
aja kongsi niwasi

duta mêsat datan kawarna ing marga
ngardi Sêmèru prapti
pratapannya sang Yyang
Pamênggrê duta nêmbah
angaturakên dyan kalih
ngungun sang tapa
mênggah dadosing jurit

boting trêsna ayêyoga sang pandhita
radyan kinujra aglis
kang kunjara waja
ing jawi tinuguran
pat puluh samya miranti
wong kajinêman
Dêmang Gathul nèng jawi

tan tinaha dene ta jalma wus tuwa
ya ta wus kalih latri
Dêmang Gathul minggad
ngupaya sraya ingkang
sujalma guna sinêkti
ingkang supaya
wignya ngrêbat dyan kalih

siyang dalu Ki Dêmang Gathul lêlampah
datan anyipta urip
anasak ing wana
ajrih mêdal marga
lamun kadêngan dening
wong Bêlambangan
mila nasak wanadri

duk sêmona Ki Dêmang Gathul umiyat
babadan anyar kdadi
gya laju lumampah
tandya ningali sêndhang
ki dêmang lêga ing ati
sampun rumôngsa
badhe mangan rijêki

pirabaraana jalma wade apyan
wruh rasaning panggigit
tandya wontên tiyang
èstri ngangsung mring sêndhang
Ki Gathul atakèn ririh
sintên kang gadhah
babadan anyar èksi

kang tinakon sumaur puniki radyan
karya ingkang darbèni
Dipati Lumajang
têtluka anèng wana
duk binêdhah Urubêsmi
kasoraning prang
sang anom nèng wanadri

warnanên Dyan Menak Koncar
kang têtluka nèng wanadri
pan sampun angsal sacôndra
tansah anggêgabah dasih
prandene nora lali
akêsukan ngabên sawung
miwah ngabên dherekan
sinêlanan ngabên pêksi
lamun dalu tan pêgat dènnya bêbêksan

tamèng jêbêng miwah panah
gambuh tanapi sarimpi
pêdhayan atêtandhakan
siyang dalu dhahar larih
kêlawan ingkang abdi
wong trunalanang sêdarum
pinuja kêsuranya
kang ngladosi para sêlir
kawan dasa samya ayu warnanira

pan garwanira sêkawan
ingèbèr tan nganggo wadi
sêmbada ing warnanira
sêmune dèn iming-iming
mring sagung kang ningali
akarya brôngta wulangun
kayungyun sing amulat
garwa sêkawan sinandhing
ayu-ayu nêdhêng nome cumnêng krama

kang sêpuh putri Mêkasan
aran Dèwi Angronsari
sing Acih ingkang panênggak
ingran Sumarsanawati
panêngahira sangking
Siyak ingran Mayangsantun
pamêkas sing Mrêtisa
ingran nyonya Mayangsari
ngracak kabèh garwa sêlir kagok nyunyah

pênganggone kagok nyunyah
bedane lan sabrang yêkti
amung waja lawan sinjang
sêngkangira cara Jawi
angrêracak anggrê èstri
basane cara Lumayu
satêngah basa Mandar
dyan arya tuhu ambênthing
bocah bancèr sugih bojo kuwarisan

pan wus panggêsanganira
dènnya kulita ing èstri
abancar para ancikan
tan kêna towong sêlatri
anggrêre kang sarêsmi
sadina ambal ping pitu
sêdalu kaping sanga
yèn kirang angolang-aling
angur wuwuh êndême nora krêrasa

yèn êsês pacitanira
kêstul sarya dèn mimisi
sinungsun jêthoting jlagra
mimis riniyakkên mijil
tibèng sêsaka titis
anratas mring gêbyog butul
anulya inginuman
brêndhuwin lawan sêpait
gêlasira sajênthik isi satêngah

tinutuh hèr tih panas
tèhira êtèh siyongki
cangkire sanyamplung wantah
tinutuh angaras rabi
nanging mangke dyan mantri
wus pinêdhot ing sêsipun
kantun nguntal kewala
sabên esuk rolas ranti
pêndhak sore lawan esuk nora beda

kêjawi yèn manggih karya
amêsthi dipun wêwahi
saêjam nguntal sapisan
binobot lan wrating kardi
puniku tur jêjampi
anggi-anggi kang binubuk
kinarya saprapatan
kang saduman anggi-anggi
jinantonan candu ingkang têlung duman

salamènira dyan arya
duk kasupit nyidrèng pati
punika lajêng sêngara
tinobatakên madati
winawratan prayogi
nyuda kaprawiranipun
lêsu tur napas cêkak
bêncirih ingkang sêsakit
ewuh aya arubêt yèn ana karya

mila ngantya sapunika
mantun êsês wong andhandhing
kêjawi nuju tamuan
tuwin animbali dasih
ngambêti nanging kêdhik
ngecani sarating patut
tênapi yèn sêsanjan
satriya agadhah kardi
pêngangguran kewala ngecani manah

amrih rahabing pangucap
kinarya angudi pikir
têpung bêcik padha sanak
punika êsês dyan mantri
lumayan wong madati
bisa ngamong tanpa nganggur
cacade mung satunggal
raga rusak tur bêncirih
yèn kêtlangso lali sanak bapa biyang

ya ta mangke kawarnaa
radyan lagya ngabên pêksi
lan wadyane trunalanang
tohira gêgocon krêris
ananging tarub jawi
ingiring gundhiknya walu
angampil gônda-wida
pawuan miwah sêsumping
lawan nôngga brandhuwin lan pamojokan

tanapi kang talam gêlas
kang juru cium anggilir
kang gêndhing munya mangraras
clêmpung rêbab lawan suling
calapita myang buni
kêtipung pukur dinumuk
patut padha krêrasa
tandhake anyênyindhèni
wadyanira ing manah samya gambira

ya ta kêsaru kang prapta
Dêmang Gathul tawan tangis
nungkêmi padaning radyan
sêsambatira mlasasih
kagyat rahadyan mantri
bapa apa karanipun
sira prapta ing wona
nungkêmi ing pada mami
wis linggiha bapa matura maring wang

Ki Dêmang Gathul wotsêkar
gusti kawula atur wrin
rama panduka ing Tuban
ing mangke kapupu jurit
lan Menakjingga Aji
saha bala tôntra gêmpur
pra menak têtumpêsan
satunggil tan wontên kari
kuwandane rama panduka ingobar

wontên madyaning paprangan
arinta radyan kêkalih
Buntaran lawan Watangan
sumêdya alabuh jurit
akathah kang pêpati
pra raja menak tumênggung
wusana rayi tuwan
kacêpêng madyaning jurit
pan ing mangke rinta kinunjara waja

anèng Sêmèru pratapan-
nira Sang Pamênggrê rêsi
sakêlangkung kawlasarsa
ing mangke sumangga gusti
luware rinta kalih
môngsaboronga pukulun
anjêngrê Menak Koncar
sapandurat tan kêna ngling
awusana dyan arya mijil kang waspa

Dêmang Gathul malih turnya
pukulun kadosa pundi
ing mangke karsa panduka
luware arinta kalih
tan lyan panduka ugi
kang wlas ing rayi pukulun
Menak Koncar ngandika
witning bapa ingsun iki
luwih trêsna mring paman lan arèningwang

nanging ingsun nora pasah
bapa mring Si Menakanjing
môngka wus tita antara
bola-bali sun ayoni
Si Menakjingga sêkti
guna srêrana pinunjul
bisa angadu bala
sêdene mangsah pribadi
bapa kaya ingsun tobat-tabatêna

amungsuh Si Menakjingga
ingsun iki wis angucir
sajroning pangimpèn kalah
ingsun asring kagum bêngi
katon dèn incih-incih
dibêburu Menakasu
pan wawdi-wadi apa
ingsun nora akêkêlit
sun tan wani bapa mring si asuajak

yèn ta liya Menakjingga
nuntên karo sapa mami
sapa-sapa mungsuhêna
sayêkti ingsun tan wêdi
dhasar têguh sayêkti
ingsun digdaya pinunjul
jaba kinêdhèp ilang
iku bapa ingsun wêdi
sok si aja mungsuha Si Menakjingga

malih umatur Ki Dêmang
panggenane rinta kalih
atêbih lan Menakjingga
nèng ardi Sêmèru gusti
dyan arya nglingnya ris
bapa ingsun nora sanggup
satanah sabuminya
sabalane Menakanjing
ingsun wêdi abangêt kawusmanira

Ki Dêmang Gathul karuna
gustine sinambat tangis
dyan arya mijil kang waspa
saklangkung putêk ing galih
ketang trêsnaning ari
mring Menakjingga sru takut
Dêmang Gathul wotsêkar
wuwuse awor lan tangis
sun kauli gusti yèn anyaguhana

angrêbat rayi panduka
yèn sampun kêlakon ugi
luwar sangking jro kunjara
arinta Rêtna Sêkati
sampun lyan kêng ramani
gusti pan amung pukulun
benjing kawula ingkang
matur dhatêng radyan kalih
sarta purun ngong kandhas sing prabu rara

sok si dhasar klampahana
luware arinta kalih
sumêdhot Dyan Menak Koncar
mangangên-angên ing galih
nguni dhasar tau wrin
Dyah Sêkati sang lir santun
liya sing prabu rara
wanodya sanungsa Jawi
nora nana kang kaya Sang Dyah Sêkatya

kuning-kuninging sarira
lan mêmak-mêmaking wèni
lan jaid-jaiding tingal
lan manis-manising lathi
pacaknya anjukining
gumrining sasolahnyalus
syaranyarum lir kilang
cumêngkling pamêdharing ling
mendah baya ing mêngko wimbuh diwasa

nadyan onoa kang memba
gandêse pan nora olih
oliha ing gandêsira
sêmune nora nimbangi
timbanga pasmon mirib
ing manah nora panuju
liyane Dyah Sêkatya
putrane sang adipati
pinetanga pêsatohane utama

drêman putra sugih donya
tur tutut ingkang rijêki
dhasar tiba naking sanak
cacade krêrêp rêbut ngling
nanging papuwung ugi
wong ayu asugih maru
wibawa drêman putra
aninong aningan kuning
radyan arya ing galih lir gula drawa

paman dêmang ing mêngko sang dèwi
apa maksih ana nagri Tuban
apa wus malbèng kêdhaton
matur Ki Dêmang Gathul
sampun wontên sajroning puri
dyan arya mèsêm nêbda
bapa janji mau
sok aja oncat kewala
sun labuhi yayimas ingkang sinigit
kadange wong Lumajang

ri mas nora darbe tingal kalih
raka dika wong ladak sêmbadi
ambancèr sandhang lancure
dhasar wong tau jitus
sampun susah abdika yayi
pun kakang nuntên prapta
ngrêbat sang binagus
onêng brôngta dirèng pulas
sing wêdana sun lêlipur-lipur yayi
mêksa kangên mring dika

Manikarja wigêna nawangsih
dipun lona paman dêmang sira
aja cidra ngubayane
dados gularèningsun
wisa gung munggèng jêladri
nadyan lali kang warna
tênaga tan pandung
kang sela panglawêt gônda
padha pisan palwa kandhêg ing jaladri
sun labuhi yayi mas

Dêmang Gathul sampun pinisalin
kuluk kampuh sabuk lawan clana
sumêkta ing sadhuwunge
mentar nulya rinasuk
sawusira ngandika malih
dyan arya klangkung rêna
dhatêng Dêmang Gathul
wus wantune radyan arya
lamun ana sêbarang kang dados galih
pradhah padha sêkala

gya parentah dyan arya mring dasih
wadya trunalanang kawan dasa
ing enjing mangkat jurite
ya ta radyan wus kondur
Dêmang Gathul tansah kinanthi
prapta ing pêlataran
radyan cêluk-cêluk
mring garwanira sêkawan
Canthur Dungik Kêmprèng Dowèh datan mijil
mirah mring êndi sira

wong adhenok mirah wong akuning
wong asèdhêt ana ngêndi baya
wong gandhang dene tan miyos
ya ta pra garwa catur
samya mêthuk lan para sêlir
andèr ing pêlataran
dyan arya agupuh
garwa kang sêpuh ingaras
Angronsari tandya Sumarsanawati
ingaras gantya-gantya

Mayangsari wus ingaras sarwi
prêmbayunira ingêmak-êmak
garwa mrêtisa kalungsèn
pradong-pradong gya wangsul
radyan arya gêpah mlajêngi
pinondhong Mantarsêkar
ingras kang prêmbayun
jangan gusar katinggalan
bini mudha trak sama sabêntar kali
prêcium sama nyunyah

sunggu-sunggu trak salain-lain
bini ampat sama kita orang
kasih ampun nyonyah radèn
tandya binêkta wangsul
gya ngudhunkên jajar lumaris
garwa sêkawan tansah
sinêmbramèng têmbung
sumèh sumyarja ingtingal
radyan arya wus pinrak lan para rabi
anèng kuwon jêrambah

atap aglar ingkang para sêlir
Dêmang Gathul alinggih nèng ngarsa
tansah nyalong liring jomblong
dènnya linggih mrêkungkung
wus sinungan gantyan myang hèr tih
sarta sinung gigitan
ki dêmang asêngkut
dhasar sangêt pêtagihan
wirang suda tih sirih katêmu wuri
apyun kang kapêngarsa

suka gumujêng radyan minantri
Dêmang Gathul tandya ingunculan
apyun saglondhong mring radèn
tinampan sumarikut
tur rumakêt ngêmorkên galih
anulya linarihan
jênèwrê gya nginum
Dêmang Gathul saya inggar
kêna tyase jêjènggèrira amintir
marna kang endah-endah

dêming arak lan dêming panggigit
saya ngadêg suraning ing manah
pulih lir duk nonomane
agêdhe saguhipun
radyan arya pundhutan mijil
gêndhing munya angraras
linadyan pararum
tandhakira endah-endah
pitu sarya sêsindhèn panuju ati
nglêlèjêmi asmara

tandya dhahar dyan arya myang larih
Dêmang Gathul sampun sinunggata
nora pêgat dêdongènge
suka tyasnya sang bagus
garwanira sêkawan gênti
liningling sarya ngaras
sasêbdanya cucut
dene para sêlir ingkang
kang ngladosi datansah kasukan liring
kang manglung gya ingaras

kang satêngah tinutul ing nangsi
wênèh ingusap kêng payudara
wênèh pinijêt drijine
Dêmang Gathul tumungkul
mèsêm-mèsêm amêkolèhi
andulu mring dyan arya
amênuhi ingkung
kêng tandhak kinèn anjawat
mring Ki Dêmang wênèh kinèn angêpêti
wênèh ngladèni dhahar

Dêmang Gathul èsême pinirit
nora kawrat sukane ing manah
krêrasa duk maksih anom
irunge mênut-mênut
radyan arya suka ningali
pra garwa tukup waja
mèsêm kang pra arum
dumugi dènira dhahar
radyan arya gya majêng kang kuwih-kuwih
dhahar wus linorodan

radyan arya mundhut sipah nuli
mring garwa sêpuh Sang Angronsêkar
amulung sangking lathine
tinarimèng waja wus
tandya ngaras sang dyah anjiwit
sarya mèsêm ngandika
ana Dêmang Gathul
apa ora isin mana
radyan latah isin-isin apa yayi
saradan timur mula

Dêmang Gathul èsmu nglirik-nglirik
radyan arya mèsêm atêtanya
paman duk sira maksih nom
apa ta nora tau
sasêpahan karo si bibi
Dêmang Gathul wotsêkar
inggih sang binagus
anom ngantos sapunika
ulun mêksih sasêpahan lan pun bibi
mèsêm sagunging mulat

sira Dêmang Gathul matur malih
rêmên ulun pun bibi punika
yèn asung sêpah maringong
jêbugira wêwalu
sêdhahira pan kalih candhik
gambir sakojong mangang
ênjête sasêntul
puniku ujare sêpah
Angronsari gumujêng atukup lathi
dyan arya gumya latah

garwa kalih samya angonyohi
Sumarsanawati Mayangsêkar
radyan ambapang astane
asta ing kananipun
ngiras jaja ingkang ngonyohi
Sumarsana panênggak
asta keringipun
ngiras gêgrê Mayangsêkar
duk astanya radyan ginandan ingampil
anyuwol payudara

garwa kalih ngêsês nambang liring
radyan cinêthot ing lambungira
alatah suka gujênge
garwa nèm Mantarsantun
saos sêkar radyan ngèsêmi
manglung sarya ngandika
baik nyonyah taruk
ridhung trak cium sabêntar
mari dhêkêt mêngganti sawunya sumping
mas nyonyah lêkas-lêkas

sang dyah majêng tandya nênumpingi
mènglèng-mènglèng rahadyan lêlewa
sang dyah ingras prêmbayune
noragèng mundur-mundur
cara Mlayu sarwi nyiwêli
jangan tuwanku jangan
mêngusir prêcium
cis trak malu banyak orang
sampè sakit punya tètèk dhua kali
dhikrêja prêmainan

gumyalatah rahadyan minantri
kongsi matawalangên ki dêmang
pating darêjêt sungsume
kapingin sêmonipun
wong jêlarat asugih rabi
kinalulutaning dyah
nglangsarkên pracium
sêmbada kang para garwa
bangun turut landhêp sêsmitaning liring
tur bisa mikat trêsna

wus dumugi kang pamboja krami
sira radyan dhatêng Gathul Dêmang
ya ta wus kinèn lumèngsèr
kawarnaa ing dalu
Menak Koncar pamit mring rabi
arsa ngrêbat arinta
ing Tuban sang sunu
garwanira kawan dasa
wus rinampit ing rêsmi dèn dêlajahi
wong bancèr bancar cik car

wong jêlarat amèrèt jukithit
bênthing wingwing dhandhing tur rêrendan
lèmèt têpèn babrêngose
brêranyak ladak patut
serat-sèrèt tur sugih wani
tan kêna ingungkulan
mring sêsamanipun
gêcas-gêcos para tantang
Menak Koncar tan kêna dèn mêjanani
sêkala prapta numbak

para tabok tur para têmpiling
para pisuh tur para sudukan
tur jumêngglèng kêkulite
sêmana dyan kawuwus
enjang sampun saninggyèng jurit
tinon lir krêsna putra
kang garwa ingimur
wrata samya ingarasan
para sêlir ginanti winolak-walik
ingras kang pêpungkuran

wus budhal Dyan Menak Koncar
apratistha songsong kartas sinungging
nitih kuda pun jêthayu
cêmêng panggung wiraga
wadyanira wong trunalanang manggrêgut
Ki Dêmang Gathul tan pisah
datan kawarna ing margi

wus prapta sukuning arga
pratapan Sang Pamênggrê Mahayogi
wanci surya tunggang gunung
radyan rêrêp sawadya
karsanira kang lampah cinidrèng dalu
kuda samya cinancangan
inggahira dèn dharati

parentahira mring wadya
kinèn sami ulur dènnya luris
aja kanyina ing laku
radyan ngriyini lampah
amung Dêmang Gathul ingkang atut pungkur
sarya ambêkta busana
pisalin lan dhuwung kalih

lampahnya pêtêng anggagap
sarya matah sasirêp radyan mantri
lawan dêmang wus lumaju
warnanên kajinêman
kawan dasa ingkang rumêksèng sang sunu
saklangkung dènnya prayitna
tansah ngawêt jupiping

gêgaman samya liniga
punang tigar wus samya dèn isèni
punang kunjara kinêpung
mangidung mêmadatan
kawus dawêg ing inggate Dêmang Gathul
datan rumôngsa darbe rah
tan wurung nêmu bilahi

mila pun Udan Prahara
lawan Barat Katiga ngati-ati
wus karsaning juwatagung
kêna pangaribawa
kajinêman patang puluh barêng turu
kocapa kang nèng kunjara
saklangkung dènnya kasyasih

tanpa dhahar lawan nendra
radyan datan liya kaciptèng galih
mung juwatanya kêng agung
anêgês karsaning kang
murwèng pandum ingkang karya lara lampus
myang kêng ganjar amiseksa
kang sinuksma ing sabumi

Radyan Buntaran sêmana
rêm-rêm sata supêna aningali
apan ta lêluhuripun
cumlorot sangking wiyat
kang pêparab kang sêmèdi maha wiku
ambubrah kunjara waja
lan malih sang yyang sêmèdi

aparing sêkar wrat puspa
pan sêpasang siji sowang lan ari
radyan kagyat sarêng wungu
ngandika mring arinta
anjarwakkên supênanira ing wau
dyan kalih asrêping manah
rumaos badhe angsal sih-

ira sang Yyang Sukmanôngsa
gya kêsaru Dyan Menak Koncar prapti
wayahira têngah dalu
mangintip kang kunjara
rowangira sawiji mung Dêmang Gathul
radyan kalih sarêng nyapa
wong apa kang ngintip-intip

apa sira kajinêman
payo mara patènana wak mami
ingsun nora bisa kantun
mring rama adipatya
ya ta Menak Koncar kêng lampah sandu
angrês manahira radyan
miyarsa wuwusing ari

ki dêmang winangsit tandya
saurana paman si yayi kalih
yya salah grahitèng kalbu
wruha yèn ingsun prapta
Dêmang Gathul marpêki kunjaran gupuh
umatur mring radyan putra
gusti pun bapa kang prapti

dene kang ngintip punika
raka tuwan ing Lumajang dipati
Menak Koncar sang binagus
sêdya ngrêbat panduka
ya ta radyan kalih karuna umatur
kakang mas ulun tan nyona
kêpanggih kang mas nèng ngriki

Dyan Menak Koncar kang waspa
adrês mijil tansah dipun usapi
sêbdanya mangungun-ungun
panggih pintên prakara
ulun yayi yèn datan purun mangrubut
gadhah sanak pintên ingwang
kêjawi ari mas kalih

sampun kang tumêkèng lara
nadyan dhatêng pêjah ulun nglabuhi
ari kalih matur nuwun
kasuwun sih panduka
Dêmang Gathul nêmbah mring dyan arya matur
gusti sumôngga ing karsa
luware arinta kalih

ya ta Menak Koncar nêbda
jangan susah luware ari kalih
sêksana radyan agupuh
kinêpêl astanira
bêk sarosa punang kunjara jinagur
rêmuk sêkala wus bubrah
radyan kalih gya nungkêmi

mring Dyan Arya Menak Koncar
sêsambatnya karuna amlas asih
dyan arya gêpah mangrangkul
Dêmang Gathul karuna
sarwi bêksa têtayungan wongsal-wangsul
dyan kalih lan Menak Koncar
pêngkul-pinêngkul kasyasih

kang rayi kalih sinungan
kang pisalin sampuning ngrasuk sami
Radyan Buntaran umatur
yèn marêngi kakang mas
pun Pamênggrê apan arsa ulun amuk
Dyan Menak Koncar ngandika
yayi sampun-sampun yayi

Pamênggrê tan duwe ala
dadening prang atas pun Menakanjing
lan malih Pamênggrê iku
pandhita gêntur tapa
lamun mandi yayi ing upatanipun
krêrana Yyang Sukmanôngsa
amurahi marang dasih

wangsul kajinêmanira
ingkang samya atunggu gêdhong wêsi
ulun cacake sêdarum
pun kakang pêtagihan
sampun lami tan kambon biring lan busur
matur nuwun Dyan Buntaran
sakarsèng raka mèstuti

warnanên wong trunalanang
saya dangu saya kathah kang prapti
wus ngumpul wong patang puluh
nèng ngarsanira radyan
Menak Koncar sigra parentah mring wadu
kabèh bocah trunalanang
karyanira ingsun ambil

punggawane Menakalas
kajinêman padha ijènên sami
dene ta lêlurahipun
roro ngèngèhna mring wang
Dyan Buntaran Watangan kalih mêsat wus
tan suda raosing manah
mring rakamta nora pamit

marpêki wong kajinêman
ingkang samya kêpati dènnya guling
Radyan Buntaran tan asru
gugah kang samya nendra
sinosogan ing abor tangi agugup
pan samya abilulungan
sangking prênahnya gumingsir

awas mulat kajinêman kawan dasa
pêcah kunjara wêsi
radyan kinêmbulan
sikêp biring lan tigar
sawênèh canggah cêmpuling
lamêng bêdhama
wênèh mangsah karo kris

radyan kalih pêngamuknya karo tangan
sinosog ganjur lungit
kadya panjangputra
sinosog ngalang-alang
pinetar gèpèng kang mimis
singa sinêrang
tinabok akèh mati

trunalanang angrubut karo curiga
goco-ginoco gênti
tinumbak tan tatas
jumêglèk lalu kentas
singa winangkris ngêmasi
wong kajinêman
ginagap tan ngluputi

sasisaning mati lumayu sumêbar
mogok lêlurah kalih
atimbul ing braja
sira Udan Prahara
Barat Katiga mrih ngungkih
sinuduk panggah
winang glut nora osik

Radyan Menak Koncar manrajang lumumpat
Udan Prahara aglis
ingancap lambungnya
ingukêl punang kisya
budi maputrê sru ngungkih
radyan binuwang
kentas umangsah malih

sira Udan Prahara muka tinêpak
mlocot kang punang kulit
ambêngok lumumpat
tinututan ing riyak
cumêplos êndhasnya kinging
bilong nrêratas
aniba sampun lalis

sira Barat Katiga wus kinalihan
mring sang atmajèng Tubin
ginoco tan pasah
binuwang nora kentas
malês nuduk dyatan osik
kakal-kinakal
kinalih nora osik

Menak Koncar atêtulung sigra ngancap
pyuk putrê mangglut ngungkih
dyan arya binuwang
Watangan ngrasuk sirah
mangukêl rambut pinuntir
radyan winêngkang
binuwang tibèng têbih

Dyan Watangan mangrasuk gya tinadhahan
cangklèt masilih ungkih
Radyan Menak Koncar
eca rèrèn amucang
sarya mangidung ngrarêpi
syara lir kilang
têmbang sinom pêngrawit

kumênyut raosing driya
kèngêtan kang mindha ratih
pun kakang abrôngta ngarang
lamun tan kêpadhan ing sih
sun têtêdha wong kuning
dadia sambunging umur
pantêse asung gantyan
tur mijil sangking ing lathi
pragat jôngga pun kakang gingsiring sêbda

