impèn kula gusti kalangkung pratela
mila wadya pangarsi
ngagêma maculak
inggih gusti sumepa
kados tiyang giring mêri
saèstunira
mungsuh prasami ngisis

yèn ginêtak pangarsanira sadaya
wong sèkêt winitawis
sami ngangge culak
Radèn Jayalêlana
munggèng ngarsa wuri baris
nitih turôngga
pan sarwi songsong kuning

tan kawarna solahira pan mèh prapta
ing Kêdungwinong prapti
wadyanya balabar
pangarsanya wus têbah
ing Kapandhanan abaris
wadya pangarsa
dinulu angajrihi

Kêdhungwinong Sidawayah ênggonira
karsane madêg aji
kapyarsèng samana
ing dalu kawuwusa
katur marang sri bupati
lamun wong Wana-
kusumarsa mrêpêk puri

dêdamêle ingkang lumaku ing ngarsa
ing Kapandhanan baris
wadya urut wana
tuwin sawetan arga
suyud milwa ing ajurit
ing benjang enjang
dènnyarsa mêrêp puri

katingalan saking nagri Kartasura
pakuwon wana têgil
obor lir raina
ing dalu tan winarna
ya ta kawuwusa enjing
Prabu Mangkurat
miyos ing pôncaniti

andhèr anèng ngayunan wadya punggawa
sakêpraboning jurit
Dipati Urawan
wau kinèn mêthuka
ngirid sagung wadya Jawi
bidhal saksana
saking ngarsa narpati

amung kantun Radèn Arya Sindurêja
jagi nèng pôncaniti
myang wadya kaparak
gêdhong baris malatar
duk samana sri bupati
angingu wadya
kawan dasa wong Bali

Ki Tumênggung Singabarong aranira
lêlurahe wong Bali
andhèr ngarsa nata
udhênge bolang-bolang
abaju sangkêlat wilis
sondhèr ngangrangan
asikêp watang jinggring

kawarnaa wau Dipati Urawan
kang mêthuk ing ajurit
ing Kêmadhuh prapta
tata baris akapang
Wanakusuma winarni
budhal samana
saking pakuwonnèki

munggèng joli Ki Agêng Wanakusuma
wus sêpuh kaki-kaki
sutanira ngarsa
Radèn Jayalêlana
kang rinaja-raja sami
lan arinira
samya munggèng turanggi

apêpaès wadana pinindha liman
sira rahadèn kalih
lawan êmbanira
Kartigarun pinrada
saingga binayangkari
ingayap wadya
pan sarwi songsong kuning

katur marang Rahadèn Jayalêlana
yèn ingkang mêngsah prapti
Dipati Urawan
kêrig wong Kartasura
kiyai agêng ngubêngi
mring wadyanira
maca donga capati

donga bêsmah têracah donga sarabat
utawi sèpiangin
gumêrah swaranya
sarwi anabuh kêndhang
wadyanya pan sami dhikir
Jayalêlana
ngatag wadyanira glis

lah ta payo padha sira tarajanga
baris ing Kartawani
sigra sami mangsah
wadya angagêm sulak
sumahab anêmpuh jurit
sami lok sulak
sulak mungsuh awingwrin

sami kêkês wadyabala Kartasura
Ki Urawan nulya glis
anêmbang têra
nêmpuh wong Kartasura
sumahab tandange jurit
campuh kang yuda
rame bêdhil-binêdhil

dyan gumulung wadya ing wanakusuman
gustine anindhihi
mangamuk arampak
ngisis wong Kartasura
giris sagunge bupati
Urawan kurda
sigra umangsah jurit

datan kêna ingadu wong Kartasura
pangraos aningali
mungsuhira wêndran
nangkêbi kering kanan
sami kêkês aningali
Jayalêlana
sigra ambêdhol dami

dyan sinêbar dami katingal gêgaman
bêbujung mungsuh sami
sira Ki Dipatya
Urawan wus lumajar
wong wanakusuman nagri
buru lan surak
ingkang lumayu giris

gya kapêthuk sira Dipati Urawan
lawan duta nrêpati
dhawuhkên timbalan
lah dipati andika
dhawuhipun sri bupati
sampun lumajar
marang ing pôncaniti

lumayua mring pasowan kidul ngrika
sampun kêkawal malih
apan sri narendra
arsa ngawaki yuda
sagunge para dipati
botên kalilan
umagut ing ajurit

pinrih prapta mungsuh anèng panangkilan
sigra wau dipati
mingêr lampahira
myang sagunging punggawa
pasowan kidul dèn jogi
dyan mantri mudha
lajêng lampahirèki

amariksa ênggone mungsuh kang prapta
wau ta kang winarni
wong wanakusuman
prapta anrangkusuman
tinata lakuning baris
kèndêl sakala
kang wadya dèn ubêngi

akêkutug pan sarwi anabuh kêndhang
Dyan Jayalêlana ngling
payo wadyaningwang
padha ngobong-obonga
karya tandhaning ajurit
sor ungguling prang
nulya wisma wong cilik

ingobongan wismane mantri dipatya
karana aja nganti
pisah wadyaningwang
masa ingsun ngadhatyan
kang ingsun karya bupati
têka mangsupa
dèn tinggala wadya lit

sun watara wus sumyur wong Kartasura
datan amagut maning
mung Si Adipatya
Urawan andêling prang
wong Kartasura wus ngisis
ratune minggat
tininggal ing wadya lit

iya masa wania mapag maringwang
jêr ingsun gênti waris
amêngku rat Jawa
ujar saturun ingwang
ugyaningsun angukuhi
bala maringwang
cup endhal-endhul mami

ya ta wau duta nata mantri mudha
wus awas sigra bali
anandêr lampahnya
ing alun-alun prapta
katur kangjêng sri bupati
kang mêngsah prapta
anrangkusuman baris

samya kèndêl anata gêgamanira
ngandika sri bupati
hèh wong gamêl kêbat
kudèngsun saosêna
si kaladaru tumuli
wus kinambilan
sinaosakên ngarsi

wus angrasuk sagung busana wasiyat
rasukan Kyai Gundhil
angagêm makutha
kêpraboning narendra
ujyalanira nêlahi
kyai bêlabar
winangking sri natani

Ki Baru ngampil tan têbah
suranata ingkang ngampil
ya ta wau sri narendra
amundhut têngêran jurit
bêndhe Ki Bicak nênggih
sigra nitih kuda gupuh
ginrêbêg wadyabala
praptèng sitinggil winarni
wadyabala kaparak sampun atata

tan kaliru prênahira
sabêkêl sajajarnèki
wadya gêdhong sambungira
wurine kaparak baris
mangkana sri bupati
wong ing Bali wolung puluh
munggèng ngarsa narendra
Singabarong lurahnèki
têguh timbul sêmbada gagah prakosa

sri narendra angandika
dhumatêng Rahadèn Patih
Sindurja sira barisa
sabaturmu kidul masjid
yèn mungsuhira prapti
padha nulia lumayu
dimène mêngko prapta
mungsuh maring ngarsa mami
Sindurêja manêmbah matur sandika

tur sêmbah sigra umentar
angirid wadya prajurit
sang nata malih ngandika
hèh bocah gandhèk dèn aglis
sira paringa uning
marang adhi mas dèn gupuh
lan sira enggalêna
praptaa ing ngarsa mami
dene suwe yayi mas nora na prapta

wadya gandhèk nêmbah mentar
saking ngayunan sang aji
tan adangu antaranya
wong wanakusuman prapti
gumrêdêg angajrihi
sawadya bandera pingul
nênggih kala samana
ing Kartasura nagari
kêkayone dèrèng mangsane tumruna

dadya katingal anglela
sagung gêgaman kang prapti
saking alun-alun sigra
sri nata ngandikèng abdi
iki gêgaman kèksi
bandera rontèke pingul
sapa ta kang duwea
abdi kaparak tur bêkti
gih punika barising wanakusuman

katawis bandera pêthak
sang nata sarêng miyarsi
kalangkung sukaning driya
Ki Baru tan kenging têbih
tata dènnya lumaris
wadya wanakusuman gung
joli pinikul wuntat
ginrêbêg ing wadya dikir
cinarita Ki Agêng Wanakusuma

kang nitihjoli punika
dene ta kang putra kalih
samya lumampah nèng ngarsa
nitih kuda songsong kuning
sarwi nindhihi baris
ginrêbêg dening wadya gung
ki agêng munggèng wuntat
sadaya kang mikul joli
osiking tyas dene iki bobotira

saya ènthèng anèng pundhak
sakeca dènnya lumaris
arsa umatur mring radyan
kang mikul sadaya ajrih
ya ta datan winarni
kunêng wau kang winuwus
pangeran adipatya
ing Pugêr sampun abaris
enjing mila sampun siyagèng ayuda

pêpak ingkang wadyabala
Tambakbaya sampun prapti
kalawan Ki Surajaya
Jadêrma Jayawiryèki
duta nata wus prapti
mring Pangeran Pugêr pangguh
dhawuhkên sabda nata
paduka dipun timbali
dipun enggal praptaa ngarsa narendra

ing mangke mêngsah paduka
inggih gusti sampun prapti
Jêng Pangran Pugêr gya budhal
busana kaprabon jurit
tuhu langkung rêspati
asingsêt tarincing patut
dhasar bagus taruna
têguh tangguh ing ajurit
yèn sinawang lir pendah Bambang Irawan

ginarêbêg wadyanira
kalih nambang winatawis
samya wadya pêpilihan
kang sami sudirèng wèsthi
wong wanakusuman wrin
yèn mungsuh mêdali pupuh
sadaya sarêng surak
ngucap sulak-sulak sami
ya ta kagyat Pangeran Pugêr ngandika

hèh sakèhe wadyaningwang
dèn enggal muliha sami
rêksanên ta gustinira
garwaningsun ingkang kari
poma dèn ngati-ati
salawe bae wadyèngsun
ingkang milu maringwang
kang padha lungguh ing ngarsi
ingkang kinèn wotsari anulya mentar

prasami wangsul sadaya
amung salawe kang kari
ing Pêkên Agêng wus prapta
wadya wanakusumani
kèndêl angati-ati
nèng wetan Kamlayan wau
ya ta Kangjêng Pangeran
Dipati Pugêr lingnya ris
hèh pra kônca gandhèk sira alajua

ingsun wus nèng jawi bata
matura mring sri bupati
caraka matur anêmbah
adhuh gusti kula ajrih
dhatêng rakanta aji
karsanipun sang aprabu
inggih mêngsah punika
kang supados sagêd prapti
ngalun-alun ngarsanya raka paduka

arsa nyrirani ngayuda
rakanta sri narapati
Pangran Pugêr angandika
hèh gandhèk lajua nuli
ywa môngga tutur mami
kang kinèn manêmbah laju
gancangan lampahira
sigra Pangeran Dipati
Pugêr budhal wadya salawe tan têbah

amangalèr lampahira
singidan karsanirèki
nèng pinggir kali bangawan
sawadyanira tan kari
prasami tumut dhêlik
tan kèksi saking marga gung
tan antara kang mêngsah
barisira sampun prapti
pangarsane ing Pêkên Agêng samana

Surajaya matur sigra
gusti mêngsah tuwan prapti
jêng pangran alon ngandika
dimèn pangarêpe dhingin
punggawane sun èksi
iku durung ana langkung
mêngsah lajêng lumampah
ing pangurakan wus prapti
sêmang-sêmang ngrasa ajrih ing tyasira

wadya ing wanakusuman
ting kalithih sami ajrih
giris mulat barisira
ing kangjêng sri narapati
tinon lir gunung gêni
mawarna gêgamanipun
Radèn Jayalêlana
Jayaparusa wus prapti
Pêkên Agêng miyat wadya kulithihan

ya ta asuwarèng wadya
batur ywa kandhêg lumaris
ingsun arsa ambanjura
ngadhaton maring jro puri
banjur jumênêng aji
ana ing Kartasurèku
ya ta ingkang winarna
Pangeran Pugêr kang dhêlik
nênggih anèng pinggiring kali sawadya

matur Arya Tambakbaya
yèn parêng karsa jêng gusti
suwawi mangsah ngayuda
sampun kalayatan malih
jêng pangran ngandika ris
lah ta kabèh wadyaningsun
payo padha umangsah
sapa kang ninggal ing mami
nora wurung ingsun kêthok gulunira

kang wadya sarêng turira
ajura awor lan siti
wontên ing ngarsa paduka
botên niyat botên ngimpi
nêdya tilar ing gusti
suka tumêka ing lampus
Jêng Pangran Pugêr mangsah
rêspati tandangirèki
kang winangking Kiyai Mesapanular

Kyai Palèrèd ingasta
wadya salawe tan têbih
sarêng dènira umangsah
tandangira golong pipit
Sunjaya amangarsi
Tambakbaya sarêng ngamuk
tan kari Ki Jawirya
tiga kang dadi pangirid
wadya wanakusuman awas tumingal

lamun Pangeran Dipatya
Pugêr umangsah ing jurit
kagyat gègèr mapuyêngan
wadya kapugêran sami
lajêng sami ambêdhil
sarêng muni bêdhil pitu
wadya wanakusuman
kathah kawatgatèng mimis
saya bingung gègère ulêng-ulêngan

kagyat wau sri narendra
miyarsa swaraning bêdhil
sang nata aris ngandika
sapa kang mapag ing jurit
nèng pangurakan iki
wadya gandhèk nêmbah matur
gusti ari paduka
inggih Pangeran Dipati
mapag yuda mèsêm wau sri narendra

anarajang saking wuntat
mung salawe ingkang abdi
kang binêkta magut yuda
rayi paduka jêng gusti
nanging sami pinilih
kang sami sudirèng kewuh
sang nata amiyarsa
ature gandhèk kêkalih
langkung mirma mring ari sri naranata

lajêng anêmbang têngara
Ki Bicak tinêmbang nitir
swara muluk ngawang-awang
angangkang anèng wiyati
ngungkung ana ing langit
sang nata ngandika asru
Singabarong dienggal
umangsaha ing ajurit
têtulunga sirèng yudane yayi mas

Pugêr umangsah ing yuda
wadyane karoban tandhing
Singabarong atur sêmbah
umangkat sakancanèki
mêre saengga kapi
sarwi sru pangucapipun
têmbung Bali gajah lyak
babêk bancangan puniki
jo akanjutane sarwi ngêmbat watang

watange kinarya onclang
sasolahira ngajrihi
tumbak dèn umbulkên ngwiyat
tinadhahan jajanèki
kulite datan busik
watange têmahan rêmpu
suka sri naranata
umiyat wadya ing Bali
kang sawênèh anyaut babrêngosira

langkung andik netranira
ambuwang gêgamannèki
umangsah kalawan asta
prasami têguh kang kulit
wong wolung dasa sami
prasami atêguh timbul
wadya Bali sadaya
prasami nêmbah ing gusti
wus ingidèn tan ana nolèh ing wuntat

wadya Bali sarêng mangsah
wus watake wadyabala ing Bali
sarêng kapangguh lan mungsuh
lajêng ngamuk manêngah
kang tinrajang wong wanakusuman mawur
tanbuh-tanbuh polahira
ing wuri ngamuk mangukih

jêng pangeran adipatya
saha wadya ngamuk sagolong pipis
kadya banthèng tawan tatu
wadya wanakusuman
kagegeran puyêngan pating bilulung
kathah tatu kathah pêjah
dèn amuk marang wong Bali

katutuh saking ing wuntat
Pangran Pugêr sawadya anumbaki
jêprat-jêprot kèh kang lampus
wadya wanakusuman
ingkang urip agiris sami lumayu
amung kang lumampah ngarsa
akathah ingkang ngêmasi

kang mundur atawan brana
wit dèn amuk dhumatêng wong ing Bali
tan ana kang nêdya kiwul
kathah sami sêsambat
paran iki munduran ingsun ingadu
sêsudukan têtumbakan
ujare yun dadi aji

ngong kinon ngiring kewala
mêngko têka ingadu mangun jurit
tobat ingsun kêna ngapus
angur ta lumayua
nora kudu manira dadi tumênggung
angur amatuna gaga
joline binuwang aglis

nanging wus kothong kewala
samya bubar sagunging wadya alit
mung kari lêlurahipun
Radèn Jayalêlana
lawan Jayaparusa datan lumayu
mêdalakên pangabaran
wali-wali tanpa dadi

Rahadèn Jayaparusa
sakalangkung krodhanira mawêrdi
kalih nrêgkên barisipun
kang kari kathahira
wadya wanakusuman pan amung satus
kalihnya ambêk sudira
sawadya agolong pipis

Jêng Pangeran Pugêr mirsa
lamun Jayalêlana mangsah jurit
ngandika mring wadyanipun
hèh kabèh bocah ingwang
umundura iya maring wuriningsun
lah age alumayua
iki mungsuhira sêkti

Si Jayaparusa mangsah
kinawasa prawira ing ajurit
sun papagêne ing ripu
padha ijèn kewala
sigra sami lumayu marang ing pungkur
jêng pangran sampun kapanggya
lan Jayaparusa jurit

pan padha ijèn kewala
sigra Jayaparusa numbak aglis
Pangeran Pugêr tan keguh
dènnya manangkis tumbak
wau Jayaparusa panumbakipun
anitir marang pangeran
nanging datan anêdhasi

Pangeran malês anumbak
Radèn Jayaparusa pan katitis
pêcah jajanira têrus
marang walikat niba
kapisanan Jayaparusa wus lampus
Jayalêlana winarna
aprang lawan wonging Bali

Singabarong mungsuhira
dèn rêbut ro Jayalêlanèng jurit
lawan maguyangan iku
Jayalana tinumbak
marang Boman Guyangan ingkang anglawung
lambungira kawatgata
têrus niba angêmasi

wadya alat samya bubar
ya ta wontên abdinira sang aji
Nayatruna wastanipun
juru kêbon sri nata
amit nêmbah pukulun gusti sang prabu
ulun amit milwa yuda
ingidèn mangsah ing jurit

ing payudan sampun prapta
Nayatruna samana lajêng dhêlik
amping-ampingan ing kayu
awas dènnya tumingal
lamun Jayalêlana wau wus lampus
aprang lan Boman Guyangan
wangkenya maksih gumuling

tininggal Boman Guyangan
awit lajêng ngamuk ing wadyanèki
Jayalêlana gumluntung
tangginas Nayatruna
ingkang wangke gya tinigas murdanipun
jaja awêdhak rudira
busana tinêlês gêtih

gya binêkta mundur sigra
Pangran Pugêr wau ta kang winarni
angawe ing wadyanipun
garjita pra punggawa
para mantri sadaya mangsah ing ripu
prasami angêmbat watang
sami ngungsir mungsuhnèki

ya ta ingkang kawarnaa
sri narendra awas dènnya ningali
Pangran Pugêr dènnya ngamuk
langkung sudira kiyat
sri narendra kalangkung sukaning kalbu
ya ta Kyai Nayatruna
praptèng ngarsanya sang aji

sarwi anyangking mustaka
jajanira mawi gêgubras gêtih
amicara jroning kalbu
nadyan ingsun goroha
mring sang nata ujar ingsun goroh patut
wênang wong rêbut darajad
mrih dèn sihi ing nrêpati

kagyat kangjêng sri narendra
sru ngandika wau ta sri bupati
hèh Nayatruna sirèku
têka anyangking êndhas
dhase sapa Ki Nayatruna umatur
pukulun sri naranata
punika sirahirèki

inggih pun Jayalêlana
ingkang arsa mêngsah paduka gusti
lan kawula aprang kiwul
pêjah kawula tigas
ingkang murda konjuk ngarsa sang pukulun
ing yuda ulun mèh pêjah
langkung sudirèng ajurit

sang nata alon ngandika
Nayatruna bangêt tarima mami
sirèku wong nêdya lampus
têmahan nêmu arja
ing samêngko lungguhira ingsun junjung
lawan sun paringi aran
Raja Mênggala sirèki

kabèh wadyèngsun jro pura
iya sira ingkang angrèhna sami
Ki Nayatruna gya sujud
anèng ngarsa narendra
ya ta wadya wanakusuman wus larud
Pangeran Pugêr winarna
kang mêntas unggul ing jurit

miwah sagung pra punggawa
ingkang bujung mêngsah samargi-margi
mêngsahnya kathah kang lampus
kècèr saurut marga
dening pamukira jêng pangran sawadu
Jêng Pangeran Adipatya
lajêng marêk sri bupati

ingiring sagung punggawa
jisimira Jayaparusa nênggih
mantri kalih kinèn tunggu
nganti karsa narendra
tan kawarna ing marga samana rawuh
anèngngarsane sang nata
sri narendra dangu nganti

sarêng kang rayi katingal
lampahira ingiring para dasih
sigra ngawe sang aprabu
praptèng byantara nata
jêng pangeran pilênggahira mabukuh
sang nata aris ngandika
bagya sapraptanta yayi

lan sabatur punggawanta
jêng pangeran munjuk sarya wotsari
saking pangèstu pukulun
kakang prabu raharja
sapunggawa kawula sami rahayu
mangkya ulun tur uninga
pun Jayaparusa lalis

joline Wanakusuma
duk kapanggih sampun datanpa isi
kang wadya lit brastha gêmpur
sang nata angandika
bocah gandhèk pundhutên jisimirèku
Jayaparusa dèn enggal
gawanên ing ngarsa mami

kang ingagnyan sigra mentar
tan adangu jisim konjuk ngarsa ji
angandika sang aprabu
sarya suka ing driya
baya iki kang arsa jumênêng ratu
amêngku rat tanah Jawa
arsa mungsuh wong Matawis

wakane Jayaparusa
têka pijêr sira enak aguling
durung katêmu lan ingsun
sang nata ngatag wadya
hèh wong singanagara payo dèn gupuh
murdane panjêrên iya
anèng wringin kurung nuli

gêmbunge iku parakna
iya marang ing Endragiri nuli
kang murda tinigas sampun
pinanjêr ingkang sirah
anèng wringin kêmbar têngah ngalun-alun
myang sirah Jayalêlana
sampun pinanjêran sami

kunêng solah tan winarna
ya ta jêngkar sang nata malbèng puri
Jêng Pangeran Pugêr sampun
kondur sawadyanira
Sindurêja tanapi para tumênggung
samya mantuk sowang-sowang
mijil suka ing jro ngati

kunêng gantya winursita malih
kang baris ing Gênthong
Adipati Sampang sakancane
lawan Adipati Surawèsthi
lami dènnya nganti
Kumpêni tan rawuh

dènnya baris nèng têngah wanadri
lor kidul myang kulon
wetan samya kinubêngan larèn
sêsandhingan kang para dipati
saengga nagari
banjêng lurung-lurung

pirêmbagan sagung pra dipati
pêpak nèng pakuwon
sira Adipati Madurane
apan karya tilasan sathithik
rêmbag pra dipati
akarya prang pupuh

amacalang bagiyan pra mantri
nanging ta kang ewoh
Adipati Surabaya ture
luhung utusan atur udani
marang sri bupati
paran karsanipun

nadyan windon kang para dipati
abaris nèng Gênthong
inggih paran sang nata dhawuhe
sri narendra paramartèng dasih
suwawi prayogi
ngunjukana atur

Adipati Sampang matah mantri
kang badhe kinongkon
mawa kintèki konjuk sang rajèng
mêsat dutanira sang dipati
gantya kang winarni
wau Sang Aprabu

Kartasura tulus nyakrawati
adêgira katong
samya eca wong cilik manahe
para tani datan walangati
murah bêras pari
tulus kang tinandur

kadhatone wus rinakit-rakit
sacarèng kadhaton
duk anyare misih pagêr bêthèk
gya jinaro pagêrira tuwin
ginêbyogan ugi
lèn binata sampun

sawusira rakit salirnèki
ya ta winiraos
sagung ingkang pra dipati kabèh
samya ngrakit wismanira nênggih
santana myang mantri
wismanya binatur

tan cinatur arjaning nagari
warnanên sang katong
sorinira sang nata kathahe
pan sakawan ingkang nama padmi
sêlir manggung cèthi
tan kêna ingetung

garwa pamungkas wau winarni
putri ayu kaot
ing Sumêdhang dyah anom wijile
ingkang nama Ratu Kancana di
panênggaknya jawi
ugi nama Ratu

Pajagalan wijilira nênggih
nama Ratu Kulon
pamadyane Radèn Ayu Êlèr
sumêndhine putri saking Giri
sinungan wêwangi
Radèn Ayu Kidul

Dyan Ayu Lèr saking Surawèsthi
kinasihan katong
Mangunjaya iku atmajane
duk ing uni kinèn amêjahi
mring rama sang aji
nanging tan linampus

pan linintu kang dipun pêjahi
dhumatêng sang anom
mrih lêgane kang rama galihe
ingumpêtkên wau sang lir Ratih
kadya dèrèng janji
ya ta kang cinatur

Radèn Ayu Êlèr tan mêdali
amung Ratu Kulon
apêputra jalu atmajane
Rahadèn Mas Sutikna wêwangi
warnanira pêkik
mangke diwasa wus

ingkang ibu sakalangkung asih
tan prabeda katong
dene putra tan ana tunggale
de ta garwa tan ana mêdali
Ratu Kulon nênggih
drêngki arubiru

lamun ana bobot para sêlir
miwah garwa anom
sinajanan ilang wawratane
nadyan sampun wawrat pitung sasi
yèn dèn sinajani
dumadakan runtuh

atmajendra Dyan Mas Sutiknèki
wus sinungan lunggoh
lan ingalih mangke jêjuluke
sinung nama Pangeran Dipati
Anom lênggah sabin
cacah gangsal èwu

pan ginadhang gumantya nrêpati
kunêng winiraos
Pangran Pugêr akathah putrane
kang wanodya pan amung kêkalih
kang jalu winarni
pitu kathahipun

pan têtiga putra kang wus lalis
datan winiraos
juga putri jalu kêkalihe
amung ingkang maksih kang winarni
mijil saking sêlir
sakawan kang jalu

putra èstri saking sêlir kalih
kang nama Bok Wadon
amêdali kêkalih putrane
Radèn Ayu Lêmbah kang wêwangi
jalu arinèki
ran Dyan Sudirèku

Bok Mas Kananga mêdali kalih
jalu bagus anom
Dyan Mas Mêsir nama pambajênge
arinira Dyan Mas Sam wêwangi
sêlir Bok Malathi
kalih putranipun

juga jalu sajuganya èstri
nênggih putra wadon
Radèn Ajêng Impun kêkasihe
putra jalu Radèn Mas Subêkti
saking garwa padmi
pan têtiga jalu

Dyan Mas Surya kang sêpuh pribadi
Dyan Mas Sôngka anom
Rahadèn Mas Sudama wrujune
tiga pisan sami pêkik-pêkik
bagusira kadi
Kangjêng Nabi Yusup

pantêsira anèng suranadi
ingayap pra sinom
rama ibu sangêt ing asihe
putra tiga dadya woding galih
kunêng kang winarni
nênggih sang aprabu

wau lagya siniwakèng cèthi
dalêm Ratu Kulon
ingkang putra tinimbalan age
nênggih Kangjêng Pangeran Dipati
prapta ngarsa aji
pra nata mabukuh

ingkang ibu Ratu Kulon nuli
mrêpêki andhodhok
sarwi ngusap-usap ing putrane
wus diwaasa putraningsun gusti
sèstu milangoni
baguse sutèngsun

sigêg wau kangjêng sri bupati
kang anèng kadhaton
ya ta ingkang kawarnaa mangke
dutanira ing Sampang Dipati
Kartasura prapti
samana anjujug

mring Dyan Aya Sindurêja Patih
gya binêkta saos
maring pura asowan sang rajèng
praptèng ngarsa rêkyana apatih
umarêk wotsari
suratira katur

wus tinampan dyan binuka aglis
têmbunge winaos
wus kadriya sagung surasane
angandika sang prabu mring patih
wangsulana nuli
kang manis ing têmbung

wartanana ana mungsuh prapti
malah kongsi prapta jroning pura
têmahan dadi prang rame
rame prang mungsuh larud
nora ana ingkang ngudhili
mêngko parentah ingwang
dèn padha atugur
iya padha abarisa
angantia têkane wadya Kumpêni
kang saka ing Japara

lah warahên aja mulih-mulih
padha enaka nèng pabarisan
patih sandika ature
tur sêmbah lèngsèr sampun
saking pura praptaning panti
lajêng akarya surat
pinaringkên sampun
kang duta tampi gya mêsat
tan winarna ing Gênthong lampahe prapti
tumama ing byantara

sampun tundhuk lan Sang Adipati
Cakraningrat duk miyat pustaka
sakalangkung pangungune
mangkana tan winuwus
laminira dènira baris
ing sabên-sabên warsa
ulubêkti katur
upêktine Surapatya
katur nata margi saking sang dipati
ing Sampang Cakraningrat

langkung dhêmit tan ana udani
Surapati yèn atur upêktya
duta mring Sampang jujuge
mangkana kang winuwus
nagri dalêm anandhang agring
wadya kèh sakit rumab
nanging nulya mantun
amung kantun larang pangan
Kartasura sarwa larang kang binukti
miwah wadya padesan

langkung putêk tyasira sang aji
dene nagri lagya abêbakal
kasandhung larang pangane
ya ta wau sang prabu
apinarak ing masjid alit
kang rayi ingandikan
Pangran Pugêr rawuh
ing ngarsanira sang nata
manganjali sang nata ngandika aris
dhimas kaparèng ngarsa

marmanira yayi ngong timbali
dene luwih putêke tyas ingwang
nagara larang pangane
angêrês sun angrungu
ing wartane sakèh wong cilik
sun têmpuhakên sira
paran rèhirèku
adhi mas nagara Jawa
susahing wong mung sira kalawan mami
yayi kang katêmpuhan

yèn awèta larang kanang bukti
tanah Jawa ingsun lawan sira
adhi kang tiwas yêktine
nistha jênênging ratu
yèn nagara larang kang bukti
wong cilik kawlasarsa
akèh mangan gadhung
upama nora maria
ratu nistha dêlap jumênêng nrêpati
dadine tanpa ngrasa

yèn tan antuk pitulunging Widi
ing murahe pangan bumi Jawa
ingsun pamit mring dhèwèke
sun arsa nganyut tuwuh
merang mulat marang wong cilik
kang rayi matur nêmbah
dhuh pukulun sampun
lamun ulun maksih gêsang
pintên banggi manggih pitulunging Widi
kawula amit kesah

sri narendra angandika aris
hèh adhi mas ing sakhajatira
jinurunga ing Hyang Manon
kang rayi nêmbah mundur
mentar saking ngarsa sang aji
prapta ing dalêmira
Pangran Pugêr wau
wus asalin nyamping pêthak
paningsêtnya pêthak dhêstharira putih
rasukan jubah pêthak

tanpa dhuwung namung bêkta sêking
nyangking kêstul sarwi têkên jungkat
sampun kinandhut tasbèhe
pangran gya lumastantun
tanpa rewang namung pribadi
sangêt anamur kula
tan ana kang wêruh
yèn pakune ing rat Jawa
ka kapapag nèng marga datan sumingkir
dèn nyana santri kumpra

ngidul ngilèn dènira lumaris
analasak ngambah pasawahan
tan angambah dalan gêdhe
galêngan kang tinurut
têbêng-têbêng panas tumiling
lagya sawusing karya
kèndêl anèng gubug
ka darbe gubug pan lagya
bubuk sukêt tuton kang pindha tanya ris
niku damêl punapa

kang tinanya sigra anauri
sukêt tuton kawulangge sêga
jêng pangran angrês galihe
laju praptèng kapundhung
kèndêl anèng ngandhap waringin
apan nuju pasaran
kathah kang kadulu
wong adol jagung katela
gadhung walur pondhoh arèn lan karandhing
samya kinarya sêga

Pangran Pugêr alon amarani
sarwi tanya puniku punapa
bibi kang dika dol rane
bok bakul lon sumaur
gih punika ki bagus santri
sami bêbêk-bêbêkan
wi lan gadhung walur
daya yèn uwi pomahan
pan wi alas kang kula dol bagus niki
jêr arang wong sêsawah

Pangran Pugêr atêtanya malih
satompone bibi rêga pira
inggih gutuk nyatompone
jêng pangran lon amuwus
larang têmên ya talah bibi
iba rêgane bêras
bok bakul sumaur
sapithi rêga sangang wang
kadospundi yèn botên larang rêjêki
wong cilik tan sêsawah

pijêr wayang-wuyung milu jurit
para gusti kang darbe nagara
rêbut singgih lan kadange
iba ta laminipun
wong ing desa arang sêsabin
duk badhahing Mataram
Pasampang rumuhun
malah mangke dèrèng karta
pan katutuhkang darbe nagari prapti
prandene dèrèng arja

ingkang raka jurit lan kang rayi
Sunan Pugêr kang anèng Mataram
wong cilik ewuh atine
tanbuh lor tanbuh kidul
kidul gusti ing êlèr gusti
kewran tyase wong desa
dadi wayang-wuyung
nora pijêr asêsawah
lagi mangke ki bagus mari angili
lamine pra bêndara

ingkang raka atut lan kang rayi
Pangran Pugêr angêrês miyarsa
mèsêm kabêlêt gujênge
bok bakul nyêntak asru
basakêna ki bagus santri
ana wong tinuturan
andadak gumuyu
apa ta sira jêjawat
wus lumrahe wong santri kurang dêdugi
tan wruh ing tatakrama

dene iku warnanira sigit
bok iyaa nganggo tatakrama
gêguyu dudu muhrime
anom dhasarmu bagus
têka tinggal dugi prayogi
yèn sira kêrisana
pasthi kênèng siku
yèn ajaa santri sira
sun dhèdhèli mulane wong anom kaki
aja dhêmên sêmbrana

ngawulaa wruh ing tatakrami
yèn wus wêruh tatakrama benjang
bagus anyantria manèh
yèn anom nyantri iku
tuwa-tuwa lumakyèng kardi
saene tan tininggal
watêk santri gundhul
mumpung anom ngawulaa
yèn wus tuwa bagus anyantria maning
mbêk priyayi tan tinggal

dadi santri budine priyayi
yèn mangkono musthikaning janma
sêgêr dèn ombe uyuhe
rupamunom abagus
mung cacade isih anyantri
bok ya besuk yèn tuwa
dadi santri patut
gêlêma nèng wismaningwang
bagus santri ingsun saguh ngitik-itik
amuruk tatakrama

bagus santri wisma dika pundi
Pangran Pugêr alon saurira
kula bibi Kêdhung Gudèl
kinongkon kadang sêpuh
anglayari murahing pari
marma kalunta-lunta
bibi raganingsun
datan ana ingkang murah
saparane bibi larang bêras pari
kula gênti têtanya

pan ing pundi wismane si bibi
lawan sintên jênênge si paman
ing Padhas manira pantèn
karan anak katèngsun
Biyang Sumbing aran ngong iki
paman ta lagya kesah
mushapir mring Kudus
lamine wus pitung wulan
ngong watara pamanira baya modir
nèng paran tanpa warta

pamanira dhingin dadi modin
tinggal masjid angungkang balumbang
bêning tur cèkli langgare
yèn sêmbada ki bagus
ênggonana wus kari mlangkring
klasa anyar wus ana
prayoga ki bagus
yèn lumuh salat nèng langgar
pamanira tinggal pasalatan kalih
kang siji nèng jêromah

yèn pêtêngan pamanira wêdi
salat masjid sêmbahyang nèng omah
ingsun kang dadi makmume
lêgakna tyasirèku
payo mulih mring wisma mami
ywa susah dening pangan
ingsun darbe pantun
sawuwa saking Bahrawa
tuk mushapir jênate pamanirèki
mêngko rijêkinira

Biyang Cumbring wuwuse minta sih
bagus santri ngenakana sarak
jêr santri iku sarake
sayêkti ingsun wêruh
lamun pamanira angaji
janji kang muni kitab
paman ta sumurup
sanadyan santria desa
kang liningan kèmêngan sigra nuruti
gih sakarsa andika

Biyang Cumbring nyêntak wong ningali
sira iki padha nonton apa
wong ngandhêg bojoku dhewe
jêr arsa lunga nglangut
sumarmane ingsun ngendholi
sarwi nata dagangan
kinukud abikut
jêng pangran kewran ing driya
kodhêng dhêngdhêng kapêtêngan de sinandhing
ingadhangan salendhang

Biyang Cumbring gya borong kuwèni
lan amborong kêmbang nganti rong wang
tan ketang larang rêgane
mangkana ciptanipun
sok tututa nèng wisma mami
ngong wêlêg dening pangan
besuk nora wurung
iya pangarah manira
jangkrik agung kalakona siring ati
mitra santri ngumbara

mendahane lêganing tyas mami
yèn kalakon anunggal saklasa
wong iki bagus rupane
lan wênês cahyanipun
baya besuk sugih rijêki
sarêng mangkat saksana
pangran atut pungkur
samarga awirandhungan
Biyang Cumbring lakune anolah-nolih
busananggung ngowahan

sarwi rasan ing samargi-margi
ingsun iki lawan pamanira
katêmu jaka prawane
rong taun ngêmban sunu
rada jêro ingsun mêtoni
umur sataun lagya
arinira lampus
lamine mèh wolung wulan
ya mulane ingsun iki durung rapih
patine kadangira

duk maksihe pamanira kaki
nora kêna pisah ing sadhela
iya bagus lagi mangke
sapatine kadangmu
kongsi pisah mèh wolung sasi
duk pêpasihan ingwang
tan bênggang sarambut
amuwêl tan bêtah uwal
kaya buntut anggung gawe ambondhèti
saking gunging kasmaran

