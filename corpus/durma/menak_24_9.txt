mundur kurdha sang nata miyarsa sabda
jaja brit kadya gêni
andik tingalira
idêp mangada-ada
worsuh sabdanira bêngis
para narendra
majêng ing ngarsa aji

gya parentah sang nata amagut ing prang
grêgut sagung kang nangkil
nulya lêluwaran
ya ta warnanên enjang
nêmbang têngaraning jurit
saksana budhal
muntap prajurit kapir

balakuswa dinulu awarna-warna
lir jalanidhi ngalih
panêngran sanjata
jumêgur lir glap sasra
Bandar sanjata nambungi
nulya wong Islam
sanjata gêng nauri

kawarnaa jêng rasul ingkang sineba
aglar sagunging mukmin
jêng nabi ngandika
dhatêng kang paman Ambyah
kadospundi rèhing jurit
prayoginira
tangkêpe ing ajurit

atanapi paman panggenan kawula
myang Ngumar Ngusman tuwin
Bu Bakar kang prênah
tanapi paman Ngabas
umatur Bagendha Amir
yèn padukarsa
amba dhadhani jurit

Sayid Ngumar dadosa pangawat kanan
Ngusman kang munggèng kering
tuwan dados badan
Bu Bakar sampun pisah
pun Ngabas dhèrèka gusti
sami bêktaa
sarerehannya nênggih

pra sakabat pra nata sami manuta
kêpalanya pribadi
jêng nabi ngandika
amba datan lênggana
sakarsa tuwan lumiring
matur Jêng Ambyah
lan malihipun gusti

dene langkung agêng ingkang punang mêngsah
pracihna mriyêm muni
gonira rong pangkat
kang cêlak kapir Ngrujam
kang têbih pun laknat kapir
nanging pun Ngrujam
manahe sampun miris

kados botên sagêd olèh lêting aprang
sinambi lan lumaris
inggih ugi bangkat
sanadyan ta kathaha
wadya tuwan amung kêdhik
kados yèn têdhas
sinêngkakakên tandhing

sampun putus dènira apirêmbagan
sigra budhal jêng nabi
sabala sumahap
prajurit ambalabar
busananya warni-warni
lir gunung sêkar
tunggul kakôndha asri

gindrik rindik gumêbyar asta kumêrap
gusti jêng nabi murti
mênggêp anèng kuda
samadik aranira
sinongsongan mega putih
kinarèng wadya
sakabat pra narpati

amêrapit panêngran songsong markata
pambitingan kawingking
nèng ra-ara blabar
sagunge balakuswa
lir sagara tanpa têpi
ganti kocapa
Sri Nata Ngrujam kapir

samya mêmpên anèng sajroning bitingan
ngajêngingbiting sami
tinumpukan sela
wênèh tumpukan wrêksa
ngundhung-undhung kadya wukir
bala mêlatar
nèng luhur balowarti

sampun cêlak pambitingan wadya Islam
wus samya ambêk pati
sêdya sabilollah
wong kapir sigra mentar
mimise anggêgirisi
matumpa-tumpa
swara lir glap sakêthi

têtumpukan wrêksa lan tumpukan sela
pinetar sumyur ngungsir
nibani wong Islam
gègèr kathah kang pêjah
kang urip mangrangsang wani
tan ngetang pêjah
ing cipta aprang sabil

dadya sêngkut tan ana kang ngucirèng prang
amungsuh laknat kapir
rame nêmpuh rampak
kang urip apan arsa
amaju ngarsaning biting
maksa angrangsang
katulak dening mimis

lir ampuhan surake kapir lan Islam
wong kapir ngrutug bêdhil
pêtêng ing paprangan
lêbu blêdug kasimpar
dening wong turôngga èsthi
dhêdhêt limunan
têdhuh tan ana angin

kawimbuhan pêtêng mukswa na kucika
cumlorot gutuk api
mêsat ing awiyat
kang kinarya bêbalang
kadya awun-awun agni
wong Islam bubar
mundur tataning baris

pambêdhile wong Islam tan ana angsal
mimis katulak biting
wong kapir gya surak
lir pendah langit rêbah
barung lan têngara muni
gamêlan ngangkang
tan pêgat ambêdhili

cinarita korine amung sakawan
bitingira wong kapir
kang kinarya tambak
siti kandêl tur wiyar
luhurnya sawidak kaki
plataranira
kêbak mriyêm ngidêri

pêpadone lêlampahan kalih êjam
punika apêsagi
kewran wadya Islam
dènira samya ngrangsang
warnanên Bagendha Amir
ngrapkên turôngga
sowan jêng nabi murti

sarwi matur yèn marêngi karsa tuwan
yogi majêngpat gusti
umat wadya tuwan
ajênge mring bitingan
ngrêbata wong anèng kori
tuwan wontêna
keblat kilèn jêng nabi

Abu Bakar sampun pisah lawan tuwan
kori kang kidul gusti
têmpuhna mring Ngumar
kang lèr Ngusman lan Ngabas
kawula ingkang ngingêri
kori kang wetan
lan malihipun gusti

winalika kang lampah ajênging wadya
tuwan tindaka ngarsi
utawi pun Ngumar
Ngusman kalawan Ngabas
amba pan makatên ugi
wadya nèng wuntat
tan pênêd wontên ngarsi

pinrih sami angsala supangat tuwan
gusti jimating dasih
yèn tuwan raharja
abdi tumut kewala
mangsuli jêng nabi murti
nêdha sumôngga
sapangrèh sun lampahi

gya sumambung sira Sang Bagendha Ngabas
matur mring rayi Amir
tan suwawi amba
jêng nabi wontên ngarsa
dasih dados tanpa kardi
kang rayi nyêntak
hèh raka dèn lampahi

sampun dados rêmbagira Amir Ambyah
sampun majêng kang baris
wus samya atata
têtindhih anèng ngarsa
wong kapir tansah bêdhili
Amir kocapa
kori wetan dèn goni

sarêng mangsah lèr kilèn kidul lan wetan
wong kapir ambêdhili
jêng nabi kawarna
kinrutug ing sanjata
mimis tiba kanan kering
lir pendah jawah
nanging datan ngênèni

datan kandhêg jêng nabi dènnya umangsah
sarwi sikêp jêmparing
tikswara lumêpas
sarta kanthi mujijat
panah pirang-pirang kêthi
angsal bitingan
bongkar jugrug kang biting

wadya kapir pinêlak pametarira
mimis rante lan gêni
mimis wêsi abang
mimis long mimis sawat
gêlasah ing kanan kering
miwah ing ngarsa
tan ana kang ngênèni

sigra musthi malih kangjêng nabiyullah
korining biting kenging
ing tikswara bêncah
gègèr sagunging kopar
mêdal katulak jêmparing
ulêng-ulêngan
wong kapir kèh ngêmasi

Ngumar mangsah andharat sawadyanira
sikêp dhêndha ngajrihi
kori kang rinêbat
kapir bendrong sanjata
mimisnya awarni-warni
tumibèng jaja
nanging datan nêdhasi

mimis rante sumampir ana ing pundhak
gubêl jaja mantêsi
dangu tan binuwang
lir sêkar gêgubahan
dinulu langkung ngajrihi
langkung sudira
ebat sagunging kapir

mimisira gya sinalinan kancana
miwah salaka putih
suwasa kinarya
kumrutug tibèng jaja
gèpèng tumèmplèk ing klambi
agêbyar-gêbyar
sorot lir lintang ngalih

kang kinanthi prajurite wolung dasa
kalis timbul ing mimis
sikêp bindi gada
wontên malih winarna
wontên prajurit sawiji
wadyaning raja
nonoman kaduk wani

pan kapengin ningali Bagendha Ngumar
saksana anuruti
rowangira ngucap
dene gumênthung sira
kapengin aborèh mimis
lir Sayid Ngumar
manawa tan kuwawi

gya sumaur dene tan Ngumar priyôngga
prajurit kang kinanthi
kèhe wolung dasa
pinetar tan karasa
atèblèg gèpèng kang mimis
bedane apa
iya kalawan mami

ingkang mênging angucap sayêkti beda
lawan sira puniki
abdine Sri Ngumar
pan padha wong uligan
tur padha pratamèng ngèlmi
kaslirèng Suksma
tan nyipta yèn jasmani

wêtêngira kang kanthèng akadya kranjang
kang sinung sabda angling
lah môngsa bedaa
pan padha sipat jalma
kana uwong kene uwing
mêdhun sing kuda
lumayu anututi

sampun awor lawan prajurite Ngumar
mimis kaya gurimis
panah kêlap-kêlap
tinêtêpkên tan kêna
giris kabrèbèt ing mimis
tansah kumêlap
pan arsa bali isin

wus untunge kêna kang mimis sêsawat
wêtêng tugêl ngêmasi
kocapa Sri Ngumar
sampun ngrangsang bitingan
ginada bêncah kang kori
gègèr wong kopar
angêbyuk sikêp bindi

pirang-pirang èwu nadhahi Sri Ngumar
waos rangap apipit
lokira wong kopar
payo krutugên kônca
kumrut samya marsèng bindi
wênèh anumbak
Sayid Ngumar nadhahi

Sayid Ngumar lan wadyanira sakawan
anusup ganjur lungit
ingêbyukan kathah
kadya wong ngrampog macan
Ngumar gya anglut kang bindi
ngidak landhehan
pinidak gya binalik

sinawatkên gadane Bagendha Ngumar
glasah bangkening kapir
wuri saya kathah
ngêbyuk mêpêti lawang
Ngusman lan Ngabas winarni
sing lor narajang
binendrong dèn bêdhili

kalihira samya mangrapkên turôngga
Ngusman lir yangyang tulis
kinrutug sanjata
nanging datan tumama
mimis tibèng kanan kering
sawadyanira
tan ana kenging mimis

siji loro kuda kang kenging sanjata
pêdhot sami ngêmasi
Ngusman saya cêlak
pinêdhang kori bêncah
gègèr wong kapir nadhahi
Ngusman lan Ngabas
nrajang kasangsang biring

kawarnaa wau Jêng Bagendha Ambyah
rawuh wetaning biting
saksana narajang
sawadya jêjaranan
pinetaran dening kapir
mlèsèd kewala
sabala tan nêdhasi

kang sawênèh akèh tiba saking kuda
nanging tan miyatani
nunggang malih nrajang
nusul mring gustinira
Bagendha Ambyah wus prapti
ing pambitingan
kori dipun camêthi

bêncah bubrah wong kapir ulêng-ulêngan
nadhahi sikêp biring
rinunjang kewala
wong kapir têtumpêsan
rêmuk tigas dèn camêthi
Bagendha Ambyah
plaruk sajroning biting

sawadyanya lan sakabat para raja
wus samya malbèng biting
gègèr bala kopar
lumayu bilunglungan
nulya Sang Bandar Narpati
sigra umangsah
nitih swandana èsthi

sikêp kangkam panjang rong dhêpa sabêlah
kadya kuwung tininggil
gêbyare lir kilat
parise waja gilap
gajahnya dèn kulambèni
ing kêre waja
puput ngawe kang èsthi

tinopongan wêsi pulasani gilap
gêbyar-gêbyar ngajrihi
nglambung saking kiwa
singa katrajang bubar
pangamukira sang aji
kadya rasêksa
singa kaparag mati

sumbar-sumbar êndi rupane Si Ambyah
lah papagêna mami
padha wong prawira
prajurit Jayèngrana
payo tandhing padha siji
rangkêpa sasra
nora ingsun oncati

Sang Ankasah nandêr sarwi sikêp pêdhang
patêmpuhira siring
Kasah gya pinêdhang
kontal tibèng buntala
nanging kulitnya tan busik
malês amêdhang
angsal mukaning èsthi

pan katanggor ing wêsi pêdhangira crah
tinangkis mring sang aji
Sang Kasah malumpat
Fakur nandêr narajang
pamêdhangnya dèn tadhahi
ing paris waja
pêdhang crah dados kalih

gya sinabêt ing Bandar Fakur malumpat
Mungawiyah nadhahi
ngasta ganjur dharat
Sri Bandar linarihan
tuna dungkap tan dhatêngi
gajah kang kêna
nanging tan miyatani

waos putung pinêdhang dening sang nata
Mungawiyah sayandik
sigra narik pêdhang
sang nata gya ingancap
tiba katulak tinangkis
sigra cinandhak
mring èsthi gya binanting

Umarmadi umangsah nitih matêngga
sarya asikêp bindi
parise malela
Bandar anabêt sigra
tinadhahan mring Marmadi
parisnya sigar
nulya dèn kaping kalih

Umarmadi kabranan jajanya kêna
gumêbrug tibèng siti
nanging tan tumama
gya rinômpa ing wadya
warnanên Bagendha Amir
sarêng miyarsa
nandêrakên turanggi

sarêng cêlak Bagendha Ambyah pinêdhang
jajanira kang kêni
kontal saking kuda
Amir bêkti wikrama
ginêtak Bandar Narpati
dipôngga rêbah
sang nata tibèng siti

Amir jangkah cinamêthi Raja Bandar
atangkis paris wêsi
paris rêmuk nratas
kenging kêpalanya crah
kapisanan anggulinting
surak wong Islam
mawur sagunging kapir

raja kopar lumayu anunjang-nunjang
sawadyanira gêndring
Raja Simbar misah
anitih kang turôngga
sikêp pêdhang ngêtap wajik
satus wadyanya
kang mèlu labuh pati

sarêng cêlak ngarsane Bagendha Ambyah
ginêtak wadya kapir
samya anggêlasah
kalêngêr tibèng lêmah
Raja Simbar amucicil
sigra tinigas
ya ta sagunging kapir

sakèrine kang pêjah anunjang-nunjang
nêmpuh mêdal sing biting
kidul tinadhahan
dening Bagendha Ngumar
ginada glasah kang mati
ewon alêksan
ing wuri nunjang sami

wadya kapir playune mêrêm kewala
tinadhahan ing biring
nging mêksa anunjang
wong mati anggêlasah
lir pendah babadan pacing
saya kèh pêjah
nulak playuning kapir

mlajar ngilèn wong sajroning pambitingan
nabiyullah nadhahi
pinapag ingpanah
wong mati pirang-pirang
tumpês ngarsa nunjang wuri
Bu Bakar mangsah
saha bala nadhahi

sikêp ganjur sawênèh asikêp pêdhang
tan susah mangangkahi
nadhahi kewala
wêtêng maju priyôngga
lir wong ngatur-atur wanti
nulak anunjang
ngalor Ngusman nadhahi

Sang Bagendha Ngabas lan sabalanira
ngrampog angrutug bêdhil
wong kapir galasah
mati lumayu nunjang
nulak malih ngungsi biting
wus tinangkêban
balane Bagendha Mir

lêng-ulêngan pating barêngok wong kopar
sêsambat kaki nini
nêdya ngungsi gêsang
lumayu nunjang-nunjang
buwang tumbak pêdhang bêdhil
jrunthul kewala
pan samya dèn tumbaki

kang sawênèh ngaku arsa manjing Islam
supatane mangênting
nulya liniwatan
kapungkur gya lumajar
apan nulya binalêdig
samya tinumbak
kaya numbak cêcindhil

wantu wiyar ing sajroning pambitingan
taksih wontên wong kapir
muwêl nèng pondhokan
samya pi-api pêjah
wontên kang tinumbak siji
bubar sadaya
lumayu niba tangi

binalêdig lumayu pinêdhang tatas
jinojoh akèh mati
pinistul palastra
tininggar kathah pêjah
Raja Bilal mènèk biting
anjog gya pêjah
raja kopar winarni

mêndhêm ngluwang luhure ngrombong-ombrongan
kawarna tiyang mukmin
samya jêjaranan
angusir mring wong kopar
tan wruh lamun dèn ombrongi
sarêng kapidak
kudarubuh ngêjlogi

jajanira Sri Kosar gya kapidhara
gya dèn idak mring mukmin
maksih kapidhara
dangu-dangu sang nata
nglilir napas kêmpis-kêmpis
nulya lumajar
tinututan mring mukmin

binrangkolang Raja Kosar nulya rêbah
sinuduk wus ngêmasi
Mursidin kocapa
mènèk anèng wit-witan
kinarya kasukan mukmin
ngisor ngadhêpan
tumbak rangah apipit

apan sarwi sinurak dening wong kathah
Mursidin saya mêncit
tansah pantiyungan
ana mukmin tan srônta
binêdhil Raja Mursidin
kêpala bêncah
tibèng siti gya lalis

wus rinayah ing sajroning pambitingan
warnanên Bagendha Mir
lan Bagendha Ngumar
Ngusman lan Sayid Ngabas
wus samya marêk ing gusti
katur solahnya
dènnya ngrabasèng biting

ing pungkur angling jêng duta
paman Ambyah ing mangke kadospundi
lajêng lawan babaripun
ature ingkang paman
gusti tanggêl pun Lakat apan mèh rawuh
lêhêng mapag ngadilaga
sampun ngantos dèn lurugi

kasaru pacalang prapta
tur uninga Raja Lakat mèh prapti
nêmbang têngara gumuruh
budhal mapag ing yuda
datan ngantos têbih tindaknya jêng rasul
lan bitingira wong Islam
barise Lakat kaèksi

baris gamêng lir samodra
wus rumanti sumêdya ngantêp jurit
wongkapir ing gêlaripun
ingaran baya mangap
kang minôngka sisihing baris winuwus
kang dados pangiridira
Sang Nata Tarbikul Kabir

lawan Raja Prastal Bilar
pan angirid sarerehannya sami
ing pangawat kananipun
Raja Kustur Bardiyar
sakathahing satriya myang para ratu
dening pangawating kiwa
Raja Mundakur Narpati

nindhihi sarerehannya
Prabu Lakat nèng têngah dènnya baris
Patih Bardanas Sang Prabu
ngampingi ngarsa nata
anindhihi prajurit tan kêna ngetung
kadya sagara balabar
wiwit wadyabala kapir

kadya trunaning udaya
asri rangap busananya ngajrihi
lir gunung pawaka guntur
mriyêm sinêla-sêla
bêdhil sarat gêngira salumbung-lumbung
sinungsun-sungsun nèng ngarsa
tumpukan mimis mênuhi

ngundhung-undhung kadya arga
pirang-pirang saradan obat mimis
Malikus Barak winuwus
lawan Malikus Kabar
baris pêndhêm amingêr kalangkung samun
prangnya sêdya ngalap-alap
mung bêkta wadya sakêthi

amingêr ngidul lampahnya
sêdya gêpuk mring Islam saking wuri
kawarna barisan agung
muni têngaranira
surak-surak swaranya lir gunung rubuh
wadya kapir sumbar-sumbar
sarêng ajune ing jurit

wong kapir sarêng mangrêmpak
wadya Islam panggah dènnya nadhahi
Islam kapir sami purun
long-linong ganti pêjah
rêg-binêrêg swaraning watang ting klêpruk
mêntase watang lan pêdhang
tan ana kang ngeman pati

pêtêng kukusing sêndawa
ing paprangan pêtêng lir têngah wêngi
mungsuh rowang kathah lampus
riwut kang samya yuda
swaranira wong kapir pating barêkuh
nulya sapih kang ayuda
mundur kasaput ing wêngi

wus mundur kapir lan Islam
anyêlaki ing pambitingan lami
ya ta malih kang winuwus
Malikus Kabir Barak
anadhahi wong Islam kang sami mundur
sarêng cêlak samya giyak
wong kapir ambendrong bêdhil

mimise gêni kinarya
ting cêlorot bêburu mring wong mukmin
wadya Islam bubar mawur
tan ana wontên mêngsah
wêwah kathah saking ing kuda kumrutug
gêgaman kècèr ing marga
wong kapir manrot bêdhili

wong Islam anunjang-nunjang
ngungsi gusti bubrah tataning baris
sênjata sarat pinagut
sinungsun tundha-tundha
swara anglir gêlap sèwu gumaludhug
wong kapir laknat kèh pêjah
kabêbarak angunduri

samarga amasang borang
kang kinarya pêdhang tumbak lan kêris
gêgaman Islam kang kantun
punika kang pinasang
wadya Islam tan pêgat pametaripun
kang nunjang kasangsang borang
wus sapih dènnya prang latri

Sri Lakat wus masanggrahan
duk sineba dangu anganti-anti
Barak Kabir kalihipun
nata sumlang ing driya
nganti-anti praptèng bangun durung rawuh
wus pêpak kang para nata
Patih Bardanas nèng ngarsi

putra kalih nulya prapta
angaturkên solahirèng ajurit
langkung suka sang aprabu
myarsa aturing putra
kawarnaa enjing têngara prang pupuh
sanjata muni lir gêlap
gumlêgêr mukmin nimbangi

wong kapir baris sumahab
ambêlabar lir jalanidhi ngalih
Islam kapir purun-purun
sarêng pambendrongira
caruk kêris talêmpak sarta kang tulup
swarane pating garopyak
tan ana sêdya ngunduri

pêpati datan kaetang
sura-sura tan ana ngeman pati
swarane pating barêkuh
samya lantaran watang
kang sanjata sinulêd sinungsun-sungsun
prajurit mati gêlasah
satus ngarsa jêjêl wuri

wong Islam kêdhik kang pêjah
apan samya kontal kêna ing mimis
petar-pinetar ting jlêgur
asrang sanjata lanang
dangu dènnya awas-awasan ting jlêgur
aso kang samya ayuda
ambanjêng-banjêng kang baris

siji loro anêrajang
mati rêmuk tugêl kêna ing mimis
mila andhêdhêp sadarum
pêpetaran kewala
mimis muluk nibani barisan agung
singa katiban gêlasah
mimis pêcah ngamuk jalmi

jèngkèl manahe wong kopar
wadya mukmin lumayu dènnya jurit
wong kapir barisanipun
kadi sagara bêna
nênggih pitung dina alang ujuripun
kandêle lakon sadina
tur kathah kang kantun biting

kang ngarsa anèng payudan
ingkang wuri saking kandêling baris
bitingan sapalih tumut
nèng jroning pabarisan
wadya Islam jèjèr wayang barisipun
jinèrèng mêksa tan nyandhak
tar-pinetar gênti ngisis

dènnya aprang wiwit enjang
praptèng lingsir tan anggop bêdhil muni
raja kapir siji magut
bêkta wong tigang dasa
nitih kuda narajang sawadyanipun
sadaya asikêp tinggar
nandêr arsa ngrangsang biting

pinetar tumpês gêlasah
tatas pêdhot turôngga tugêl mati
wangkening wong ngundhung-undhung
ya ta Malikus Barak
Maskus Kabir narajang saking ing pungkur
gègèr mawut wadya Islam
bubar tambuh kang dèn ungsi

wong kapir kang baris dhadha
angêrutug mriyêm wong Islam ngisis
prayitna Sang Jayèngsatru
lan Ngumar sarêng nrajang
saha bala wong kapir nadhahi purun
binabit gada gêlasah
tumpês sinabêt cumêthi

Malikus Barak anunjang
tinadhahan dhatêng Bagendha Amir
kudanira sarêng nêmpuh
rêbah kudane Barak
cinamêthi Barak tangkis pêdhangipun
pêdhang crah Barak malumpat
mangsah Sang Malikus Kabir

sikêp pêdhang anêrajang
sarêng bêntus pinêdhang Bagendha Mir
tumibèng jaja pan murub
nyumêthi Amir Ambyah
Maskus Kabir sirah pêcah nulya lampus
lumayu Malikus Barak
Bagendha Ngumar nututi

Malikus Barak kacandhak
gya binanting kantêb luluh ngêmasi
wadyanira sarêng nêmpuh
ginêtak mring Jêng Ambyah
kumarutug tiba kalêngêr sadarum
kumrubut prajurit Islam
wong kapir dipun tigasi

sumyur sakèrining pêjah
ingkang pêrang dhadhah malihkawarni
Amir saha bala nêmpuh
myang Ngumar Ngusman Ngabas
pra sakabat kawan dasa sarêng mamprung
sikêp biring gada pêdhang
sumyur barise wong kapir

agègèr ulêng-ulêngan
sampun sapih kasaput dening latri
wus samya bubar amundur
makuwon sowang-sowang
kawarnaa Nalendra Lakat Sang Prabu
amêpak kang para raja
nèng tarub agung ing latri

Patih Bardanas ing ngarsa
aglar anèng wijoan palowani
sinambi dhahar lan nginum
dangu angarsa-arsa
dhatêng putranira kalih sang aprabu
kasaru pacalang prapta
tur wrin yèn putra ngêmasi

sang nata langkung bramatya
gya parentah mangkat padha salatri
budhal wanci lingsir dalu
prajurit têtunjangan
pêtêng dhêdhêt tan kaetung baris laju
gumuruh swaraning bala
pating carêluk kang kèri

ginêlak ing lampahira
kuthetheran prajurit ingkang kèri
saput lêmah praptanipun
pambitingane Islam
gumruh surak gumuruh bêdhil gumrudug
wong kapir pating tarunjang
sumêdya angrangsang biting

wong mukmin samana metar
muni pisan wong kapir sèwu mati
tumpês ngarsa wuri ngêbyuk
tan ketang pringgabaya
ngêndêlakên bôndha sura balanya gung
wong kapir sapirang-pirang
kadya gunung ladhu bêdhil

saya dangu saya kathah
wadya kapir nusul dhatêng ing gusti
Raja Lakat saya liwung
biting dangu tan bêdhah
singa banjêl katulak ing mimis ajur
enjing nganti tabuh rolas
wong mukmin datan mêdali

gya mundur Narendra Lakat
baris aglar ngêpung bitinging mukmin
pinrih mêdalana pupuh
miwah ngênêsing manah
wus tinata wadya kapir ingkang ngêpung
upami palwa satunggal
ngambang têngahing jaladri

palwa bitinging wong Islam
kang samodra upamane wong kapir
sayêkti karoban mungsuh
ing istingarahira
sinurakan kewala sayêkti lampus
dèn byuki bathang sayuta
sayêkti sirna wong mukmin

wus surup sang hyang raditya
samya totor barisane wong kapir
ngantya têpung gêlang kêmput
sinawang sing mandrawa
lir sagara gêni bra sinang dinulu
ngakasa nglela gumawang
mêndhung mega abra kèksi

pêtêngan kadya raina
sakalangkung agêng kang punang gêni
kagila-gila dinulu
satêngah mukmin ngucap
kirig-kirig pan sarwi maca têngawud
apan sarwi tata-tata
dahana anggêgilani

ya ta Sri Narendra Lakat
wontên keblat wetan ingkang dèn goni
lan sagunging para ratu
prajurit lan satriya
pan sadaya samya kalangênan nutug
gamêlan munya angangkang
mariyêm munya mawanti

ting jalêgur lir glap sasra
pangagênge wau ingkang kinanthi
Tarbikus Kabir Sang Prabu
bandera gula klapa
ingkang baris keblat wetan prênahipun
ing kidul Kustur Bardiyar
tri atus para narpati

ingkang lèr Sri Prastal Bihar
sakancane tri atus para aji
keblat [...bla kilèn Sri Mundakur
ngirid raja tri kopar
raja siji kêdhik-kêdhike kang wadu
tigang yuta kawan yuta
punika raja kang miskin

pra ratu sèwu nagara
pakuwonnya gumuruh swaranya sri
kasukan nutug sadalu
balabar aprayitna
ting jalêgur mariyêm lir gunung rubuh
gamêlan munya angraras
tambur kêndhang amêlingi

Narendra Lakat ngandika
mring Badarnas priye rêmbugmu patih
sajroning bitinganipun
mukmin ingobong pisan
dimèn tumpês ja kongsi ngêkèhi laku
matur Ki Patih Bardanas
gusti pan kirang utami

kados dede wong prawira
gêlar cidra kaping kalihnya gusti
yèn ngantos kobong sadarum
sajroning pambitingan
bilih mukmin anunjang pamêdalipun
gusti pan awrat sinôngga
wantune wong tangkêp lalis

tan angetang pringgabaya
ngrisakakên dhatêng pun dasih gusti
kaping tiganipun dalu
manawi salang cahak
wowor sambu têmah cawuk samya batur
punika kang dipun rêbat
lêpat-lêpat nglêlingsêmi

luhung nadhahi kewala
pan sanadyan mukmin tan purun mijil
môngsa bêtaha sang prabu
anèng jro pambitingan
tamtu ngênês wusana samya anungkul
Narendra Lakat ngandika
bênêr rêmbugira patih

jêng nabi murti winarna
lagya gusthi lawan kang paman Amir
majêng lan unduring laku
kang paman aturira
yèn marêngi ing karsa paduka rasul
gusti kèndêla sadina
aprang lawan laknat kapir

ping kalihnya wadya Islam
dimèn ngaso rèh mêntas kasok jurit
sêdhêng miranti sadarum
nabiyullah ngandika
ing sakarsa paman manira piturut
umatur Bagendha Ngumar
dhatêng Jêng Bagendha Amir

amba kasêlak tan bêtah
lami-lami sinurak dening kapir
benjing enjing sami nêmpuh
yèn bangkat dipun pisan
yèn kawratan lah inggih suwawi mundur
sampun ngantos kenging ngrasan
dèn gêguyu mring wong kapir

umat wadyabala Islam
yèn winastan samya alit kang galih
dene tan nglawani pupuh
sumaur Amir Ambyah
amba isin pêrang nganggo majêng mundur
dene andêdawa wirang
wus nêmpuh mawi ngunduri

luhung anungkula pisan
sampun tanggêl jênênge wong aurip
Ngumar kèndêl tungtung nêpsu
sumambung Abu Bakar
kalih pisan apan samya lêrêsipun
sumambung Bagendha Ngusman
saecane dèn lampahi

dene pabênan wong aprang
sayêktine sae kang ngati-ati
Bagendha Ambyah amuwus
rêmbag wau punika
sêsaene lampahan angrêksa wadu
ewa samantên yèn dhasar
dados karsane jêng nabi

amba kinèn narajanga
sapunika inggih kula lampahi
pan sanadyan têngah dalu
yêkti amba narajang
dhatêng kapir sarambut amba tan takut
lamun ingsun tan kuwasa
angabên kawula alit

jêng nabiyullah ngandika
iya bêcik nganti rong dina malih
dasih sayah sêdhêng tuntum
nanging saosa gaman
bêdhil bètèng pêgat anadhahi mungsuh
wus dadya kang punang rêmbag
cakut tandange wong mukmin

gya raina tan mundur petar-pinetar
mimise warni-warni
kêdhik kang umangsah
biting sanjata Islam
kêdhik ingkang anglawani
singa kang kêna
kapir Eslam kèh mati

wiwit enjang ngantya saandhaping asar
tan pêgat mriyêm muni
wong kapir kang mangsah
maju-maju katulak
wus dhêdhêp atata baris
nanging tan pêgat
mriyêmnya anguluki

kawarnaa wontên sakabat sakawan
mêdal saking jro biting
anulya têtêgar
mlipir barising kopar
sêsumbar latah dènnya ngling
pagene kopar
tan wani nrajang biting

lah ta êndi bêbêcike laknat kopar
dangu dipun bêdhili
nanging datan kêna
eca têgar kewala
mimis tibèng kanan kering
timbrêg gêlasah
kang bêdhil muring-muring

nulya wontên wong kapir atur uninga
dhatêng Sri Kustur Aji
wontên tiyang Islam
sakawan anggêgalak
Kustur Bardiyar aruntik
nulya umangsah
dharat tan kanthi dasih

dhasar gagah prakosa dêdêg musarat
gêro lir yaksa andik
sarya ngikal pêdhang
catur sakabat mapag
sadayamajêng ing ngarsi
angingêr samya
mring Kustur nganan ngering

sarwi ngucap lah sapa aranmu kopar
Kustur Bardiyar angling
sun andêling Lakat
tan ana kaya ingwang
sun Kustur Bardiyar Aji
lah sira sapa
sakabat anauri

iya iki sahbat kang aran Ngubedah
iki kang aran Jêdin
iki Abu Darda
iki kang aran Sangat
angling sri kapir ambêkis
padha mundura
rasul mapaga mami

Jêdin numbak tinampan sampun karêbat
pinutung dados kalih
Ngubedah gya numbak
tibèng jaja tan pasah
tinangkis dening sang aji
landheyan patah
Abu Darda nglarihi

gya tinampèl punang landheyan kasingsal
Sangat numbak sing wuri
nanging tan tumama
pining kalih ping tiga
rinêbat landheyan kêni
malês binuntar
malêsat tibèng têbih

gya lumayu sakabat sakawan pisan
surak sagunging kapir
Sang Kustur gya nyêlak
warnanên Sayid Ngumar
manglong-manglong luhur biting
saksana mulat
kapir bêk sura sêkti

pinetaran ing mukmin ngiyêr kewala
sangsaya nyêlak biting
mèsêm Sayid Ngumar
saksana inguncalan
mriyêm saking luhur biting
gêngnya saêtal
sinambi lan lumaris

balang mriyêm sumiyut tibèng jajanya
kantêb Kustur Narpati
andheprok nèng kisma
tangi sangsaya kurdha
mundur kasaput ing wêngi
pra nata kopar
ôndrawina salatri

sawancine dumadi asewagara
enjingira kawarni
kang baris atata
bêdhil sarat nèng ngarsa
mimis tumpukan lir wukir
sampun rong dina
wong mukmin datan mijil

wadya Islam nèng jêro nêmbang têngara
sumrêg swarane jalmi
krêbêting kang wastra
lêlayu lan bandera
wor gadêbêging kuswa sri
umyang wurahan
pangriking turanggèsthi

nulya mijil saking jroning pambitingan
mrêtiga wadya mukmin
dadya tigang pôntha
têtindhih lèr winarna
Ngumar Katap angajrihi
wetan tindhihnya
Ngusman Ngabas kinanthi

ingkang kidul Senapati Sayid Ambyah
wus mêdal saking biting
sanjata gêng ngarsa
sampun pininta-pinta
mimis pirang-pirang giling
wadya gambira
baris jawining biting

anadhahi wong kapir nyumêd sanjata
gumludhug gêgirisi
dangu tar-pinetar
wong kapir lawan Islam
katiban mimis kèh mati
turôngga liman
kèh mati kêna mimis

mriyêm agêng sarat de wus akèh munya
surak lir krêngèng langit
têngara sauran
kocapa Sayid Ngumar
wadya giniring sing wuri
sarêng narajang
wong kapir anadhahi

bêdhil sarat mati wus padha kaliwat
caruk gumrêk myang kêris
acaruk kang pêdhang
wênèh popor-poporan
gêbag-ginêbag ing tamsir
têtak-tinêtak
jambak-jinambak gênti

pating brêkuh swarane wong kang kabranan
galasah punang mayit
têmah sagara rah
pêpati tan ingetang
kapir gêng saya kang prapti
sapirang-pirang
kêthèn yutan ngêbyuki

mundur-mundur jinêjêl Bagendha Ngumar
Ngusman Ngabas kawarni
kawratan dènnya prang
banjêl-banjêl katulak
mundur-mundur dèn êbyuki
sapa kapêlak
wong Islam kèh ngêmasi

wadya kapir yèn ngarsa pêjah sayuta
sabara anungkêbi
warnanên Jêng Ambyah
maju-maju katulak
dasihira akèh mati
tumpês wong kopar
ngarsa wuri ngêbyuki

satêngahe paprangan sagara êrah
migêg-migêg kang jurit
mayit ting kurambang
wong kapir saya kathah
piniyak Bagendha Amir
kewran ing manah
mundur kajêjêl kapir

Raja Kustur Bardiyar têtindhihing prang
lan sagung para aji
satriya tri kopar
majêng ngawaki yuda
sadaya tan ngeman pati
jêjêlkên wadya
Amir kapèpèt biting

wadya Islam langkung kathah ingkang pêjah
Risang Wiradimurti
ambêk tiwikrama
wadya kapir ginêtak
kumrutug samya kapilis
gajah gêlasah
kuda pating gulinting

sapambêdhil wadya kapir anggêlasah
trêngginas wadya mukmin
prasamya anigas
gêmbung kapir galasah
anungkêbi kanan kering
ngarsa myang wuntat
wong kapir gêgilani

wanti-wanti Jêng Amir panggêtakira
mring wadyabala kapir
samya kapidhara
prituwin wadya Islam
kalêmpêr tumut galinting
Jêng Amir Ambyah
kewran dènira jurit

Raja Kustur Bardiyar sigra umangsah
nrajang mring Bagendha Mir
dangu sêsiringan
nandêr Bagendha Ambyah
Bardiyar dipun camêthi
gya tinadhahan
paris rêmuk dadya tri

gya ginada Sang Amir nulya malumpat
kudanira gulinting
nanging datan pêjah
Amir sigra narajang
katulak ing gada wêsi
Amir ingancap
nulya surak wong kapir

sinarêngan ing gada Ambyah katulak
wong kapir surak malih
Jêng Amir sru kewran
nênggih dènnyarsa pêtak
sabab carub ingkang jurit
kapir lan Islam
watir kasrawo malih

para nata saya kathah ingkang prapta
Kustur Bardiyar Aji
tansah asêsumbar
lah payo Amir Ambyah
kuwalahên mungsuh mami
angur nututa
nora ingsun patèni

malah ingsun gawea kang ulubalang
masthi yèn sira mukti
jêr wong kudu kompra
ngawula raja nistha
kangelan tur sothal-sathil
môngsa wignyaa
ngingoni anak rabi

wadya surak anglir ingkang langit rêbah
Amir kadya pinêtik
saksana angancap
Kustur Bardiyar tadhah
gada tinangkis cumêthi
sarêng wêntusnya
murub lir pendah agni

Amir Ambyah tansah katulak ing gada
kurdhanira tan sipi
malih anêrajang
sang nata dipangganya
kang sirah dipun camêthi
kuncrat polonya
malumpat sri bupati

pan andharat sira Sri Kustur Bardiyar
ya ta Bagendha Amir
ambêk tiwikrama
sang nata gya ginêtak
kantaka gumuling siti
gya tinututan
kang sirah dèn camêthi

sirah rêmuk Kustur Bardiyar palastra
surak prajurit mukmin
ya ta para nata
sawadya gya umangsah
atadhah prajurit mukmin
petar-pinetar
mundur kasaput latri

wadya kapir arsa ngrangsang pambitingan
anglut marang wong mukmin
ametar sanjata
ya ta Bagendha Ambyah
sawadya wus tangkêp biting
Ngumar myang Ngusman
Ambyah marêk jêng nabi

kèri mangu nèng jawi biting wong kopar
pinetar saking nginggil
wus mundur wong kopar
kathah longe kang pêjah
ya ta ing Lakat Narpati
dalu sineba
pêpak kang para aji

wus ngundhangan bubar têpung pambitingan
ngumpul dadya sawiji
baris anèng wetan
ngubêng Sri Natèng Lakat
pêpak kang para narpati
andhèr sumewa
sira Bardanas Patih

matur nêmbah dhatêng Sri Narendra Lakat
yèn sêmbada sang aji
swawi mundur tuwan
dhatêng ing pambitingan
angasokakên kang dasih
ping kalih wiyar
sarta nglêrêmkên dhiri

abdi tuwan langkung sangêt sayahira
ngriki sangêt kasupit
sang nata tan arsa
mundur mring pambitingan
lah patih ngisin-isini
angur matia
barêng lawan Si Amir

lah Bardanas ing mêngko sira mentara
marang bitinging mukmin
sira anggawaa
wadya ing sawatara
Si Amir tonjokên tulis
surat tinampan
matur sandika patih

Sri Bardanas angucap marang tri raja
mangkat padha saiki
Mundakur myang Prastal
Bilar katiganira
sang nata sampun ngunduri
bitinging lama
ya ta Bardanas Patih

sigra mangsah sira KiArya Bardanas
miwah narendra katri
kuda cêcongklangan
ya ta wadya uliya
prayitna nèng luhur biting
mriyêm pinasang
sadaya dèn êtêngi

wadya mukmin ningali luhur bitingan
ebat dulu mring kapir
nulya kagyat mulat
wontên kapir têtêgar
kang surya wus nunggang ardi
cêlak bitingan
warnanira asigit

kang satunggal patihe Raja Bardanas
prakosa agêng inggil
brêngos kokop sira
tau timbuling braja
pan sarwi asikêp bindi
Raja Bardanas
gandhewa kang tininggil

sampun cêlak lawang kori pambitingan
gawok prajurit mukmin
mring Patih Bardanas
apan dadya tontonan
wong papat tansah sêsirig
sangsaya cêlak
Bardanas lawan biting

ya ta nguwuh mring mukmin Raja Bardanas
aywa sikara mami
sun tan nêdya aprang
nadyan sira metara
ingsun tan arsa nglawani
jail wong Islam
dudu tandhingku jurit

iya ingsun kang aran Raja Bardanas
Patih Lakat linuwih
sêkti mahambara
mukmin mangsuli sabda
Sang Amir nèng ngarsa nabi
Bardanas latah
babo sira wong mukmin

ladak têmên si waton dènira ngucap
dêksura lawan jalmi
durung tau rasa
tan bisa mawang jalma
kang turôngga cinamêthi
ngêntrag wiraga
sarwi musthi jêmparing

ingkang nyênyêp wau kinanthilan sêrat
lumêpas kang jêmparing
angling tampanana
ing luhur biting prapta
cinandhak mring wadya mukmin
Patih Bardanas
lan rowangira katri

angungkurkên pambitingan
sawadyanya wangsul marang ing biting
wadya mukmin kang winuwus
pan arsa atur wikan
anyaoskên nuwala mring gustinipun
Bagendha Ambyah pan lagya
anèng ngarsane jêng nabi

lagya anggusthi gêlar prang
wadya ingkang bêkta sêrat wus prapti
sinaoskên saking pungkur
tinampèn mring Jêng Ambyah
kangjêng nabi kagyat aningali dangu
punika sêrat punapa
dene têka nyalawadi

umatur Bagendha Ambyah
dèrèng tanya dhatêng kang bêkta tulis
kang bêkta dinangu gupuh
nulya matur wotsêkar
wau wontên tiyang kapir ingkang rawuh
mlipir anèng pambitingan
sakawan nitih turanggi

nanging kang kalih wanodya
abusana kakung asikêp biring
mung kêkalih tlêmpakipun
satunggal sikêp dhêndha
sikêp panah kang dadya pangiridipun
sarwi amusthi gandhewa
atêtêgar turut biting

tinanya nênggih saurnya
wastanipun Raja Bardanas Patih
ing Lakat pêpatihipun
têtanya dhatêng tuwan
amba pêksa yèn lagya sowan jêng rasul
nuntên amênthang gandhewa
tikswara kinanthèn tulis

saluhuring bètèng dhawah
suratipun inggih punika gusti
Bardanas anuntên wangsul
lawan sarowangira
lah punika kang wontên ngasta pukulun
sêrat pinaringkên sigra
Ngabas kinèn maos tulis

pèngêt iki layang ingwang
iya ingsun Raja Bardanas Patih
kang môngka bêbanthèngipun
sêkti tur sura mrata
dadi patih tur misesa para ratu
pramugarining ayuda
dene iki layang mami

têkaa mring sira Ambyah
ya Kêlana Sultan Wiradimurti
dadèkna kawruhanamu
marmane ingsun prapta
pan angantêp marang sira Jayèngsatru
lêlanange amung sira
kang dadi ucaping jalmi

yêktine kalangkung nistha
tan sêmbada lawan êloking jalmi
tanggung gawe maju mundur
kaya pêkathik desa
cincing têlês nora wani aprang labuh
padha dene ingkang karya
senapati mring Si Amir

apa tan ana manungsa
wong mangkono kinarya senapati
lamun sira wani tangguh
môngsa sira nônggaa
amêthuka ing yudane gustiningsun
anistha tan wruh ing duga
mungsuh pangeraning bumi

yèn dhasar sira wani prang
aja tanggung gon ingsun anadhahi
wus titi ungêling têmbung
nulya Bagendha Ambyah
sarêng myarsa lir sinêbit karnanipun
tansah ginigit kang waja
sarira angêmu gêtih

gumêtêr ing astanira
napas sêsêk ngatirah tingal andik
Sayid Abu Bakar gupuh
mrêpêki mring Jêng Ambyah
nulya matur ing gusti bagendha rasul
gusti kang sêrat punika
inggih tan yogi ginalih

gusti wus limrahing mêngsah
angungaskên kuwanèn ambêk luwih
ngapêskên suraning mungsuh
pinrih ganas galihnya
têmah kuwur ing tingkah amburu nêpsu
têmah gampil pinaekan
kaburu panasing galih

mèsêm sarwi angandika
sira kangjêng nabi murtining bumi
paman lêrês aturipun
nênggih pun Abu Bakar
yèn wong aprang kenging ginasah ing mungsuh
sayêkti ènthèng sinôngga
kaburu panasing galih

marma kang sarèh kewala
benjing enjing pinagut ing ajurit
duk myarsa Sang Jayèngsatru
datan mangsuli sabda
kang kacipta mung Bardanas Jayèngsatru
nulya samya pêpujian
kang swara gumuruh asri

gya lajêng taratap pisan
sawusira bakda gya kêmbul bukti
warata sagunging wadu
ingajak sarêng dhahar
sawusira anggusthi trêtibing ngèlmu
sinambi anggusthi aprang
sapangkat-pangkating dasih

nulya sampun lêluwaran
lingsir dalu samana ingkang wanci
Jêng Ambyah makuwon sampun
prituwin pra sakabat
sampun bubar amasanggrahan sadarum
warnanên Bagendha Ambyah
tan suda panasing galih

kang salira gêrahuyang
sigra dhawuh ngambili kang turanggi
minta kêkapalan catur
kocapa Sayid Ngabas
sowan marang ing raka Sang Jayèngsatru
sapraptane palataran
wikan wong ngambili wajik

Bagendha Ngabas têtanya
jaran apa iku dèn kêkapani
lurah pakathik umatur
dhatêng Bagendha Ngabas
titihane raka tuwan Jayèngsatru
ngandika Bagendha Ngabas
dene têka dèn kambili

umatur kang sinung sabda
amba tan wrin karsane gusti Amir
warnanên Sang Jayèngsatru
ingkang ngrasuk busana
pra wasiyat sampun ingagêm sadarum
jirih bênting sing Jêng Adam
ikêt pinggang sing Nabi Sis

kang kaos kalawan mojah
nênggih saking Kangjêng Nabi Ibrahim
ingkang saking Nabi Dawud
kêre wasiyating prang
baju silir Nabi Suleman kang asung
bau kiwa sing Nabi Skak
jimat gheal saking Edris

sampun rinasuk sadaya
andêl kawat sampun sikêp ing jurit
Bagendha Ngabas duk dulu
kang raka nitih kuda
gya mangrangkul ing suku Sang Jayèngsatru
kangmas dhatêng pundi tuwan
Jêng Ambyah kèndêl tan angling

dhuh kangmas mugi èngêta
Sayid Ngabas kalangkung ngasih-asih
tansah mangrêpa nèng ngayun
gendholi kudanira
sarya matur sampun kêsêrêng ing bêndu
karsa dhatêng pundi kangmas
kang raka mangsuli angling

arsa nusul mring Bardanas
laknat kapir dene mêmanas ati
nora lêga atiningsun
yèn tan karasèng tangan
Ngabas matur wau ngandikane rasul
punapa tan ginaliha
ambêkos Sang Jayèngmurti

dyan nyamêthi kudanira
para raja sakawan atut wuri
Lamdahur Maliyatkustur
Kemar lan Raja Maktal
Malikustur rinêbat turangganipun
dhumatêng Bagendha Ngabas
wus samya nandêr nututi

praptèng kori pambitingan
wus winêngan nandêr samargi-margi
Bagendha Ambyah wus rawuh
pasanggrahane kopar
pakuwone wus sami pinanggih suwung
nandêr malih Sayid Ambyah
nglacak saloroge kapir

marêngi pêtêng gagapan
Ngabas tansah nêbut samargi-margi
umatur turut dêlanggung
suwawi wangsul kangmas
tan prayogi pêtênge anjumput irung
kang raka mangsuli nyêntak
sira balia pribadi

saya andarung lampahnya
gagap lampahira samargi-margi
tumurun ing jurang trêjung
Raja Lamdahur tiba
nganti dangu pisah lawan kudanipun
sawuse kapanggih nyengklak
malih gya nandêr nututi

tri wadya kècèr ing marga
amung kari Ngabas kang atut wingking
Bagendha Amir gya dulu
obor pating kalêncar
pan punika wong kapir kang samya tatu
prasamya winot ing unta
sawênèh winot ing sapi

gya nandêr Bagendha Ambyah
sampun prapta prênahe kang lumaris
Ngabas kinèn tanya gupuh
pan pangrèhe wong kopar
gya têtanya wong apa ingkang lumaku
sumaur kang sinung sabda
amba wong Lakat nagari

dhèrèkakên kônca brana
myang rêrepot ingkang kantun nèng margi
atanapi sangu-sangu
miwah jisiming raja
ingkang sami kasambut ing prang duk wau
takèn malih Sayid Ngabas
pira kancamu lumaris

mangsuli kang tinakenan
kintên-kintên rong èwu winitawis
Bagendha Ngabas winuwus
ana ngêndi Bardanas
amangsuli kawula pan botên wêruh
mantuke Raja Bardanas
sun watara sampun prapti

nênggih pambitinganira
sabab taksih siyang gènnya lumaris
gèn amba mangkat wus dalu
mila kantun nèng marga
nulya ana mantri satunggal amuwus
sapa iku kang têtanya
mring Raja Bardanas Patih

ingkang tinakonan ngucap
datan wikan gènnya takèn aniti
mantri kapir nulya muwus
apa iku wong Islam
Sayid Ambyah amangsuli iya ingsun
lurah prajurit Madinah
golèki Bardanas Patih

sarêng myarsa kapir giyak
bendrong bêdhil sawênèh anglarihi
cinumêthi bubar sumyur
kapir mati gêlasah
wênèh mati padha rowang saling saut
pangamuke Amir Ambyah
tan ana baya kaèsthi

nyumêthi sapisan tatas
ing wong sèkêt sawidak angêmasi
Amir pangamuknya liwung
bathang kapir gêlasah
obor pêjah gunging wong pating bilunglung
lumayu abêrangkangan
sumyur sasisaning pati

rêmbatan samya tinilar
myang trabêla miwah kang bêkta kanin
sarêng bubar kathah mawur
gêbras saparan-paran
ingkang nunggang jaran kèh mati galuntung
umpêtan awor bêbathang
pating salêmbur wong kanin

warnanên wus waktu pajar
Ngabas matur dhatêng kang raka aglis
dhuh kangmas suwawi kondur
manawi kasiyangan
bilih angsal sêsikune kangjêng rasul
gya kondur Bagendha Ambyah
Bagendha Ngabas tut wuri

Lamdahur Kemar lan Maktal
wus kapêthuk lajêng andhèrèk gusti
sêsandêran ing dêlanggung
wus prapta pambitingan
wanci surya sumirat anuli wêktu
Amir lan kang rayi Ngabas
sawusing bakda ngabêktikondur mring pakuwonira
Sayid Ngabas lajêng anata dasih
wadya Madinah sadarum
samya ngambili kuda
byar raina têngara umyang gumuruh
sumrêg kang anata lampah
ngênting kasuraning mukmin

datan mundur budhal wadya ing Madinah
lampahe golong pipit
gya têngran sanjata
pracihna mangkat yuda
swara lir gêlap sakêthi
prajurit Lakat
jumêgur animbangi

ênêngêna kang budhal saking bitingan
Raja Lakat winarni
sampun masanggrahan
pambitingannya lama
sapratigan wadya kapir
dhèrèk sang nata
kang kalih numbak baris

ambalabar anèng sakiduling arga
lir jalanidhi ngalih
senapatining prang
nênggih Raja Bardanas
pangagênging pra narpati
Sang Prastal Bilar
miwah Tarbikus Kabir

myang Mundakur dene ingkang para raja
kang samya pacak baris
sangang atus miwah
sèkêt gangsal pra raja
satriya punggawa mantri
tanpa wilangan
pirang-pirang wong kapir

amrêtiga pambajênge kang barisan
saduman wadya kapir
baris keblat wetan
kapir kidul saduman
ngalèr ajênging kang baris
ingkang saduman
baris sukuning ardi

prêwata Kut ngidul barise barisan
supitan kanan kering
nyamar tan katara
têtunggul rinacutan
tampinganira kang baris
sanjata sarat
mimis tumpuk ing wukir

baris wetan anglela abra asinang
tinon lir sagaragni
têtunggulnya raras
dinulu langkung pelag
kasrang ing angin kumitir
Raja Bardanas
baris wetan dèn goni

lawan Raja Tarbikus Kabir nèng wetan
kang lèr Mundakur Aji
kidul Prastal Bilar
gumruh kang baris wetan
têngara mawanti-wanti
gamêlan ngangkang
kocapa baris mukmin

wus katingal kang dadya cucuking lampah
Mungawiyah pangirid
pangawak kang kanan
Bagendha Ngumar Katap
kering Ngusman Ngabas dening
Sayid Bu Bakar
ngampingi kangjêng nabi

Amir Ambyah sawadya angalap-alap
amisah lawan baris
ngracut panêngêran-
nira kapraboning prang
akanthi wadya pinilih
sèwu jaranan
busananira asri

tindakira sira jêng nabi mustapa
sinongsong mega putih
thathit lidhah lumrang
gêbyar-gêbyar ing tawang
pratistha nitih turanggi
pun abulkarba
merang pratônggapati

amarapit panêgran songsong makabat
kinare gunging dasih
miwah pra sakabat
kang dhèrèk jêng panutan
kalih dasa amêrapit
tansah prayitna
sadaya ambêk pati

cinarita sakabate nabiyullah
kawan dasa pan sami
putraning narendra
sadaya darbe praja
darbe rerehan narpati
tur sura-sura
yuwana lamun jurit

pucuking prang wus samya nêmbang têngara
surak lir karngèng langit
wus campuh kang yuda
arame long-linongan
mimisnya kadi gurimis
kukus sêndawa
pêtêng lir têngah wêngi

agagapan kang yuda gêbang-ginêbang
kumropyak watang gathik
gya gada-ginada
wênèh pêdhang-pinêdhang
gêbrag-ginêbrag ing tamsir
mukmin lan kopar
tan ana kang gumingsir

ting barêkuh swarane wadya kabranan
bangke sungsun matindhih
myang bangkening liman
kuda agêgunungan
paprangan sagara gêtih
carub lan kisma
kasrang bêntèring rawi

têmah dadya sêgarandhut arêrawan
migêg-migêg kang jurit
tan bisa mundura
kang wuri anêrajang
tan ana kang ngeman pati
samya sudira
wong Islam lawan kapir

sanjata gêng swarane lir gêlap ngampar
kang maju maju mati
kang kuda galasah
katiban mimis sawat
tan ana nêdya gumingsir
kapir lan Islam
prasamya ambêk pati

tumpês ngarsa ing wuri jêjêl narajang
panggah prajurit mukmin
supit lèr kawarna
Mundakur nêsêg wadya
pêthit kilèn nyabêt aglis
kidul kocapa
Prastal Bilar nungkêbi

têpung gêlang kêmput pangêpunging kopar
surak sarwi bêdhili
kang prajurit Islam
mirut ngalèr tinunjang
mundur pinetar sing wuri
tan bisa cêlak
wong Islam kèh kang mati

Ngumar mangsah katulak ing mimis kathah
kinarutug ing kapir
wuri ngêsuk mangsah
tan ana ngeman pêjah
Ngumar pangamuke ngungkih
mêksa katulak
kajêblos-jêblos jisim

andêlira wong wolung dasa narajang
tan bisa angundhili
sagung wirèng lawan
kasangsang ganjur rangap
pra sakabat wuru gêtih
kuthah ludira
wong kapir nora osik

Prastal Bilar sing kidul nulya narajang
tandange gêgirisi
nglela Sayid Ngumar
saksana tinarajang
Sri Bilar anitih èsthi
asikêp dhêndha
Sayid Ngumar nadhahi

sarêng têmpuh Sri Prastal Bilar ginada
rêmuk gajahnya mati
Sri Bilar malumpat
sarwi angikal dhêndha
Ngumar pinupuh kabanting
tangi narajang
ginada Bilar Aji

gya malumpat Prastal Bilar datan kêna
gadanya Ngumar Sayid
tumibèng bantala
dhungkar bumi prakêmpa
Sri Bilar ginada malih
kêbat malumpat
dhungkar kang punang bumi

Prastal Bilar gya mundur anitih kuda
nglêlimpe saking wuri
wastu Sayid Ngumar
bingung kakehan lawan
tinrajang mring Bilar Aji
rinêjah kuda
pinupuh kantêp siti

tangi sigra tinublês ing gadanira
Ngumar kantêb ing siti
sangsaya brêmatya
Ngumar runtuh gadanya
rinasuk Sang Bilar Aji
kuda cinandhak
ngumbulakên lir pêksi

têkan ingkang nunggangiSri Prastal Bilar
sumiyut kadi mimis
dhawahira pisah
kuda jur tiba lêmah
Prastal Bilar tiba lalis
pinupuh dhêndha
ajur kalawan siti

nulya wontên raja sakawan narajang
sami anitih èsthi
asikêp nênggala
satunggal sikêp dhêndha
sikêp barga kang sawiji
sawiji pêdhang
Ngumar dipun kêmbuli

binabit ing gada gajah samya rêmak
kang nunggang tibèng siti
gya tinimblis pisan
samya rêmuk wor lêmah
wong kapir samya ngunduri
tan bisa bênggang
jêjêl prajurit mukmin

Sri Mundakur narajang nitih turôngga
asikêp gada wêsi
wawrat sèwu katya
sarwi ngêrêkkên bala
angidak sagunging kapir
majêng angrêmpak
wong Islam kocar-kacir

Ngusman Ngabas nadhahi samya katulak
sanjata sarat mati
prang ngutug kewala
Ngusman jinêjêl kopar
umangsah angêlar baris
nitih turôngga
asikêp ganjur lungit

wadya kapir tinumbakan anggalasah
binuntar akèh mati
wuri saya kathah
kapir awêndran baran
Mundakur sarêng ningali
mring Sayid Ngusman
nglêlanangi ing jurit

miyak bala Ngusman nulya tinarajang
têmpuh kuda lan èsthi
Ngusman nulya numbak
sang nata tangkis gada
kasingsal rêntah kang biring
Ngusman tangginas
sinandêrkên kang wajik

Sri Mundakur amblêdig mring Sayid Ngusman
Ngusman nandêr lir thathit
nèng kuda anglayang
mêndhêt ganjur kang rêntah
mangsah Mundakur nadhahi
Ngusman anumbak
tinampèl paris wêsi

waos tugêlnglarihi malih Jêng Ngusman
waosira katampin
Sri Mundakur Raja
sinêndhal sampun kêna
pinutung dados kêkalih
gya narik pêdhang
Ngusman kalangkung runtik

sêsiringan turôngga kalawan liman
dangu mangangkah sami
wong kapir gya surak
Ngabas gya anarajang
turôngga têmpuh lan èsthi
Ngabas amêdhang
katulak gada aji

wus dèn ingêr kudane Bagendha Ngabas
nandêr umangsah malih
Mundakur anggada
kêna turôngga rêmak
Ngabas mlumpat tibèng siti
Ngusman narajang
amêdhang saking wuri

Sri Mundakur kontal tiba sing matêngga
gumêbrug nulya tangi
Ngabas gya ginada
malumpat Ngusman sigra
sang nata pinêdhang malih
kenging jangganya
Ngabas mêdhang sing wuri

nulya niba sang nata akapidhara
Ngusman amêdhang malih
sang nata wus pêjah
sigar mukane rantas
katgada gumuling siti
surak wong Islam
kapir mangsah ngêbyuki

krasa sayah Ngusman lan Bagendha Ngabas
tansah binendrong bêdhil
wus ngungsi manêngah
kapir sangsaya ngidak
kapir kang kilèn metari
wong Islam glasah
kaya babadan pacing

kangjêng nabi arsa anggêdhêg gandhewa
Abu Bakar malangi
gendholi turôngga
matur lir cocak môngsa
mangrêpa ngarsaning gusti
tuwan kèndêla
amba mangsah pribadi

kangjêng nabi amêksa dènira mangsah
kudanya dèn cumêthi
gya mênthang gandhewa
lumêpas kang tikswara
brubul pirang-pirang kêthi
nibani kopar
glasah akèh kang mati

bêdhil sarat katiban panah patah crah
wong kapir ngidak wani
yèn tumpês ing ngarsa
wuri yutan kang prapta
tandangnya saprêti bêlis
wetan kawarna
Mungawiyah kalindhih

wadya Islam prasamya anunjang rowang
tan ana ajrih gusti
kapir saya ngrêmpak
wong Islam kagegeran
jêng nabi katunjang dasih
wadya lumajar
tan kêna dèn sayuti

Abu Bakar nadhahi ganjurnya malang
putung katrajang dasih
sambate kang brana
gumrah awor karuna
kalindhih ngilèn wong mukmin
wus katadhahan
wong kapir ngrutug bêdhil

wangsul malih mangetan prajurit Islam
kapir wetan nadhahi
ametar gurnada
ngêdrèl linggar sunapan
mukmin saya kathah mati
ngungsi panutan
tan ana nolèh wuri

ya ta wau Sayid Ambyah
dangu dènnya ngruruh Bardanas Patih
wadyane kinèn nêlusup
ngulari mring Bardanas
Risang Jayèngrana yèn nuju kapranggul
wong kapir dede Bardanas
kathah samya dèn langkungi

Raja Bardanas kocapa
sadangune ngracut kaprabon jurit
lampahe momor lan wadu
kang dadya senapatya
patihira pun Jobin busana murub
sinungsunan mliyu jênar
kinubêng para narpati

amangku tunggul badera
wus tan kalih lawan Bardanas Aji
kawarnaa Jayèngsatru
kalimput dènira prang
sangêt supe mung ketang dènira bêndu
ngancam-ancam mring Bardanas
nulya na punggawa mantri

nandêr saking jro barisan
sigra-sigra andangu Bagendha Mir
ana ngêndi laknat kupur
kang aran Si Bardanas
wadya matur punika panggenanipun
dados senapatining prang
têngran songsong mliyu kuning

amangku tunggul pratôndha
gih punika tunggul ingkang kaèksi
gya nandêr Sang Jayèngsatru
nrajang mring pabarisan
tinadhahan mring kapir sinaut sumyur
cinumêthi rantas tatas
gègèr sagunging wong kapir

pun Jobin sampun anglela
gya tinrajang bubar kang anjajari
sawênèh nglarihi lawung
wênèh ana nyênjata
tan rinasa Sang Jayèngsatru wus nêmpuh
lawan pun Jobin saksana
cinumêthi angêmasi

nêratas sakudanira
Jobin kuda gumuling anèng siti
bubar wong kapir sadarum
Tarbikus Kabir mangsah
sikêp gada nitih liman sang aprabu
wus têmpuh lan Amir Ambyah
Tarbikus Kabir animblis

tangkis cumêthi Jêng Ambyah
gada mlêsat cumêthi dhawah èsthi
liman rêbah dhasnya rêmuk
anêrus mring sang nata
Sang Tarbikus Kabir samana wus lampus
bubar gusis wadya kopar
Patih Bardanas anggêndring

abdi malih nandêr prapta
matur gusti dede Bardanas Patih
punika kang sampun lampus
tiyang èstri kewala
gih punika Bardanas pêpatihipun
inggih pun Jobin wastanya
binusanan senapati

Bagendha Ambyah nabda kras
ana ngêndi Bardanas laknat kapir
punang pragalba umatur
gusti momor kewala
pun Bardanas kalawan prajuritipun
watake Raja Bardanas
sapurug bêkta pawèstri

kathahipun kalih dasa
sabusananira sakuswa sami
umpêtan momor lan wadu
lan malih nyinanira
pêdhang panjang ingapit sanjata jêpun
nging amba dangu katilap
sêlak kadêngangan kapir

kewran galihnya Jêng Ambyah
gya ingawur sadaya tiyang kapir
raja satriya alêbur
prajurit têtumpêsan
cinumêthi pirang-pirang dhas galundhung
wênèh niba wor bêbathang
kang mawal tinunjang mati

kudanira Sayid Ambyah
ran pun diktya singa sinaut mati
tinujah babrak gya lampus
sinepak pêjah sêmpal
nandêr ngalèr baris tinrutus sadarum
singa katrajang gêlasah
Amir saya wuru gêtih

abdinira wong sanambang
samya kècèr awis nyandhak ing gusti
pan amung Umiyah Saut
kalawan pun Hidayah
tansah untap-untapan dènira nusul
narutus ngilèn Jêng Ambyah
nêratas barising kapir

singa katrajang gêlasah
kapir mati kaya babadan pacing
nandêr ngidul kapir gêmpur
nulya nrajang mangetan
kapir pêjah kunarpa atumpang sungsun
ciptanira Amir Ambyah
kaya wong dolanan mênir

tuk panjurunge malekat
sarta ingkang supangat para nabi
Ambyah prajurit pinunjul
lêlananging payudan
marma sagung prajurit sakti dibya nung
tinrajang mring Jayèngrana
atos mijêt wohing ranti

ya ta prajurit Madinah
sampun numpang sadaya magut jurit
wong kapir sangsaya gêmpur
wimbuh ingkang kapapag
ing sanjatanira jêng bagendha rasul
wong kapir atêtumpêsan
mawur sasisaning mati

Raja Bardanas kocapa
nunjang-nunjang anandêr lonjong mimis
kalih dasa garwanipun
kathah kècèr ing marga
amung kantun gangsal ingkang maksih tumut
anasak asêsandêran
arsa ngungsi jroning biting

sampun cêlak pambitingan
kudanira Bardanas lan pra èstri
sami amogok sadarum
pêdhot ambêkanira
nulya rèrèn angasokkên kudanipun
gya wontên garwa satunggal
wau kantun anèng margi

mangkya nusul sêsandêran
ngliga pêdhang panandêrnya pinati
Bardanas sarêng andulu
nulya galundhung jurang
èstrinira lumayu nusup garumbul
kang nandêr kèri wus prapta
prênahe Bardanas Aji

nulya wrin wontên turôngga
kuda nênêm cinancang pinggir margi
tan pangling lan kudanipun
Bardanas garwanira
dènnya ngruruh Bardanas dèn uwuh-uwuh
dangu dènnya ngupadosan
Bardanas kapanggih jêngking

anèng jurang ling-alingan
selaagêng sarwi angunus kêris
pangrasanira ing wau
duk mulat kuda kêras
pan sinêngguh iku uga Jayèngsatru
milane glundhung kewala
umpêtan nèng sela jêngking

dangu-dangu amiyarsa
swara wanti-wanti banèning èstri
gya ngungak Bardanas Prabu
saèstu garwanira
palingkuran sinarungkên dhuwungipun
garwa kang nusul angucap
nora nyana sri bupati

tan kêna binatin pisan
sanggupira ing nguni barêng mati
wusana ninggal lumayu
wêruha lamun cidra
mau ingsun milua Si Jayèngsatru
môngsa ingsun kinaryaa
sawiyah-wiyah ing jalmi

dènnya ngling sarwi karuna
Sri Bardanas ngimur sarya mrêpêki
yèn anua têka nutuh
wis jamake wong aprang
nuli kalah gênti mênang ariningsun
lan malihe playuningwang
golèki sira wong kuning

kocapa kang nèng paprangan
pan sakabat ingkang anama Danis
Ôndawiyah sami bujung
garwane Sri Bardanas
siji sowang kinalang saparanipun
wanodya ingkang satunggal
pratistha musthi jêmparing

lamun arsa cinêlakan
anjêmparing dhawahira lir grimis
Danis ingkang ambêbujung
yèn dèn panah alingan
parisira kêkanthil pating tarucuk
kêkapa anjrah kang panah
tibèng salira tan busik

amung rasukan kewala
rantas-rantas saya sêngkut pun Danis
nulya kêna kudanipun
pêpathakira sigar
kuda rêbah pun Danis malumpat gupuh
angrasuk buntutingkuda
pun Danis mèsêm sarya ngling

payo mas mirah nututa
ingsun gawa mulih mring tanah Ngarbi
sun usuk Islam wong amu
sang dyah gêbug gandhewa
tinampenan ing asta gandhewanipun
sang dyah anarik curiga
pun Danis ginoco wani

Sang Danis datansah indha
sarwi ngucap bok aja bangêt runtik
sang dyah bêngis dènnya muwus
ingsun pilaur pêjah
luwih nistha wanodya amilih kakung
gustiku tan duwe ala
sun tau ginawe bêcik

pun Danis mangsuli sabda
ana ingsun iya tak gawe bêcik
sang dyah mancêrêng bêk lampus
nulya suduk salira
jaja nêrus aniba siti gya lampus
Danis nungkêmi kuwônda
tan wruh waspane amijil

èngêt ing purwa duksina
Danis nêbut iya ngudubillahi
Ôndawiyah kang winuwus
bujung dyah satunggalnya
sang wanodya sikêp biring ngêmbat lawung
Ôndawiyah gya tinumbak
kontal dhawah saking wajik

angrasuk malih tinumbak
tinadhahan waos rinêbat kenging
dhawah sing turangganipun
sang dyah dangu kantaka
Ôndawiyah nungkêmi angusapi luh
sang dyah èngêt ing wentehan
gya ngrêbut dhuwungira glis

jaja sinuduk priyôngga
wus ngêmasi sang dyah gumuling siti
Ôndawiyah kèri mangu
kesah ngusapi waspa
kawarnaa wong agung anjayèngsatru
kang ngamuk anèng payudan
têtumpêsan sagung kapir

ing payudan sagara rah
sarah-sirih wangke myang pêdhang biring
lumut bandera lêlayu
gajah jaran lir parang
watês dhêngkul watêse sagara marus
turôngga mancik bêbathang
kèdêk kèlês punang mayit

tumpêsan sagunging kopar
sasisane pêjah kari rong kêthi
raja kang samya lumayu
pan kantun pitung dasa
nging Bardanas rinuruh datan katêmu
anuli udan prahara
sarya kasaput ing wêngi

galudhug gêlap angampar
gêtêr-patêr prakêmpa bumi gonjing
Jêng Ambyah ngruruh jêng rasul
wênèh ngruruh kang paman
kang sakabat prasamya ruruh-rinuruh
Jêng Ambyah têdhak sing kuda
mlajêngi mring kangjêng nabi

nulya nambut kudanira
kagyat mulat gusti murtining bumi
têdhak sing swandana gupuh
majêngi mring kang paman
Bagendha Mir mangrêpa sumiwèng ngayun
pra sakabat ingandikan
wus samya sowan ing gusti

samya ingaras sadaya
pra sakabat êmbunira mring gusti
wadya sadaya akumpul
sarya pêtêng gagapan
angandika jêng nabi ingkang pinunjul
paman yèn wus trang kang jawah
suwawi kondur mring biting

ngasokkên kang wadyabala
singa-singa sayah dènira jurit
yèn wus kalih dintên magut
Ambyah nuwun turira
Abu Bakar umatur mring kangjêng rasul
yèn marêngi karsa tuwan
gusti kawula ngantuni

nyaèni kang sabilullah
lawanipun awrat ènthènging kapir
gusti kados nuntên nusul
benjing enjing mring tuwan
angandika jêng nabi ya sakarêpmu
nanging dèn padha prayitna
saksana wus trang kang riris

jêng nabi sawadyanira
tandya minggah dhatêng sukuning ardi
sadaya wus samya wêktu
mahrib jinamak ngisa
sawusira bakda gya sami lumaku
nêngna kang lagya lumampah
warnanên Bardanas Patih

kèndêl jawining bitingan
nglêbêt kanin suwurnya kêna mimis
ingkang tatu dhêngkulipun
jatine tatu tiba
kacocog ing curi landhêp ing jro tatu
mila awat tatu gaman
ajrih ingaranan jêrih

sasinome ngantya-antya
kancane kang kawon jurit
cinêgat kering bitingan
sarênti kang samya prapti
dangu-dangu anggili
wadya kathah samya tatu
pra raja nandhang brana
samya dharat dèrèng prapti
kang sawênèh raja samya kesah minggat

mulih mring nagaranira
satriya miwah prajurit
minggat samya sêsingidan
sapratigan wangsul biting
rong duman mantuk sami
dening tan bangkat ing pupuh
yudane wadya Islam
dene ta anggêgirisi
wongsal-wangsul kaburu ajrih kewala

batine rongèh kewala
sagung wadyaning narpati
tita mungsuh wong Madinah
tan ana unggul ing jurit
sabên aprang kalindhih
ing manah wêkasan kawus
tan kêna sinuwawa
wong Islam dènira jurit
pan sinêngguh padha duwe parewangan

dene kang sowan mring nata
dêstun kathah pitung iji
mantri dêstun mung sawidak
cacah sirah mung rong biting
samya dipun andhêgi
mring Bardanas nèng dêlanggung
dèn ajak barêng seba
angaturkên pati urip
Sri Bardanas ing driya langkung sungkawa

garwanira kalih dasa
kantun sakawan kang kèri
katuju kang saking Madyan
nora kadhindhal ing margi
Risang Bardanas Patih
dènira ngadhang wong tatu
surup ngantya sumirat
byar raina surya mijil
pan wus tita kang mulih amung punika

ya ta kang nèng pabarisan
kang momor tunggal wong mukmin
miwah wong kang kapidhara
sarêng kodanan anglilir
laju kesah prasami
minggat ing sapurug-purug
wênèh mati nèng dalan
pating kacècèr wong kanin
kang sawênèh na lumayu banjur minggat

Sri Lakat langkung sungkawa
pan sampun miyarsa warti
tansah anganti Bardanas
miwah pawarta kang yêkti
sineba pra narpati
mantri punggawa supênuh
kasaru praptanira
Bardanas ambuntêl kanin
pan rinômpa-rômpa dening tyang akathah

mukanya konjêm bantala
Bardanas lan pra narpati
kang mêntas kasoran yuda
ing saniskara wus ênting
katur dhumatêng gusti
èmêng ing tyas sang aprabu
langkung ajrih Bardanas
dhumatêng sri narapati
sakalangkung gêgêtun Sang Raja Lakat

saasoriraBardanas
lan sagung para narpati
wadyanira têtumpêsan
ingamuk Bagendha Amir
ya ta sri narapati
anggêndhing mring para ratu
kang dadya senapatya
kang pra nata saur pêksi
samya ngaturakên pêjah gêsangira

binobotan bangkat karya
mapag yudaning wong mukmin
èmêng sri nata ing Lakat
dhasar wus alit kang galih
dene ta wali-wali
mêksa kasoran ing pupuh
wadyanya kathah pêjah
yèn binubarna kang baris
langkung merang angur baya palastraa

ya ta sampun lêluwaran
sang nata dènnya tinangkil
sumungkêm ing pagulingan
kagagas raosing galih
atêluk datan apti
lolos langkung merangipun
magut yuda tan bangkat
ajrih digdayanya mukmin
maju mundur ing driya saya kèmêngan

sigra iblis laknat prapta
arupa wong kaki-kaki
busana cara pandhita
lênggah ngarsane sang aji
kagyat sri narapati
dhêku-dhêku dènnya lungguh
umatur angrêrêpa
sintên paduka sang yogi
anuwèni dhatêng kang lagya sungkawa

kang mindha pandhita ngucap
iya ingsun Sang Sèh Macin
kang tansah nganglang buwana
marmanira ingsun prapti
sira aja prihatin
Dawilkusèn Sang Aprabu
sayêkti sesuk ana
pitulung ingsun narpati
marang sira lah kaki aja sungkawa

kene ana Ratu Ngabsah
ajêjuluk Raja Jênggi
iku kang bantu mring sira
awit pakon ingsun kaki
nguni ingkang nagari
rinusak Sang Jayèngsatru
bapakne Jênggi sirna
pinatèn Bagendha Amir
bala bubar garwanya pating salêbar

kang kacandhak pinêjahan
kang urip ngungsi wanadri
Jênggi duk kala sêmana
apan ta maksih bêbayi
kèri anèng wanadri
gya pinupu wong lêlaku
nangkoda bèr ing bôndha
sugih donya bèr ing budi
sugih laskar Jênggi rinêngkuh atmaja

warnanira datan lumrah
susu rèntèng kadya anjing
wulu dhiwut-dhiwut panjang
netra sumurap angriyip
irêngnya lir minangsi
amung abang dhadhanipun
apan ta lama-lama
Jênggi saya gêng sinakti
bisa amblês ing sadhasaring samodra

bisa ngambah jumantara
ki nangkoda saya asih
Jênggi tansah atêtanya
mring sudarma kang sayogi
nangkoda angakêni
dènira nêmu dêlanggung
lola tan darbe bapa
Sang Jênggi langkung prihatin
dangu-dangu wong Ngabsah lulut sadaya

wusana jumênêng nata
ana Ngabêsah nagari
amarentah para nata
narendra mônca sumiwi
Jênggi langkung sinêkti
tur jêmbar pagunanipun
asih marang ing bala
bisa ngenaki ing ati
tur wus wêruh putrane Natèng Ngabêsah

kabèh sadulure sanga
kang têlu mati ngajurit
kang lima angulandara
kang dadi amung Si Jênggi
marmane bantu jurit
sun kang akon malês ukum
marang Si Amir Ambyah
saiki wus praptèng margi
sesuk esuk ing praptane wayah ngasar

umatur Narendra Lakat
kalangkung lêga tyas mami
wontên kang nanggulang ing prang
nanging sumêlang ing ati
wantu pun Jênggi mukti
luhur marentah pra ratu
sêkti tur widigdaya
amba wong kang kawlasasih
wusanane angêkul dhatêng kawula

sang pindha warna angucap
ywa sumêlang sri bupati
Si Jênggi pan kumawula
ing lair têrus ing batin
umatur sri bupati
langkung lêganing tyas ulun
malih sumêlang amba
manawi tan bangkat kardi
wantunira wong Islam sami digdaya

sang mindha warna angucap
iya pasthèkêna kaki
rusakira wong Madinah
wus kakêpêl mring Si Jênggi
kaya tiwas Si Amir
pasthèkêna kaki prabu
iku marganing pêjah
awit saking Raja Jênggi
sun petangi ing kono tibaning ajal

lan malih prajurit Islam
yèn wus mati Bagendha Mir
ilang ugêring payudan
tan ana kang bangkat kardi
têmahane wong mukmin
lir sapu wêdhar suhipun
sumyur tan wani nglawan
tan ana boboting jurit
titènana yèn ingsun cidra ubaya

kang mindha warna wus musna
sang nata enggar ing galih
prituwin Patih Bardanas
sarêng jinarwan sang aji
langkung sukaning ati
kunêng gantya kang winuwus
Jêng Sayid Abu Bakar
tansah angumpulkên jisim
ingkang sami sabilollah nèng paprangan

Narendra Lakat winarna
miwah Sri Bardanas Patih
kang gusthi pratingkahing prang
myang gusthi Sang Raja Jênggi
matur Bardanas Patih
yèn marêngi karsa prabu
amba mêthuk priyôngga
dhumatêng Sang Raja Jênggi
dimèn tumrap ing karsa paduka nata

mangke yèn prapta ing ngarsa
tuwan mung kantun numpangi
ywa ngantos paduka gêla
sampun ngantos gadhah dhiri
sang nata wus nglilani
Bardanas umêsat gupuh
warnanên lampahira
sira Sang Ngabsah Narpati
ing samarga-marga lir sagara bêna

rongèwu kang para nata
cacah mantri patang kêthi
prajurit tanpa wilangan
Jênggi nitih rata rukmi
pangirid kuda tèji
rongpuluh rakit nung-anung
songsong laring manyura
tunggulira sêsotya di
sri narendra asri citraning busana

tuhu sêkti mahambara
bisa ngambah ing wiyati
amblês sajroning pratala
kèringan ing wong sabumi
agêmira yèn jurit
jêmparing ginêdhêg mêtu
naga wêndran abaran
lan bisa ngêdalkên gêni
pan ingaran iku jêmparing bramastra

