wanci pukul sadasa prapta pangeran
ing Lèpènjêram dèsi
Dyan Suryanagara
Rôngga Wirasêtika
Pusparana angantuni
bupati tiga
sampun majêng kang baris

abusêkan nagari ing Surakarta
katur ing sri bupati
kang rayi badhenya
èstu ngrampit nagara
ing mangke pan sampun prapti
Ngasêm pinarak
kèndêl anata baris

abdi dalêm macalang amung Kaleca
ngilèn pan botên kêni
kapêpêtan mêngsah
datan kenging ingambah
wontên sèwu kang turanggi
nging pêpilihan
rayi dalêm ngawaki

sarwi gugup dènnya ngandika sang nata
wong nglurug apa iki
nora wruh ing mêngsah
lamun umanjing praja
hèh Sindurja bok manawi
mindha yayi mas
yêktine Si Suwandi

Adipati Sindurja matur akêkah
dhuh pukulun sang aji
môngsa ta pandunga
inggih abdi paduka
nadyan busanane sami
sruwal rasukan
nging sanès dhêsthar gusti

rayidalêm dhêstharipun cêmukiran
jingga Radèn Suwandi
lancingan rasukan
tan wontên ingkang siwah
inggile kaot rongnyari
lan ari nata
anyênyamar ing warni

lampahipun ajalêr rayi paduka
lan cahya kaot wêning
kathah kakilapan
yèn inggih sadlèrèngan
dangu-dangu kuningnèki
Suwandi pêthak
rayi paduka wilis

sri narendra ngandika baya yayi mas
mung mandhêg Ngasêm nuding
Suwandi kewala
Sindurja matur nêmbah
Suwandi dhuwunge katri
rayi paduka
amung wangkingan kalih

datan arsa amangking curiga tiga
sang nata ngandika ris
iya kancanira
aja na kang sêmbrana
bewake dèn ngati-ati
praptaa Kleca
gawat Si Mangkubumi

Sindurêja nêmbah mijil aparentah
mring sagung pra bupati
tuwin pra santana
ngumpulkên wadyanira
ingkang wahana turanggi
sawusnya kêmpal
gunggunging kang prajurit

gangsal atus turanggane pra santana
dhomas ingkang lumaris
mêmatah parentah
aminta-minta bala
kaparak têngên tinuding
ywa kongsi kesah
kidul bubuhanèki

kinanthènan wong kalang sadayanira
lan wong Gêdhong sapalih
tindhih kaliwonnya
ngalèr bupatinira
kidul prasamya jagèni
ing praptanira
Pangran Mangkunagari

nanging sabên sontên sami magêlaran
mangkana kang winarni
pra jajar kaparak
dalah sarowangira
kang pacalang Kleca dèsi
prapta kaplajar
mring jro praja tur uning

yèn ing Gumpang maya wus kanggènan mêngsah
Pangeran Sukawati
saking Ngasêm budhal
wadyanipun pangarsa
Jayasudirga dèn broki
kagila-gila
bêbahak bêboyongi

anèng Tuwak Tumênggung Ranadiningrat
ing Gumpang kang barisi
bupati satunggal
Tumênggung Pusparana
bakda sar sang nata mijil
kapraboning prang
kang putra datan kari

lir sêsulung turôngga ingkang macalang
sang nata angidêri
pan munggèng turôngga
baris yèn winatara
pitung èwu malah luwih
dharat turôngga
oprup amarentahi

para mantri bae kang amacalanga
aja nganggo wong cilik
dhompo aturira
oprup kaku tyasira
wus têdhak saking turanggi
jêng sri narendra
lênggah bangsal pangrawit

duk pinarak malêdug turôngga prapta
kadya kaburu jurit
praptèng pagêlaran
matur atur uninga
yèn Pangeran Sukawati
pan sampun prapta
wadyanira anggili

kadi lajêng tangkêpe ingkang gêgaman
orêg sagunging baris
drahgundêr wus prapta
satus gugup sang nata
kontrag wadya sanagari
bingung puyêngan
rare pating jalêrit

Totlomondo angling marang mantrimuka
kadiparan dipati
wau kula warah
pacalang kang prayoga
sampun mêmatah wong cilik
mantri kewala
têka pacalang cilik

nora arus karya kagyating narendra
di ana bêngi-bêngi
wong gêdhe apêrang
wus satêngah nêm mangkya
sang dipati sigra nuding
mring putunira
Tirtawijaya nami

Pakuningrat nganthèni Suraprameya
kaparak anganthèni
Ki Bênêr samana
lawan mantri têtiga
oprup ingkang andhawuhi
iya awasna
yèn nyata anêkani

dipun enggal nuli balia kewala
sigra anêmbah sami
mantri mring sang nata
mêsat asêsandêran
ing Garêmêt sampun prapti
datan katingal
lajêng mangilèn sami

amung kuda pêpitu praptèng Kaleca
kilèn Kaleca kèksi
wadyabala aglar
nguculi prabot kuda
pangeran kang dèn sanggrahi
nèng Bêlulukan
mantri pangajêng sami

kèndêl anèng kilèn Kaleca gènira
dalah sasikêpnèki
ana kuda prapta
nora dèn munasika
tinakènan amangsuli
sarwi pratela
lamun kang prapta mangkin

tuhu kangjêng gusti pangeran piyambak
wadya ingkang umiring
mung bupati gangsal
benjing enjing umangsah
yèn dika maido kyai
kêna kewala
dika priksa pribadi

sigra wangsul anandêr ponang caraka
ing alun-alun prapti
horêg kang gêgaman
praptane kang pacalang
wus prapta ngarsèng narpati
umatur nêmbah
pukulun sri bupati

mêngsah kèndêl nguculi prabot turôngga
badhe ing benjing enjing
gènipun umangsah
angantêp yudanira
tuhu kang angirid baris
botên utusan
rayi dalêm pribadi

duk miyarsa anglês tyasira narendra
hèh Sindurja dèn bêcik
sawêngi ywa obah
bewakmu aja towang
ngandika malih sang aji
lah oprup sira
mapaga yuda enjing

pra santana kabèh milua ing sira
hèh sagung kadang mami
Yayi Dinagara
Dhimas Adiwijaya
Buminata lawan malih
iya yayi mas
Rôngga mapaga jurit

kulup Angabèi Adhi Mas Panular
myang Danupaya yayi
dèn padha prayitna
oprup matur sandika
ing wanci wus bakda Mahrib
kondur sang nata
sapraptanirèng puri

oprup pamit mêdal siyaga magud prang
miwah santanasami
wus samya siyaga
kunêng gantya winarna
Jêng Pangeran Sukawati
nèng Bêlulukan
ingkang rêmbug wus dadi

yèn pinêthuk ing Grêmêt miwah Kaleca
badhe gêlaring jurit
tan mawi pangawat
yèn ungguling ayuda
anaa pangawat malih
panjinging praja
kang kinèn andhadhani

sakancane Dyan Tumênggung Jayadirja
ingkang pangawat kering
Dyan Suryanagara
Rôngga Wirasêtika
Pakuningrat tan dèn broki
lèr Pakauman
kang dhadha jog ing baris

Ngadipala anjog sakidul Kêmlayan
nocok sakidul masjid
dene jêng pangeran
dadya pangawat kanan
Ngadipala ngidul malih
nuntên angetan
lèr Pagajahan ngrampit

tan winarna ing dalu wuwusên enjang
têngara wong Kumpêni
tambure gumêrah
salomprèt mung satunggal
satus drahgundêr Walandi
satus kang Islam
tindhih Kaptin Samsudin

pra santana nèng wurine Kumpêni Slam
sagêgamaning jurit
lamun ginunggunga
kalih èwu sadaya
bidhalipun ingkang baris
pan kinurmatan
maryêm ping sapta muni

gumarêdêg kèbêkan sagunging marga
bêndhe gong lawan suling
abarungan munya
kang anèng Balulukan
prajurit sampun rinakit
arêbat papan
Kaleca dèn ênciki

Dyan Tumênggung Suryanagara kalawan
Dyan Rôngga kang angirid
myang Ranadiningrat
Tumênggung Pusparana
wus sami tilar turanggi
amaju rampak
ngirid mantri pinilih

praptèng wetan Kaleca bala Walônda
kèndêl amasang rakit
lèr Kumpêni Islam
kidul satêngah marga
sagung drahgundêr Walandi
majêng sakêdhap
mungsuh kasêlak prapti

nyèrèt watang Dyan Rôngga Wirasêtika
miwah Suryanagari
anglêlandhak tumbak
giyak panêmpuhira
Kumpêni asru ngêdrèli
lir arga gograg
swarane drèl Kumpêni

jêng pangeran nindhihi wurining bala
ingkang mantri pinilih
arja songsong jênar
dupi êdrèl ping tiga
pra mantri amalês bêdhil
para bupatya
nusup kukusing bêdhil

Alpèrèse tinumbak Suryanagara
niba saking turanggi
sareyan tinumbak
Rôngga Wirasêtika
Surajigja anumbaki
pinistul kêna
baunira kang kering

Surajigja nora sangsaya sudaa
malah krodha mawêrdi
bikut pamukira
Wlônda papat kang pêjah
dhadhal barising Kumpêni
Kumpêni Islam
kathah ingkang ngêmasi

Totlomondo mubêng rumêksa ing bala
pra santana nulungi
nulya Jêng Pangeran
Sukawati mangarsa
atilar songsongira glis
ngêtap turôngga
watangira pinusthi

amuk-amuk akukuk wong Sukawatya
giyak aloke sami
dhadhal pra santana
dadya mundur apisah
kalawan bala Kumpêni
Suwandi Rôngga
wus nitih kuda malih

miwah sagung para bupati kang dharat
sigra nitih turanggi
tut wuri santana
nyanjata saking wuntat
pistulira mobat-mabit
Pangeran Rôngga
binêdhil saking wuri

ricikira pistule Pangeran Rôngga
ingkang kêni ing mimis
jêmpole katratas
kipat pistule tiba
sinurakan wanti-wanti
Pangran Panular
bokonge kuda kêni

gobrah-gobrah sinurak akon nolèha
jêng pangran angajani
Suwandi sêsumbar
dhuh dhuh para pangeran
dene sigid ingkang warni
asongsong jênar
jêbul jirih lir èstri

oprup atur uninga tiwasing aprang
ajidan kang rumiyin
nyandêr malbèng pura
ing alun-alun prapta
wêwarta yèn kasor jurit
gya manjing pura
umatur ing sang aji

lamun oprup kasor prang anèng Kaleca
mêngsah taksih angungsir
ajidan sawusnya
matur anulya mêdal
gugup kangjêng sri bupati
ngrasuk busana
kang putra dèn timbali

abusêkan katon kang obong-obongan
bêdhil sangkin mrêpêki
tambuh solahira
wadya ing Surakarta
larane sèwu panastis
nora karuwan
jêjênthik milu sêdhih

akatula-tula lir coplok-coploka
tuwa nom gêdhe cilik
wadya Sukawatya
kang bujung sing Kaleca
Suryanagara kêkinthil
tansah sêsumbar
wong Surakarta sami

anolèha dene iku kèh pangeran
padha asigit-sigit
apa nora wirang
dene têka lumajar
eman warnamu apêkik
tinggal gêlanggang
dudu sutèng narpati

kacarita Pangeran Mangkunagara
saking kidul angrampit
wontên kuda dhomas
wus nabrang Kaliwingka
kaparak ingkang nadhahi
kang dadi dhadha
kalang pangawat kering

Dyan Tumênggung Jayawikrama kalawan
Sumadinala kanthi
saragni jro samya
pinangku ing wadana
Pangeran Mangkunagari
sigra narajang
kukuk sawadyanèki

tinadhahan dene kang wadya kaparak
rame bêdhil-binêdhil
pêngkuh ingkang dhadha
pangawat tinarajang
kang kiwa pêdhot tumuli
pangawat kanan
anêmpuh marêpêki

dadya mungsuh kang moncèr asangêt taha
dangu dènira jurit
punggawaning mêngsah
nama Ki Mangkuyuda
kabranan baune kering
gya ginosongan
binêkta mundur aris

dadya dangu ajêng-ajêngan kewala
gantya lèr kang winarni
Dipati Sindurja
Pangeran Pakuningrat
sakancane para mantri
tampi timbalan
kinon bantu ing jurit

bidhal ngilèn kapêthuk kang mundur yuda
nèng marga sawetaning
ing Kartanagaran
Kawiradigdan lama
kèndêl kang bala Kumpêni
sakêdhap tata
mungsuh anunjang wani

ngamuk punggung kalawan watang curiga
Kumpêni angêdrèli
rinukêt kewala
Kumpêni kagègèran
wus rusak tataning baris
sang mantrimuka
putune angêmasi

dhadhal malih lumajêng baris Walônda
ngetan anurut margi
kumpul pra santana
Pangeran Pakuningrat
amangidul ngetan malih
sang adipatya
dhawah saking turanggi

rinarômpa inginggahakên turôngga
gêgancangan lumaris
wontên tur uninga
lamun kang wayah tiwas
Tirtawijaya ngêmasi
kagyat amaras
nênggak waspa anggêndring

praptèng kidul Kamlayan bantune prapta
sakawan pra bupati
Dyan Puspanagara
kalih Nitinagara
Wiraguna lawan malih
pêpatihira
kangjêng pangran dipati

kang anama Tumênggung Tirtanagara
sami majêng sakêdhik
wetan Kadipala
wau pamêthukira
cinatur mêngsah kang prapti
kang dadya dhadha
anjog sakidul masjid

ingkang kiwa anjog lêlurung Galadhag
kang têngên anjognèki
salèr kandhang gajah
pojok jaro kadhatyan
Jayadirja kang nindhihi
barising dhadha
lan para mantri ngarsi

pangawate kering têtindhih Dyan Rôngga
lawan Suryanagari
pangawate kanan
jêng pangeran piyambak
Ranadiningrat kang ngiring
Dyan Jayadirja
Pusparana dèn kanthi

para mantri pinilih kang sapanduman
tumut Jadirja jurit
dene kang saduman
tut wuri Pusparana
wau ta ingkang nadhahi
Puspanagara
lajêng campuh ing jurit

mantri ngarsa salawe kang mangsah yuda
kinèn nèng ngarsanèki
Tumênggung Jadirja
kumrutug pistulira
salawe nora nganggopi
nêsêk anunjang
wantêr akaduk wani

karya ebat sagung janma kang umiyat
prawira Sukawati
kadya saradula
galak amôngsa sarpa
dhasar jinajayèng jurit
winong dening Hyang
dhadhal kang pra bupati

Dyan Tumênggung Puspanagara sutanya
pupon kacandhak mati
lawan Jadirana
jaksa ing kadipatyan
sarêng kapupuing jurit
anèng Kêmlayan
wong Surakarta miris

maras uwas tatas rantas anglês ing tyas
sumbar wong Sukawati
hèh wong Surakarta
katon apa wak ingwang
sira mlayu sun parani
pan dudu macan
lan dudu sarpa mandi

palajênge sagunge para santana
kang sarêng lan Kumpêni
prapta loji samya
ana kang lajêng ngetan
tan nêdya ngumpul mring puri
para pangeran
tan ana kantun siji

Pangran Pakuningrat Dipati Sindurja
kèndêl sawadyanèki
ing sapinggirira
ngalun-alun kang wetan
kumpule ingkang prajurit
mung pitung dasa
dharat tan ana malih

Dyan Tumênggung Puspanagara kèndêlnya
nèng wismane pribadi
Dyan Nitinagara
lawan Tirtawiguna
lajêng lumêbêt ing puri
sakancanira
wau jêng sri bupati

arsa miyos tinunjang wong ngili samya
manjing sajroning puri
tan wruh yèn kadhatyan
ing rèh bingung kalintang
wus lali kawula Gusti
mung rêbut gêsang
pati-pati bêntusi

ana ingkang nangis kang lakine pêjah
para dyah kontrang-kantring
anèng palataran
Ngabèi Jadirana
ingkang sampun angêmasi
prang Ngadipala
kang wadon angulati

pangrungune lakine anèng jro pura
bingung pating jalêrit
wêwahbong-obongan
kilèn kiduling pura
ngalad-alad gêgirisi
swaraning surak
barung grubuging agni

angumandhang sêngganing swara ruhara
gora kagiri-giri
gêtêr patêr kadya
bêlah ingkang bantala
langit sapta anungkêbi
prihatin dahat
kangjêng sri narapati

laju miyos lawan jêng pangran dipatya
kèndêl ing sri manganti
tambah kapiyarsa
wontên mantri tur priksa
gusti mêngsah ngidak wani
pangarsanira
nocok sakidul masjid

abdi dalêm Sindurêja Pakuningrat
kang sami ambantoni
sampun kapalajar
balanipun kèh pêjah
dene bêbantu ing wuri
Puspanagara
Nitinagara wingwrin

lawan Tirtanagara Tirtawiguna
sakancane angisis
tandange kang mêngsah
tuhu kagila-gila
tan kenging dipun tanggêni
nunjang angidak
golong gêlêng gumuling

Saradipa saking loji praptanira
dinangu ing sang aji
paran Saradipa
prange para santana
Walonda lan pra bupati
Ki Saradipa
tur sêmbah nuwun gusti

abdi dalêm sampun sirna kapêlajar
samya arêbat urip
sawontêne mangkya
mèpèt ing panangkilan
mêngsah wontên kinul masjid
jêjêl ing marga
tarab tumbak kinêmpit

abdi dalêm Kumpêni muwêr kewala
jro loji tan mêdali
sônggarunggi ing tyas
inggih dhatêng paduka
ngandika jêng sri bupati
lamun mangkana
sagunge garwa mami

lawan gêdhe cilik sakèh putraningwang
gawanên maring loji
minôngka pratôndha
yèn ingsun wus pitaya
abipraya lan Kumpêni
nuli mangkata
sun arsa mapag jurit

lah dhawuhna mring oprup karsa manira
nêmbah Saradipa mit
malêbèng jro pura
ngirid pra garwa putra
sêpuh anèm para putri
kêrig sadaya
binêkta maring loji

bêdhah jaro prênah ingkang kidul wetan
sapraptanirèng loji
oprup duk tumingal
polahe garwa putra
miwah sagung putra putri
kang timur samya
ginendhong myang dèn indhit

langkung ngêrês Totlomondo ing tyasira
sigra kinèn anarik
wau mriyêmira
kang marêk mring kadhatyan
oprup sampun dèn dhawuhi
lamun sang nata
arsa umagut jurit

wus pinêpak sawontêne abdinira
sampun tan wontên malih
mung mantri kaparak
wira-wiri macalang
Gêdhong tumut dhatêng loji
ngiring pra garwa
putra-putri lit-alit

oprup nuduh marang salotêr kapitan
mung bêkta sa-Kumpêni
dhèrèk jêng sri nata
salotêr sigra mangkat
wong ing kadipatèn prapti
malêbèng pura
pitung dasa watawis

kang umiring sang nata mung para magang
wong kawan dasa kalih
pinaringan tumbak
lan abdi Suranata
wontên sadasa tan luwih
myang nyai lurah
papat kaparak jawi

sri narendra wus mangking Kyai Bêlabar
waos agêm sinandhing
pan Kyai Kêbomas
dene Pangran Dipatya
Ki Mesanular winangking
Kyai Baruwang
cinothe munggèng kering

waos Kyai Panatas sampun cinandhak
têdhak sri narapati
bêndhe Kyai Becak
ginêntosan wong lanang
agul-agul Gêrdapati
ingkang rumêksa
ngampil tabuhirèki

lagya prapta salêbêting brajanala
ana wadya tur uning
kalamun Pangeran
Mangkunagara prapta
saking kidul dènnya ngrampit
akêkapalan
wadya sèwu watawis

kang nadhahi pra abdi dalêm kaparak
pun Kartinala tindhih
lawan Jawikrama
nanging karoban mêngsah
dene gènipun ajurit
lèr Kaliwingka
Kadhawung ngilènnèki

myarsa bêdhil wor surak tangis gumêrah
kuwur tyasnya sang aji
wong wayang wuyungan
kadya gabah ngintêran
pawèstri myang rare alit
abilulungan
nunjang ngarsa sang aji

wantu dèrèng wontên sitinggil samana
mulat sri narapati
mangalèr katingal
blêduge wong lumajar
kasusu tiba kuwalik
tangi katunjang
tangi malih anggêndring

sampun kobar pondhok kilèn pagêlaran
mungsuh katur umanjing
ngalun-alun samya
sigra têdhak sang nata
ngandika mring para abdi
lah payo bocah
sêdhênge mangsah jurit

abdi dalêm magang sami ting jalemprak
munggèng ngarsa sang aji
ana cikrak-cikrak
ana kang têtayungan
Mangkudiwirya Ngabèi
lêlurahira
Citradiwirya ari

duk inggahe Tumênggung Citradiwirya
tinanêm anèng Pathi
arine gumantya
kalurahane magang
tigang atus ingkang sabin
Mangkudiwirya
bagus anom ing warni

akêkèjèk munggèng ngarsane sang nata
nêpsune awor tangis
mubêng kiprah-kiprah
dalah sakancanira
ana gêdrug-gêdrug siti
ana kang onclang
kèh tingkah ing prajurit

sampun rawuh sang nata ing panangkilan
mulat ngilèn kaèksi
wong kulambi abang
têtiga kang satunggal
udhêng kuning klambi kuning
cêmêng waosnya
sinèrèt wangkit godhi

kang kêkalih tiyang badhugal kewala
nyangkêlit upêt sami
juru ngobong wisma
sang nata angandika
kang katon iki wong ngêndi
wadya turira
têtiyang Sukawati

sri narendra dhawuh nabuh Kyai Becak
agul-agul kang gitik
gumapruk kewala
ping kalih kaping tiga
kaping pat maksih tan muni
katur sang nata
yèn Ki Becak tan muni

sri bupati dahat maras sajroning tyas
agèdhèg ngandika ris
abot Si Sujana
tuhu prajuriting rat
gêtêm-gêtêm sri bupati
wau kang putra
jêng pangran adipati

matur mring kang rama sarwi rawat waspa
kawula nuwun pamit
magut ing ayuda
inggih arsa mêthuka
prange Paman Mangkubumi
singa tiwasa
kang rama ngandika ris

kulup aja anadhahi pamanira
abot Si Mangkubumi
lawan durung môngsa
kang putra kêdah mêksa
kang rama sangêt gondhèli
kadya raup rah
pasuryane jêng gusti

lir garudha pinandêng munggèng wanteyan
saking ngampêting runtik
sang nata umiyat
baris mêndhak atarab
prênah lèr wetan watawis
mung pitung dasa
bandera kalih supit

Punika lajêng nyandhak buku jilidan ôngka III.