surakipun wong Dêmak kadya ampuhan
tangkêpira ngajurit
aran prit anêba
tiyang Sampang sudira
milane rame kang jurit
tiyang ing Dêmak
prasamya ambêdhili

pêtêng dhêdhêt dening kukusing sundawa
satêngahing ajurit
mimis kadya udan
langkung ramening yuda
tiyang ing Sampang kalindhih
kathahên lawan
akathah ingkang mati

sampun kèngsêr yudane wadyèng Madura
ya ta mangetan malih
nagari Japara
wau ingkang sinêdya
arsa binêdhah tumuli
apan ta ana
wau bêbanton malih

Trunajaya utusan mring wong Madura
bantoni kang kalindhih
wong môncanagara
ing bang wetan sadaya
wau ingkang ambantoni
wadya ing Sampang
ingkang dadi têtindhih

ing Japara ing wau sampun kakêpang
wadya alit atintrim
pan angungsi kitha
miwah angungsi wana
ya ta dhinêsêk tumuli
kutha Japara
arsa ginêcak wani

Wôngsadipa amuwêr sajroning kutha
akanthi lan Kumpêni
kang tunggu Japara
watawis rong bragada
sêdya rêrêmpon ingpuri
Ki Wôngsadipa
sampun angati-ati

para putra tansah pinêpêk ing ngarsa
Kiyai Jagapati
Ki Wôngsamênggala
kalawan Wôngsaprana
lan malih Ki Wirapati
Ki Imarêksa
lawan Ki Wiramantri

tan atêbih wau kang kula santana
sumêdya ambêg pati
rêrêmpon kewala
anèng sajroning kitha
anging datan amêdali
tiyang Japara
mawut kang alit-alit

amung kari uwose anèng jro kitha
akanthi lan Kumpêni
wus rakit sadaya
nèng alun-alun sira
tambure tinêmbang muni
pun mayor sira
pun Êbron kang sawiji

Kapitan Bèlêm iya kalawan lutnan
iku gagêdhenèki
saradhadhunira
apan sampun malatar
sanjatanira wus rakit
pasang bandera
sadandanan ing jurit

anèng alun-alun Kumpêni amapan
tangkêpira ngajurit
apan lêlumbungan
tambur muni brang-brangan
mayor ingkang anindhihi
sampun prayitna
sakathahing Kumpêni

kawarnaa wong Sampang angangsêg kitha
lawan môncanêgari
pasisir sadaya
samya ngêpang Jêpara
sadaya sami ambalik
môncanêgara
miwah tiyang pasisir

wus kacukup kitha Japara kakeyang
surake wanti-wanti
lir rubuh kang wiyat
dening suraking bala
Wôngsadipa tan mêtoni
muwêr ing kitha
sampun angati-ati

wong Madura sampun malêbêt ing kitha
polahe gêgilani
kanthi wong Makasar
polahira lwir yêksa
lir banthèng atawan kanin
lir singalodra
rêbat môngsa ngajrihi

wus malêbêt ing kitha sagêgamannya
Kumpêni anadhahi
mariyêm kang munya
kalawan kalantaka
nanging datan angudhili
wadya ing Sampang
ing alun-alun prapti

wong Walônda tangkêpipun lêlimbungan
sarta tambure muni
sanjata sinapan
sarêng muni sadaya
kadya rubuha ing langit
mimis lir udan
sarta swaraning janmi

pêtêng dhêdhêt dening kukusing sundawa
sanjataning Kumpêni
tan ana kèndêlnya
Ngabèi Wôngsadipa
apan ta sampun umijil
lan para putra
amêtoni ing jurit

tan atêbah para mantri ing Japara
sadandanan ing jurit
arame kang yuda
anèng lun-alunira
wong Sampang akathah mati
maksih sudira
wong Madura angukih

nanging Kumpni datan kêna sinawawa
bêdhile tan ngagopi
mimis kadi udan
ngalun-alun Jêpara
rakiting bala Kumpêni
alêlumbungan
nora kêna ingukih

jawining alun-alun kadi ampuhan
tiyang môncanagari
pan mangsah sumahab
mong pasisir arusak
tiyang Japara atintrim
jawining kitha
ngalun-alun ajurit

wong ing Sampang nèng alun-alun kèh pêjah
sami kenging ing mimis
kang ngamuk tinumbak
tiyang Sampang sudira
kang mati akêre wêsi
agêgêndèran
kêre kuningan dening

wênèh wong Sampang akulambi walulang
ya ta sampun kalindhih
yudane wong Sampang
mêdal jawining kitha
bature akathah mati
wong kawan dasa
apan pating gulinting

wong Madura undure apamondhokan
nèng Jagatamu nênggih
balane malatar
tiyang môncanagara
tanapi tiyang pasisir
sami rêrangkah
padha prayitna wèsthi

kawarnaa Wôngsadipa pagunêman
kalawan para mantri
lawan para putra
angling Ki Wôngsadipa
lah kadipundi sirèki
mêngsah kang prapta
angêpung ing nêgari

ing Jagatamu ênggone bêbarisan
kadyaparan gèn amrih
undure kang mêngsah
nora wande yèn rusak
Jêpara kalamun lami
wadya Madura
nèng Jêpara ngêbèki

ya ta matur Ki Ngabèi Wôngsaprana
punika yèn suwawi
inggih kang sanjata
wontêna Danaraja
kang agêng lah dèn pilihi
ingarah-arah
tibanipun kang mimis

Jagatamu punika kang kawuwunga
ing mriyêm miwah bêdhil
saking Danaraja
lawan ing pamondhokan
ugi ingulungkên mimis
wadya Madura
inggih saking ing ardi

ya ta Ki Wôngsadipa sampun arêmbag
minggah dhatêng ing ardi
gunung Danaraja
pan sakèhing sanjata
gêng-agêng wontên ing wukir
mantri Mataram
saragêni nunggoni

Kyai Gulu kalawan Ki Singalodra
lawan Ki Gunturgêni
sapraptaning arga
ya ta Ki Wôngsadipa
sanjata dipun pilihi
ingarah-arah
mimise anibani

ing Jagatamu mêngsah Sampang malatar
ya ta pun Kumbarawi
wau kang prayoga
kang layak nibanana
ing Jagatamu ngungkuli
sigra pinasang
wau pun Kumbarawi

ing Jagatamu wau kang binênêran
pan sampun dèn isèni
ingantêp isinya
mimise wus pinasang
ya ta sinulêt tumuli
ungêl sanjata
lwir obah kang pratiwi

mimis umêsat nibani pasanggrahan
Jagatamu bênêri
gègère puyêngan
kayu katrajang sêmpal
wau katibanan mimis
saking ing arga
langkung agênging mimis

kang kasêrèmpèt wong Sampang kathah pêjah
wong pasisir awingwrin
lan môncanagara
dening ta katungkulan
kawuwung saking ing ardi
ing pamondhokan
pan ingulungkên mimis

tan antara mimis malih anarajang
wau saking ing wukir
kathah ingkang wrêksa
sami katrajang sêmpal
ya ta wau anibani
têngah pondhokan
gègèr yayah sinipi

ing Jagatamu gègère apuyêngan
dening katiban mimis
akathah kang pêjah
lumayu salang tunjang
bodhol sakala kang baris
pan apuyêngan
kalulun tan wruh warti

pan kalulun wong Madura bodholira
ing Jagatamu gusis
têtiyang Madura
lawan tiyang Makasar
ing Kudus kang dipun ungsi
banjur mangetan
kuwur kang wadya alit

kawarnaa Ki Ngabèi Wôngsadipa
apagunêman sami
lawan para putra
arsa atur uninga
dhatêng prabu ing Matawis
yèn ing Jêpara
wau dipun inggahi

wong Madura kawan dasa ingkang pêjah
kupinge dèn irisi
akarsa binêkta
katura ing sang nata
saksana lumampah aglis
pan putranira
ingutus mring Matawis

tan kawarna lampahe ingkang utusan
apan datan alami
ya ta duta Sampang
minggah dhatêng Mataram
prajurit anglêlanangi
Dhangdhangwacana
wau ingkang kêkasih

mêdal Jipang apan anjog Jagaraga
tiyang môncanagari
bang wetan sumahab
saha gêgamanira
Dhangdhangwacana dèn iring
lan wong Madura
polahe gêgilani

nagri Pajang maksih bôngga linawanan
anglawani ngajurit
nanging tan kawawa
nagari Pajang rusak
têtiyang alit awingwrin
marang wong Sampang
lwir banthèng tawan kanin

Dhangdhangwacana angancik ing Kajoran
tingkah anglêlanangi
nagari ing Pajang
anungkul kaèdêkan
tiyang jro kitha atintrim
têtiyang Sampang
tansah anjêjarahi

Dhangdhangwacana pangancike Kajoran
saha bala awrêgil
Panêmbahan Rama
sampun akumpul sira
angadêgakên kang baris
anèng Kajoran
wong Madura kinanthi

padêdesan rinayah kathah binahak
kang tumut ing Matawis
wong desa puyêngan
padha abilulungan
ingkang amiyarsa tintrim
dening wong Sampang
anginggahi Matawis

tiyang Pajang sampun anungkul sadaya
miwah môncanêgari
Warung Garobogan
Balora lan ing Japan
ing Jipang lan Jagaragi
apa-Magêtan
Madiun Panaragi

ing Kaduwang sampun anungkul sêmana
tiyang môncanagari
bang wetan sadaya
miwah pasisirira
sadaya sami ambalik
tiyang Mataram
padêdesane tintrim

sampun katur mring susunan ing Mataram
yèn wong Sampang nginggahi
ran Dhangdhangwacana
angancik ing Kajoran
ing Pajang sampun ambalik
apan kèdêkan
tiyang Pajang awingwrin

Panêmbahan Rama akêmbul wo Sampang
apan sampun ambalik
ngadêgkên gêgaman
wau anèng Kajoran
apan tansah ambahaki
ingkang padesan
ingkang tumut Matawis

sri narendra sakêlangkung dukanira
sigra miyos tinangkil
pêpak para putra
miwah para santana
Pangran Dipati Matawis
munggèng ing ngarsa
lan Pangran Singasari

atanapi pangeran ing Martasana
Pangeran Pugêr nangkil
Pangeran Balitar
Pangeran Pringgalaya
lawan Radèn Wirasari
lan Wiratmêja
Wiramênggala nangkil

angandika sri narendra ing Mataram
mring pangran adipati
sira tumindaka
iya maring Kajoran
lah dadia wakil mami
sira kêriga
sakèhe wong Matawis

yèn wis kalah wong Kajoran boyongana
gawanên mring Matawis
sakèh putraningwang
milua kakangira
angantêpa ing ajurit
marang Kajoran
wong Sampang kang ngunggahi

putraningsun Ki Pugêr sira milua
lawan Ki Singasari
adhi Pringgalaya
kalawan Ki Balitar
lan Si Tumênggung Matawis
Mangunnêgara
milua putra mami

alah payo sira nêmbanga têngara
mangkata padha mangkin
kang kinon anêmbah
sigra nêmbang têngara
orêg wadya ing Matawis
mêpak gêgaman
lwir udan sinêmèni

pating bêr lêba wau tiyang Mataram
sami amêpak baris
ngalun-alun aglar
ing pasar kaèbêkan
gêgaman awarni-warni
tanpa wilangan
kadi prawata sari

ambêranang kang tunggul gula kalapa
pangirid saragêni
anglir kadi udan
gêbyar sanjata lanang
gêgaman dalêm arakit
wakil sang nata
pangeran adipati

lêlayua myang katub ing samirana
lwir ombaking jaladri
lan kriciking watang
srang gadêbêg ing bala
kadi ngobahakên bumi
pangriking kuda
angrok gamêlan muni

pangran dipati lagi amit mring rama
lan Pangran Singasari
Pangran Pugêr sira
Pangeran Martasana
ing rama winêling-wêling
dèn aprayitna
sun srahakên ing Widi

para putra wus atur bêkti sadaya
ya ta kondur sang aji
lumêbèng ing pura
ing jawi awurahan
punggawa lan para mantri
mêpak gêgaman
kadi prawata sari

sampun kondur Pangran Dipati Mataram
Pangeran Singasari
Pangran Martasana
Pangeran Pugêr sira
wus kondur saking anangkil
sigra adandan
sakapraboning jurit

wus sumaos wahana turôngga aglar
kadi prawata sari
barising kaputran
gêgaman warna-warna
wus pêpak kang punang baris
dyan kawarnaa
pangeran adipati

wus siyaga sadandananing ayuda
waos agêm wus mijil
miwah kang sanjata
dhahar wus tinampanan
ing wadya andêl pinasthi
para lêlurah
sami saos ing jawi

pangran dipati wus angrasuk busana
sadandanan ing jurit
dhuwung acuriga
rasukan lapis tiga
kadi Hyang Asmararêsmi
wus asiyaga
pangran dipati mijil

ginarêbêg dening kang para lêlurah
swarane gêgêtêri
lir môngsa kasapta
wau swaraning bala
kêrigan wadya Matawis
lwir wrêdu angga
dhêndhêng baris ing wingking

budhal baris ing Mataram
yèn sinawang kadi prawata sari
lêlayu myang umbul-umbul
katub ing samirana
asrang umung swaraning bala anguwuh
ing rowang lir kadi gêrah
kriciking astra agathik

Pangran Dipati Mataram
nitih kuda rêspati songsong kuning
waos sulam munggèng pungkur
mamas kang munggèng ngarsa
amarapit payung agung munggèng ngayun
kang munggwing awuri pisan
wong satus anumbak putih

ginarêbêg ing lêlurah
atanapi para andêling jurit
kang para rayi ing pungkur
samya anitih kuda
ginarêbêg ing wadyanira kumutug
dening asring tiningalan
prasamya asongsong kuning

gêgamane warna-warna
amarapit kanan kalawan kering
ingkang lumampah ing ngayun
bupati ing Mataram
para arya ngabèi lawan tumênggung
pangeran ing Pringgalaya
kang dadi cucuking jurit

lawan Pangeran Balitar
atanapi tumênggung ing Matawis
sawadyanira kumutug
wau ing lampahira
Mangunnêgara ika kang munggèng ngayun
lawan Radèn Wiratmêja
Wiramênggala prajurit

marga agêng kaèbêkan
ambalabar wadyabala Matawis
prasamya prayitnèng kewuh
kêrig wadya Mataram
sampun mêdal saking Taji pan anglurug
ing Kajoran kang sinêdya
kuwur manahe wong cili

ya ta wau kawara
Pangran Kajoran sampun ngadêg kang baris
sêmana sampun angêmbul
lan baris ing Madura
bala Sampang dening ta têtindhihipun
awasta Dhangdhangwacana
agêng ainggil tur wani

ing Pajang apan kabahak
samya nungkul mring Dhangdhangwacanèki
môncanagara wus têluk
Kaduwang Kamagêtan
wong Madura angajrihi tandangipun
ya ta wau kawarnaa
barise tiyang Matawis

ing Kajoran sampun prapta
wong Mataram sampun prayitnèng wèsthi
Kajoran sampun kakêpung
surak kadi ampuhan
Panêmbahan Rama wus prayitnèng kewuh
apan sampun asiyaga
sadandananing ajurit

miwah ingkang para sabat
wus adandan sêdya tumut ing gusti
tiyang Madura kumutug
sira Dhangdhangwasana
amêtoni ing ayuda karsanipun
wadyabala ing Mataram
surake awanti-wanti

tanapi tiyang Kajoran
wus akumpul sêdya mêtoni jurit
tiyang Madura anggrêgut
tanapi wong Mataram
sami purun kadar pira mungsuhipun
tiyang Mataram akathah
ya ta acampuh kang jurit

sanjata muni lwir bêntar
kang pratala anglir udan kang mimis
pêtêng lir pendah pêpêdhut
satêngahing ayuda
dening kukusing sundawa kadya jawuh
mimis satêngahing rana
arame kang punang jurit

arame kang punang yuda
wong Madura kalawan wong Matawis
swaraning surak lir guntur
sêsambating kabranan
ingundurkên ingkang wingking maksih purun
wau têtiyang Madura
yudanira pan kalindhih

prajurite kathah pêjah
wong Kajoran wau sigra nulungi
saha gêgaman anggrêgut
nanging si kêkathahan
wong Kajoran ing wau kathah kasambut
wantu kêkathahên lawan
prasasat katiban wukir

kondur têtiyang Madura
wong Kajoran kondurira awingwrin
ya ta kasaput ing dalu
sami apamondhokan
arêrangkah sami aprayitnèng kewuh
wau têtiyang Madura
manahe tan kêna pulih

tanapi tiyang Kajoran
manahira apan asangêt miris
ya ta sêmana ing dalu
pan sami parêmbagan
Panêmbahan Rama lan sêntananipun
prayoga yèn angêmbula
mangetan tunggal abaris

kalawan Ki Trunajaya
nora nana ingkang keron ing pikir
pasthi ing ayuda kukuh
benjang nadyan wangsula
mring Mataram bêktaa gêgaman agung
aja atanggêl ing lampah
Dhangdhangwacana mêthuki

ya ta prasami arêmbag
Pangran Kajoran sigra dandan tumuli
sumêdya lolos ing dalu
lan saanak rayatnya
wus adandan awatara têngah dalu
kang kulawarga sadaya
apan sami dèn wangsiti

saksana anuli bubar
wong Madura kang lumakyèng ing wuri
apan kasuswa ing laku
akyèh ingkang tinilar
Panêmbahan Rama lampahe andarung
sumêdya angêmbul lampah
lan kang anèng Surabanggi

wong Mataram pan uninga
yèn Panêmbahan alolos wêngi
wus raina dyan tinumpu
Kajoran jinarahan
pan binoyong tiyang Kajoran kang kantun
dalêmira ingobongan
dening têtiyang Matawis

sampunira jinarahan
wong Kajoran binêkta mring Matawis
pangeran dipati kondur
lawan para santana
tan kawarna kang mantuk dhatêng Matarum
sira Pangeran Kajoran
lajêng dhatêng Surabanggi

apanggih lawan kang putra
Trunajaya langkung marmaning galih
tan kawarna laminipun
ya ta agênti warsa
Panêmbahan Madurêtna wus arêmbug
sumêdya angalih praja
akêkutha ing Kadhiri

sadaya wus samya rêmbag
wong môncanagara miwah pasisir
ingkang wus sami atêluk
datan ana sumêlang
ing saparentah mapan sami asuyud
sêmana datan winarna
ing marga praptèng Kadhiri

tan winarna polahira
karya kutha sasamêkta wus dadi
kalangkung samêkta kukuh
adan atata gêlar
ing ayuda saha sanjata wus dinum
kang mungguh ing asrèng wuntat
kanan kering wus arakit

dening ingkang tinanggênah
anêtêpi kantun ing Surabanggi
ingkang anjaga pakewuh
santana ing Madura
pan akanthi lan wong Surabayanipun
tansah amawi gêgaman
tan ana sumêlang kapti

ya ta wau kawarnaa
kang umadêg nagara ing Kadhiri
kang tansah agunêm catur
amrih arjaning lampah
Panêmbahan Madurêtna wus arêmbug
lan Raja Galèngsong sira
minggah dhatêng ing Matawis

miwah Panêmbahan Rama
angrêmbugi satu kalawan pasthi
ing Mataram pan wus sêpuh
ungsume yèn rêngkaa
wus apêpak gêgaman sajuru-juru
pasisir môncanagara
wau kang sami ambalik

sami amêpak gêgaman
wus arakit sêdya minggah Matawis
wus prapta samayanipun
sigra anuli bubar
apan pinaju kalih ing lampahipun
dening ingkang mêdal wetan
wau ingkang anindhihi

awasta Ki Wôngsaprana
lampahira pan mêdal ing Sêmawis
mêdal Pingit lampahipun
ing Têrayêm sinêdya
wontên malih Mangkuyuda kanthinipun
awasta Dhangdhangwacana
sami prakosa ing jurit

tanapi bala Makasar
ingkang anunggil Mangkuyuda sami
dening ta pangajêngipun
wasta Dhaèng Marewa
wontên malih awasta pun Busung Marnung
polahe lir warduangga
pan sarêng bubar kang baris

têtiyang môncanagara
ing bang wetan apan sami angili
lawan sagêgamanipun
kèhing bala sumahab
tan kawarna lakuning baris anglurug
sakathahe wong bang wetan
suyud manahe awingwrin

tan kawarna lampahira
ing Garompol wau pan sampun prapti
ya ta amondhok akumpul
dènnya apadandanan
angantèni rowangira ingkang kantun
anèng sabranging bangawan
kalangkung agênging baris

wong sabrang wetan puyêngan
agegeran sadaya sami angili
lumayu arêbut dhucung
lawan saanak rena
tiyang Sampang ambêbajag polahipun
angling pendah saradula
kang abôngga dèn patèni

tiyang èstrine tinawan
jinarahan rajakayane ênting
wong Pajang sami misuwur
yèn wadya Sampang minggah
sampun prapta sabrang bangawan gènipun
ing Garompol binarisan
risak wong pinggir banawi

tiyang Pajang apuyêngan
samya ngili manahira awingwrin
dening ing warta misuwur
akarsa ingunggahan
dening tiyang Madura nèng sabrang banyu
para punggawa ing Pajang
pan sami amêpak baris

kawarnaa wong Madura
Mangkuyuda sampun nabrang banawi
ing kali Sêmanggi umung
saha bala sumahab
tiyang môncanagara suwarninipun
sami kêrigan sadaya
anglurug dhatêng Matawis

tanapi tiyang Makasar
solahira kadi banthèng akanin
wus nabrang sawarninipun
wadyabala bang wetan
anèng kali Sêmanggi swarane umung
kang para umbul ing Pajang
sêdyane amapag jurit

sinêrang datan kawawa
pan kalulun wadya Pajang awingwrin
saanak rabi lumayu
angungsi mring Mataram
apuyêngan têtiyang Pajang pan mawut
ing padesan kagegeran
sadaya sami angili

angungsi dhatêng Mataram
kang sawênèh angungsi dhatêng wukir
tiyang padesan wus kêbut
angungsi apuyêngan
wong Madura gêgilani tandangipun
ing Pajang wus kaancikan
durmane kang anglakoni

tiyang Pajang kang kantun mirut sadaya
apan sami ambalik
tan ana akawal
ing Pajang wus kèdêkan
sangsaya agêng kang baris
Dhangdhangwacana
dadya cucukingjurit

wontên dene kang dadi panêngênira
ingkang pangawat keri
Arya Môndhalika
miwah tiyang Makasar
kang dadi cucuking jurit
Ki Dhaèng Mrewa
lawan Dhaèng Makinci

Busung Marnung kalawan Dhaèng Mabelah
gêgamannya saligi
towok lawan pêdhang
wong Makasar malatar
tanapi môncanagari
pan amêlatar
kadya prawata sari

ya ta budhal bala bang wetan sadaya
untabe angajrihi
sira Mangkuyuda
kang dados gêgunungan
arusuh lampahing baris
tansah bêbahak
wong Madura lir bêlis

padêdesan lèr Mataram apuyêngan
sêdya sami angili
angungsi jro kitha
wênèh angungsi arga
wong Sampang ambêbajagi
tiyang Mataram
kang lanang dèn patèni

ingkang èstri tinawan tur dhinedhelan
kang kumbi dèn gantungi
wênèh kinukusan
amrih sami mêdala
darbene kang dèn pêndhêmi
pan anggêgila
wong Madura lwir bêlis

tan kawarna lakune wadya bang wetan
ing Kajoran wus prapti
lajêng lampahira
ing Taji Pamondhokan
sigêgên kang anèng Taji
kang kawarnaa
ingkang mêdal Matawis

sabubarira saking ing Pingit ika
ing Tarayêm wus prapti
ya ta pamondhokan
sira Ki Wôngsaprana
sigêgên datan kawarni
dyan cinarita
Sri Narendra Matawis

pan pinêpak wadyabala ing Mataram
arsa mapag ing jurit
ingkang para putra
miwah para santana
pêpakan ing pôncaniti
pan asiyaga
sakapraboning jurit

putra sêpuh Pangran Dipati Mataram
sumêdya angawaki
lawan arinira
Pangeran Pugêr sira
lan Pangeran Singasari
lan Martasana
wus siyaga ing jurit

sampun pêpak para dipati Mataram
sakaprabon arakit
Pangran Pringgalaya
tumênggung ing Mataram
para putra ing Matawis
wus apamitan
ing rama atur bêkti

wus linilan bubar gêgaman Mataram
kang dadi sênapati
pangran adipatya
rêspati nitih kuda
prajurite amarapit
awarna-warna
gêgaman ing Matawis

munggèng ngarsa tiyang sèwu numbakanyar
dadya cucuking jurit
lawan wong bumija
gêgaman ambêranang
priyayi agêng nambungi
sagêgamannya
kalawan wong panumping

tanpa wilangan gêgaman ing Mataram
kadya prawara sari
marga kaèbêkan
balabar padêdesan
anglarug lampahing baris
dyan kawarnaa
kang abaris ing Taji

wus ingangsêg gêgamaning wong Madura
ingkang saking ing Taji
myang Ki Wôngsaprana
saking Tarayêm bubar
wus kumpul lampahing baris
nèng Pajarakan
sampun anunggil kapti

tan antara wus sami ngangsêg ing yuda
ingkang wadya amalih
lawan wong Makasar
mangulon lampahira
Dhangdhangwacana kang ngirid
Talagawana
wau kang dèn anciki

atanapi Ki Tumênggung Mangkuyuda
sampun angangsêg baris
lawan Wôngsaprana
wong Sampang amalatar
polahe kang gêgilani
wadya Mataram
kang amapag wus prapti

sarêng mulat wong Sampang lan wong Mataram
anèng ing Kalianjir
têmpuhe kang yuda
arame long linongan
kadya rubuha kang langit
dènnya ayuda
mimis kadya garimis

ing Talagawana arame ayuda
wong Makasar nindhihi
kadya saradula
wong Makasar kotbuta
angamuk angowak-awik
miwah wong Sampang
kadya banthèng akanin

nora bakal baya wus karsaning Suksma
rusake ing Matawis
pan sapolahira
wong Mataram kasoran
dènnya ajurit kalindhih
de wong Madura
baya karsaning Widi

para prawira prajurit ing Mataram
nora duwe kawanin
miwah para putra
manahe lir wanodya
tan darbe kawanèn wingwrin
marang wong Sampang
wong Mataram kèh mati

pan kalindhih yudane tiyang Mataram
alorodan kang baris
tan kêna tinata
nora môngga puliha
para prawira awingwrin
pan kapalajar
para putra Matawis

angungsi kitha wadyabala Mataram
puyêngan sanagari
tiyang ing Mataram
lir gabah ingintêran
sadina-dina atintrim
saanak rena
dening miyarsa warti

atanapi têtiyang jawining kitha
apuyêngan angili
lan saanak dhara
wênèh angungsi kutha
ana kang angungsi wukir
pan apuyêngan
lir gabah dèn intêri

wong Madura sampun angangsêg ing kitha
lan wong môncanagari
anèng Pajarakan
Tumênggung Mangkuyuda
prajurite dèn undhangi
sira dhêsêka
kuthane wong Matawis

obongona omah sajawining kitha
manawa wong Matawis
ana ingkang bôngga
lah sira patènana
payo obongana aglis
karêpe uga
ing jro kitha atintrim

ingobongan omah sajawining kitha
sarta dipun jarahi
surak lir ampuhan
wong Sampang ambêbajag
sajroning kitha atintrim
pan apuyêngan
manahira awingwrin

para punggawa miwah para santana
myang ingkang para mantri
anèng pagêlaran
miwah kang para putra
pêpak anèng pôncaniti
pan asiyaga
sakapraboning jurit

anyaosi karsanira sri narendra
manawa sri bupati
miyosi ngayuda
mila para punggawa
asaos ing pôncaniti
dyan kawarnaa
Sri Narendra Matawis

wus uninga lamun jangjining Pangeran
tan kêna dèn gingsiri
yèn kitha Mataram
pan sirna jênêngira
sri narendra ing Matawis
pan anarima
marang titahing Widi

srinarendra akarsa atilar pura
kèngkêr saking Matawis
tan kêna ingampah
nagri Mataram rêngka
pan sampun têka ing jangji
ing satus warsa
jênênge ing Matawis

ingundhangan para sêlir lawan garwa
tiyang sajroning puri
kinèn adandana
karsane sri narendra
akarya lolos ing wêngi
saking Mataram
busêkan wong sapuri

pan adandan sakêlarira ambêkta
lir gabah dèn intêri
miwah para putra
pan sampun winangsitan
sang nata lolos ing wêngi
saking jro kitha
ya ta datan tumuli

malêm Akad tanggal ping wolulas Sapar
tahun Be môngsa kalih
ya ta sinangkalan
dening ingkang anurat
rusaking nagri Matawis
pan sirna ilang
rasane ingkang bumi

pan ing dalu bubare sri naranata
saking sajroning puri
ing pura puyêngan
tangis kadya ampuhan
tunjang-tinunjang pawèstri
sakêlalira
dunya kang dèn bêktani

apuyêngan tambuh mungsuh lawan rowang
gègèrira ing wêngi
wisma ingobongan
tangis kadya ampuhan
kadya gabah dèn intêri
wadya Mataram
padha arêbut urip

salang tunjang kasêlêk pisah lan trêsna
amung kang anak rabi
binêkta tan pisah
dunya datan kaetang
amung anake dèn indhit
gigal dêdalan
anake tan dèn tolih

rabinira angucap nakira gigal
kang lanang anauri
lah gigal oraa
ginaweapa bocah
prandene gampang kinardi
balikan sira
dèn akêbat lumaris

ilang oraa sok aja ilang sira
lah biyangane kênyik
sun ênggo bibitan
ya ta sêlêk katunjang
wênèh angulari rabi
kantun wong kathah
wênèh pisah lan laki

pan ambondhèt marang ing wong lanang liya
awak ingsun kiyai
dawêg dika bêkta
benjing kartaning jaman
awula andika kawin
sun angawula
prandene laki mami

pan aninggal si jênat tan angruruha
kathah solahing èstri
mêdal saking kitha
wadyabala Mataram
angulon dènnya angili
tut wingking sira
marang sira narpati

kang sugih anak kalangkung susahira
ginendhong lan dèn indhit
sawênèh punika
ana winot ing kuda
pating barêngèk anangis
kawêlasarsa
kang mêksih dèn susoni

pan katunjang dening wisma ingobongan
lwir grah swaraning tangis
sawênèh angucap
anakmu ilang papat
ingkang lanang anauri
ilang oraa
pan ora dadi pikir

parandene tan ngomani sêga wadhang
aja maras ing ati
sun maksih nonoman
wasis akarya bocah
ing benjing ingsun ilèni
agawe bocah
parandene agampil

kawarnaa sri narendra ing Mataram
ingkang atilar puri
anitih dipôngga
wus anabrang Paraga
angilèn sêdya dèn ungsi
kang para putra
tumut tan ana kari

kawarnaa Ki Tumênggung Mangkuyuda
sampun midhangêt warti
yèn Prabu Mataram
gingsir saking ing pura
angilèn nabrang banawi
suwêng ing pura
putra tan ana kari

ri saksana Ki Tumênggung Mangkuyuda
kitha dipun lêbêti
wong Sampang sumahab
samya lumêbèng kitha
apan angrêrayah sami
lir warduangga
puyêngan wong Matawis

Ki Tumênggung Mangkuyuda anèng pura
wau kang dèn kakahi
têtiyang Mataram
kang kantun apuyêngan
kalangkung kawêlasasih
sami tinawan
kang lanang dèn patèni

sakalangkung wong Madura sumawawa
polahe gêgilani
pan dadi bêbasan
bajag Sampang arêsah
giris sakèh aningali
dhasar andhugal
mênang aprang pan baring

Dhangdhangwacana kang kinèn anusula
marang sri narapati
ambêkta wong Sampang
miwah tiyang Makasar
anututi ing nrêpati
tiyang Mataram
kang kacandhak kyèh mati

kang anutut pinapala dhinedhelan
darbèke dèn ambili
kang èstri tinawan
pan sarwi tinataban
bêbêktane dipun ambil
sarwi jininah
ing pikir saha tintrim

Ki Tumênggung Mangkuyuda kantun pura
amung ingkang nututi
Ki Dhandhangwacana
bêkta bala sumahab
sigêgên datan winarni
dyan kawarnaa
ingkang atilar puri

Prabu Mataram kalawan para putra
sampun anabrang mangkin
lèpèn Bagawônta
pan mêdal ing Wêwaja
angilèn datan anolih
mêdal ing rawa
lampahe sri bupati

gêrawalan ingkang wadya kadhungsangan
manawa dèn tututi
dening wong Madura
miwah kang wong Makasar
urut sèwu dèn margani
datan kawarna
polahira ing margi

wontên dene putra kang angiring sira
Pangeran Pugêr nênggih
Pangran Martasana
Pangeran Singasêkar
Radèn Tapa mêksih alit
anging kang raka
jêng pangeran dipati

ingkang tansah lumampah anèng ing wuntat
mila lumampah wuri
sêmu lampahira
ngajêng-ajêng putusan
saking Trunajaya ugi
ubangginira
mangke wus anglampahi

nanging angajêng-ajêng tan ana prapta
warnanên sri bupati
lajêng lampahira
dumugi bumi rema
wastaning dhusunnirèki
ing Kawisanyar
nèng ngriku sri bupati

ing patêgalan dhusun ing Kawisanyar
binegal sri bupati
mring wong Kawisanyar
tandange anggêgila
sakathahing para nyai
sami karuna
sadaya dèn dhèdhèli

maring têtiyang Karanganyar punika
angandika nrêpati
iya bênêr sira
ambegal maring ingwang
ujêr sira durung polih
ing barkat ingwang
angandika sang aji

hèh bocah wadon lah padha tawurana
uwang iku dèn gêlis
wong kang ambêbegal
saksana tinawuran
uwang maring para gusti
kang ambêbegal
nanging mêksa dhèdhèli

asmu duka sang nata dènnya ngandika
apan ngipat-ipati
mring wong kang bêbegal
ora salamêt sira
mêngkono polahirèki
sigra sang nata
lajêng dènnya lumaris

kang ambegal sami alumpuh sadaya
tan wontên bisa mulih
maring wismanira
wontên dene sang nata
lajêng angilèn lumaris
bumi Toyamas
wau kang dèn margani

lampah dalêm dumugi ing Ajibarang
arêrêp sri bupati
ya ta kawarnaa
pangeran adipatya
saarinira angiring
lampahira gya
sumusul ing nrêpati

sapraptane ing ngarsanira sang nata
jêng pangran adipati
wus samyatur sêmbah
saha lênggah mangrêpa
sri narendra ngandikaris
dhatêng kang putra
pangeran adipati

adipati anom sira abalia
sira rêbuta mangkin
ya nêgaranira
kalawan arinira
padha milua abali
rêbut nagara
ya ta pangran dipati

aturira saha sêmbah mring kang rama
kawula sri bupati
nuhun duka nata
yèn kawula wangsula
datan purun anglampahi
sêdya kawula
pêjah gêsanga ugi

sampun pisah kawula lan sri narendra
sang nata ngandikaris
lah pagene iya
têka mêngkono sira
lamun mêngkono sirèki
wis arinira
sun tarine ing mangkin

lah sirèki Dipati Pugêr balia
sira rêbuta ugi
ya nagaranira
dene ing jênêngingwang
pan wun karsaning Hyang Widi
mulane sira
wong anom kang sun srahi

kayapriye Ki Pugêr ing aturira
Pangeran Pugêr angling
matur ing sang nata
inggih dhatêng sandika
yèn antuk pangèstu aji
jasad kawula
sampun dhatêng ing sakit

nadyan dhatêng ing pêjah tan gumingsira
kawula anglampahi
saandika nata
sang nata angandika
yèn mêngkono sira kaki
mugi ta sira
rinêksaa Hyang Widi

lan maninge sira sun wèhi gêgaman
sira anggoa kaki
dhuwung babrêkatan
ran Ki Maesanular
lawan tumbak ingsun kaki
ababrêkatan
Ki Palèrèd rannèki

iku padha sun warisakên ing sira
pikukuhing ajurit
tumbak dhuwungira
karoban babrêkatan
ingsun wus pracayèng galih
amung ta ingwang
titip arinirèki

ya Ki Tapa kang sun titipkên ing sira
poma mongên dèn bêcik
benjang jinênêngna
anèng Pathi nagara
wruhanira iku kaki
ing têmbe yogya
dadi kanthinirèki

wêcaningsun arinira iku benjang
yèn wis ngadêg ing Pathi
pan pilih bobotnya
ujare ing wirayat
kang putra sahatur bêkti
sira sang nata
ya ta ngandika malih

alah uwis kaki sira abalia
arêbuta nagari-
nira ing Mataram
kang milua ing sira
Si Martasanarinèki
ngadêga Jênar
lawan Si Singasari

deningingsun kaki laju lakuningwang
anging kakangirèki
iya Ki Dipatya
Anom Mangkunagara
aywa pisah lawan mami
têlas wêlingnya
sang nata brôngta kikin

kang putra sigra tur bêkti
sumungkêm padaning nata
mangusap lêbu mukane
apamit gya bali sira
ing Jênar kang sinêdya
kawarnaa sang aprabu
ya ta lajêng lampahira

ing Ajibarang kawingking
nanging lampah dèrèng liwat
saking bumi Toyamase
sêmana sri naranata
lampahe sarêng prapta
dhusun Pasiraman wau
sang nata anyandhak gêrah

dening putra kang umiring
kang tan têbih lan sang nata
mung Pangran Dipati Anom
Mangkunagara Mataram
kalawan arinira
anênggih kang mêksih timur
ingkang nama Radèn Tapa

sêmana sri narapati
ngandika mundhut dawêgan
dhatêng pangran dipatyanom
sigra ngutus wadyanira
pangeran adipatya
amundhut dawêgan wau
sigra katur kang dawêgan

dhatêng pangeran dipati
wau kang punang dawêgan
sigra anuli binolong
dawêgan mring jêng pangeran
ngaturakên sang nata
kalane dawêgan katur
wus kapanggih bêbolongan

ya ta ngandika sang aji
lah tarima ki dipatya
gonira wèh dêgan mring ngong
ingsun wêruh karêpira
yèn sira gege ingwang
ywa sira gegea ingsun
iya ta môngsa wurunga

lah têka mêngkono kaki
iya mêngko karsanira
apan ta sira bêngiyèn
ingsun kon angrêbut sira
marang nagarinira
dene sira nora purun
ing mêngko mangkono sira

lah iya wruhanirèki
ki dipati jênêngira
amung awakira dhewe
ingkang mukti awibawa
datan têrah ing suta
lan duwe wawêkas ingsun
ki dipati maring sira

ing besuk sapungkur mami
sira myang nak putunira
ora sun kawênangake
nyadran na astananingwang
ya ta sri naranata
saya ngranuhi grahipun
pangran dipati uninga

yèn kang rama angranuhi
gêrahira tiningalan
ya ta pangran dipatyanom
tansah sira mêkul pada
saha mijil kang waspa
kang rama wungu angrangkul
ing janggane ingkang putra

sarya ngandika sang aji
dhatêng putra jêng pangeran
adhuh nyawa anak ingong
ki dipati wruhanira
lah ingsun iki uga
wus pasthi karsa Hyang Agung
yèn wus puput jênêng ingwang

iki babrêkatan mami
kabèh sira tampanana
yogya sira kang aduwe
pan sira putra ngong tuwa
kang yogya gumantia
marang panjênênganingsun
nanging ta wawêkas ingwang

marang sira ki dipati
yèn ingsun têkèng wêkasan
poma ta wawêkas ingong
kaki sira angetana
ngajaka wong Walônda
iku kanthinên prang pupuh
amalêsa ukum sira

marang wong bang wetan benjing
iya sun amini sira
sira rêbuta palugon
nagaranira Mataram
yèn kanthi wong Walônda
ing ajurit pilih mungsuh
pan wus karsaning Hyang Suksma

iku mingêr sawab salin
iya mangsane ing benjang
si kapir unggul yudane
karane sira kanthia
ing mangko Si Walônda
angrêbut prajanirèku
ing Mataram iku benjang

lan malih wawêkas mami
ki dipati maring sira
yèn sun wus têkèng sumados
wus mantuk ing rahmattolah
iku ta layon ingwang
sarèkna Têtêgil iku
tunggalna lan guruningwang

kang sinare ing Têtêgil
iku kaki guruningwang
dening ta wawêkas ingong
ki dipati maring sira
iku kalamun ana
ing kono lêmah mamundhuk
dèn enggal sira gôndaa

kalamun gandane wangi
ing kono panggonaningwang
ri sampun têlas wêlinge
sang nata ing gêrahira
saya nglayadi ika
saksana amapan sampun
kang nangis kadya ampuhan

amung pangran adipati
kang nungkuli sedèng rama
lan putra kang wuragile
kang anama Radèn Tapa
sigra pangran dipatya
wus sung wruh mring Ki Tumênggung
Martalaya ing Têtêgal

saksana mangkat tumuli
Ki Tumênggung Martalaya
dhatêng Toyamas lampahe
mêthuk lalone narendra
sigra binêkta enggal
kang layon mring ki tumênggung
dhatêng nagri ing Têtêgal

pangran dipati tan kari
ngiringkên layoning nata
sêmana prapta lampahe
nênggih sêstana Têtêgal
bumi wangi kapêdhak
tan antara layon prabu
apan sampun sinêstana

ri uwus sumalah mangkin
sri bupati ing Mataram
ing Têgalgônda sinare
ingkang kantun kawarnaa
para putra têtiga
sakawan lan arinipun
ingkang dèrèng antuk nama

mangkana wau winarni
sasedane ingkang rama
sumêdya samya apulèh
dènnyarsa ngrêbat Mataram
pan wus anunggil karsa
ing Pagêlèn ênggènipun
ing Jênar gènnya palênggah

ing Pamalang uwus ngalih
apan ta suyud sadaya
sakathahipun wong kilèn
dening mantri ing Mataram
nama Gajah Pramana
punika wau kang kantun
ngawula mring rajaputra

Pangeran Pugêr anênggih
asare dalu supêna
panggih lan rama tingale
ingkang sampun tulus seda
jro supêna ngandika
lah balia anak ingsun
rêbutên nagri Mataram

mêngko wus usume kaki
kêkuthaa anèng Jênar
sapanglilire asare
rajaputra pan kalintang
gêgêtun supênanya
atari pra mantrinipun
tanapi para punggawa

miwah para tapa nênggih
karsanira sang aputra
arsa jumênênga katong
sinebaa pra punggawa
miwah pra mantrinira
sakèh pra punggawa mêthuk
tanapi kang para tapa

ya ta sang aputra aglis
sampun jumênêng narendra
Senapati Ngalagane
Sayidin Panatagama
akêkutha ing Jênar
Puragônda wastanipun
pra mantri suyud sadaya

yèn sineba sri bupati
pinarêg anèng dhêdhampar
sêmana pra santanane
akathah ngantuni ika
Radèn Wirataruna
Radèn Rôngga apan kantun
tanapi para punggawa

miwah ingkang para mantri
Tumênggung Gajah Pramada
apan kantun sakancane
ngawula mring radèn putra
miwah rayi katiga
wong Bagêlèn apan suyud
sami kinulawisudha

wau limanê sang aji
tinilar anèng ing marga
pan wus pinurugan age
warnanên tiyang Madura
ingkang nututi ika
Dhangdhangwacana pangayun
kandhêg wontên Jagabaya

polahe anggêgilani
wong Kalagan kang amapag
pranging Wêwaja arame
tiyang Bagêlèn sumahab
sami ngantêp ing yuda
mantri ing Kalagan wau
sami ngawaki priyôngga

arame dènnya ajurit
dènnya aprang Jagabaya
tan arsa mundur tandange
prajurit Dhangdhangwacana
ika apan kawasa
tan pasah ing waos dhuwung
arame prang long-linongan

ing sabên dina ajurit
kalawan tiyang Kalagan
bêdhil-binêdhil arame
wadya akathah kang pêjah
buru-binuru ika
anèng ing Jagabayèku
wong Bagêlèn tinindhihan

mring pra santana Matawis
ing sabên dina ayuda
kasaput wêngi arèrèn
enjang anêmbang têngara
sira Dhangdhangwacana
ngundhangi ing wadyanipun
kalawan prajuritira

tiyang ing Madura sami
anggrêgut ingtandangira
sêdya angantêp jurite
ing keri tiyang Makasar
prajurit ing Madura
apan asiyaga sampun
miwah wadya ing Kalagan

sêdya ngantêp ing ajurit
Panêmbahan Ing Alaga
ingkang nindhihi jurite
dadya kang prajurit samya
miwah para santana
sadaya apan anggrêgut
Rahadèn Wirataruna

Radèn Wiramênggalèki
Tumênggung Gajah Pramada
Pangeran Martasanane
lan Pangeran Singasêkar
samya nitihi yuda
sumêdya rêbat kadhatun
sigra campuh ing ayuda

arame têmpuhing jurit
buru-binuru kang yuda
wong Sampang kasor jurite
malah akathah kang pêjah
wong Madura Makasar
sêmana sampun kaburu
wong Sampang lorod mangetan

dènnya amburu mangungkih
wau prajurit Kalagan
wus nabrang Jagabayage
sumêdya arêbat pura
pan saya angsal manah
tiyang Bagêlèn anggrêgut
myang Panêmbahan Ngalaga

wau kalawan kang rayi
wus anabrang Jagabaya
wong Madura palayune
datanpa nolih ing wuntat
kalawan wong Makasar
ngungsi kitha sêdyanipun
warnanên kang kari ika

ingkang angakahi puri
Ki Tumênggung Mangkuyuda
punika ingkang angrêngkoh
nênggih kadhaton Mataram
polahira wong Sampang
lwir yêksanon daging wau
Dipati Sampang kacandhak

ingkang anèng ing Matawis
Ki Dipati Cakraningrat
sampun lamikacêkêle
mring prajurit Mangkuyuda
wus binoyong mangetan
sêmana pan sampun katur
dhatêng Radèn Trunajaya

ya ta wau dèn sakiti
ingkang paman Cakraningrat
dinèkèk ing Lodhayane
wau lawan rabinira
langkung kawêlasarsa
ênêngêna tan winuwus
warnanên Dhangdhangwacana

ingkang kaburu angungsi
ing jro kathi ing Mataram
tan kari lan sarowange
ya ta wau Panêmbahan
Ing Alaga kalawan
ingkang rayi ambêbujung
dhatêng Ki Dhangdhangwacana

saha gêgaman ngajrihi
ya ta têtiyang Mataram
sêmana kathah kang rawoh
dening amiyarsa warta
kalamun gustinira
wangsul malih juritipun
marminipun wong Mataram

sumahab wau kang prapti
apan sami angawula
nênggih dhumatêng sang katong
Panêmbahan Ing Alaga
saya kêkah kang yuda
dening têtiyang Matarum
kang mawut sami ngalêmpak

lampahira sampun prapti
wau nagri ing Mataram
sumahab wau barise
anèng sajawining kitha
Tumênggung Mangkuyuda
kang anèng jroning puragung
kalawan Dhangdhangwacana

lawang kitha dèn tangkêbi
samya miris manahira
wong Madura sakathahe
kang sami kaburu ika
miwah bala Makasar
samya miris manahipun
dening sajawining kitha

malatar kang punang baris
kang sinêmbah Ing Alaga
kang sêdya ngrêbat purane
tan kawarna polahira
dènnya amagut yuda
wong Sampang miris tyasipun
lolos ing dalu sêmana

saking kitha ing Matawis
Ki Tumênggung Mangkuyuda
datan kari sabalane
apan sami garawalan
palayune angetan
Kadhiri sêdya jinujug
tan kawarna lampahira

warnanên sri narapati
kalawan kang rayi ika
sampun karêbat purane
Panêmbahan Ing Alaga
wus ngadhaton Mataram
wus têtêp malih sadarum
wadyabala ing Mataram

kathah ingkang sami prapti
para mantri myang kapêdhak
miwah pra santana kabèh
têtêp panjênêngan nata
anèng kitha Mataram
ingkang wadya pan sumuyud
sêmana kang pra santana

prasami jinunjung linggih
wontên kang rayi satunggal
sêmana dèrèng alunggoh
ya ta kinulawisudha
jinunjung lungguhira
sinungan kêkasihipun
Pangeran Arya Panular

miwah pra santana sami
sadaya jinunjung lênggah
tanapi tiyang Bagêlèn
sami kinulawisudha
pan akathah lêlênggah
lampit nèng nagri Matarum
prasamya suka manahnya

ingkang kinarya pêpatih
dhumatêng sri naranata
Ki Arya Môndhalikane
aparentah wong Mataram
wau para santana
pan sami jinunjung lungguh
Rahadèn Wirataruna

pan sampun jinunjung linggih
ing wau kêkasihira
Dipati Mangkubumine
ingkang anisihi ika
pan wus jinunjung lênggah
Radèn Rôngga namanipun
Adipati Martasana

pan ingkang santana malih
nama Radèn Ônggayuda
sampun jinunjung lungguhe
anênggih kêkasihira
Pangran Natakusuma
sêmana sampun misuwur
ing wong Mataram sadaya

wau ta ingkang winarni
kang nama Kiyai Kamal
sampun jinunjung lungguhe
dados pangulu Mataram
têtêp jênênging nata
têtiyang alit jrih lulut
anglampahi ukumolah

parentahe sang nrêpati
apan adil palamarta
wong Mataram suyud kabèh
nanging kalane sêmana
nagara ing Mataram
asangêt gêgêringipun
têrag udan lawan pangan

sangêt wawêlêk Matawis
gêsêng wau kang nêgara
apan ta têksih awane
rèh nagara mêntas rusak
mila sangêt sêmana
Mataram gêgêringipun
gêsêng tan kêna ingambah

kêkere aglar ing margi
pan tinut ing kudhis ika
abêlarongan gandane
bêbêdhil anut sikilnya
kêkere kathah pêjah
andulur anèng lêlurung
miwah ing lèpèn atembak

wadya pan kirang abukti
têrak udan lawan pangan
ingkang wong tambuh polahe
saking sangêting wawêlak
nagari ing Mataram
langkung kawlasasihipun
wong sêsambat guladrawa

ya ta sangêt wêwêlak nagari
pan akathah saking ing sujanma
panastis lawan rumabe
nadyan pating karuruh
ingkang gêring soresuk mati
saking sangêting lara
ingkang gêring esuk
apan sore pêjahira
wong Mataram anandhang datan kuwawi
asangêt larang pangan

Adipati Martasana sakit
tan alami ya ta nuli seda
sarêng kalawan arine
iya pangeran iku
Singasari iya ngêmasi
wong cilik têtumpêsan
wadya ing Matarum
sangêt susahe kang manah
ing Mataram asangêt dènnya gêsêngi
datan kêna ingambah

ênêngêna kang madêg narpati
sira Panêmbahan Ing Alaga
kang ngadhaton ing purane
wau ingkang winuwus
putra sêpuh kang agêng brangti
pangeran adipatya
tansah nganyut wuyung
sasedane ingkang rama
sakalangkung wau dènnya agêng brangti
sumêdya anglêlana

lampusing manah atêmah brangti
pangran dipati ing karsanira
anggung mendra ing sêdyane
apan sampun anglampus
tan anêdya wau ngulati
ing marga kawibawan
wau sêdyanipun
minggah kaji dhatêng Mêkah
pan kapalang punggawa anggêgendholi
sadaya tan arêmbag

nanging samana pangran dipati
maksa dhatêngkên aliting manah
pan sampun sêpi karsane
yèn gumantia ratu
mung dhatêngkên dènira amrih
munggah kaji mring Mêkah
nuntên paras wau
nanging aturing punggawa
sangêt mambêng samana muwah Kiyai
Tumênggung Martalaya

mangkana aturing para abdi
sarta Ki Tumênggung Martalaya
yèn sawawi nah ing anggèr
lêng jumênênga ratu
anggêntosi rama narpati
angandika pangeran
adipati arum
iya bênêr aturira
Martalaya anging ingsun iki mangkin
apan ora akarsa

yèn jumênênga ratu ing mangkin
balik ingsun sira golèkêna
parau pira rêgane
kang amicisi ingsun
ingkang layak sun gawa mangkin
munggah kaji mring Mêkah
Martalaya matur
inggih sandika pangeran
nanging pun Martalaya botên sawawi
gusti anglugas raga

sanadyan benjing nglugasa ragi
gusti yèn sampun pun Martalaya
golang-galing mastakane
kalayan malihipun
mêngsah dalêm sampun kawatir
têtiyang ing Madura
saprakosanipun
kapanggiha ing kawula
de manawi pun Martalaya ngêmasi
rêmak binandhêmêna

angandika pangeran dipati
Martalaya iya sun tarima
ing sakèhe prasêtyane
kang marang jênêngingsun
nanging ingsun samêngko iki
nora arsa ayuda
amung sêdyaningsun
arsa sun laksananana
munggah kaji têka upayakna mami
parau kang prayoga

Ki Martalaya umatur aris
gusti nagari dalêm Têtêgal
tan wontên baita sae
kaantosna karuhun
kula dadak damêl ing mangkin
baita kang prayoga
katitihan besuk
kabêkta dhatêng ing Mêkah
minggah kaji ngandika pangran dipati
iya sun anti sira

nanging dèn kêbat dènira kardi
palwa sun antèni ing Banyumas
saksana pangran budhale
mring Banyumas awangsul
wontên dene ingkang angiring
wong nom-anom punika
pan lêlurahipun
awasta pun Môndaraka
sarêng dhatêng Toyamas lajêng mring masjid
sira pangran dipatya

tansah manêkung samadi êning
munggèng ing masjid pangran dipatya
tan alami antarane
pan lagya pitung dalu
anggènira sare ing masjid
ing madya ratri ika
nênggih wancinipun
anuju malêm Jumuwah
jêng pangeran adipati aningali
wulan pêpitu prapta

pangran dipati awas ningali
wulan pêpitu datan antara
têka manjing ing jajane
masjid katon garuwung
sirah gada datan kaèksi
nanging langit kawuryan
wau kang kadulu
ana manusa tumêdhak
saking wiyat cahya nêlahi jro masjid
gêdhene saukiran

munggwing ngarsa cinandhak tan kêni
manusa têka manjing jro grana
mangkana ing sajarahe
pangran dipati wau
kalanira ana ing masjid
sampuning kalêbêtan
cahya ingkang luhung
sanès saraosing driya
lawan saban jagat sa-Jawa puniki
wus kagêgêm ing asta

cahyanira pangeran dipati
dumêling anglir wulan purnama
amicara ing driyane
iya salaminipun
mangkenea raosing galih
kaya ta nora bêdhah
nagri ing Matarum
karsane pangran dipatya
arsa madêg narendra padha samangkin
anggêntèni kang rama

sakèh bêbêrkatan ing Matawis
apan ta wontên raja pinutra
wau kang wasiyat kabèh
ya ta nuli rinasuk
kang rasukan Kiyai Gondhil
mangkin Kyai Balabar
ngagêm Kyai Baru
pan sarwi ingêmbat-êmbat
Kyai Baru samana pangran dipati
wus munggèng ing dhêdhampar

kang punggawa supênuh anangkil
sakathahe kawula aseba
gêgêtun mulat gustine
apan sanès dinulu
lawan saban-saban tinangkil
ingkang cahya lir wulan
nêlahi dinulu
kucêm sakèhing aseba
upamane lir surya miyat ing langit
wintang tan katingalan

angandika pangeran dipati
dhatêng sira Kyai Môndaraka
lawan Ki Sêndhi jajare
hèh kawruhanirèku
Môndaraka lan sira Sêndhi
mêngko ta karsaningwang
kaya ingsun wurung
goningsun arsa mring Mêkah
munggah kaji dening karsaningsun mangkin
mangun karaton ingwang

kaya yèn kêlar mêngko sun iki
angagêma Kyai Baru uga
hèh Môndaraka ing mangke
miwah Sêndhi sirèku
payo padha andum parèki
lah sira Môndaraka
lan Nirdakartiku
miyanga ing Batawiyah
alah sira mundhuta bala Walandi
marang si kaki jendral

padha sira mangkata samangkin
sira waraha si kaki jendral
yèn karsaningsun ing mangke
arsa mangsaha ingsun
ngadilaga amapag jurit
yudane wong Madura
sigra kang ingutus
kalih wus atur pranata
mêsat kalih saking ing ngarsaning gusti
jêng pangeran ngandika

hèh Sêndhiwiradipa sirèki
Ônggajaya sira lumalakua
marang Têtêgal dèn age
warahên Si Tumênggung
Martalaya yèn ingsun mangkin
wurung marang ing Mêkah
munggah kaji ingsun
amangun karaton ingwang
karsaningsun angrêbut nagara mami
lawan sira waraha

yèn ingsun arsa mangkat tumuli
amasanggrahan anèng Têtêgal
lan wêwêkas ingsun manèh
Si Martalaya iku
asaosa samêktèng jurit
lah wis sira mangkata
sigra kang ingutus
wus mangkat saking ngajêngan
wontên malih abdi kadipatèn lami
aran Ki Pranantaka

Si Gêndhowor wastane duk alit
kala taksihe amanakawan
kala samana kinèngkèn
dhatêng gustine wau
iya kangjêng pangran dipati
alon dènnya ngandika
marang kang ingutus
kang aran Ki Pranantaka
lah Gêndhowor sira lungaa ing mangkin
iya marang ing Donan

sira ngularana sêkar adi
iya sêkar Wijayakusuma
lah iku sira dèn olèh
sigra saha wotsantun
Pranantaka saking ing ngarsi
sampun mangkat sadaya
wau kang ingutus
awatara pitung dina
kang ingutus mring Têgal bubar tumuli
mangkat dhatêng Têtêgal

tan kawarna lampahirèng margi
sigra prapta ing nagari Têgal
kang ingutus katigane
cundhuk lan Ki Tumênggung
Martalaya utusan katri
andhawuhkên timbalan-
nira sang sinuhun
bungah amarwata suta
Ki Tumênggung tampi timbalaning gusti
sigra ngatag ing wadya

wadyanira gupuh dènnya kardi
pasanggrahanira jêng pangeran
adipati mèh praptane
miwah Kyai Tumênggung
Martalaya sira tumuli
mêpak ponang gêgaman
sigra kya tumênggung
lajêng dhatêng ing Toyamas
karsanipun mêthuk pangeran dipati
mangkat sarêng utusan

kang kawarna lampahirèng margi
sigra prapta nagri ing Toyamas
Ki Martalaya lampahe
lajêng asowan wau
pan kapirid dhatêng Ki Sêndhi
Wiradipônggajaya
wus munggwing ing ngayun
kapat samyatur pranata
jêng pangeran adipati angandikani
dhatêng Ki Martalaya

lah bagea satêkanirèki
Martalaya sahatur prana
dhatêng anuhun ature
Martalaya umatur
amangsuli andikèng gusti
anggèr pun Martalaya
pan salaminipun
ngajêng-ajêng yèn ing karsa
karsa dalêm ingkang manguna ngajurit
amangkua karatwan

mila ing mangke kawula gusti
langkung sukane manah kawula
ngraos dhatêng pangantose
kalayan malihipun
abdi dalêm kang kantun wingking
sami saos sadaya
pasanggrahan sampun
pangran dipati ngandika
iya ingsun angrêbut nagara mami
nanging sira antèkna

dene ingkang lagi ingsun anti
iya lakune Si Ondakara
Si Nirdakarti karone
iku padha sun utus
yêkti ingsun antiyèn prapti
ana nagaranira
ing pangantiningsun
wruhanira iku uga
ing lakune Môndaraka Nirdakarti
sun kon mring Batawiyah

iku sun kon mundhuta ingkang sih
pitulung marang si kaki jendral
Ki Martalaya ature
yèn sawawi pukulun
asru mambêng kawula gusti
inggih lamun kenginga
sampun minta tulung
dhumatêng pun kaki jendral
karantêne adate bala Kumpêni
akathah ingkang cidra

wontên dene mêngsah dalêm gusti
nênggih tiyang Maduntên punika
sampun dados watir malèh
yèn taksih pun tumênggung
pangran sampun tumut ajurit
inggih pun Martalaya
andêlên nèng kewuh
ingkang tanggah nanggulanga
mêngsah dalêm pun Martalaya tan gingsir
jêng pangeran ngandika

iya bênêr aturirèng kami
Martalaya lah ta wruhanira
iya awak ingsun kiye
wus janjining Hyang Agung
apan pasthi tan kêna gingsir
iya ing jaman kuna
kala ibuningsun
amawratakên maringwang
kala ingsun dèn wawratkên limang sasi
ibu ngandikan eyang

barêng ibu katingal anuli
eyangku sultan datan antara
samana enggal têdhake
têka dhêdhamparipun
eyang Ratu Kulon ningali
yèn eyang sultan têdhak
samana umatur
eyang ratu marang sultan
mangkana ature eyang ratu dhingin
sultan lah punapaa

sarêng katingal bok ratu prapti
sampeyan têdhak saking dhêdhampar
inggih punapa ajrihe
dhumatêng ing bok mantu
eyang Sultan Mataram angling
mangkana andikanya
lah iya bok ratu
iku kawêruhanira
kang dèn kandhut mantunira iku benjing
têmbe jumênêng nata

tur iku ratu abala kalih
iya ingaran bala bacingah
mulane sun têdhak age
deneku kaya ingsun
padha ratu lan jênêng mami
lah iku Martalaya
eyang dikanipun
tumungkul Ki Martalaya
pan rumaos kaluhuran sabda yêkti
dadya sumanggèng karsa

ri sampuning pangran mituturi
mring Martalaya saksana bubar
mangkat mring Têgal lampahe
tan kawarna ing ênu
sigra praptèng nagri Têtêgil
lajêng amasanggrahan
sigêgên karuhun
kocapa Ki Ondakara
Nirdakarti katri malampahirèki
dhatêng ing tuwan jendral

malah binêktan bala Kumpêni
pangaggênge nênggih Tuwan Amral
Hèldhuwèldhèh kêkasihe
lan malih kanthinipun
tan lyan bala Makasar Bugis
kêkalih pangagêngnya
kang jaga pakewuh
awasta Kraèng Kadhadhrang
Kraèng Naba kêkalih samya prajurit
ri sampune mangkana

tuwan jendral ngaturi pakirim
pangangge langkung dening akathah
kabêkta dening lampahe
Ki Ondakara iku
lawan iku Ki Nirdakarti
ri sampuning mangkana
têlas wêlingipun
tuwan jendral dhatêng Amral
Hèldhuwèldhèh anuntên mangkat tumuli
Amral lan Ondakara

mêdal baita lampahirèki
tan kawarna ing palayarira
akêbat palwa lampahe
sigra anuli rawuh
ing muara nagri Têtêgil
ya ta Ki Ondakara
mêntas saking laut
lajêng dhatêng pasanggrahan
angaturi uninga yèn angsal kardi
dhatêng ing gustinira

sarêng katingal ingawe aglis
Ki Ondakara dhatêng pangeran
dipati sigra lampahe
prapta ngajêngan sampun
Ondakara saha wotsari
mangrêpa lungguhira
dèrèng kongsi matur
kasêlak pangran ngandika
Ondakara apa sira olèh kardi
iya ing lakunira

Ondakara matur awotsari
saking sawab barkat jêng pangeran
inggih kawulangsal gawe
rèhning kawula ngutus
pan ingêmban timbalan gusti
inggih pun kaki jendral
tan sawalèng kayun
saos karsa jêng pangeran
inggih mangke ambêktani bala Wlandi
dhatêng lampah kawula

dene pangagêng kang anindhihi
bala Walandi ingkang kabêkta
wasta Amral Hèldhuwèldhèh
lan wontên malihipun
kang minôngka kanthi Walandi
inggih bala Makasar
sapangagêngipun
dene pangagêng punika
wastanipun Kraèng Kadhadhrang satunggil
kalih Karaèng Naba

dene mangke kang bala Walandi
taksih sami wontên ing muara
jêng pangeran andikane
lah timbalana iku
Ondakara dipun agêlis
konên munggah ing dharat
wong Walônda iku
ingsun akarsa uninga
Ondakaratur sêmbah sigra lumaris
dhumatêng ing muara

sapraptaning muara anuli
tuwan Amral Hèldhuwèl ngandika
sigra mangkat sabature
saking muara wau
ya ta dhatêng dharat pasisir
kèrid mring Ondakara
lajêng lampahipun
dhumatêng ing pasanggrahan
sapraptane ing ngarsa pangran dipati
sami ngadêg kewala

pangadêge sami ngêmpit topi
ya ta kangjêng pangeran ngandika
mring Ondakara atakèn
apa karane iku
Ondakara Walônda iki
têka angadêg padha
ngêmpit topinipun
têka tan gêlêm asila
ngarsaningwang Nirdakarti awotsari
matur ing jêng pangeran

inggih sampun tatanipun gusti
wontên ing griyanipun punika
inggih makatên tatane
pangran suka gumuyu
aningali tata Walandi
saksana Tuwan Amral
Hèldhuwèldhèh matur
dhumatêng Kangjêng Pangeran
Gusti Raja Mataram kula puniki
ngutus pun kaki jendral

ngaturakên tabenipun kaki
akathah-kathah dhatêng pangeran
sarta pun kaki wêlinge
ngaturi pakêkintun
kang awarni pangangge adi
katura ing sampeyan
pangran ngandikarum
lah iya ingsun tarima
sih mulène kaki jendral marang kami
tambuh sun walêsêna

kala samana pangran dipati
ya ta amêpak wadyabalanya
sarta para ngulamane
gènnyarsa madêg ratu
anggêntèni jênêng ramaji
amrih ingèstrènana
ngulama gung-agung
miwah kang para pandhita
para ngalim miwah kang wadyagung alit
sampun pêpak sadaya

angandika pangeran dipati
hèh sakèhekabèh wadyaningwang
mêngko sun jaluk yêktine
pangèstokêna ingsun
madêg nata iya gêntèni
ing jênêngira rama
pan jêjuluk ingsun
Susuhunan Amangkurat
Senapati Ngalaga Ngabdurrahmani
Sayidin Natagama

wadyabala miwah para mukmin
maolana ngèstrèni sadaya
susunan pangandikane
Si Ondakara iku
ingsun gawe pêpatih mami
sun wênangakên ika
marentaha sagung
iya marang wadyaningwang
Si Ondakara mêngko ingsun arani
Tumênggung Môndaraka

kala jumênêng sri narapati
ing Rêbo Êpon dinane ika
nuju tanggal patlikure
ing Sura sasinipun
taun Wawu dèn sangkalani
janma anèng gêgana
sinayang ing ratu
samana Ki Pranantaka
kang ingutus mring Donan amundhut sari
praptane antuk karya

kang ingupaya angsal sarakit
aran sêkar Wijayakusuma
samana wus ngaturake
dhumatêng sang aprabu
langkung suka galih narpati
rumaos yèn sih ing Hyang
nugrahèng Hyang Ruhur
dhawuh rumasuking nata
panjênêngan tanah Jawa wus kapusthi
kagêm anèng ing asta

Ki Pranantaka kalangkung dening
kapracaya ing salampahira
kinulawisudha mangke
apan jinunjung lungguh
Pranantaka sinung kêkasih
jinunjung saking ngandhap
sumêngkèng aluhur
aran Arya Sindurêja
Kyai Sêndhi apan sinungan kêkasih
aran Dêmang Urawan

Ondakara pan jinunjung linggih
aran Ki Ngabèi Wiradigda
sampun madêg karatone
wong Têngahan sumuyud
apadene kang wong pasisir
ngawula ing Susunan
Mangkurat linuhung
miwah kang wong ing Mataram
sami prapta angawula ing narpati
Prabu Anom Mangkurat

nanging kang dèrèng jinunjung linggih
Ki Nirdakarti lan Hônggajaya
miwah Ki Wiradipane
apan wau kasaru
akèh karya kang dèn lampahi
nênggih kala samana
kangjêng sang aprabu
taksih kathah kang rumêksa
upacara sakapraboning narpati
dèrèng wontên kang bêkta

dadya amundhut tiyang Têtêgil
jêng susunan kinarya kapêdhak
cacah wong pitung atuse
dadya andêling kewuh
apan sampun dipun wastani
aran wong jagasura
sadaya sumuyud
saya akathah kang prapta
wong Mataram miwah ingkang abdi lami
tuwin kang panakawan

apan ta sami jinunjung linggih
wau tiyang kadipatèn lama
akathah kang linggih lante
anèng ing Têgalarum
kawarnaa sri narapati
pan akarsa putusan
mring pasisir iku
pamrihe sri naranata
wong pasisir sebaa marang Têtêgil
samana sri narendra

duk sineba munggwing pôncaniti
sri narendra nèng nagri Têtêgal
kang tansah munggwèng ngarsane
kang aran Ki Tumênggung
Môndaraka kalawan malih
Ki Arya Sindurêja
jajare alungguh
Ki Ngabèi Wiradigda
Ki Urawan Madurêtna munggèng ngarsi
lan Tumênggung Awôngga

angandika wau sri bupati
mring Môndaraka lah karsaningwang
iya mêngko ing bêcike
Si Sindurêja iku
Môndaraka arsa sun tuding
iya nênêlukêna
mring pasisir iku
pamrih ingsun iku uga
wong pasisir sebaa ing ngarsa mami
Sindurêja dandana

Môndaraka kayapa sirèki
awotsêkar Môndraka sumôngga
ing karsa langkung pênêde
angandika sang prabu
alah uwis mangkata aglis
Sindurêja dèn yatna
Kêndhal Kaliwungu
iku sira têlukêna
dêdimène padha seba ngarsa mami
lêgane atiningwang

upama yèn tan ngidhêp sirèki
saprayogane ing lakunira
gawaa wadya dèn akèh
Si Madurêtna iku
lawan Si Tumênggung Awanggi
iku ingkang milua
ing lakunirèku
iya padha jêjêgana
marang ing salakunira iku ugi
nuli sira mangkata

iya lawan wêkas ingsun malih
lah ing Kêdhu sira paranana
padha sira juma kabèh
lawan nagri Matarum
imbangana sira dèn bêcik
ingkang anèng Mataram
sapa aranipun
lan kayapriye kang warta
dèn prayitma sun ora mêmêkas maning
Sindurêjatur sêmbah

ya ta kondur wau sri bupati
kawarnaa Arya Sindurêja
wus adandan sabalane
tan kawarna ing ênu
wus samêkta kang ponang baris
kadi prawata sêkar
swaranipun umung
Sindurêja wus adandan
Madurêtna wadyane sampun acawis
sigra anuli bubar

datan kawarna lampahirèki
sampun prapta nagari ing Kêndhal
wong alit sumuyud kabèh
miwah ing Kaliwungu
datan ana suwalèng kapti
apan sami asowan
wong ing Kaliwungu
dhumatêng Ki Sindurêja
atur bêkti asêgah tur pati urip
miwah tiyang ing Kêndhal

tan kawarna solahe ing nguni
sami sowan dhatêng ing Têtêgal
lawan sawadya mantrine
wong Kêndhal Kaliwungu
kawarnaa wau kang kari
Ki Arya Sindurêja
lajêng dhatêng Kêdhu
kalawan Ki Madurêtna
sabalane sami prayatna ing wèsthi
tiyang Kamangkuratan

desa ing Kêdhu kalane mangkin
apan ta maksih wayang-wuyungan
tan ana pangidhêpane
têtiyang alit truwu
sabêdhahe nagri Matawis
wong bumi lan bumija
tansah wayang-wuyung
dening keron manahira
pan akathah bahak-binahak ing jawi
kathah wong ambêbegal

nanging Ki Wôngsacitra ing mangkin
pan ingidhêp dening wong akathah
dadi gêgunungan dhewe
anèng desa ing Kêdhu
datan ana lêngganèng kapti
sira Ki Wôngsacitra
prakosa atêguh
kalawan bawalêksana
marmitane kinalulutan wong cilik
sira Ki Wôngsacitra

kawarnaa wau kang lumaris
kang anama Arya Sindurêja
nênggih Kathithang jujuge
samana sampun rawuh
ing Kathithang rêrêb tumuli
andhèr kang pamondhokan
ing desa supênuh
kawarnaa Wôngsacitra
sigra sowan mring Sindurêja tumuli
sarwi ambêkta sêgah

sakalangkung dènira mintasih
Sindurêja lêga ingkang manah
deningtumingal sakèhe
wong Kêdhu kathah rawuh
pan sumuyud sarwi tur bêkti
sira Ki Wôngsacitra
kang dadya gêgunung
wong ing Kêdhu ingirupan
Sindurêja sakalangkung dènirasih
marang Ki Wôngsacitra

malah akarsa jinunjung linggih
apan dinamêl bêbundhêlira
tiyang Kêdhu sakathahe
ya ta sampun arêmbug
kintun sêrat dhatêng Têtêgil
mring Susunan Mangkurat
tan kawarnèng ênu
apan sampun ingidenan
ing susunan pinaring lorodan nyamping
sira Ki Wôngsacitra

tan kawarna wus jinunjung linggih
ingkang anama Ki Wôngsacitra
sampun alêlinggih lante
anama Ki Tumênggung
Mangkuyuda dadya têtindhih
tiyang Kêdhu sadaya
pan sampun sumuyud
ing Tumênggung Mangkuyuda
Sindurêja kalangkung lêga ing galih
ing Kêdhu wus atata

tan kawarna solahirèng nguni
kawarnaa kang anèng Têtêgal
wong pasisir suyud kabèh
sowan ing Têgalarum
datan ana sawalèng kapti
suyud marang Susunan
Mangkurat Sinuhun
ing Barêbês dèrèng sowan
tan kawarna alama anèng Têtêgil
enggar sakèhing wadya

ênêngêna kang anèng Têtêgil
kawarnaa têtiyang Madura
kang bêdhah ing Dêmak mangke
nênggih punggawanipun
kang awasta Ki Wangsènggati
ri sampunira bêdhah
nagri Dêmak wau
wong Madura angrêrayah
kang rinayah apan bêdhug prangmadani
nanging kala samana

nagari ing Dêmak pan winaris
pinêcah-pêcah wus tinanêman
mantri wêwolu kathahe
pan wus sami lumayu
mantrinipun ing Dêmak mangkin
nanging kala samana
wontên kang winuwus
Pangran Pugêr ing Mataram
pan adarbe pamijèn ing Dêmak nênggih
aran Ki Martalaya

ing Têmpalong wismanipun nênggih
kacarita apan sugih sanak
têdhak Gadamastakane
Ki Martajaya iku
sarêng wau amyarsa warti
yèn bêdhug prangmêdanya
rinayah ing mungsuh
Sampang kang ana ing Dêmak
sigra dènnya amêpak santana aglis
sira Ki Martajaya

lajêng anulya mangsah ing jurit
wus apanggih lan mêngsah Madura
apan ta kapanggih ijèn
Ki Martajaya wau
sigra aprang lan Wangsènggati
rame tumbak-tinumbak
asuduk-sinuduk
nèng alun-alun ing Dêmak
ramening prang kongsi kasaput ing wêngi
pisah dènnya ayuda

praptèng wisma rêraosan angling
Ki Martajaya lan para sanak
ya ta ujare arine
kakang kulasung pemut
kadipundi polah puniki
dening andika pêrang
tan wontên kang ngutus
yèn mênang sintên ngalêma
lamun kalah sayêktine tanpa kardi
yèn tan wontên parentah

yèn suwawi dawêg nusul gusti
Jêng Pangeran Pugêr kang amurba
nuhun parentah pênêde
Ki Martajaya muwus
iya bênêr ujarirèki
nanging ta ingsun ora
adhi ing karêpku
payo nusul mring pangeran
adipati ing mêngko ana ing Têgil
lah payo nuli mangkat

arinira angling kadipundi
kakang dene pangeran dipatya
dede kang amuktèkake
têka andika susul
dene Pangran Pugêr ing nguni
kang muktèkakên dika
Martajaya muwus
ora alah payo uga
mring Têtêgal adhi lah turutên mami
payo ja kalayatan

payo mangkat adhi mring Têtêgil
sigra mangkat lawan arinira
Ki Martajaya lampahe
tan kawarna ing ênu
sigra dhatêng nagri Têtêgil
malêbwèng pasanggrahan
wau kang winuwus
sun dawêg rêrêmbagan
pan kasaru Ki Martajaya duk prapti
sang nata angandika

hèh Martajaya de sira prapti
ingutus paran maring adhi mas
ing Pugêr de praptèng kene
Martajaya umatur
mring susunan saha wotsari
anggèr dhatêng kawula
pan botên ingutus
dhumatêng rayi paduka
sayêktose sêdya ngawula pribadi
angabdi ing sang nata

lan pêjah gêsang kawula gusti
konjuka dhumatêng ing sang nata
sumôngga sakarsa angrèh
mila kang abdi wau
ngunjukakên kang pati urip
dening jasad kawula
gusti kamipurun
angrumiyini ayuda
lawan mêngsah Sampang kasaput ing wêngi
dadya pisah kewala

nadyan mangke kawula tan miris
taksih purun ingabêna aprang
lawan wong Sampang jurite
nadyan kapanggih besuk
dèrèng ulap tandhing kawanin
sang nata langkung suka
amiyarsa atur-
ipun sira Martalaya
angandika wau sang sri narapati
dhatêng Ki Martajaya

iya sun srahakên ing sirèki
Martajaya nagara ing Dêmak
lah sira mangkata age
larên jajahaningsun
Martajaya sigratur bêkti
amit agya umangkat
ing Dêmak dinunung
wau nuntên Tuwan Amral
Hèldhuwèldhèh matur dhatêng sri bupati
gusti amit kawula

dhatêng Jêpantên kawula gusti
dene ingkang jagi ing paduka
sawingking kawula anggèr
Kumpêni pitung puluh
rumêksaa ing karsa gusti
sang nata angandika
iya Si Tumênggung
Martalaya ing Mataram
lan Si Wija Amral milua sirèki
ngirida lakunira

Tuwan Amral umangkat siraglis
saking ing Têgal numpak baita
wus samêkta dandanane
ambabar layar sampun
angin barat kang andhatêngi
kêbat lampahing palwa
tan kawarnèng ênu
praptèng muara Japara
tuwan Amral layar wus kinèn anggiling
ya ta alabuh jangkar

dene wau kang mêntas kariyin
Tumênggung Martalaya kalawan
Ki Wija ika rowange
mila mêntas karuhun
andhawuhkên dikaning gusti
yèn lampahipun Amral
sakarsa sang prabu
Ki Tumênggung Martalaya
wus apanggih lan Ki Wôngsadipa mangkin
wus dhawuh kang timbalan

kalangkung dening suka kang galih
Ki Wôngsadipa têkane Amral
saksana umêntas age
Amral saking inglaut
Wôngsadipa pan sampun panggih
kalawan Tuwan Amral
wus tata alungguh
Tuwan Amral atêtanya
mring Ki Wôngsadipa lah mangke nèng êndi
mêngsah dalêm kang prapta

Ki Wôngsadipa nauri aris
inggih tuwan kariyin kang mêngsah
ing Jagadhayoh ênggène
nanging mangke wus kawur
kalahipun kula bêdhili
saking gunung punika
rencang kula wau
ambêdhili lan wong Prêsman
myang wong Inggris kang dagang wontên ing ngriki
punika rencang kula

malah mangke punika pan taksih
têtiyang Inggris Prêsman punika
taksih atunggu ing kene
kagyat sajroning kalbu
Tuwan Amral mirsa wong Inggris
Prêsman yèn dadya rowang
dadya ing tyasipun
Tuwan Amral yèn ngucapa
pan mangkana angur kelangana mami
uwang nora ngapaa

amung iki aja kongsi kaksi
iya marang ing Raja Mataram
ya ta Tuwan Amral age
ngundang wong Inggris wau
lan wong Prêsman prapta ing ngarsi
wus alinggih atata
Tuwan Amral muwus
mring wong Inggris lan wong Prêsman
hèh wong Inggris wong Prêsman gawenirèki
wus padha katarima

wis katrima mring Raja Matawis
iya ing sapagaweanira
lah iki pêparingane
rong lêksa kathahipun
rupa reyal marang sirèki
anging sira muliha
karsane sang prabu
sira aja anèng Jawa
pan wong Inggris wong Prêsman padha nauri
tuwan kula sêsambat

dening palwa kawula ing mangkin
lagi padha ngulihkên dagangan
Tuwan Amral gya wuwuse
ingong awèh parau
maring sira ywa sira watir
sigra sinungan palwa
Inggris Prêsman sampun
dhumatêng ing Tuwan Amral
wus tinampan anulya umangkat aglis
wong Inggris lan wong Prêsman

nanging dèn êbur maring Kumpêni
parau kang sinungakên ika
sampun nêngah palayare
praptaning têngah laut
ya ta kèrêm palwanirèki
wong Inggris lan wong Prêsman
sampun samya lampus
tan ana gêsang satunggal
Inggris Prêsman sigêgên datan kawarni
kocapa sang abrôngta

wau ta ingkang winarni
kang anèng nagri ing Têgal
Jêng Susunan Mangkurate
sinebèng pra mantrinira
utusan sampun prapta
kang saking dhusun ing Kêdhu
kang aran Ki Sindurêja

ing Kêdhu sampun aradin
miwah pasisir nagara
sakilèn Samarang kabèh
pan sampun radin sadaya
Kaliwungu ing Kêndhal
Batang Pakalongan wau
Pamalang sampun arata

Barêbês datan winarni
iku purwaning arata
kalawan wong Têtêgale
samana sri naranata
akarsa mring Japara
amêpak sakèh wadyagung
myang para mantri punggawa

ingkang datansah tinari
Ki Apatih Môndaraka
Sindurêja datan kaot
Ki Urawan jajarira
lawan Ki Wiradigda
ika kang samya tinantun
yèn mangke kangjêng susunan

karsa mring Japara nênggih
punggawa rêmbag sadaya
ri sampun nunggil rêmbage
sigra dènira siyaga
sakapraboning yuda
samakta lan barisipun
sajawining pasanggrahan

aglar pindha taman sari
karsanira sri narendra
tan arsa bêkta garwane
ampilan sampun agêlar
kang sami sinongsongan
pêpak kapraboning ratu
kang munggwing ngarsa sang nata

saksana bubar tumuli
Jêng Susunan Amangkurat
saking ing pasanggrahane
gumêrah swaraning wadya
awor pangriking kuda
kang tinitihan wadyagung
lampahira sri narendra

tan arsa mêdal jaladri
apan adharat kewala
kang baris nglurug lampahe
datan kawarna ing marga
Pangangsalan sinêdya
kêbat lampahing wadyagung
samana pan sampun prapta

lampahira sri bupati
rêrêb anèng Pangangsalan
kala samana lampahe
Jêng Susunan Amangkurat
mêndhêt wong Pangangsalan
nênggih cacah pitung atus
karsane sri naranata

kinarya kapêdhak nênggih
apan sampun winastanan
wong Judhipati arane
ya ta wau sri narendra
karsa lajêng lampahnya
mring Japara lampahipun
nanging ta sri naranata

arsa miyos ing jaladri
tan arsa mêdal dharatan
dening arêmbên lampahe
yèn maksih amiyos dharat
dadya kang pra punggawa
pasisirdandan parau
sadaya sampun samakta

kadya gêrah kang wadyalit
andhèr baitèng muara
palwa dhasar wus sumaos
datan antara samana
bêbêktan sampun mêdal
samya winrat ing parau
miwah kang para prawira

sakapraboning ajurit
saprabot sampun samakta
wus winrat ing baitane
ya ta kangjêng sri narendra
sampun mijil saksana
ya ta mangkat dhatêng laut
sampun minggah ing baita

palwa kapal dèn titihi
wau têtiyang Walônda
sigra ambabar layare
sigêgên datan kocapa
lampahe sri narendra
kang layar wontên ing laut
wontên malih kang kocapa

duk kala sri narapati
taksih kadipatènira
anèng Mataram purane
adarbe kêkasih wadya
wasta Ki Martanaya
pan Ki Martanaya iku
etang abdi tumut lara

kala bêdhahing Matawis
Ki Martanaya punika
amisah lawan gustine
mila pisah sêdyanira
ngungsèkkên umurira
arêbat koripanipun
pan angalèr lampahira

saking nagari Matawis
pan anjujug ing Samarang
sapraptaning Samawise
tan adarbe manah liyan
mung anganggur kewala
nanging kang ingayun-ayun
datan liya gustinira

timbule ingkang pawarti
panjênêngane gustinya
ya ta wau rikalane
samana Ki Martanaya
wus miyarsa pawarta
yèn mangke nèng Têgal sampun
gustinirajêng pangeran

malah wus jumênêng aji
anèng nagari Têtêgal
nulya malih mirsa wartos
yèn mangke sampun alayar
karsa maring Japara
Ki Martanaya agupuh
sêdya asaos sugata

sadarbe-darbenirèki
rèhning tiyang alit ika
samana wus samaktage
Ki Martanaya umangkat
minggah dhatêng samodra
ya ta apêpanggih sampun
lan Kangjêng Sunan Mangkurat

kagyat sang nata ningali
ri sampuning atur sêgah
Ki Martanaya wotsinom
umatur dhatêng sang nata
dhuh gusti sang pinundhya
pun Martanaya pukulun
ngaturakên pêjah gêsang

kenging tan kenginga gusti
kang abdi pun Martanaya
sêdya umatur sang katong
sanadyan pêjah gêsanga
sampun têbih lan nata
pun Martanaya sru matur
de sangêt datan kawawa

têbiha lan gusti mami
kadyapa polah kawula
sang nata ngandika alon
lah iya ta Martanaya
dahat ingsun tarima
prasêtyanira maringsun
nanging sun tanya ing sira

lawase sira nèng êndi
sapisahira lan ingwang
matura ing sayêktine
ngungsi urip ngêndi sira
Martanayatur sêmbah
umatur dhatêng sang prabu
kula wontên ing Samarang

lamine pisah lan gusti
kawula tan darbe manah
amung gusti wontên panon
mila ing mangke kawula
kenging botên kenginga
apan wus kasêdyèng kalbu
pêjaha ngarsa narendra

sang aprabu ngandikaris
iyauwis Martanaya
apa ta sapangèstune
yêkti sun tarima uga
nanging parentah ingwang
ing mêngko maring sirèku
iya têka lakonana

aywa kuwatir ing ati
lah têka sira karia
ana ing Samarang bae
aja sira milu mringwang
lah têka tutugêna
lakunira dèn amujud
ana ing bumi Samarang

andêdongaa ing Widi
iya dongakêna ingwang
ing saolah lakuningong
muga ingsun tinêkana
sakajat lakuningwang
dening Hyang Suksma kang agung
lah iku wêwêkas ingwang

sok si kalakona ugi
ingsun mêngku nuswa Jawa
aja sira watir manèh
yêkti nagara Samarang
sun ganjarkên ing sira
Martanaya awotsantun
langkung masgul manahira

dening panêdyanirèki
saking ing mangke kapêtak
ing parentahe gustine
dadya ature sandika
wau Ki Martanaya
ri sampuning mangkanèku
sri narendra angandika

hèh Martanaya sirèki
lah uwis sira karia
têka têtêpa ing mangko
sira ana ing Samarang
lan aja gingsir sira
ibadatirèng Hyang Agung
iya ing sapungkur ingwang

Martanaya awotsari
sampun lèngsèr saking ngarsa
mudhun sing palwa kapale
saulihe Martanaya
susunan sigra layar
apan lajêng lampahipun
dhatêng nagri ing Japara

datan kawarna ing margi
lampahe sri naranata
wus prapta ing muarane
nênggih nagariJapara
susunan sigra têdhak
saking kapal sampun rawuh
nênggih nagri ing Japara

wus masanggrahan narpati
anèng nagri ing Japara
wau kang andhèrèk age
Ki Martanaya Têtêgal
sampun praptèng Japara
samya masanggrahan sampun
sakwèhning para dipatya

mangkana ingkang winarni
wau Kyai Wôngsadipa
kinon anglar jajahane
saksana Ki Wôngsadipa
gya mangkat sabalanya
sapraptaning jawi wau
wong desa wus tinimbalan

sadaya wus nungkul sami
desa lyan saking Japara
tan wontên malanga ing rèh-
ira Kyai Wôngsadipa
sadaya wus arata
saprentah iya pan anut
wong kiwa têngên Japara

malah dumugi ing Pathi
tan wontên purun malanga
mring Ki Wôngsadipa rèhe
sami nurut anglêmbana
malah naosi samya
sapratandhaning anungkul
dhatêng Kyai Wôngsadipa

ri sampunira aradin
Ki Wôngsadipa tumulya
wangsul sowan mring sang katong
wau ta ingkang winarna
Martajaya ing Dêmak
pan sampun praptaning laku-
nira nagarèng Japara

wus sowan ing sri bupati
atur uninga yèn mangkya
ing Dêmak wus rata kabèh
eca tyasira sang nata
datan malih sumêlang
dènnya rata sadaya wus
jajahan ing keri kanan

dadya karsanya sang aji
sakathahe para garwa
karsa tinimbalan kabèh
duta sampun lumaksana
mring nagariing Têgal
ya ta wau sang aprabu
enjing miyos sinewaka

munggèng ing dhêdhampar gadhing
Kumpêni samya asowan
munggèng kursi panggêdhene
miwah kang mantri sadaya
para prajurit kapang
miwah kya patih nèng ngayun
kang anama Môndaraka

Arya Sindurêja nênggih
kalawan Dêmang Urawan
Ngabèi Wiradigdane
Angabèhi Jagapatya
tan kantun Wôngsadipa
Nirdakarti jajaripun
kalawan Ki Martajaya

Ki Wija jajare linggih
angandika sri narendra
mring Ki Môndaraka alon
alah iya Môndaraka
mêngko Si Wôngsadipa
sun kulawisudha iku
ingsun junjung lungguhira

saking ngandhap maring nginggil
ingsun alihakên aran
Dipati Martapurane
duwea nagri Japara
lawan maninge iya
ywa salaya karonipun
padha sun junjung lungguhnya

ing mêngko Si Jagapati
padha sun kulawisudha
karo barênga muktine
padha sun alihkên aran
jênênga Adipatya
Sujanapura puniku
padha duwea Japara

lawan maninge ing mangkin
Si Martajaya pan iya
ingsun junjung ing lungguhe
sun sêngkakakên ngakasa
sun alihakên aran
Tumênggung Suranata wus
anduwènana ing Dêmak

lawan Si Wija ing mangkin
ingsun junjung lungguhira
sun sêngkakkên ngaluhure
ingsun alihakên aran
jênênga Adipatya
Mangunonêng apilungguh
ing Pathi anduwènana

lan malih Si Nirdakarti
iya nagri Garobogan
ing mêngko sun paringake
ingsun alihakên aran
tumênggung ajênênga
Tumênggung Binarong iku
lan maning Si Martalaya

iya jênênga dipati
Adipati Martalaya
wadya anaksèni kabèh
sampun têlas jinunjungan
abdi kang tumut lara
wontên ta malih winuwus
kang aran Ki Hônggawôngsa

wismane ing Surawèsthi
duk samana kandhanira
kesah sing Surabayane
apan datan mawi rowang
numpal kèli lampahnya
sêdya nusul kakangipun
kang wasta Ki Hônggajaya

anèng nagari Têtêgil
apan ta sampun kapanggya
wau kalawan kakange
kang aran Ki Hônggajaya
sapraptane rinira
Ki Hônggawôngsa puniku
ingaturakên saksana

dhumatêng sri narapati
samana gya tinimbalan
Hônggawôngsa mring sang katong
pinariksa aturira
sira Ki Hônggawôngsa
pukulun jêng sang aprabu
kawula atur uninga

dhatêng paduka narpati
ing mangke pun Trunajaya
sampun miyarsa wartine
yèn lampah paduka nata
saking atasing warta
akanthi Kumpêni agung
miwah kang bala Walônda

nanging sampun dèn saosi
ingkang mêthuk yudanira
bala Walônda sakèhe
anênggih pun Darmayuda
punika kang datansah
tinandhing-tandhing ing cucuh
lan pun Galèngsong punika

kang badhe mêthuk Kumpêni
kanthinipun Darmayuda
dene Galèngsong ing mangke
ingambil mantu punika
dhatêng pun Trunajaya
apan angsal anakipun
ingkang kêkasih punika

anak kang dipun wastani
Rahadèn Ayu Surêtna
punika angsal Galèngsong
sri naranata ngandika
ya uwis Hônggawôngsa
liwat ing tarimaningsun
prasêtyanira maringwang

yèn kontung puniku benjing
sok salamêta ing lampah
tinêkan sasêdyaningong
nagara ing Surabaya
sun srahakên ing sira
nanging mêngko ingsun jaluk
Hônggawôngsa lakunira

dene ta Si Amral iki
ing lakune iku sira
ing mêngko sira sun tudoh
dadia kartawadana
layak iku majua
sira ngajokêna iku
yèn layak iku mundura

sira ngundurêna ugi
Hônggawôngsa awotsêkar
nuhun sandika ature
angandika dhatêng Amral
wau sri naranata
hèh Amral wruhanirèku
mêngko Si Kraèng Madhangdhrang

sun pundhut sun kon anêlik
aturira Tuwan Amral
sumôngga karsa sang katong
angandika sri narendra
hèh Karaèng Madhangdhrang
iya sun kongkon sirèku
anêlika mêngko sira

maring nagara Kadhiri
anadene lakunira
sira muluta atine
maring Si Galèngsong ika
aywakèh kang minêngsah
ingsun kanthèni sirèku
Si Mirmagati milua

iku sun kanthèkkên mangkin
iya maring lakunira
marmane lakunta mêngko
Si Mirmagati sun têdah
anganthèni ing sira
de Si Mirmagati iku
bisa ing basa limalas

dene kanthinira maning
Si Dipati Martapura
lawan Si Martalayane
lah iku padha milua
mring Si Kraèng Madhangdhrang
nêlik mring Kadhiri iku
kang kinon samyatur sêmbah

sandika ature sami
samana sarêng umangkat
wus tur bêkti mring sang katong
wau Ki Kraèng Madhangdhrang
mring Kadhiri nêlika
prayayi tri kanthinipun
Martapura anèng wuntat

lan Ki Martalaya sami
lumampah munggèng ing wuntat
apan ambêkta jambene
Ki Mirmagati samana
dahat anamur lampah
datan kawarna ing ênu
lampahe ingkang andhustha

sampun prapta ing Kadhiri
sira Ki Kraèng Madhangdhrang
ya ta ingularan age
tan adangu gya kapêdhak
Kraèng Galèngsong ika
emut Galèngsong tan pandung
dhatêng ing sadhèrèk tuwa

saksana rinangkul aglis
Madhangdhrang tur tinangisan
Madhangdhrang asmu waspane
lingira Kraèng Madhangdhrang
dhatêng ing arinira
adhuh nyawa ariningsun
lah aja sira karuna

iya wruhanira yayi
praptaningsun kene uga
iya sira kang sun ruroh
dening mêngko iki ingwang
ngabdi natèng Mataram
anadene lakuningsun
têkèng kene iki uga

dinuta rajèng Matawis
kinèn ngupaya ing sira
iya yayi samangsane
katêmua yayi sira
pan sira tinimbalan
lah kayangapa sirèku
Galèngsong aris aturnya

inggih kakang kadipundi
anggèn kawula tumuta
ing lampah dika samangke
nanging ta kawula kakang
gadhah atur kewala
mênggah salêbêting kalbu
kawula sampun sumêlang

ing sungkême manah mami
tan mèngèng dhatêng sang nata
ing Mataram sayêktine
amung mênggah kalairan
kenginga kula samar
kapirapêtaning wuwus
ingkang dhatêng Trunajaya

Madhangdhrang suka ing galih
mirsa ature rinira
Madhangdhrang alon dêlinge
iya iku ariningwang
kang kinarsan sang nata
iya raja ing Matarum
apan ujar kang mangkana

Galèngsong amuwus aris
kakang ubanggi kawula
benjing yèn dhatêng prang rame
kula ngamuk saking wuntat
lawan sabalaningwang
dupi Galèngsong andulu
wau mring tiyang têtiga

sampun kaduga ing ati
lajêng têtanya mring raka
lah kakang kawula takèn
puniku sintên kang nama
kang andhèrèk andika
Kraèng Madhangdhrang amuwus
lah yayi kawruhanira

kang duwe batur puniki
pan iya Ki Mirmagatya
Galèngsong angling jro tyase
adhuh iki tarkaningwang
prajurit ing Mataram
abêcik-bêcik sun dulu
kaya tate ing ayuda

kaya nora kalah ugi
sang aprabu ing Mataram
amungsuh Trunajayane
Kraèng Madhangdhrang dan lingnya
poma wêwêkas ingwang
adhi dèn bêcik sirèku
dèn sayêkti ing wacana

anadene ingsun iki
adhi Galèngsong mring sira
wus liwat pracayaningong
poma aywa sira cidra
nanging sira ywa lena
lah uwis apamit ingsun
dèn yatna sapungkur ingwang

samana sampun pamitan
Kraèng Madhangdhrang lan Ki Mirmagati
Dipati Martapurèku
Dipati Martalaya
datan pisah wong têtiga pan akumpul
sakawan Kraèng Madhangdhrang
sarêng dhatêng ing banawi

tiyang Maduntên uninga
lamun wong Mataram lampahe nêlik
mring Galèngsong pondhokipin
mila ingadhang marga
sarêng mulat wong Sampang sigra angêpung
mring lampahira Madhangdhrang
banawi anuju banjir

Kraèng Madhangdhrang tumulya
kêbatira nyandhak Ki Mirmagati
binêkta malumpat sampun
banawi kalumpatan
Martapura Martalaya datan kantun
apan ta sarêng lumumpat
ing bangawan ing Kadhiri

pan wus sami kalumpatan
kang bangawan Kadhiri nuju banjir
ya ta lajêng lampahipun
wau Kraèng Madhangdhrang
sarêncange wong sakawan maksih kumpul
praptèng nagari Japara
lajêng marêk ing narpati

sapraptanirèng ngajêngan
Kraèng Madhangdhrang matur ing sri bupati
gusti kawula pan sampun
nglampahi pangandika
angulari pun Galèngsong akêpangguh
nêlas timbalan kawula
dhatêng pun Galèngsong gusti

pun Galèngsong langkung suka
kadhawuhan timbalan sang narpati
malah agêng galihipun
amung ingkang tinêdha
sampun kirangingkang pariksa sang prabu
yêkti lair Trunajaya
batin tan mèngèng narpati

sasampuning aprasêtya
pun Galèngsong gusti gadhah ubanggi
ubangginipun ing besuk
samangsane ngayuda
pan angamuk sêdyanipun ing prang cucuh
dhumatêng pun Trunajaya
suka ing tyas sri bupati

wau ingkang kawarnaa
Martalaya sadhatênge anêlik
tansah apikir ing kalbu
kang dadya manahira
de sang nata tan angangge aturipun
winawrat lawan mêngsahnya
kaya datan dadi watir

mangkana ing ciptanira
yèn mangkana bae wong Madurèki
ênggoning mungsuh ing ratu
ingsun pan durung ulap
nadyan wuwuh wong Madura wawratipun
aywa kanthia Walônda
ingsun kêlar anadhahi

dene têka sri narendra
ora karsa andhahar atur mami
coba apa karyaningsun
mapan kangjêng susunan
tan akarsa andhahar ing atur ingsun
iya uwis pedah apa
ingsun darma atut wuri

marmane ki adipatya
datan purun sowan awad asakit
ya ta katur ing sang prabu
tekade Martalaya
kang mangkana dahat dukane sang prabu
sigra ngandika sang nata
mring Martapura sira glis

hèh Martapura dèn enggal
Martalaya patènana samangkin
maringa pondhoke iku
lan sagêgamanira
aja kari bok Si Martalaya ngamuk
iku sira aja tiwas
kêlara anêmbadani

Si Wiradipa milua
ikukang anjênêngana sirèki
Martapura awotsantun
aturira sandika
Wiradipa matur sandika wotsantun
wong kêkalih sarêng mangkat
saha gêgaman umiring

sapraptaning pamondhokan
Martapura Wiradipa tan kari
Martalaya sampun wêruh
wus mêndhêm barisira
udakawis kathahe wong kalih atus
sarta lan lêlurahira
wus samya angati-ati

sami ukiran kancana
pan jajaran dening lêlurah sami
baris jroning pondhokipun
praptane Martapura
Martalaya pan sampun angliga dhuwung
wontên sandhaping kalasa
pun Kasur aran si kêris

dene Kyai Martapura
pan pun Jakatuwa araning kêris
apan kapanggih alungguh
sira Ki Martalaya
Martapura dhawuhkên timbalan wau
lah ta anak Martalaya
ingsun ingutus sang aji

mundhut pêjah gêsangira
Martapura sarya anarik kêris
aran Jakatuwa wau
ature Martalaya
inggih dawêg Ki Martapuraja dangu
Ki Martalaya wus yatna
dhuwunge pun Kasur aglis

