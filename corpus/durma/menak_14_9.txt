andalêdêg baris mijil saking kitha
prajurit Ngambarkawit
miwah Raja Balbal
kalayan Raja Irman
utawi Raja Kusilkin
ratu ing Makwah
sami têpung kang baris

Prabu Irman lênggah lan Unuk Marjaban
Balbal sarta Kusilkin
jajarira lênggah
lawan Patih Baktiyar
Rajèng Kulub matur aris
sarwi anêmbah
mring Nata Burudangin

kakang prabu sêmune mungsuh punika
kathah nitih mong rukmi
andêle ngayuda
luhung tuwan undhanga
bala paduka kang nitih
macan sadaya
buntute sadayèki

sami dipun jêmbulana laring mêrak
sampun kaliru sami
lawan macan mêngsah
saksana ingundhangan
pating balêbêr angambil
êlaring mêrak
wus sami dèn jêmbuli

Raja Unuk Marjaban angatag bala
patang atus prajurit
ingkang nunggang macan
aglar sami sêsumbar
sira Natèng Burudangin
angatag bala
Wiswèl kinèn mêtoni

bêkta bala patang atus nitih macan
surak gumuruh atri
Wiswèl angsahira
Kalbujèr sigra ngatag
ratu kang sami darbèni
pêputhon waja
Sang Raja Baubadrim

Raja Badras Kuncrat Kalbèn sami mangsah
amor balanirèki
Wiswèl nitih macan
ingkangratu sakawan
gumuruh gurang thongthonggrik
bèri wurahan
mungsuh rewang barêngi

sarêng têmpuh arame ulêng ubêkan
parêng anggro ngajrihi
suka kang tumingal
uyêl aliru papan
ratu sakawan ngêtêbi
pêputhon waja
sumêbut sami mijil

kawatgata sirahe macaning mêngsah
rêmuk lajêng ngêmasi
pêcah dhase niba
kang nunggang gêladrahan
pating kalêpruk babarji
kang jêjêmbulan
sadaya dèn liwati

ingkang datan jêjêmbul buntute samya
kumrutug nganan ngering
wus kathah kang pêjah
miwah wau kang nunggang
bingung mungsuh tan udani
sangkaning balang
awor lesus mulêsi

Raja Wiswèl mobat-mabit gadanira
kang katênggêl mor siti
dangu dènira prang
tumpês ingkang umêngsah
wong patang atus mung kari
kang nandhang brana
glasah macan kang mati

Raja Wiswèl macane kalong nêmbêlas
wonge sapuluh mati
mungsuh têtumpêsan
patang atus kang macan
lêlima namung kang kari
lumayu ngithar
kang nunggang nandhang kanin

wong pêpitu kang lumayu kêkadhalan
pisah macan wus mati
dadya mung sawêlas
wonge kang nora pêjah
macan lêlima kang urip
eram kang mulat
suraknya wanti-wanti

sami sirêp wong kapir ngungun tumingal
rakite kang ajurit
mungsuh maksih wêtah
bature têtumpêsan
gèdhèg-gèdhèg aningali
Unuk Marjaban
polahe ing ajurit

tinêtêgan wus dalu mundur kalihnya
lajêng bujana sami
Sang Unuk Marjaban
lawan Sang Raja Balbal
mundur manjing kitha malih
datan bujana
ngênês dènnya sor jurit

Raja Irman ngandika marang Baktiyar
sida Baktiyar iki
kasor Si Marjaban
baktiyar matur nêmbah
dèrèng tumandang pribadi
Unuk Marjaban
kadi ing benjing enjing

ya ta jêtung mêrkungkung Sang Raja Irman
ing dalu tan kawarni
enjinge têngara
Raja Unuk Marjaban
balane sadaya mijil
Balbal lan Irman
Baktiyar lan Kusilkin

mijil baris kang wadya sampun atata
têpung kapang ngubêngi
gène para nata
miwah senapatinya
tan owah kadya duk wingi
Sang Natèng Kemar
lan Raja Burudangin

ngapit-apit pinarak gathuk kalawan
wijoan palowani
Urmus angêdhangkrang
ingkang saos ing ngarsa
Rajèng Kulub lan Kubarsi
Ngungsur Kalkiyah
sami saos ing jurit

angandika Sang Prabu Tasangsulngalam
kakang Prabu Kuwari
kularsa maguta
anacak yudanira
uwong ingkang badhog janmi
ngantosa mêngsah
Kalbujèr matur aris

kula ingkang miyosi sampun paduka
mangke yèn wus kalindhih
tuwan têtulunga
kularsa ngicipana
yudane wong badhog janmi
mèsêm ngandika
Sang Natèng Burudangin

inggih yayi nanging ta dipun prayitna
mungsuh wong badhog janmi
Kalbujèr saksana
sigra nitih dipôngga
kawot sakaprabon jurit
munggèng dipôngga
praptèng payudan aglis

sumbar-sumbar gajah midêr amêndhapan
makutha murub asri
kasorot ing surya
hèr laut karo bêlah
gêbyar-gêbyar nêrawungi
payo mêtua
mungsuh sok badhog janmi

atêtanya Sang Raja Unuk Marjaban
Baktiyar sapa iki
sigra aturira
Natèng Kulub punika
Kalbujèr ratu prajurit
isèn wijoan
Sang Prabu Parangakik

Sultan Anom Jayusman Samsumirijal
punika kan ngêmongi
manggalaning aprang
binêktakkên kang paman
Raja Urmus senapati
ratu dandanan
mila sagung para ji

angandika Sang Raja Unuk Marjaban
punika ngajak tandhing
apik wong Kuparman
sukêr yèn aprang gêbyah
Raja Balbal èsmu runtik
kula kang mapag
yudane ratu iki

ngawe titihane macan saturôngga
gêng pancal anglangkungi
ngajrihi winulat
binarong lar manyura
Balbal têdhak sigra nitih
surak gumêrah
mungsuh rewang barêngi

wus apanggih kang aprang ayun-ayunan
sapa ranmu prajurit
ingsun Raja Balbal
arine Raja Salsal
sutane Daldal Narpati
nguni jêng rama
sinêmbah ing para ji

sru gumuyu Kalbujèr ragane sira
bèbèt wong badhog janmi
patihmu Si Thalthal
thal-thêl dhase wus pêgat
nora pisan angundhili
Kalbujèr gêtak
sumêbut puthon mijil

eca dènnya pocapan dhas macan kêna
gumapluk angênani
tan wruh sangkanira
pêcah êndhasing macan
pêputhon kancana bali
tan ana wikan
macan anglosod mati

sru angakak Kalbujèr pamuwusira
pagene sira iki
macan duk karipan
dadak siranggo aprang
lah iku ngisin-isini
turu nèng papan
mimisên mêtu gêtih

Raja Balbal kajungkelang tibanira
tangi pêdhang tinarik
marêpêki arsa
mêdhang sukuning gajah
sumêbut pêputhon mijil
Sang Raja Balbal
gumadhug jaja kêni

pan anglênggak tiba ngarsane dipôngga
surak gumuruh atri
prajurite Balbal
kang sami nitih macan
santana lan pra dipati
rongèwu mangsah
angrêbut ambêk pati

duk tumingal Sang Prabu Tasangsulngalam
sigra anitih èsthi
mangsah ngawe marang
Kulub ratu sakawan
Kalbèn Badras Baubadrim
Kuncrat umangsah
dharat sami gêtaki

pêputhone waja kumrutug umangsah
Sang Nata Burudangin
pan parentahira
marang satu sakawan
nadyan sayaha sirèki
aja nanunggang
pakolèh dharat bêcik

rumêksaa gustimu matur sandika
ratu sakawan sami
wau pamukira
prajurit Balbal samya
ting karêpluk sirahnèki
kagyat kang nunggang
mati kang dèn titihi

singa mangsah marêpêki tan kawawa
Sang Natèng Burudangin
ngadêg nèng palana
ngulur palu rante mas
mêta dipangganirèki
panyabêtira
nganan ngering ngênani

pan sapuluh rong puluh luluh jisimnya
lêbur awor lan siti
gusis kang kaarsa
miwah pêputhon waja
gêlasah prajurit mati
tajêm gajahnya
Sang Natèng Burudangin

wus rinacut palu rante ing gènira
munggèng palana malih
kang mêngsah wus padhang
rongèwu kang gêlasah
mung têtiga ingkang urip
lan macanira
lumayu mor ing wuri

prajurite Raja Balbal
kang nongsongi mring gustinira sami
mung punika kang rumuhun
mung sakawan kang gêsang
ingkang kantun mung têtiga datan lampus
gèdhèg Sang Unuk Marjaban
eram ingsun aningali

yudane bala Kuparman
mungsuh akèh pinapag mung wong kêdhik
ingkang kêdhik iku wutuh
kang akèh têtumpêsan
nguculakên kêmate Sang Raja Unuk
andaka satus kang prapta
amarani mungsuh aglis

Sang Raja Tasangsulngalam
lan Kalbujèr tan obah saking èsthi
prajurit papat puniku
kang nèng ngandhap dipôngga
Kuncrat Kalbèn Badras Baubadrim pêngkuhkumrutug pêputhonira
mapag andaka sang prapti

pêpathake sami kêna
anggêlasah tan bisa polah malih
wau Sang Maliyat Kustur
ngagnya prajuritira
ingkang bisa nyiluman Raja Kalkuwur
Badakir sarêng umangsah
andaka kang dèn gadani

Sang Prabu Tasangsulngalam
pêparentah aja na ingkang ngungsir
kang parêk lan ênggon ingsun
iku bae sirnakna
singa cêlak banthèng kêna gêplak-gêpluk
lajêng anjêrum kewala
tan ana jênggèlèk siji

ingkang mara mara rêbah
andakane rongatus sirna gusis
ngungun kang sami andulu
Raja Unuk Marjaban
sasirnane kêmat banthèng kang rongatus
lan Raja Balbal kantaka
asangêt dèrèng ngalilir

arsa têdhak ngawaki prang
katanggêlan surya wus nitih wukir
tinêtêgan unduripun
mila nimbangi bubar
para ratu bala Kuparman wus mundur
Sang Prabu Tasangsulngalam
lawan Kalbujèr ngunduri

upami linajêngêna
sirna mungsuh sadina iki nanging
sayêkti nistha satuhu
tan arsa nglakonana
ing madyane anganti sukaning mungsuh
utamine kirim tômba
lamun mungsuh nandhang kanin

Sang Raja Tasangsulngalam
nganggo madya mungsuh susah dèn anti
anut sasukaning mungsuh
sanadyan mungsuh rusak
pan inganti sakarêpe ingkang mungsuh
parentah kinèn sadhiya
lawan prayogane rakit

mangkana lajêng bujana
Raja Urmus lan Natèng Burudangin
kumpul sagung para ratu
lajêng sami drawina
kunêng Unuk Marjaban sapraptanipun
lajêng mring pakuwon Balbal
ningali dènira kanin

Irman Baktiyar tut wuntat
Raja Unuk Marjaban prapta linggih
Raja Balbal maksih kantu
gosong gêsêng jajanya
amêthuthuk samaja abuh mêjutu
gosong sangêt angêmu rah
Unuk Marjaban tanya ris

hèh adhi Patih Baktiyar
gaman apa tumrap mangkene iki
wong Kuparman adatipun
matur Patih Baktiyar
puthon êmas sanjatane Raja Kulub
dene jampine punika
uyuh kidang kang nusoni

lingira Unuk Marjaban
mendah wruha kadange sri bupati
Raja Salsal dukanipun
ratu gêng môndraguna
yayi Irman Sang Raja Salsal puniku
atmajane Raja Daldal
trahing ratu guna sêkti

ing mangke Sang Raja Salsal
anuruni kadi kang rama swargi
kuwasa ambêdhol gunung
ambuwang gajah bisa
saonjotan dipôngga tibane ajur
miwah bêdhol gora rupa
rinangkêp ing kanan kering

mila datan wontên nôngga
para ratu wawrate ing ajurit
mèh nimbangi wawratipun
rama dika ing Ngrokam
nanging inggih sêmbada gêng luhuripun
wau ta duk ingusadan
Sang Raja Balbal anglilir

nanging dèrèng bisa lênggah
sami lênggah wau narendra kalih
mangkana sami amuwus
pamit amêsanggrahan
Raja Balbal arsa dhahar pindhang gênjur
bêbayi umur sawarsa
Kusilkin kang dèn pundhuti

pinaringan satus dinar
Rajèng Makwah sêdhih kêpati-pati
lawan kathah wadyanipun
kang sami tur uninga
sabên dina kathah ical wadyanipun
dèn môngsa wadyane Balbal
dadya dalu anênulis

ing Prabu Tasangsulngalam
nuju sami bujana lan para ji
surate anulya katur
kawula Rajèng Makwah
pun Kusilkin kabawah Ratu Mêdayun
kawula mangke atobat
inggih Sang Rajèng Mêdayin

sêrayane môngsa janma
rencang amba kèh ical sabên bêngi
putra Mêdayun puniku
ingkang paduka êmban
punapa ta kenging kawula pukulun
ngungsia anut agama
saking sangêt tan kuwawi

sabên dalu kathah ical
ratunipun asring mundhut bêbayi
dhaharipun pindhang gênjur
bayi umur sawarsa
sami gumyak kang miyarsa para ratu
mangsuli Tasangsulngalam
tinggalên kuthamu aglis

pêsthi lamun kinukuhan
mring gustine Raja Urmus Sang Aji
wong cilik ingkang rinêbut
duta kinèn nulaka
ana pira kèhe kang milu ratumu
inggih namung gangsal lêksa
lamun wontêna ing jawi

sayêkti punika wêwah
inganthukan mring Natèng Burudangin
duta mit anulak wangsul
praptanira jro kitha
sira Raja Kusilkin wus dandan dangu
praptane utusanira
budhal Sang Raja Kusilkin

mijil sagung balanira
jalu èstri budhal tan ana kari
kang repot kinèn rumuhun
saking sakèthèng mêdal
wusnya têlas parèstri rêrepotipun
budhale surak gumêrah
wontên pakuwon kapêncil

balanira Raja Balbal
lan punggawa puniku dèn ampiri
ingamukan gêmpur tumpur
tumpêsan sapunggawa
bala Makwah sakit manah nêmu kuwuk
sapraptane jawi kitha
sakit manah mulya sami

pakuwonira pinêrnah
tan atêbih lawan gustinirèki
kocapa wau ing pungkur
jro kutha awurahan
tinumpiksa yèn ratune Makwah iku
lolos lawan balanira
sarayate datan kari

lungane sarwi angiras
angampiri pondhok bupati siji
ingamuk anêmu kuwuk
atilar kitir surat
nora bêtah cinolong wonge bên dalu
wonge susah milu minggat
samya ambêk nêmpuh jurit

Sang Raja Unuk Marjaban
langkung merang bala wus dèn gêntèni
kang jaga sakèthèngipun
dinum parentahira
Prabu Irman sakori bubuhanipun
sakorine Raja Balbal
Unuk Marjaban rong kori

Irman kalawan Baktiyar
ingandikan mring Raja Unuk prapti
pangandikanira asru
lan prajurit pinêpak
hèh Sang Nata Mêdayin apa satuhu
dika anyuruhi ing prang
punapa gêguyon niki

mila ingsun iki prapta
dene awit layang dika kang prapti
katur marang ratuningsun
yèn sira nuwun bala
angancika ing Makwah ya panuwunmu
punapa gawe loropan
minggate Si Ratu Bumi

alah prang lan wong Kuparman
iya iku mungsuh ingkang sayêkti
Irman apa ta sêdyamu
payo kene kewala
mêndhak-mêndhak alingan katon sirèku
Raja Irman garagapan
dhêrodhog saurirèki

sarwi nolèh mring Baktiyar
hèh Baktiyar paran dadine iki
Sang Unuk Marjaban gupuh
ngêjèpi prajuritnya
Kyana Patih Baktiyar sigra tinubruk
binônda wus cinêngkalak
dene Sang Rajèng Mêdayin

siniwêr pan ora kêna
ngangge gaman sakapraboning jurit
kadi wong wadon barundhul
patihe cinêngkalak
nora kèndêl dêrmèmèl sêsambatipun
Unuk Marjaban parentah
pêpatih lan ratunèki

aja pisah lawan ingwang
yèn pisaha yêkti minggat ngalani
apa arêp adol ingsun
mangkono tingkahira
minta sraya angloropakên puniku
Raja Irman paringisan
tan bisa sumaur brangti

