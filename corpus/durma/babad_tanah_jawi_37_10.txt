campuhing prang arame sêrang-sinêrang
bêdhil mariyêm mati
atumbak-tinumbak
ana pêdhang-pinêdhang
sawênèh kêris-kinêris
wadya Mêntaram
lir buta môngsa daging

yudanira wong bang wetan karepotan
tan pisan môngga pulih
singa sinrang pêjah
kang urip nandhang brana
kang kari lumayu gusis
saparan-paran
dènira ngungsi urip

Ki Tumênggung Japan kinaroyok kathah
mati dipun tumbaki
pra bupati mulat
bubar samya lumalya
saparan arêbut urip
larut sêdaya
yata ana wong siji



kalesedan mêmêlas dènnya sêsambat
sigra dipun parani
marang wong Mêntaram
alon ing wuwusira
sira iku wong ing ngêndi
aranmu sapa
lan apa nandhang kanin

angêrintih mulung dènira angucap
gusti kula puniki
wasta Cêkruktruna
Talkurung wisma kula
kêbawah nêgari Tubin
mila kawula
sêsambat angêrintih

botên saking tatu anggèn kula yuda
sabab kula puniki
slamine tan têdhas
gaman sisa gurenda
utawi sisaning kikir
têguh kaliwat
kulit kula puniki

duk ing wau nalika ramening yuda
kula kinrutug mimis
rinampog ing tumbak
sinosok ganjur watang
pinêdhang dipun suduki
kula ca-eca
sawusing aprang nuli

sanguningsun jicing anèng kêkandhutan
sarêng kula gagapi
inggih sampun ical
badan kawula lungkrah
luh mêdal barêbês mili
kang umbêl mêdal
êbol mêtu sanyari

badhe kesah kula botên sagêd obah
bok inggih ta kiyai
sampeyan paringa
klèlèt kinarya tômba
wontêna saking sak miri
benjing yèn prapta
wontên nêgari Tubin

dika mangke kula wulang jampinira
tiyang mêdhot madati
sampun kantos lara
punika kula bisa
gèn kula gêguru nguni
tindhih rong reyal
gumuyu kang sinung ngling

sampun sirna pra tumênggung ing bang wetan
sawadyanira gusis
Bupati Mêntaram
pakuwon jinarahan
sêdaya wus sami bali
para bupatya
mring pakuwon Mêntawis

Martalaya angaturakên jarahan
suka sri narapati
gya têngara budhal
kundur dhatêng Mêntaram
wus prapta anèng nêgari
lajêng gêganjar
mring wadya mênang jurit

datatita wolung wulan laminira
ya ta sri narapati
siniwi paglaran
pêpak sagung punggawa
sêntana tan wontên kari
sumiwèng nata
sang prabu ngandika ris

Martalaya lumakua ingsun duta
lawan gawaa baris
wadya ing Mêntaram
sêparo kang mèlua
sira bêdhaha dèn kêni
ing Pasuruan
Martalaya wotsari

sri narendra jêngkar kundur angêdhatyan
wau ta kang winarni
Kyai Martalaya
angrakit wadyabala
wus pêpak sêdayanèki
têngara budhal
lampahnya anèng margi

tan winarna sampun prapta Pasuruan
lajêng angangsêg wani
Bupati Suruan
rêmbug lan patihira
tan susah amapag jurit
angur nungkula
mundhak ngrusak wong cilik

wong Mêntaram pêrange upama setan
lah ta sirèku patih
ngrakita sugata
aywa ngakèhkên susah
gya manjêr bandera putih
kinarya tôndha
sampun nungkul tan jurit

Martalaya waspada dènnya tumingal
ingkang bandera putih
sêksana parentah
dhumatêng wadyabala
aja na ngrusak wong cilik
bupatinira
wus nora sêdya jurit

ya ta wau bupati ing Pasuruan
sêksana mêthuk aglis
maring Martalaya
wus tundhuk ingaturan
malêbêt dalêmirèki
gya sinugata
rame-rame ing wêngi

tan winarna lamine nèng Pasuruan
wus budhal sawadyèki
mulih mring Mêntaram
sarta bêkta boyongan
pawèstri kalawan malih
sagung jarahan
dunya brana mawarni

lampahira sampun prapta ing Mêntaram
lajêng marêk sang aji
ngaturkên boyongan
pawèstri lan jarahan
rajabrana sêdayèki 
kalangkung suka
wau sri narapati

gya ginanjar Ki Tumênggung Martalaya
lawan sakancanèki
wêrata sêdaya
praptèng pêkathikira
sigêgên gênti winarni
Dipati Pajang
rêmbag lan patihnèki

kang wêwangi nênggih Kyai Tambakbaya
paran ing rèh puniki
nguni awak kula
wus jangji lan pangeran
sumêja bêdhah Mêntawis
Ki Tambakbaya
alon aturirèki

yèn mêkatên kula dhatêng ing Mêntaram
inggih arsa pêpanggih
kêlawan Pangeran
Madurarêja rêmbag
ki adipati nglilani
sigra umangkat
Ki Tambakbaya aglis

sampun prapta Mêntaram lajêng asowan
dhatêng pangeran aglis
lajêng ingandikan
pirêmbag piyambakan
wus matêng dènnya pêrjanji
Ki Tambakbaya
gêgancangan gya mulih

praptèng Pajang kêpanggih sang adipatya
katur sêdaya titi
Sang Dipati Pajang
langkung agêng tyasira
warnanên sri narapati
miyarsa warta
Tambakbaya kang wajik

langkung bagus wêton Kêdhu kang turôngga
pantês kagêm sang aji
awit Jêng Pangeran
Mandurarêja ingkang
umatur dhatêng sang aji
sri naranata
gandhèk kalih tinuding

amundhuta kudane Ki Tambakbaya
dhawuh marang Dipati
Pajang sigra mentar
gandhèk kalih lumampah
sêmana ing Pajang prapti
sampun kêpanggya
lawan Pajang Dipati

tundhuk lajêng tata lênggah nèng pandhapa
gandhèk lon dènnya ngling
Adipati Pajang
pêkênira tampia
timbalan dalêm sang aji
Sultan Mêntaram
kula dinutèng aji

amundhuta kudane Ki Tambakbaya
badhe kagêm narpati
ya ta Sang Dipatya
Pajang Kêdhu aturnya
sarèhning punika wajik
dede kawula
kang gadhah andanani

turôngga ingkang gadhahi
pun Ngabèi Tambakbaya
èstu prayogi warnane
pantês kagêm ing narendra
inggih pun Tambakbaya
kula timbalane gupuh
sarta kuda dèn bêktaa

tan adangu nulya prapti
Ki Ngabèi Tambakbaya
sarta ambêkta kudane
lajêng tinimbalan lênggah
cêlak sang adipatya
Dipati Pajang ling arum
hèh Ngabèi Tambakbaya

iki dutane sang aji
amundhut turangganira
arsa dèn agêm sang katong
umatur Ki Tambakbaya
sangêt panuwun kula
sabab turôngga puniku
kawula rêmên piyambak

sigra lèngsèr saking ngarsi
praptèng jawi kang turôngga
lajêng tinugangan age
kinitêrkên pêlataran
sarta amandhi tumbak
asora pangucapipun
dene têka eman-eman

jaranku dijaluk iki
marang wong liya apan ta
kulitku kiye tak gawe
aprang têlung sasi bangkat
sarwi jèwèr kulitnya
ya ta caraka Mêntarum
gêgêtun sarêng tumingal

Tambakbaya solahnèki
panglocitaning wardaya
wong polah kaya mangkene
pêpucuk nora prayoga
caraka pamit inggal
mring Dipati Pajang gupuh
linilan sigra umentar

gêgancangan lampahnèki
ya ta caraka Mêntaram
datan kawarna lampahe
lamine anèng ing marga
wus prapta lampahira
anèng ing nêgri Mêntarum
lajêng umarêk sang nata

sang nata nuju siniwi
aglar sagunging punggawa
pra sêntana pêpak kabèh
caraka kalih manêmbah
katur sasolahira
sêdaya rèhirèng ngutus
ing purwa madya wêsana

sang nata sarêng miyarsi
jaja bang mawinga-winga
kumêdut padon lathine
sumung-sumung kang wêdana
tan samar ing wardaya
ing netya maksih sinamun
lajêng jêngkar malbèng pura

sagung punggawa kang nangkil
maksih andhèr pênangkilan
wontên utusan sang katong
mêdal saking ing jro pura
sarwi ambêkta tumbak
pinaringakên puniku
dhumatêng Kyai Mandura

dipati sigra nampèni
sarwi dhawuhkên timbalan
hèh dipati timbalane
sri narendra ing Mêntaram
ambêdhaha ing Pajang
abudhala besuk esuk
dene ta lampah andika

anèng têngah ingkang munggwing
kanan Dipati Sumêdhang
anindhihi wadya katong
putra dika Ki Juminah
ki dipati wontêna
kering kang liya puniku
santana miwah punggawa

pra dipati anèng wuri
angiringa jêngandika
rampung timbalan sang katong
Ki Mandura tur sandika
kumêjot ing wardaya
ana karasa ing kalbu
nyi tumênggung malbèng pura

ing pênangkilan winarni
pra dipati wus bubaran
prasami dandan gamane
ing dalu ingkang kocapa
wus siyaga ngayuda
ya ta kawuwusa esuk
Pangeran Mandurarêja

pêpak pra sêntananèki
nulya anêmbang têngara
angangkang bêndhe bèrine
para sêntana sumahab
barisira tinata
wus budhal wadya Mêntarum
pra dipati pra punggawa

sarêng budhalira sami
gumêrah kang wadyabala
arampak wau lampahe
bandera awarna-warna
rontèk lawan kêkôndha
daludag lan umbul-umbul
alêlayu abra sinang

sunaring busana asri
kadya wukir kêmbang-kêmbang
para mantri barisane
jawining taji wus tata
katunjang praptanira
lampahing prajurit agung
anglarug ing lampahira

wong desa kang dèn margèni
lêbur tumpur bubar buyar
prasami lumayu kabèh
atilar bale wismanya
sawênèh ngungsi kutha
ingkang kacandhak pinikut
lajêng sami binoyongan

gancange carita prapti
ing Dlanggu gaman Mêntaram
amung sêdalu rêrêbe
enjinge lumampah prapta
anèng ing dhusun Mayang
pangawate kanan wau
ing Karandhang barisira

gênti malih kang winarni
sira Sang Dipati Pajang
sampun miyarsa wartane
yèn Pangran Madurarêja
kang dadi senapatya
sêmana agunêm rêmbug
wau Sang Dipati Pajang

lan sagung kang para mantri
myang Ngabèi Tambakbaya
Mandura cidra jangjine
umatur Ki Tambakbaya
paran ta winicara
môngsa slamêta tinêmu
Dipati Mandurarêja

sênadyan wuwuha malih
mêngsah lir dhawuk Mandura
môngsa suminggaha ingong
anulya nêmbang têngara
bêndhe bèri sauran
gumêrah suwaranipun
barise punggawa Pajang

Ki Rôngga Jagarogèki
pacalange Tambakbaya
Ki Arya Tambakbayane
pitung atus wadyanira
kalih atus sêliran
kajinêman patang puluh
Rôngga Lalularis Lurah

Lalulumpur jajarnèki
kalawan pun Lamporjaya
Dêmang Lalupêjah manèh
ajajar pun Setanrumab
Lindhutasik malihnya
Lindhuwrêksa jajaripun
kêlawan Ki Lesus Rôngga

jajar Rôngga Gonjang-ganjing
Sindhungriwut jajarira
Bancol Ngulêrkilan mangke
Marcukundha Marcudhêndha
jajar pun Kêcilmimang
Baratgêni jajaripun
jajar Ki Banjirludira

Banjirsêgara nisihi
Mêndhunggaludhug jajarnya
Blêdhègangampar jajare
jajar lan Banjirradetya
jajar Gunasêgara
Mamangmurka sisihipun
kalawan pun Bajobarat

Rangsangbiting Sidamati
Lodrabarung sisihira
Ki Banjirbandhang jajare
Banjirbathang Bathangtoya
miwah Ki Juranggrowah
Rujak Gonjang-ganjing Rigung
lêlurahing upacara

ingkang sami numbak putih
Lambangsari wastanira
Andakalawung jajare
kêlawan Gêbuglawêdan
lan Sabukparung lawan
Sabukwêlang Sabukdumung
kêlawan Sabukbandhotan

Sabukdhiwêl Sabukkisi
sêpalih wong Tambakbayan
ingkang angirid lampahe
Kyai Rôngga Jagaraga
wus mêdal jawi kitha
gya ingawe barisipun
sakilène baris Pajang

prênahe dènira baris
kajinêman Tambakbayan
tan sêdya mundur yudane
ya ta wau kawarnaa
barise wong Mêntaram
pangawate kanan iku
adipati ing Sumêdhang

tiyang ing Pasundhan sami
tindhihe Pangran Juminah
lawan wadya Mêntarame
barise wadya ing Pajang
apan ta sampun cêlak
yun-ayunan barisipun
tan ana kang nolih wuntat

kunêng siyang kawarnaa
dalu rêmbug sami angamuk wêngi
wong kajinêman sêdarum
dèn awe barisira
têtindhihe Dêmang Gunasêgarèku
pun Mamangbuyut Srênggilan
Mamangdana lawan malih

gih pun edan sabên dina
Ki Tumênggung Jagaraga nulya glis
asru ing pamuwusipun
kabèh wong Tambakbayan
payo ngamuk lawan ingsun barêng lampus
aja tunggal iya lawan
wong Pajang kang punang baris

kumpula sakancanira
wadyaningsun wong Tambakbayan sami
wong kajinêman sêdarum
wus kumpul barisira
sampun golong dadi siji balanipun
Jagaraga ya ta Dêmang
Kalasrênggi asru angling

inggih sampun walangdriya
datan wontên bedanipun prasami
kêlawan rakamta niku
Ngabèi Tambakbaya
Ki Tumênggung Jagaraga ngandika sru
iki baris ing Karandhang
payo tinêrajang dhingin

yèn sira pêrang raina
pêsthi kalah sawab karoban tandhing
tandhingira apan jitus
akèh uwong Mêntaram
nulya budhal wayahira têngah dalu
kajinêman sêdayanya
lan wong Jagaraga sami

sêdya nilip yudanira
duk samana wus marêpêki baris
warnanên baris Mêntarum
tan uninga wong Pajang
sarêng kagèt bêdhil muni kumarutug
gègèr wadya ing Mêntaram
wong Pajang surake anjrit

bêdhil bêkik pra jinêman
pangamuke lir buta andon daging
baris Karandhang kèh lampus
tambuh musuh lan rowang
gagap gugup gègèr sampun kathah lampus
aglis Dipati Sumêdhang
ngadêg ing latar nyêkêli

bêndhene tinabuh ngangkang
wadya bingung tan kêna dèn ayumi
pun Mamangsrênggi prapta wus
ngarsane ki dipatya
anglarihi ki dipati jajanipun
tan pasah luntak ludira
bingung wau sang dipati

wadyabala ing Mêntaram
ingkang baris anèng ing Maya nênggih
myarsa tata wadyanipun
nulya sami siyaga
wong Sumêdhang Mêntaram wus sirna larut
ngumpul wadya ing Mêntaram
Pangran Juminah nulungi

lajêng têmpuh ing ayuda
apan sami bêdhil-binêdhil gênti
bêdhil mati nulya caruk
rukêt tumbak-tinumbak
kang sawênèh apêdhang-pinêdhang gêlut
akuwêl jambak-jinambak
ana kang bithi-binithi

tambuh mungsuh lawan rowang
gègèr otêr lir gabah dèn intêri
wangke tumpuk susun-susun
kèh mati padha rowang
awit ing prang wancinira têngah dalu
wong Mêntaram akèh prapta
ya ta wau sang dipati

ing Pajang sampun siyaga
ri sêksana mijil angirid baris
Tambakbaya atut pungkur
sami ayun-ayunan
lawan uwong Mêntaram bêdhil munya sru
agolong pangamukira
wong Pajang anêmpuh jurit

sira Arya Tambakbaya
tandangira lir buta môngsa daging
lir bêdhaya kudanipun
saparan binêdhilan
Tambakbaya sawadyane rampak ngamuk
kukuh wadya ing Mêntaram
wadya ing Pajang mangukih

nanging prange katadhahan
wong ing Pajang sampun kathah kang mati
bubrah buyar tatanipun
nging pangamuke mêksa
pra sêntana sami mangsah mrêp ing ripu
yudane prajurit Pajang
sêdaya sami bêk pati

angamuk kalawan watang
wong Mêntaram nadhahi lawan bêdhil
tan kokih wadya Mêntarum
ngukih wadya ing Pajang
Tambakbaya sampun rusak balanipun
sampun kodrating Hyang Suksma
wong Pajang datan ngundhili

Dipati Mandurarêja
anèng têngah barisira anênggih
milane datan kadulu
marang Dipati Pajang
ingkang tansah inganti-anti puniku
êndi Si Madurarêja
si gêrang cidra ing jangji

pan iki awiting pêrang
saking sira kang bujuk marang mami
mêngko nyidrani si dhawuk
sagung wadya Mêntaram
kathah myarsa Mandurarêja puniku
dèn pisuhi mring wong Pajang
sami ginarit ing ati

pangamuke Tambakbaya
maksih ngukih balane akèh mati
kalindhih ing yudanipun
sira Dipati Pajang
Tambakbaya yudanira tanpa kiwul
ya ta Sang Dipati Pajang
lumayu ngungsi jro puri

angampiri garwanira
gya lumayu mangetan sang dipati
gancange carita rawuh
anèng ing Baturana
ngambil jukung Sêmanggi wus numpak prau
sagarwa saputranira
lan Tumênggung Jagaragi

sarêng sami numpak palwa
kudanira apan kantun nèng puri
anênggih turôngganipun
ingkang aran si domba
wus kacandhak dene wadya ing Mêntarum
sêdaya para dipatya
lajêng malêbèng jro puri

kadhatone jinarahan
kawarnaa wadya kang bujung sami
Baturana kandhêgipun
wau Dipati Pajang
sampun lêpas milire ingkang pêrau
sêdya ngungsi Surabaya
kawarnaa Surawèsthi

Pangran Surapringga myarsa
yèn Dipati Pajang kasoran jurit
kêlawan wadya Mêntarum
ya ta gênti winarna
Ki Mandurarêja saha wadyanipun
budhal mulih mring Mêntaram
sapraptanirèng Mêntawis

umatur marang sang nata
ngaturakên jarahan lan turanggi
kang wasta pun dumba kunjuk
sang nata gya aganjar
wong Mêtaram wêrata sadayanipun
sabên-sabên pan mangkana
mring wadya kang mênang jurit

sigêgên malih winarna
lampahira kang ngungsi Surawèsthi
sêmana pan sampun rawuh
wau Dipati Pajang
lawan Arya Tambakbaya datan kantun
myang Tumênggung Jagaraga
lajêng tinimbalan prapti

ngarsanira jêng pangeran
pinisalin wau dipati katri
pangeran ing Surèngkewuh
asru dènnya ngandika
hèh ta adipati ya ta sira iku
paran dadi karsanira
bêcik sun ulihkên malih

ngirida wadya mring Pajang
ingsun dhewe iya mèlu nindaki
Kyai Tambakbaya matur
sampun paduka mêngsah
lawan Prabu Mêntaram punggawanipun
têguh tan têdhas ing braja
sêntana nêracak sami

prawira tan pasah braja
Jêng Pangeran Purbaya Mangkubumi
Pangran Pugêr malihipun
Pangran Blitar Juminah
Pringgalaya Upasônta inggih têguh
lan Pangeran Têpasana
Mandurarêja prajurit

pangeran ing Surabaya
duk miyarsa kêlangkung dènnya runtik
anyandhak sênjatanipun
mimisipun kêncana
Tambakbaya sigra sinênjata gupuh
mimis tumiba ing jaja
gèpèng datan anêdhasi

gumuyu jroning wardaya
gya cinandhak mimis ngaturkên nuli
lah punika warninipun
mêdhotan ing Mêntaram
iba-iba prajurit ingkang kinurung
pangeran ing Surabaya
mèsêm dukane wor asih

gawok sagung kang tumingal
Mantri Surabaya ngalêm jro ngati
mring Tambakbaya puniku
nulya sinungan nama
ingaranan Dipati Sênjata wau
pinutra-putra pangarsa
mring Pangeran Surawèsthi

sêdaya nêgri bang wetan
Tambakbaya dipun trimani putri
jêng pangeran putranipun
ayu tur maksih kênya
Tambakbaya saya dladag ambêkipun
anèng nêgri Surabaya
salin têmbang dhandhanggêndhis

ênêngêna wau tan winarni
Surabaya pan sampun sawarsa
ya ta winurcita mangke
sang prabu ing Mêntarum
dina Soma miyos tinangkil
pêpak sagung punggawa
pra sêntana kumpul
prajurit andhèr ing ngarsa
angandika wau Kangjêng Sri Bupati
Martalaya kêlawan

Upasônta dandana sirèki
padha lumakua nglurug marang
ing nêgara Tuban kabèh
wadyaningsun Mêntarum
pra satriya mantri bupati
punggawa lan nayaka
gawanên sêdarum
kang dadi têtindhihira
Si Tumênggung Martalaya senapati
lan Si Jayasantosa

miwah si adhi Bragola ing Pathi
dèn kêriga pasisir samoa
mêtua kulon lakune
Si Martalaya mlaku
têka kidul uwong Mêntawis
kang kinèn awotsêkar
sandika turipun
sang nata jêngkar ngêdhatyan
ya ta wau sagunge para dipati
kang anèng pênangkilan

bubar mulih dandan gamannèki
pan ing dalu angabêkti ika
dhumatêng gusti sang katong
ya ta kawarna esuk
gumêr gumrah swaraning janmi
Dipati Martalaya
atêngara sampun
wus pêpak sagung gêgaman
Arya Tambakbaya Sêntana Mêntawis
gamannya abra sinang

sajuru-juru lampahing baris
datan awor Kyai Martalaya
Jasupônta nèng ngarsane
gumêrah wong Mêntarum
dene ingkang lumampah wuri
Tumênggung Alap-alap
gumrah wadyanipun
Adipati Martalaya
anèng têngah Jasupônta nèng ngarsi
magêrsari akapang

anèng wuri Sêntana Mêntawis
tuwin sagung para kadang-kadang
Pangeran Purubayane
lan Pangran Singasantun
Pangran Pringgalaya utawi
Pangeran Têpasana
lawan malihipun
Pangeran Pugêr Juminah
Upasônta Mandurarêja tan kari
miwah Pangran Balitar

Pangran Slarong Pangran Mangkubumi
Pangran Dêmang Tanpanangkil milwa
warna-warna gêgamane
busana abra murub
kadi sêkar sêtaman asri
tan winarna lampahnya
jaban taji rawuh
nglarug lampahing gêgaman
praptèng wetan Pajang ngalor lampahnya ris
nêrajang wanapringga

gunung Kêndhêng lampahira prapti
kunêng wau ingkang kawarnaa
Adipati Bragolane
lajêng mring nêgrinipun
ya ta prapta Santênan enjing
wong pasisir sêdaya
Bagêlèn lan Kêdhu
prasami wau ngutusan
Kudus Dêmak Jêpara Samarang tuwin
Kaliwungu lan Kêndhal

Batang Kalongan Barêbes Têgil
sampun prapta nèng Pathi samua
rumanti sagêgamane
têngara gya tinabuh
Adipati Bragola Pathi
bodhol bari Santênan
swarane gumuruh
ginêlak lampahing bala
bokmanawa kari tan mênangi kardi
lan gêgaman Mêntaram

tan kawarna lampahira prapti
sakilènira kutha ing Tuban
gêgaman Mêntaram kabèh
sêmana sampun rawuh
sakiduling kutha ing Tubin
gègèr wadya ing Tuban
ngungsi kutha sampun
warnanên Dipati Tuban
pirêmbagan kalawan patihirèki
aran Jayasantana

sang dipati ngandika mring patih
kayaparan wartane ing jaba
wong Mêntaram gêgamane
sapa kang ngirid laku
sapa kang dadi senapati
Jayasantana nêmbah
inggih wartosipun
Martalaya lan arinya
ingkang kilèn wadya pasisir nindhihi
Adipati Bragola

pra santana ing Mêntaram kêrig
datan wontên kang kantun satunggal
Dipati Tuban dêlinge
kongkonana atur wruh
iya marang ing Surawèsthi
nyuwun bantuning yuda
wadyèngsun sêdarum
sarupane wong ing Tuban
undhangana kinèn sadhiyaa sami
prayitna ing ayuda

angêkêba sajêrone biting
aja ana ingkang mêtonana
lan mriyêm bêrkatan age
unggahna dèn agupuh
ing plataran bitingan iki
Si Sidamurti iya
unggahna dèn gupuh
arêpna wong ing Mêntaram
atur sêmbah nulya lèngsèr Kyana Patih
Jayasantana mêpak

wadya bêndhene tinitir-titir
gumrah sagung wadyabala Tuban
pinatah binage-bage
lawang sakèthèng tugur
myang palatar ingkang jagani
warnanên Surabaya
duta Tuban rawuh
tumanduk ngaturkên surat
wus tinampan binuka sinukmèng galih
têmbunge wus kadriya

Pangran Surabaya ngandika ris
marang sagung punggawa sêdaya
sapa kang tinuduh gawe
kinèn mring Tuban bantu
Adipati Sanjata nênggih
pinaring wadyabala
kèhe kalih èwu
miranti gêgamanira
kanthi lawan Jagaraga Adipati
kang kari Surabaya

mêpak wadya baris anjagani
bokmanawa iku wong Mêntaram
banjur mring Surabayane
gantya ingkang winuwus
Ki Sanjata lampahnya prapti
anèng nagara Tuban
anulya lumêbu
panggih lan Dipati Tuban
kawarnaa bantu Madura wus prapti
lampahe nitih palwa

tigang èwu kang wadya wus manjing
ing jro kitha tindhihing kang wadya
Môndhalika pêparabe
dene ta sisihipun
Anggrisana Kyai Ngabèi
sêdaya sampun panggya
Dipati Tuban wus
tinata barisanira
Adipati Tuban sêsuguh prajurit
kunêng gênti winarna

Adipati Martalaya nênggih
myang Bragola kumpulan sêdaya
angarêmbug masalahe
Martalaya lingarum
paran karsa lampah puniki
adhi mas ing Santênan
alon aturipun
wau Dipati Bragola
yèn suwawi ginêmpur bètèng ing Tubin
lami ngantos punapa

wingi bantu Surabaya prapti
wadya Sampang Sumênêp Balega
ingkang dados têtindhihe
wadya ing Surèngkewuh
Adipati Sanjata nami
campur lan wong Madura
kintên gangsal èwu
Ki Martalaya lingira
inggih anggèr lamun sêmbada ing galih
ingantos wêdalira

agêng gaman ing Tuban puniki
sayan wêwah bantunipun kathah
tan layak mêmpên jro bètèng
tan sêdya mêtu-mêtu
mangsah jurit atandhing sêkti
mèsêm Bragola myarsa
alon aturipun
lah sampyan titèni kakang
ngantos mêdal punika wadya ing Tubin
jêr kakang warisira

Adipati Tuban amung jail
pan sakêdhik isin wirangira
dipati ilang wangune
prawiranira nglamut
datan mantêp ujar wus mijil
gumujêng Martalaya
anggèr dèrèng tamtu
mênawi purune mêdal
tiyang Tuban aprang ing bêbanar nênggih
yèn botên mêkatêna

gih suwawi anggèr benjing-benjing
sami tinotol kitha ing Tuban
sami rêmbag sadayane
Dipati Bragola wus
mêsanggrahan sawadya sami
gênti ingkang winarna
ing Tuban puniku
dipati agunêm rêmbag
sawadyanya lan sagung para bupati
myang Dipati Sanjata

angling alon Sang Dipati Tubin
paran inggih rêmbage sêdaya
prakawis mêngsah saene
ya ta alon umatur
Adipati Sanjata angling
mênggah pamanggih kula
inggih saenipun
prayogi mêdal ing jaba
nèng bêbanar pratôndha sami prajurit
aprang bitinge dhadha

wus limrahe inggih tiyang jurit
mênang jarah yèn kalah rinayah
yèn ngêkêb jro bètèng bae
kathah pakèwêdipun
inggih kenging dipun wastani
prajurit ajrih pêjah
alit manahipun
upami lami punika
nèng jro bètèng têdha pinêpêt ing jawi
sayêkti sangêt susah

Adipati Tuban anauri
kakang inggih lêrês karsa dika
nging pamanggih ulun sanès
mênggah tiyang prang pupuh
taha lamun ajriha pati
aran sampun kasêdya
tumangguh ing ripu
nanging rèhning ngrêksa wadya
mung arjane wadya lit ingkang pinurih
sênadyan bôndayuda

lamun anèng sajêroning biting
wong Mêntaram linawan ing yuda
saking salêbêting bètèng
yêkti ènthènging ripu
wadya ngriki dènnya nadhahi
Adipati Sanjata
miyarsa gumuyu
punika rêmbag punapa
yèn mirênga dhumatêng tiyang Mêntawis
ginuyu tiyang kathah

adhi kula aturi udani
wong Mêntaram kalamun ayuda
sampun tate ngrangsang bètèng
mariyêm ting jalêgur
lan gumuruh sênjata muni
mimise kadi udan
inggih tyang Mêntarum
maju sarwi ura-ura
ngandêlakên atose kang ponang kulit
têguh tan pasah braja

mimis timah wêsi tan nêdhasi
mimis waja tanapi kancana
kula niki pêdhotane
burone wong Mêntarum
jajal dika arêp ngayoni
ing gêgaman punapa
tamakna maringsun
môngsa ta dadak têdhasa
karsa dika yèn ngêkêb anèng jro biting
upami linêbêtan

yêkti rusuh tangkêping ajurit
lawan malih kula awêwarta
wong Mêntaram dêl-andêle
Pangran Purubayèku
inggih sagêd ngambah wiyati
bêkta tyang sèwu kuwat
yèn mabur puniku
lan yèn puniku akarsa
bubrah biting tinudingan bae abis
wau Dipati Tuban

amiyarsa gadêbrulirèki
Ki Sanjata saya tlas suranya
ya ta pra prajurit kabèh
sampun sami arêmbug
baris mêdal saking jro biting
mêlatar ing bêbanar
tan arsa anurut
Dipati Tuban akêkah
têmah riyon rêmbage sêdaya sami
tan sêdya mundur ing prang

Adipati Martalaya wanci enjang
nêmbang têngara nitir
gumrah wong Mêntaram
siyaga magut yuda
miwah Adipati Pathi
nêmbang têngara
umyang swaraning dasih

Arya Sindurêja prajurit Santênan
lan Arya Sawunggaling
Arya Mangunjaya
Ngabèi Wisasraya
Raja Mênggala Dipati
sampun siyaga
andêl-andêling Pathi

pra sêntana Mêntaram sampun siyaga
lan sagung pra dipati
Arya Jasupônta
panganjuring ayuda
wadya ing Tuban udani
wadya Mêntaram
arsa angrampit biting

wadya Tuban sigra anêmbang têngara
sagunge saragêni
nginggahkên palatar
mriyêmira jinajar
ya ta punggawa Mêntawis
sarêng umangsah
surake wanti-wanti

Adipati ing Pathi sarêng umangsah
ambyuk tandanging jurit
kumroyok umangsah
golong-golong pêpanthan
sigra Adipati Pathi
nitih turôngga
andhangah dèn payungi

kudanira adipati ing Santênan
nama ki pulanggêni
bopong ulêsira
ingkang busana mubyar
nèng têngah rana sêsirig
wadya ing Tuban
kumrutug ambêdhili

bêdhil alit tiktak lawan kalataka
lir udan ingkang mimis
wong Pathi kang mangsah
sami kathah kang pêjah
miwah wadya ing Mêntawis
kathah kang pêjah
wong Tuban ambêdhili

wong Mêntaram ngangsahkên ingkang ungaran
anggawa pacul linggis
wong Pathi mangkana
prasami gawa ôndha
Dipati Bragola Pathi
angatag bala
bètèng kinèn nginggahi

wong ing Pathi bètèng iku unggahana
kumêrug wadya Pathi
marakakên ôndha
miwah wadya Mêntaram
gugup wong Tuban ningali
mriyêm bêrkatan
kang aran Sidamurti

lan pun Gêlap sarêng rêmpu kalihira
jola Dipati Tubin
langkung pangungunnya
dhasare wus uninga
osiking tyas sang dipati
tan wurung bêdhah
nêgara Tuban iki

Sidamurti iku mriyêm bêbêrkatan
têmah rêmuk saiki
pasthine Sukmana
bêdhahe kutha Tuban
kapriye ta ingsun iki
lamun kalah prang
anuli bêrbês mili

ki dipati pinarak lan garwanira
pan sampun dèn bisiki
kabèh garwaningwang
padha sira dandana
lah payo lolos tumuli
bok karainan
mungsuh Mêntaram prapti

bok kacandhak marang wong Bagêlèn sira
ambêri bajag angkrik
iya dadi apa
wong Kêdhu dhugal-dhugal
yèn mênang prang banjur ngangkrik
angur ngilia
iya mumpung saiki

panakawan kinèn nimbali niyaga
tan dangu nulya prapti
gya kinèn gamêlan
anèng paseban jaba
bêdhaya kinèn ngêploki
asukan-sukan
dèrèng suda ing galih

maksih pajêg barise nèng palataran
warnanên sang dipati
mêdal lan garwanya
saking lêbêting pura
wus prapta pinggir pasisir
anumpak palwa
sira Dipati Tubin

panakawan têtiga ingkang binêkta
garwanipun kêkalih
sêliripun tiga
liya saking punika
tan ana miyarsa warti
sêpêning pura
wau sang adipati

wontên tiyang dalêm kang atur uninga
dhatêng Sang Adipati
Sanjata samangkya
raka dikawus minggat
anjêngêr sang adipati
wadya Madura
pisuhira dharindhil

baya dudu Si Tuban tusing prawira
layak bèbèt pakathik
dene wêdi pêjah
cidranira wus kathah
dene têka angapusi
wong tinulungan
têka minggat si anjing

nuli bubar barise wong Surabaya
ing wayah bangun enjing
wadya ing Madura
enjing numpak baita
wong Tuban mawut angili
tangis gumêrah
wong dalêm ting jalêrit

sirna larut kang baris anèng pêlatar
gusis wus sami ngili
arêbut baita
gugup tunjang-tinunjang
kathah sarat kêbak isi
tumpang-tinumpang
wênèh kèrêm ing warih

wus miyarsa wong Pathi miwah Mêntaram
gumêrah jroning puri
tangising wanita
têrkane wong Mêntaram
wus minggat sang adipati
bubrah palatar
wong Pathi anglêboni

bata kilèn wadya Pathi kang binubrah
dene wadya Mêntawis
kidul kang binêdhah
sami manjing sêdaya
wong dalêm rinêbut sami
kadhatonira
rinayah dèn boyongi

saisine jro dalêm wus jinarahan
sami binêkta mijil
dinum lir rajapan
ri sampunnya mangkana
wong Mêntaram lan wong Pathi
apirêmbagan
mundur dhatêng Mêntawis

sampun budhal ambêkta sagung jarahan
miwah boyongan èstri
marga tan winarna
sampun prapta Mêntaram
alajêng lampahirèki
Ki Martalaya
miwah para bupati

sri narendra lagya miyos siniwaka
anèng ing pôncaniti
kêsaru praptanya
Dipati Martalaya
lawan Adipati Pathi
majêng tur sêmbah
manêngèng pada aji

ulun sampun lumampah karsa narendra
ambêdhah nêgri Tubin
pun Dipati Tuban
amêthuk ing ayuda
prajurit Surabayèki
miwah Madura
kang bantoni ing jurit

mila rame têmpuhipun ing ayuda
wadya ing Surawèsthi
tindhihipun yuda
Ngabèi Tambakbaya
ing mangke lênggah dipati
ingalih nama
Ki Sanjata Dipati

ing Madura tindhihipun Macanambal
wusana pun dipati
dalu kesah minggat
wadya Madura bubar
tuwin wadya Surawèsthi
ulun anjarah
kunjuk padanta aji

trusthèng driya sang nata kêlangkung suka
miyarsa kang pawarti
ing purwa wasana
sang nata agêganjar
mring sagung para dipati
para sêntana
wradin têkèng pakathik

para mantri Mêntaram tampi ganjaran
miwah kang wadya alit
datan kaliwatan
sami tampi ganjaran
sukèng tyas sri narapati
myang wadyabala
kasmaran ing ajurit

ya ta wau sri bupati
dangu miyos siniwaka
sang prabu ngandika alon
kabèh padha kawruhana
Si Arya Jasupônta
ingsun junjung lungguhipun
lawan ngong paringi nama

iku dadia bupati
arana Sujanapura
linggih lurah panêkare
asisih lan arinira
Dipati Martalaya
lah ta kabèh wadyaningsun
padha sira èstrènana

wadya gung asaur pêksi
nulya jêngkar sri narendra
miwah kang sumiwi kabèh
namung lèrèh limang warsa
sultan miyos sineba
pêpak punggawa supênuh
sêntana tuwin punggawa

sang nata ngandika aris
Tumênggung Sujanapura
sira adandana age
tindhihana wong Mêntaram
bêdhahên ing Madura
gêmpurên kuthane iku
lawan si adhi Bêrgola

kang sun karya senapati
Tumênggung Sujanapura
kang dadia wakil ingong
lawan si kakang Sumêdhang
miwah adhi Bêrgola
kabèh wong pasisir iku
mangkata ing benjang enjang

tur sêmbah ingkang tinuding
Tumênggung Sujanapura
sêkala bingar netyane
lami dènnya ngarsa-arsa
ayahan sri narendra
ambêdhah nêgara agung
pêjaha ayahan nata

jêng sultan ngandika malih
hèh Tumênggung Alap-alap
lawan katawêngan bae
sira amisaha lampah
sirèku angipuka
marang Surabaya besuk
dimèn ewuh aja tandang

adhi Bêrgola dèn aglis
muliha marang Santênan
ngirid wong pasisir kabèh
kakang Sumêdhang barênga
lawan Sujanapura
wong Panaraga Madiun
iridên mêtu ing dharat

rampung timbalan narpati
lajêng kundur angêdhatyan
warnanên panangkilane
sagung kang para dipatya
sami bubar sêdaya
kang badhe andon anglurug
prasami dandan sanjata

ing dalu datan winarni
enjing anata gêgaman
gumyah gumuruh swarane
Tumênggung Sujanapura
enjing nêmbang têngara
wong Sujanapuran ngumpul
saha kadang para lurah

ki adipati ing Pathi
sigra anêmbang têngara
sampun dhingini lakune
mantuk mring nêgaranira
lampahe tan winarna
gêgaman agêng nèng pungkur
budhal saking ing Mêntaram

wus prapta jabaning taji
lampahe wadya Mêntaram
arame wau swarane
gaman lir prawata sêkar
ngêbêki wanapringga
anggolong sajuru-juru
daludag abra asinang

ingkang lumampah ing wuri
Ki Tumênggung Jagabaya
lan Panji Wirabumine
Ki Ngabèi Patrabôngsa
Dêmang Suradêksana
lan Ki Rôngga Ngawu-awu
myang Ki Panji Singajaya

ingkang lumampah ing ngarsi
Tumênggung Sujanapura
asri tinon gêgamane
sagunge para pangeran
lumampah anèng têngah
gêgaman asri dinulu
kadi wukir kêmbang-kêmbang

ginêlak lampahing baris
gancange carita prapta
nêgari Pajajarane
ki tumênggung katawêngan
Tumênggung Alap-alap
pan wus misah barisipun
wus anginêp Surabaya

prapta têpis-wiringnèki
Surabaya binajagan
wong desa prasami gègèr
nêngêna gantya winarna
nêgari ing Santênan
tata gêgaman gumuruh
sira Dipati Bragola

sapraptanira ing Pathi
pasisir wus ingutusan
sarta sawadyabalane
prasami dandan baita
andhèr pinggir muara
ing wana dènnya angumpul
sagunge para dipatya

sira Sang Dipati Pathi
apan lagya anggêganjar
marang ing wadyabalane
agêng alit kawêratan
santana lan punggawa
arta myang busananipun
samya waradin sêdaya

pêpatihira dipati
wasta Arya Mangunjaya
lan Arya Jasupantane
dening para mantrinira
Ngabèi Wirasraya
Ngabèi Prawiratanu
Ki Dêmang Panantangyuda

lan Ki Arya Sawunggaling
Ki Ngabèi Wilatikta
lan Arya Panatasingron
Ngabèi Patramanggala
Ki Dêmang Jalêksana
lan Ngabèi Jawinangun
Ki Tumênggung Binarongan

baitane warni-warni
pasisir para dipatya
lêmbu giyota kècine
jêjêl pênuh ing muara
jukung mayang ariban
abra kang baita sêlup
utawi baita kapal

ya ta Adipati Pathi
sêksana anumpak palwa
lêmbu giyota praune
pacalang momotan wadya
saha busananira
para Dipati Mêntarum
prasami munggèng baita

gamêlanira tan kari
sira Dipati Bragola
tigang rancak pradanggane
Kodhokngorèk munggèng ngarsa
pelog kang anèng têngah
salendro kang munggèng pungkur
kalaganjure tinêmbang

swarane gamêlan asri
lampahe sangsaya nêngah
pinukul angin layare
baita pating salêbar
pan sampun prajangjean
sumêrang ing Tuban kumpul
labuhe wadya Mêntaram

baitane wong pasisir
prasami rêbut aluan
kang sawênèh ana kêndho
ana kadi kuda nyongklang
ana lir kuda ngêrap
ingkang rikat sampun rawuh
ujung muara ing Tuban

ênêngna datan winarni
kang anèng têngah lautan
gantya malih cinariyos
Tumênggung Sujanapura
ingkang mêdal dharatan
prapta anèng ing Madiun
wadya Mêntaram sêdaya

ngantosi Dipati Pathi
lawan pasisir sêdaya
wuwusên wau lampahe
Dipati Sujanapura
wus prapta nêgri Tuban
prasami makuwon sampun
sagung kang para dipatya

wau kang anèng jêladri
sêdaya mêntas dharatan
Ki Dipati Bragola ge
panggih lan Sujanapura
prasami pirêmbagan
anulya mundhut pêrau
Tumênggung Sujanapura

para bupati pasisir
sêdaya saos baita
ingkang badhe titihane
Tumênggung Sujanapura
miwah wadya Mêntaram
sinaosan palwa sampun
aglar tarap ing muara

wus dadi rêmbaging jurit
sagunge para bupatya
layar marang Madurane
Tumênggung Sujanapura
nitih palwa lêlanang
kang palwa mancal sêdarum
kumrab lir lampah sri nata

ki dipati ing Santênan
lêmbu ingkang dèn titihi
kêlawan para sêntana
sawênèh sêntana nitih
pacalang warni-warni
para satriya Mêntarum
wus sami sinaosan
palwa ingkang dèn titihi
senapati bèr kuwanèn tur digdaya

wus angancik ing muara
nêgara lêlima sami
prapta ing gisik Madura
kunêng Madura winarni
ingkang para bupati
ing Sampang Ngaribayèku
Dipati Pamêlingan
Sumênêp sampun miyarsi
yèn wong agung Mêntaram sêdaya prapta

prasami mêpak gêgaman
nèng Madura dènnya baris
samana apagunêman
sagunge para bupati
Natèng Madura angling
kabèh padha sabiyantu
nadhahi wong Mêntaram
sartane ingkang nindhihi
yèn riyona ènthèng sinôngga ing yuda

iku gêgaman Mêntaram
wartane ingkang nindhihi
Tumênggung Sujanapura
ingkang dadi senapati
pranakan ing Kêdhiri
Sujanapura atêguh
tate amangun yuda
dèn sami prayitnèng jurit
kawarnaa wong Mêntaram sampun prapta

gègèr wadya ing Madura
gumêrah atata baris
wus budhal saking nêgara
prapta pinggiring pasisir
prasami dèn jagani
wong Mêntaram minggahipun
sami ayun-ayunan
arame bêdhil-binêdhil
campuhing prang swaranya kadi ampuhan

wong Mêntaram karepotan
tan antuk papaning jurit
wadya lit kathah kang pêjah
ingkang mundur nandhang kanin
kang waras maksa ngukih
para prajurit Mêntarum
miwah wadya Santênan
nulya kasaput ing wêngi
sami mundur wong Mêntaram pirêmbagan

Dipati Sampang Madura
Sumênêp lan Aribanggi
ing Balega Pamêkasan
prasami gunêm ing wêngi
Pangran Balega angling
kadipundi karsanipun
sêdaya pra dipatya
prajurite wong Mêntawis
sampun tita tan purun minggah dharatan

mênawi rêmbag sêdaya
dimèn minggah wong Mêntawis
yèn wis minggah ing dharatan
sêdhêng angantêp ing jurit
yèn kasor wong Mêntawis
pêsthi sirna dèning banyu
dimèkne babarpisan
sampun purun mangsah malih
wong Mêntaram patine anèng lautan

para bupati wus rêmbag
sami ngundhangi ing ratri
sêdaya para prawira
samia mêndhêm kariyin
mrih minggah wong Mêntawis
satêlase baturipun
yèn wus mêntas sêdaya
anuntên ingamuk wani
pasthi sirna wong Mêntaram sakabèhnya

kunêng ingkang kawuwusa
gênti malih kang winarni
Tumênggung Sujanapura
lan sagung para prajurit
prasami dèn utusi
sêdaya sami angumpul
anèng ing palwanira
pra dipati sampun prapti
minggah maring palwane Sujanapura

pirêmbag masalah yuda
Janapura muwus aris
mring sagung para bupatya
paran dayaning ajurit
wong cilik kathah mati
tan sagêd kiwul ing pupuh
inggih anggèr Santênan
kadospundi kang panggalih
ngamungêna mêkatên môngsa sampuna

miwah Pangeran Sumêdhang
sumôngga sami ginalih
angling Dipati Santênan
andika kakang rumiyin
karsa dika sayêkti
kawula darmi lumaku
miwah para dipatya
sêdaya darmi nglampahi
langkung-langkung kakang êmas pangêrèhnya

sanadyan kakang Sumêdhang
môngsa puruna nglancangi
saking ing karsa sampeyan
Sujanapura ngling aris
inggih ta yèn ta suwawi
sami ngawaki prang pupuh
sampun ngamungna wadya
sagunge para dipati
angirida bupatine sowang-sowang

ya ta Dipati Bragola
miyarsa suka kang galih
myarsa ngling Sujanapura
ngandika Dipati Pathi
inggih kakang suwawi
niku rêmbag gathak-gathuk
botên kakehan akal
dipati sami ngawaki
sampun rêmbag sagung kang para dipatya

sêdaya para dipatya
kang arsa ngawaki jurit
bupatine ngawakana
lamun pinapag ing jurit
sagunge wong pasisir
anêdha sarênga ngamuk
aja na kang ngucira
dèn sami sarênga mati
pra dipati sampun gilig rêmbagira

sêsampune prajanjian
mangkana wus bangun enjing
sêdaya minggah dharatan
rêmbag minggah dharat sami
bubar kang gunêm pikir
wus wangsul mring palwanipun
praune sowang-sowang
wadyanya sampun cumawis
kawarnaa sarêng wanci bangun enjang

sami minggir ponang palwa
prajurite rêbut dhingin
tan ana sabawanira
dènira amêntas ririh
sêdaya ngati-ati
prapta ing dharatan sampun
lajêng nata gêgaman
wadya Mêntaram nindhihi
ingkang wuri wadya pasisir sêdaya

sêmana wus byar raina
gêgamane wus miranti
wong pasisir abusêkan
dene wadya ing Mêntawis
mriyêm pinasang sami
kalataka miwah masbun
mlela lawan lêlanang
prênahe sampun miranti
kang kocapa wong Sampang lan wong Balega

sarêng wayah bangun rina
sampun utusan mirsani
kang duta kagyat tumingal
dene wong Mêntaram prapti
miwah wadya pasisir
wus atata barisipun
miwah para sêntana
gêgamane wus andadi
tungguling prang angêdhangkrang pinayungan

Tumênggung Sujanapura
kang dadi dhadhaning baris
kang dadi pangawat kanan
sang adipati ing Pathi
andhangah songsong kuning
pangawat kering puniku
pangeran ing Sumêdhang
lan sagung môncanêgari
wong pasisir ngiring Dipati Bragola

para sêntana Mêntaram
ênggène nèng wuri têbih
Tumênggung Sujanapura
têngara bêndhe lan bèri
miwah wong agung Pathi
kang bêndhe tinabuh ngungkung
têtêgnya asauran
suwarane wong pasisir
ting jalêmprit barung swaraning tikswara

ing Sampang sigra têngara
wadya lit atata baris
kadhinginan papanira
dene mangsanira wêngi
datan nyana prasami
lamun ingunggahan dalu
gugup solahing wadya
pati-pati bêbêntusi
wong Mêntaram surake ambal-ambalan

wong Madura sami mêdal
tatane pating bêsasik
gagap gugup sêlak prapta
wadya Mêntaram bêdhili
bala Sampang kèh mati
wong Madura singa mundur
apan wus kaprantenan
singa mara mara mati
ingkang mundur wong Mandura nandhang brana

sakathahe wong Madura
pra dipati amiyosi
sami angawaki yuda
angantêp rêmpon ing jurit
dipati papat kait
aprajangji sarêng lampus
Sang Dipati Mêkasan
wus rêmbag amangsah jurit
wus agilig sarêng lêbur ing ayuda

kaitan wong Surabaya
Balega Sumênêp sami
sampun dadi rêbagira
Dipati Sampang nuruti
rêmbagira wus dadi
anulya têngara nêmpuh
suraknya mawurahan
kadi ombaking jêladri
gumrah-gumrah lir ruging angraning arga

kalataka asauran
kumrutug sanjata alit
swarane kadi ampuhan
sêsambate wadya kanin
wong Sampang akèh mati
wonging Mêntaram rahayu
wong Madura kèh pêjah
prandene maksih angukih
ambêk pêjah wong Sampang majêng sêdaya

sami sudira ing manah
bupati sami ngawaki
wong Mêntaram sigra mangsah
pangagêng sami ngawaki
dipati ing pasisir
Bragola têtindhihipun
sarêng mangsah ing yuda
wong Sampang anêmpuh wani
gora-godha surambêk anglêbur mêngsah

mangsah prajurit Mêntaram
awasta Ki Jagapati
tandangira kadi singha
sêsuta kirangan bukti
wong Mêntaram nadhahi
prasami kathah kang lampus
prajurit nusul sigra
Jayèngkara mangsah jurit
Jayèngpati lawan malih Jayèngbrata

kêlawan Rôngga Gundhala
Jayèngrana datan kari
utawi Suradilaga
lêlurahing kang prajurit
Mangundara asisih
Dêmang Cêngkalak ranipun
myang Thona-thani Rôngga
Dêmang Bênêr ana malih
Angabèi Bêgajagan tan mundur prang

