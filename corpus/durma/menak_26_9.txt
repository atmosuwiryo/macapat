prabu rara mundur sarêng myarsèng sabda
sigra mêsat lir thathit
ebat kang tumingal
sang dyah wantêr tur ganas
sêmbada sura sinêkti
pirang prêkara
darbea lêmbah galih

ingkang ibu Sang Dyah Ismaya kalintang
lanasira ing galih
kang rama Jêng Ambyah
tan kêna ingupama
kagila wantêring galih
satindak pasrah
nirbayèng tyas lir agni

datan kenging sinami samining jalma
tan kenging myarsa warti
saidak saênyat
engga tan etang pêjah
ya ta jêng murtining bumi
sabala mangkat
gênti ingkang winarni

Sadatsatir sarowangira wus mêsat
pirsa gêbyaring gusti
dhatêng jumantara
nata dèwi sineba
kang jêmparing pirang kêthi
wêndran abaran
jêjêl anèng wiyati

angandika wau sang prabu wanodya
hèh paman Sadatsatir
rama sampun seda
anèng jroning piluwang
iku gêlare Si Jênggi
ratu ing Ngabsah
umatur Sadatsatir

sapunika pun Jênggi Raja ing Ngabsah
gêsang punapa lalis
sang rêtna ngandika
paman Si Jênggi gêsang
dèrèng nungkul mring jêng nabi
sêkti widigbya
ing mangke karsa mami

wus jamake wong nyilih angulihêna
wong utang anyauri
lamun utang pêjah
yêkti anyaurpêjah
utang lara nyaur sakit
lah nêdha paman
anagih Raja Jênggi

Sadatsatir umatur mring prabu rara
inggih suwawi gusti
angantos punapa
dasih lami tan yuda
kuwayon ingabên jurit
salang sinêmbah
amba jêntolna kardi

mêngsah kapir punapa malih ajriha
sanadyan sami êjim
tan nate kasoran
ing mangke pêtagihan
alama tan mamah biring
akramas obat
ngandika prabu dèwi

dene mangke paman ing karsa manira
yèn campuh lan Si Jênggi
padha sinêmbadan
sagêlaring manungsa
sampun aprang amrih silip
padha ngatona
sagunging bala êjim

sampun rampung pangandikane sang rêtna
nêmbang têngara jurit
gumruh ing awiyat
wadya jim tanpa wilang
ngawiyat atata baris-
irèng dharatan
nimbangi mêngsah kapir

nulya tumrun êjim saking awang-awang
lir udan sinêmèni
ratu pitung yuta
miwah sabalanira
samya andharat winarni
nênggih saasta
antawis lawan siti

pirang-pirang jêmbaring kang ara-ara
kèbêkan dening êjim
gêlaring manungsa
datan kêna mèmpêra
jitus pan asri ingkang jim
têbih sinama
lir bumi lawan langit

untabira sagunging kang wadyabala
apan aluwih asri
apan kêlampahan
kadya sêkar sataman
yèn ta panganggoning êjim
kêlakon uga
bêbasan luwih asri

amêpêki warna rupa ngalam donya
kanggenan dening êjim
tan kêna kawora
ratu sabalanira
wadyane sang nata dèwi
amôncawarna
dinulu langkung asri

kang jim ijo nagarane ing Jantara
kêkasihing narpati
Raja Salsahgosa
ijo suwarnanira
busananya samya wilis
gêgamanira
ijo muyêk rêspati

kang jim kuning nagarane Ngimantara
kêkasihing narpati
Raja Wijanarka
kuning suwarnanira
gêgamane sami kuning
busananira
sadaya sami kuning

kang jim abang nagarane Nusantara
kêkasihing narpati
Sang Raja Jaskara
abang suwarnanira
gêgamane sami abrit
busananira
sadaya sami abrit

kang jim putih nagarane Madyantaka
kêkasihing narpati
Raja Anggaskara
putih suwarnanira
busanane sami putih
gêgamanira
sadaya sami putih

kang jim irêng nagarane Megantara
kêkasihing narpati
Raja Manonbawa
irêng busananira
gêgamane sami langking
suwarnanira
sadaya sami langking

asri tinon jim biru dadu myang rêkta
têmpur jajar lan kuning
jim irêng wor lawan
jim ijo lan jim pêthak
abra ingkang tata baris
awarna-warna
pating karênyêp asri

pan saengga sêdhênge sêkar sataman
ingkang nindhihi baris
pêpatihing Ngajrak
kang dadya cucuking prang
nênggih Patih Hasalhasil
panganjuring prang
andêlnya nata dèwi

wontêndene senapatine ngayuda
Rahadèn Sadatsatir
dadya gêgunungan
kang anèng wuri pisan
kusuma sang prabu dèwi
para wanodya
kubêng dinulu asri

apratistha mungging ing amparan rukma
rinêmbat dening êjim
prajurit wanodya
magêrsari akapang
alon lampahe kang baris
cara manungsa
untabe punggawa jim

kandêlira alêlampahan sadina
surêm pratôngga pati
dene kasênênan
ujwalaning busana
pating galêbyar nêlahi
pating karêthap
rênyêp-rênyêp nêlahi

ênêngêna wadya jim ingkang lumampah
kocapa Raja Jênggi
kang ngayomi bala
wus kumpul anèng rana
sumêdya angantêp jurit
sangsaya kathah
wadya Ngabsah kang prapti

miwah para ratu kapir ingkang mônca
kang têbih-têbih prapti
nusul mring Si Ngabsah
Jênggi sangsaya enggar
nabda mring Suteja Patih
lah pirangbara
akèhe wadya mami

pan ing nguni kathahe wadya paduka
pan inggih gangsal biting
sasisaning pêjah
ing mangke tan kantênan
tri atus para narpati
bala nyayuta
trusthèng tyas Raja Jênggi

Raja Drustam Duryajit matur anêmbah
cipta amba puniki
sakalangkung cuwa
mêngsah lawan wong Islam
de amba angantos jurit
suka lêbura
wontên ngarsaning gusti

sawab amba nguni wus kalakon wirang
ginêtak ing ajurit
dèrèng kongsi mapan
kacêpênge Sri Lakat
biting têlas dèn obongi
lah paran marma
dènira amalêsi

wus jamake utang isin malês wirang
lamun wong utang pati
iya naur pêjah
sun nêdya nagih wirang
anagih ing lara pati
ngrusak Madinah
mangkat sadina iki

wus têngara budhal saking jroning wana
dhedhe ngra-ara baris
wadya pirang-pirang
lir êrobing samodra
angêbêki wana wukir
kadya binabad
kèdêk kèlês ing baris

wus andungkap jajahan nagri Madinah
wong urut marga tapis
gègère puyêngan
binajak ing wong Ngabsah
samarga ngobong-obongi
cucuking lampah
ningali mêngsah prapti

nulya atur uninga Sang Jênggi Raja
lampah pinêthuk jurit
Sang Jênggi bramatya
parentah ngantêp yuda
kinèn samya anadhahi
sagêlarira
dhadha trajangên dhingin

kapungkur ayun-ayunan
wadya Ngabsah kalawan bala êjim
têngara umyang gumuruh
surak mungsuh lan rowang
kalihira sumêdya angantêp pupuh
kang wuri saya ginêlak
kadya grah swaraning jalmi

wong kapir gawok tumingal
mring mungsuhnya gêgamanira asri
kang sawênèh ana muwus
wong batur mungsuhira
sugih-sugih panganggone abra murub
dene anracak sadaya
busanane sarya adi

ing mêngko sira kêndêla
kônca batur amêsthi sira sugih
kang sawênèh ana muwus
mêngko kang ingsun bandhang
mung jamange kêbak isi sotyanipun
kuluk siji bae ana
tigang lêksa kang pangaji

kang sawênèh ana ngucap
awasêna de mungsuhira luwih
tan nganggo sanjata ganjur
towok paris myang panah
sawiyahe anganggo pêdhang sadarum
antarane yèn digdaya
ngandêlkên pêrêding kulit

anauri rowangira
nyatur kulit dene kaya bêbayi
kalah ngidak mênang nubruk
susah apa wong kathah
awasêna ika kang kaya andaru
mêsthi êmas kang kinarya
sara-ara jêmbarnèki

kang pating kalêpyur ika
trètès intên dene ngeram-erami
tunggangane ratunipun
ing mêngko yèn kêbandhang
sun gawene olèh-olèh iya besuk
intêne sapirang-pirang
sun gawe gêlang bêbayi

ting brêngok gènira ngucap
intên bêcik kinarya bêndung kali
mas rara jêr dhawuhipun
sawênèh ana ngucap
intên bêcik kinarya pista pan udrus
jumêrut baik dhimakan
liat dhatêng itu lagi

pêdhang ting taleram ika
pêsthi enak dhimakan lêkas mati
ana mantri tuwa muwus
apan kuna-kumuna
yèn wong aprang kakehan kibir pan lampus
yèn ana wong jêrèh pêjah
bêcik ingkang ngati-ati

Suteja manrêkkên bala
Hasalhasil anggêbèl wadya êjim
kang yuda anulya campuh
surak lir langit rêbah
pambendronge wong kapir pan ginarudug
tibane mimis lir jawah
anocog ganjur lan biring

towok suligi kumrapyak
kang jêmparing tibane lir gurimis
tan ana kang ngucap takut
kapir ngidak mangrêmpak
anadhahi wadya jim tan ana wiguh
pangamukira lan pêdhang
tan ana braja nêdhasi

mimis tan ana tumêka
tinangkisan dening pêdhanging êjim
landhehan pinêdhang rampung
wadya jim saya ngrêmpak
wadya Ngabsah pangamukira anggrêgut
waos sanjata wus pêjah
caruk pêdhang ting carêngkling

wênèh ana wor sanjata
gada bindi tan ana kang nêkani
pinêdhangan kathah rampung
wong kapir kadya yêksa
nanging datan miyatani pamukipun
singa winalês galasah
lir pendah babadan pacing

êjim pinêdhang tan kêna
kapir lamun pinêdhang tatas gusis
ana kapir siji muwus
lah kônca awasêna
mungsuhira pan dudu sabaènipun
sikile tan ngambah lêmah
sakilan dohe lan siti

nguni sun ngrungu pawarta
yèn ana wong mlaku tan ngambah siti
iku jim ingkang anamur
gumrah rowange ngucap
kônca layak iku jim rowange pupuh
pinêdhang lir wêwayangan
gya bubar sagunging kapir

tinututan kathah pêjah
pun Suteja lumayu niba tangi
gya katur mring Jênggi Prabu
lamun jim mêngsahira
wadya giras pinulih wus bubar larut
Sang Jênggi bramatya sigra
mangsah sigra nitih èsthi

Drustam Yajit rowangira
nunggang gajah anrajang raja kalih
wadya jim nadhahi grêgut
pangamukira rampak
Raja Jênggi anggêdhêg gandhewanipun
mêdal dahana wor barat
nampêk dhatêng prajurit jim

saara-ara kèbêkan
istijratnya wau Sang Raja Jênggi
prajurit jim bubar mawur
binujung ing dahana
Hasalhasil Sadatsatir wus lumayu
pulih barise wong kopar
têngara tinêmbang malih

gumrah pan samya sumêbar
prabu rara dukanira tan sipi
sarêng wadyanira larut
sigra nyandhak trisula
wus ginêdhêg gandhewa gya mêdal jawuh
lir pendah dhawuhan bêdhah
gumrujug saking wiyati

wus pêjah punang dahana
sara-ara sirna katiban riris
wadya jim surak gumuruh
Raja Jênggi bramatya
kang bramastra ginêdhêg gandhewanipun
mêdal naga pirang-pirang
tumiba saking wiyati

naga mêdal wêndran baran
samya nêmpuh dhatêng prajurit êjim
puyêngan gègèr asumyur
kang anjog saking wiyat
anibani mring mêngsah gubêd anêmbur
wadya jim agundam-gundam
nata dèwi saya runtik

malih anggêdhêg gandhewa
mêdal pêksi garudha sing wiyati
kêthèn wêndran baran ambyuk
gêngnya kagila-gila
nganti pêtêng paprangan singup lir mêndhung
kang nagatêlas minôngsa
binêkta mring awiyati

miris manahe wong kopar
ratunira atimbangan kasêktin
pinêlak tan ana magut
sira Sang Raja Drustam
anarajang wadya jim nadhahi grêgut
Raja Drustam pinêdhangan
nanging datan miyatani

Sri Drustam sigra ambalang
gutuk rante panjang tur pulasani
binalangakên ing mungsuh
sèkêt sawidak glasah
kang para jim kenging sabêt rante wau
kathah samya kapracondhang
sinabêt ing rante wêsi

jim kang samya kapidhara
lamun arsa tinigas musna aglis
lan manungsa bedanipun
jim datan kêna pêjah
Raja Drustam Yajit pan saya mangrênggut
pangamuke kadya yaksa
bubrah tatane wadya jim

Sang Raja Jênggi anunjang
ngiwat-ngiwut angikal kangkam andik
wadya jim pinêdhang sumyur
sawênèh burangkangan
bubar-bubar palayune rêbut dhujung
Raja Jênggi saya krura
singa dhinupak kuwalik

pulih malih baris kopar
Sang Suteja angantêp dènnya jurit
têngara umyang gumuruh
ya ta pra prawirèng dyah
tan anganti parentahira sang ing rum
mangsah samya sikêp pêdhang
ngalap-alap sing wiyati

kadya klana amamôngsa
wadya Ngabsah pinêdhang tigas pacing
wong kapir bubar lumayu
saparan sinambêran
tigas tatas kang bangke sungsun matimbun
Sang Raja Jênggi bramatya
sigra mêsat mring wiyati

kinarutug ing ngakathah
pinêdhangan nanging datan nêdhasi
singa kang winalês sumyur
kasingsal tibèng lêmah
kang sawênèh angrubut Sang Drustam Prabu
sinambêran saking wiyat
nanging datan miyatani

katulak ing rante waja
dhasar têguh Risang Drustam Duryajit
sang iblis panjurungipun
Sri Drustam saya nyêlak
mobat-mabit singa kang kaparak sumyur
bramantya sang prabu rara
Sri Drustam dipun lêpasi

Arda Dhadhali srawara
kenging jajanira nanging tan tistis
kalêmpêr sakala ambruk
kêbat kang prawirèng dyah
gya tinigas Drustam sirahnya wus lampus
ya ta kang anèng awiyat
Sang Jênggi sura sinêkti

tan tumama dening braja
awêkasan bubar prajurit putri
nanging ta Sang Jênggi Prabu
tan wruh mungsuhira dyah
gya manêmbur jim kang ngandhap samya sumyur
Sri Jênggi kinarya lesan
sing têbihan mring sang putri

tansah ingudanan panah
anêrucuk kêbêk Sang Raja Jênggi
nanging sayêkti tan putus
anjrak anèng busana
singa ingkang sinambêr abubar sumyur
Sri Jênggi kesisan bala
saya kewran dènnya jurit

wimbuh Sang Duryajit pêjah
Raja Jênggi nyandhak pamungkas jurit
gada gêngira kalangkung
mangruruh murtining dyah
saya cêlak sêsumbar anguwuh-uwuh
êndi ta tungguling aprang
payo papagêna mami

miris sagung kang tumingal
Raja Jênggi têguh timbul sinêkti
bubar sadaya manglulun
Sang Jênggi pêtak-pêtak
ratuning jim yèn sira sura pinunjul
payo prang tandhing lan ingwang
yèn dhasarprajurit luwih

prabu dèwi sarêng myarsa
sru bramatya talingan lir sinêbit
wadya kinèn samya mundur
mêsat saking amparan
sikêp kangkam lir thathit panrajangipun
Sang Raja Jênggi trêngginas
mangikal kang punang bindi

wusira asêsiringan
bruk-tinubruk apan agênti tangkis
kalih samya wantêripun
tan ana ngambah lêmah
yèn sinawang lir pendah kang pêksi tarung
bidho amungsuh sikatan
singa tinrajang ngoncati

gadanya Sang Jênggi Raja
wrat salêksa gêngnya kagiri-giri
pêdhangira sang rêtnèng rum
panjangira sadhêpa
kadya thathit gêbyar-gêbyar gêng sanyantun
wadya jin kalawan kopar
kapitênggêngên ningali

gadane Jênggi Narendra
yèn kaliwat dhungkar kang punang bumi
dene sang murtining santun
yèn kliwat pamêdhangnya
kêclapira mêdal dahana kumêpyur
dangu-dangu Jênggi Raja
pirsa yèn narendra putri

lawan kèngêtan pawarta
Amir Ambyah kang darbe putra êjin
Raja Jênggi saya sêngkut
indha sarwi angucap
apa sira putrane Sang Jayèngsatru
ratuning jin kamanungsan
sêmune durung akrami

gandhang-gandhang karya rimang
gandês kèwês kusuma ratuning jin
duka saya wimbuh ayu
liringe anglir kilat
tanagane akarya grêgête kakung
Sang Jênggi sêmu lêlewa
ngulat-ngulèt dènira ngling

nauri sang prabu rara
iya ingsun putra Wiradimurti
anagih ing lara lampus
mring sira laknat kopar
Raja Jênggi asuka dènira guyu
ayu anom warnanira
sêmune durung akrami

kuninge sawang purnama
eman-eman babo nglawani jurit
angur nungkula mas ingsun
manawa kadrawasan
mendah dene gêgêtune atiningsun
sang dyah duk miyarsa sabda
ambêk tiwikrama runtik

wêngis dènira ngandika
nora talah si anjing laknat kapir
Jênggi sinabêt sumiyut
kêbat dènnya malumpat
tansah indha sinabêt-sabêt pan luput
Sri Jênggi gumuyu latah
gêndhuk têka anêmêni

lamun cape astanira
wusanane ing mangke têmah runtik
manira tan bisa tulung
luhung gusti kèndêla
apuranên wong ayu ing dosaningsun
sang dyah saya tiwikrama
wadananira lir agni

kumutug sariranira
pan ingantêp panrajangnya sang dèwi
sinabêt Sang Jênggi Prabu
kêbranan topong pagas
pan balêduk kêbat oncat Jênggi Prabu
sakalangkung merangira
gêgundhul dènira jurit

bramatya sigra narajang
pan ingantêp panggadanira Jênggi
kotbuta sarêng manêmpuh
pêdhang pêntus lan dhêndha
gada rampung Jênggi malumpat sumiyut
sakantune ingkang dhêndha
binalangkên mring sang dèwi

tinangkis ing asta kanan
gada sumyur Jênggi sinabêt aglis
mêsat gêgana sumiyut
sang dyah nusul lir kilat
Raja Jênggi umpêtan awor lan mêndhung
sang dyah pan sampun waspada
sinabêt Sang Raja Jênggi

Jênggi gya kêbat malumpat
kadya thathit bêburon nèng wiyati
sinabêt-sabêt pan luput
pan sami kêbatira
yèn sinawang lir lintang bêburu lutung
sang dyah tan bêtah gandanya
grana tansah dèn tutupi

Si Jênggi têlas tobatnya
saparannya kinuya mring sang dèwi
ing langit ngantya sumundhul
malah ing caritanya
jagad dipun tarutus pinggiranipun
kalih sami sêktinira
mung kari sinihan Widhi

Jênggi sêktine istijrat
prabu rara mukjijat kang kasêktin
dhasar wus kagunanipun
sang dyah jim kamanungsan
mila barang kasêktèn tan ana wiguh
ing ngandhap kang kawarnaa
bubar sagunging wong kapir

sakèrine ingkang pêjah
bilulungan sarêng tinilar gusti
dêstun kèri rolas èwu
raja wus kathah pêjah
Sadatsatir parentah mring wadyanipun
kônca aja na ngatingal
iku wus kalah wong kapir

padha linaran kewala
poma aja padha sira patèni
sabab mau apan durung
ana parentahing dyah
kang wis-uwis gusti luwange yèn pupuh
kapir kalamun wus kalah
nora nana dèn patèni

kinawusêna kewala
dimèn ngrasa wêkasan gama suci
jim sigra musna sadarum
datan ana katingal
wadya kapir wus ayêm ing manahipun
dene mungsuhnya wus ilang
sukèng tyas ngaso pan sami

mundur wontên kapir siji ginjal-ginjal
irung sinumêd gêni
mring wadya jim Ngajrak
rowangnya kapir ngucap
iki apa wong dalêming
agêgêbyagan
ngaku sinulêd gêni

nulya wontên jim Ngajrak anyêkêl kombang
ingêntupakên aglis
mring kônca rowangnya
ingkang srêngên punika
sumlêngêt githok ngênèni
kagyat malumpat
kang nèng wuri ginitik

kang ginitik malês amopor sanjata
têkak-tinêkak untir
nulya luhurira
ana gumuyu suka
arame pating cêkikik
kapir wus nyana
lamun mungsuhira jim

samya bubar palayune nunjang-nunjang
anulya dèn gêproki
kêmadhuh sadaya
nulya dèn siram toya
pan pating krêngkêng wong kapir
sawênèh uyap
tambuh ingkang dèn ungsi

rêbut paran wong kapir abilulungan
mata tinampêg wêdhi
amêrêm sadaya
tan ana wêruh marga
anasak kêcanthèl êri
ambijig tunggak
kupingnya ting saluwir

kang sawênèh angglundhung tumibèng jurang
kaplorot ting kêbanting
jim kang anyalunthang
wong kapir jinotosan
tobat-tobat saya nangis
sagunging kopar
kinarya dolanan jim

kang sawênèh bêngok-bêngok sru karuna
nutuh kancanya sami
nguni pijêr padha
kibir ing manahira
tandhingan dipun rasani
iki dadinya
padha satêngah mati

kang sawênèh nauri sarwi karuna
lah iki luwih bêcik
enak liyan awak
jêr padha kêna sibat
tan olèh brêkating kaki
nguni kang ngucap
bandhangan ting kacuwis

kang wusana larane sinôngga kathah
ya ta Suteja Patih
tansah galintingan
kaku awake nguyap
saking sangêt dèn madhuhi
sinirat toya
sinumêt dening gêni

pan satêngah pêjah Pêpatih Suteja
kocapa ing wiyati
sira Jênggi Raja
tansah kinuya-kuya
nganti dumugi ing masrik
mahrib kubêngan
playune Raja Jênggi

apan tansah sinambêr-sambêr ing pêdhang
sumiyut Raja Jênggi
jêgur ing samodra
ngungsi dhasaring toya
Jênggi ciptaning jro ati
lah iki baya
tan wignya nusul mami

pêsthi prabu rara yèn sira kelangan
nulya prapta sang dèwi
gya tinubruk pêdhang
kêbat Jênggi malumpat
saksana amblês ing siti
Sang Jênggi Raja
prabu rara nututi

Jênggi lagya ngaso nata dèwi prapta
Jênggi gya nrutus siti
dangu bêng-ubêngan
nèng sajroning prêtala
nulya mêdal saking siti
aburangkangan
niba awor pakathik

ingkang samya kinêmadhuh ing jim kathah
Sang Jênggi kêthip-kêthip
pan sarwi malumah
wadya jim samya nyurak
sang nata pi-api mati
sang dyah wus prapta
api-api datan wrin

prabu rara dangu-dangu saya cêlak
bêngok lumumpat Jênggi
ing saparan-paran
sarêng sang dyah wus cêlak
mrih tutute Raja Jênggi
saparan-paran
prabu rara mangungsir

Raja Jênggi playune tan ngarah-arah
anunjang kayu lan ri
kadya binabadan
saparane binêdhag
tansah sinabêt Sang Jênggi
dening kang pêdhang
kirang kêdhik mèh kêni

nulya mêsat malih maring ing gêgana
sang dyah nulya nututi
Jênggi ciptanira
angur ingsun mlayua
angungsi mring kangjêng nabi
sukur yèn arsa
ngukuhi awak mami

kêbangêtên sang dyah ngluwihi kang rama
mendah ajaa èstri
bisa nglêbur jagat
Raja Jênggi binêdhag
pêdhang tansah liwat kuping
aja kêbata
indhane Raja Jênggi

masthi lamun tatas griwanira pêjah
playune lonjong mimis
mèh pêdhot napasnya
anaa sajam êngkas
pasthi kacandhak Sang Jênggi
ngruruh panutan
mangap-mangap Sang Jênggi

winangên ing brôngta kingkin
nahan kangjêng dutaning Hyang
datan kawarna lampahe
wus rawuh nagri Madinah
dangu dènnya siwaka
anèng surambi jêng rasul
ngêntosi sagunging wadya

ingkang kantun-kantun sami
waktu luhur ngantya prapta
sangandhap asar wancine
wus pêpak sagung sakabat
satriya para raja
miwah wadya ingkang kantun
kang samya rumêksèng praja

andhèr nèng ngarsaning nabi
miwah wayahnya Jêng Ambyah
Bagendha Sahid wastane
ing mangke samya sumewa
jêng nabi sarêng mulat
saklangkung ing galih ngungun
kangên lan kang paman Ambyah

samya atur salam sami
dhumatêng jêng nabiyullah
aprituwin sabat kabèh
satriya mantri punggawa
lan sagung para raja
jawatan asta sadarum
kang kantun miwah kang aprang

sawusnya wadya atiti
jêngkar jêng nabi mring pura
sampun lêluwaran kabèh
amakuwon sowang-sowang
jêng nabi malbèng pura
Sayid Ngali anèng pungkur
dhèrèk ing jêng nabiyullah

warnanên pra garwa nabi
prituwin Dèwi Patimah
mêthuk ing wijil sang sinom
sadaya angêmu waspa
jêng nabi uluk salam
mangunggar ing tyas matrênyuh
rujite wardayèng garwa

wus pinarak kangjêng nabi
nèng sajroning dhatulaya
ganti-ganti para sinom
sêsugun angèstupada
prituwin Dyah Patimah
mring rama tansah rinangkul
kadya mimi lan mintuna

sami onêngira kalih
jarwa-jinarwa ing tingkah
solah pangrèhing wirangrong
sang dyah sapungkuring rama
myang panusuling raka
ingkang jinarwa jêng rasul
saniskaraning alaga

tan ana pangèsthi malih
amung pangèsthining brôngta
langên wulangun ing tyase
jêng nabi arum ngandika
Patimah lah kondura
Ngali liniring mring rasul
pan wus nampèni sasmita

dyah wus mundurngarsa nabi
agêpah Ngali Murtala
manambut sang ruming sinom
kondur marang dalêmira
ya ta enjing kawarna
miyos siniwi jêng rasul
aglar kang para sakabat

prituwin para narpati
satriya mantri punggawa
kang lagya Islam anyare
kapir kang têluk sadaya
kadya sagara bêna
Sri Lakat sabalanipun
èbêk ing ngarsa balabar

ajêjêl para musanip
lan sagunging pra ngulama
pandhita kaum samyandhèr
jêng nabi nulya ngandika
mring sagung para bala
ing mêngko sasedanipun
jêng paman Bagendha Ambyah

wayahe ingkang gumanti
Si Sahid ingèstrènana
sagung umat ingsun kabèh
saur manuk wadyabala
matur nuwun sandika
malih ngandika jêng rasul
dhumatêng Sayid Bu Bakar

sagunging betakmal sami
sadaya sira dhawuha
wêratakna sagunging wong
ing sakira-kiranira
saundha-usukira
kang unggul lawan kang tatu
nguni duk anèng alaga

miwah ahline kang sahit
aja na kang kaliwatan
Bu Bakar sandika ture
wus minta ing kancanira
bage arta betakmal
pra sakabat ingkang dundum
sadaya sami kawratan

saundha-usuking kardi
tan ana kang kaliwatan
gêganjaran sagunging wong
jêng nabi malih ngandika
dhatêng Ngali Murtala
hèh ta Ngali karsaningsun
sira sun sêdhahi karya

sakèh rabine kang sahit
sira ingkang rumêksaa
atanapi sanak kabèh
ingkang ingsun kuwajiban
sira ingkang rumêksa
sadurunge darbe kakung
aja ana kang musakat

myang sagunge anak yatin
padha wilangên sadaya
dadya wajib ingsun kabèh
pan wadya ingkang kabranan
ingsun kang kuwajiban
sadina sawênginipun
aja na kang kêkurangan

sajampinira kang titi
sira ingkang ngawruhana
gêdhe cilik tuwa anom
ingsun pitaya mring sira
ywa kongsi kêkurangan
apan wus wajibing ratu
rumêksa sagunging wadya

nyêgati susah prihatin
angawruhi wong musakat
Ngali sandika ature
ya warnanên rabinira
kang sami sabilullah
miwah lan saahlinipun
marak dhumatêng panutan

sujud nèng ngarsaning nabi
pan samya sukur ing Suksma
mila lêgawèng atine
umyang samya ingestrenan
gênti-gênti wong prapta
wiwit enjing nganti luhur
asêlur tan mawi pêgat

somah ahline kang sahit
ya ta sawusira têlas
para ngulama sakèhe
pandhita mantri satriya
kang datan tumut yuda
gya salat gaip sadarum
wontên ngarsaning panutan

adangu jêng nabi murti
sinewa sagunging wadya
samya musthi ganjarane
umat ingkang sabilullah
praptane ing akerat
sinambi mulang pra ratu
ingkang lagya Islam anyar

kasaru praptaning Jênggi
anjog saking ing awiyat
tan ngarah-arah tibane
gumêbrug lajêng bêrangkang
sujud ngarsa panutan
gya ingangkat sirahipun
lajêng anungkêmi kisma

nuwun sihapura nabi
nyaosakên pêjah gêsang
nulya ngaturkên tobate
anuwun sinêlamêna
manut agama tuwan
tinêtêpna iman ulun
mugi tuwan ngapuraa

kagyat jêngêr kang ningali
mring warna kang lagya prapta
kadya sona susu rèntèng
wulune dhiwut apanjang
beda lawan wong kathah
lan netranira sumurup
maksih gundhulan kewala

kamitênggêngên ningali
para sakabat sadaya
Bagendha Ngali atakèn
dhumatêng Sang Raja Lakat
sang nata iku sapa
Sang Raja Lakat umatur
mring Ngali sarwi wotsêkar

inggih punika pun Jênggi
kang nyedani paman tuwan
miwah kang bêlah jajane
inggih pun Jênggi punika
miwah kang karya luwang
utawi rencanging pupuh
inggih pun Raja Ngabêsah

angandika kangjêng nabi
dhatêng Sayid Abu Bakar
nguni duk anèng palugon
ingsun katêkan kongkonan
jalma kapir ing Lakat
ya Si Jênggi aranipun
ingsun katêmu priyôngga

tambuh kang ingsun gugoni
kang aran Si Jênggi iya
ora mêngkono warnane
sumambung Sang Raja Lakat
sanès gusti punika
wontêndene kang rumuhun
pun Jênggi wong ulubalang

sampun pêjah ing ajurit
Jênggi kang marêk ing tuwan
punika pun Jênggi katong
ratu agung ing Ngabêsah
jêng nabi aris nabda
iya sira duk rumuhun
anyedani paman Ambyah

gya lênggah matur Sang Jênggi
dhuh gusti panutan amba
pan inggih kawula yêktos
kang nyedani paman tuwan
wontêndene sang nata
ing Lakat botên angaku
angumbèni dhatêng tuwan

tan ngakên tumut mêjahi
dhumatêng ing paman tuwan
tur punika sajatine
pan inggih rencang kawula
nyedani paman tuwan
agoroh jênênging prabu
nêkakkên jaman sêngara

angandika kangjêng nabi
dhumatêng Sang Raja Lakat
dora aturmu dadine
ing nguni rumêsik sira
wusana padha ala
Sang Raja Lakat sumaur
pun Raja Jênggi kang dora

amawi ngèmbèt mring mami
mêjah-mêjahi priyôngga
angawoni wontên mring ngong
sumambung Sang Raja Ngabsah
kakang prabu wus tita
dhasar lunyu ilatipun
nora kêna ingugêman

Raja Lakat tan mangsuli
ajrih tumungkul kewala
gunging wong gumuyu kabèh
ningali Jênggi lan Lakat
padudon wontên ngarsa
tur ta padha rêmbugipun
dhumatêng Sang Jênggi Raja

inggih kawula pribadi
ingkang ngakêni punika
lah punika ukumane
rèh mêjahi paman tuwan
apan amba sumôngga
dhatêng lampah ingkang kukum
sakarsa-karsa sandika

kawula botên gumingsir
milamba marêk ing tuwan
inggih punika wiyose
sanadyan amba pêjaha
nuwun agama Islam
lan tobat kawula katur
gusti dhumatêng ing tuwan

dene amba anyedani
dhumatêng ing paman tuwan
jêng nabi ngandika alon
iya bênêr aturira
lah Jênggi sun tarima
tobatira marang ingsun
muga-muga tinarima

dening Hyang Kang Maha Suci
yèn kang têmên-têmên uga
nora nulak tobating wong
dosa kèh kawula Allah
kang murah sipat rahman
lawan kang sipat hussaru
ing donya têkèng akerat

lan ingsun takon sayêkti
paran karanira prapta
tur kasusu sapolahe
anjog saking awang-awang
tan nganggo ngarah-arah
ambêganmu rêbut dhucung
iku apa purwanira

umatur Sang Raja Jênggi
kang rumiyin nêdya Islam
wiyose ingkang kapindho
kawula kinuya-kuya
dhatêng Sang Prabu Rara
dèrèng lêga manahipun
yèn dèrèng pêjah kawula

amba amblês jroning bumi
tansah binêdhag kewala
dhumatêng sang prabu sinom
amba manukmèng samodra
inggih maksih kinuya
amba mring akasa mumbul
maksih ingusir kewala

dhapur kawula angungsi
mila umarêk ing tuwan
saking jrih ulun yêktose
dhumatêng Sang Prabu Rara
tan wande pinêjahan
amung paduka pukulun
kang sayogya nanggulanga

pêjah gêsangipun dasih
atas wontên ngarsa tuwan
jêng nabi ngandika alon
ya Jênggi dipun prêcaya
ingsun kang ngukuhana
lawan karsaning Hyang Agung
kaya nora praptèng pêjah

pan sanadyan yayi dèwi
jaluk pati uripira
yèn dhasar nanggulang ingong
lah môngsa wania maksa
lah iya ngêndi ana
nêrak pituturing guru
yèn yayi dèwi mêksaa

mumpung nom sira Islama
anêbut kalimah kalih
Sang Jênggi matur sandika
nulya mulang kangjêng nabi
miturut Raja Jênggi
ya ta Jênggi Islam sampun
lêga ing manahira
rumôngsa yèn darbe urip
nulya mundur wus awor Sang Raja Lakat

pan kasaru praptanira
sira risang prabu dèwi
anjog saking jumantara
wus cundhuk ngarsaning nabi
jawat asta ngabêkti
kagyat sagung kang andulu
sang dyah sapraptanira
anèng ngarsaning jêng nabi
sêrêngira sang rêtna sêrênging duka

Sang Jênggi sarêng tumingal
biyas datan darbe gêtih
ngungsi wurining panutan
Sang Jênggi dènira linggih
kadya konjêm ing siti
Sang Jênggi dènnya tumungkul
gumêtêr manah maras
tan rumôngsa darbe urip
saking jrihnya dhumatêng Sang Prabu Rara

wus mirsa jêng nabiyullah
yèn kang rayi maksih runtik
jaja bang awinga-winga
kumêdut padoning lathi
ningali Raja Jênggi
sang dyah jajanya lir murub
matur mring nabiyullah
satêmbungira wor runtik
kadipundi amba umatur ing tuwan

ing mangke kawula têdha
pêjah gêsangipun Jênggi
sabab mêjahi jêng rama
ing mangke kawula tagih
lamun wong utang pati
ukumipun inggih lampus
kangjêng nabi ngandika
bènèh prakarane yayi
yèn wong aprang mêtu têka pagunêman

sanadyan dosaa pêjah
ing mêngko Si Raja Jênggi
wus manjing agama Islam
yayi sira kurang luwih
sêrêng amburu lair
datan ngeman batinipun
basa wong sabilollah
yayi utamaning pati
apan gêdhe-gêdhene nugrahaning Hyang

yèn ahline sukur suka
kang nglakoni mati sabil
pan luhur kamulyanira
yayi ing sajroning pati
têtêp nèng suwarga di
tanpa kira-kiranipun
tan susah nganti umat
sirnaning bumi lan langit
sarêng pêcating nyawa manjing suwarga

pati tan lantaran ing prang
alawas ana ing margi
anganti bakdal ing kisap
dènira manjing suwargi
iku lamun wong mukmin
wong kapir datan kaetung
mêtu sing wêwilangan
upama wêdhi karikil
luwih mulya ganjarane sabilollah

yayi mituruta ingwang
bêcik narimaa yayi
pan wus pasthine jêng paman
kaparêng yèn seda sabil
janjine tan gumingsir
tur dadi karênanipun
panjang cêndhaking yuswa
wus pinasthi ing Hyang Widhi
tanpa gawe anglabuhi sabilollah

dhasar wus rawuh ing ajal
wis pupusên yayi dèwi
ing saduka-dukanira
yayi dhumatêng Sang Jênggi
ingsun kang nanggulangi
Jênggi pati uripipun
sang dyah kadya ingunggar
bramatyanira tan sipi
sigra ngadêg pan sarwi anjrit sang rêtna

trangginas anarik pêdhang
RêtnaDèwi Kuraisin
Jênggi duk arsa pinêdhang
gumujêng nabi ngêjèpi
dhatêng Bagendha Ngali
nulya cinandhak sang ayu
baunira kang kiwa
pêdhang rinêbut wus kenging
gya binucal pêdhange Sang Prabu Rara

nêkakakên kurdanira
ambêk sarosa sang dèwi
suku amblês ing prêtala
saking rosane sang dèwi
digdayanira Ngali
tan owah dènira lungguh
nadyan sami digdaya
Ngali lan Sang Prabu Dèwi
kèri kakung yêkti kawon kang wanodya

bau anglir balêdhosa
têlas rosane sang dèwi
salira kadi kancana
têmahan angêmu gêtih
saking sangêting runtik
kaungkulan rosanipun
sadêkung amblês kisma
sukunira Prabu Dèwi
kang sewaka pan samya gawok sadaya

Sang Jênggi ngalih panggonan
nrajang rowangira linggih
tanapi Sang Raja Lakat
anèng wurine Jêng Ngali
sangêt dènnya kuwatir
angalih dènira lungguh
ampingan Sayid Ngumar
Ngumar kagyat sarwi nolih
èsmu runtik sarwi nyikut Raja Lakat

nyêntak Sri Lakat gya kesah
gya aling-alingan têbih
raja kapir Islam anyar
manahe samya kuwatir
miwah Sang Raja Jênggi
saya giris manahipun
ya ta jêng nabiyullah
pan èsmu mèsêm ing galih
duk andulu sang dyah lan Ngali Murtala

tujune Ngali Murtala
kang nyêmbadani sang dèwi
wêkasan sang dyah aniba
asêsambat awor tangis
tan kayaa jêng nabi
rama datan olèh kukum
jêng nabi kaniaya
Jênggi nora dèn patèni
angur baya ingsun dèn belakna pisan

gya têdhak jêng nabiyullah
mangimur-imur kang rayi
wus mundur Ngali Murtala
angandika kangjêng nabi
lah yayi aja nangis
rungokna timbalan ingsun
lah mara tumêngaa
yayi marang ing wiyati
prabu rara wus kèndêl dènnya karuna

nulya tumênga ngawiyat
sang dyah nulya aningali
dhatêng ing sudarmanira
Jêng Ambyah anèng suwargi
lênggah malige rukmi
sinung rahmating Hyang Agung
apan sarya ingayap
mring sagunging widadari
gya tumungkul sang dyah asukur ing Suksma

kang rama angsal nugraha
ganjaranira prang sabil
ngandika jêng nabiyullah
apa kang katingal yayi
sang dyah matur wotsari
saniskara sampun katur
suka gunging miyarsa
myang sakadangira Amir
kang sumewa samya karênan sadaya

sigra Jabarail prapta
ngêmban timbalaning Widhi
hèh Muhamad karsaning Hyang
ing mangke karsaning Widhi
tuwan kinèn ngukumi
umat kang mungkir ing rasul
nênggih Sang Raja Lakat
kalawan Sang Raja Jênggi
dene sami mêjahi prajuriting Hyang

kang anama Amir Ambyah
kukum tuwan kadospundi
amba kinèn amariksa
kukume Lakat myang Jênggi
ngandika kangjêng nabi
lah ta pawong sanak ingsun
amba datan kuwasa
angukum Lakat lan Jênggi
langkung-langkung karsaning Kang Maha Mulya

kawula dhatêngsumôngga
sakarsa darmi nglampahi
ing sakukum-kukuming Hyang
Jabarail amangsuli
timbalaning Hyang Widhi
tuwan pinasrahan ngukum
sakukum-kukum tuwan
Allah inggih amarêngi
sapantêse lan kandêl tipising dosa

mangsuli Nabi Muhamad
sakarsa amba nglampahi
ing sakukum-kukumira
makatên pamanggih mami
ukume Lakat Jênggi
nênggih punika cinukur
miwah tinobatêna
kinèn nêtêpi ngabêkti
siyang dalu jangkêp kawan dasa dina

lawan angatura bala
ing salaminira urip
siyang dalu sampun pêgat
ngabêktia ing Hyang Widhi
lan nglampahana malih
salat tangat miwah tahjut
Raja Lakat tan beda
punapadene pun Jênggi
sabalane awiwita sapunika

lan malihipun katura
tobatipun Raja Jênggi
tanapi pun Raja Lakat
sangêt tinarima sami
mring Hyang Kang Maha Suci
miwah ing sabalanipun
tobatipun punika
katura ing Hyang linuwih
yèn tan kangge ing kukum kula punika

punapa sakarsaning Hyang
amba dhatêng anglampahi
yèn tan angsal pangapura
sanadyan tumêkèng pati
aturipun pun Jênggi
nanging Islama rumuhun
Raja Lakat tan beda
lir ature Raja Jênggi
sadayane amba sumôngga ing Suksma

sigra Jabarail mêsat
umatur ing Maha Suci
ing sasaniskaranira
pangandikaning Hyang Widhi
iku luwih prayogi
Muhamad saukumipun
ngapura mring kang dosa
tur tinuduhkên agami
dhawuhêna mring kêkasih sun Muhamad

dènnya karya paukuman
sadaya ingsun marêngi
Jabarail sigra mentar
wus cundhuk ngarsa jêng nabi
asung salam sarya ngling
Muhamad atur tuwan wus
tinarima ing Suksma
ukum tuwan dèn idèni
malaekat Jabarail sigra muksa

kangjêng nabi sukur ing Hyang
sakarsa wus dèn idèni
saksana nulya ngandika
dhatêng Abu Bakar Sidik
Ngumar Ngusman lan Ngali
Raja Jênggi kinèn nyukur
miwah Sang Raja Lakat
sabalane para aji
kang sinungan sabda umatur sandika

ya ta sampun kalampahan
Raja Lakat Raja Jênggi
cinukur gundhul sadaya
miwah sawadyane sami
sasampunira nabi
ngandika dhatêng sang ayu
Prabu Rara Ngajêrak
hèh yayi sing karsa mami
ing saiki yayi nuli akramaa

têtimbanganing dumadya
pan wus dadya wajibnèki
wanita datan prayoga
Sadatsatir matur ririh
sakarsane jêng nabi
gusti prayogi tinurut
sampun akarya cuwa
adamêl kagoling galih
tan prayogi lênggana dhatêng panutan

sang dyah angrawat têtingal
dhatêng Raja Sadatsatir
malih ngandika jêng nabya
lah kapriye yayi dèwi
pun kakang tuduh bêcik
yayi prayoga tinurut
sira tan duwe bapa
laki kang dadya gêgênti
lawan apa bêcike wong tanpa krama

ya ta sang dyah aturnya kawijil
nguni praptaningong
arsa panggih lan rama wiyose
myang pruhita dhatêng kangjêng nabi
nyalini agami
ngasilakên ngèlmu

pan têmahan mangke kinèn krami
ajrih eyang ingong
Sultan Ngabdul Sapari pan dèrèng
angidèni dhumatêng ing mami
ngandika jêng nabi
adhuh ariningsun

nadyan durung jêng eyang Sapari
ngidèni riningong
yêkti sang pandhita pandongane
sukur sèwu apa tuduh mami
balik dèn pasrahi
karsaning Hyang Agung

nora kêna kinarya ing jalmi
jodho sapatêmon
wus pinêsthi dening Hyang dadine
sartaningsun angidèni yayi
nadyan sira nguni
tan darbe cipta yun

wajib sira miturut mring mami
adhuh ariningong
wong aurip pan wus ing jamake
samya nambut titahing akrami
alaki lan rabi
mrih utamèng tuwuh

angisèni jagating Hyang Widhi
manungsaning Manon
durung wêruh marang ing rupane
lamun durung nglakoni sêsiwi
tan rumôngsa yayi
nganakkên wong sêpuh

ingsun darma mring atmaja yayi
tan katimbang batos
nadyan angakua malês sihe
èstu mituhu marang sudarmi
maksih lamis yayi
kalamun ta durung

anglakoni pêputra pribadi
nora bisa bobot
kang atmaja môngka paèsane
trêsnaning paman mring sira yayi
lan ana jênêngi
urip tanpa tuwuh

donya kerat sayêkti pinanggih
kang dununging êndon
nora ana kang asih dhèwèke
pan kajaba putranta pribadi
kang bisa tulung sih
ing akeratipun

nadyan ana krana donya yayi
bènèh anggêping wong
ingkang dulu lan wajibe dhewe
malah mandi saungkuring pati
ana kang mamuri
myarjanani sêpuh

apan ana wirayate yayi
sapa wong kang anon
ing awake wruh ing Pangerane
sapa awas ingsun mata iki
wruh awake yayi
iku mring hakipun

pamèkira ing rupa sajati
karo pujwaningong
akyan sabitah ingkang trêtibe
wadhagira pasmon ingkang siwi
dèn tênanjul tarki
rasa pangglungipun

sang dyah rêtna tan mangsuli anglig
tansah èsmu mogok
kangjêng nabi aris ngandikane
lah galihên yayi kang sayêkti
wong tan arsa krami
dadi nyupêt tuwuh

nora arsa tejaning nagari
nyuda ing krahayon
dhasar sira yayi wus mangsane
among putra mrih ayuning bumi
matur prabu dèwi
pan sarwi tumungkul

mila amba tan purun akrami
taksih rêmên momong
ing sarira tambuh benjang têmbe
sapunika atur pati urip
ngandika jêng nabi
adhuh ariningsun

dene bangêt lênggana mas yayi
tan miturut mring ngong
basa krama pati timbangane
yêkti tan kêna binêstu yayi
lêta sagara di
yèn wus ajalipun

nadyan jodho ya mangkono yayi
pinasthi Hyang Manon
nora bakal têmu wêkasane
nora bakal karsaning Hyang Widhi
ingsun lan sirari
pan darma lumaku

sang dyah tumungkul konjêm tan angling
rinêksa karongron
kangjêng nabi sinawung kartane
sinawang-sawang sang dyah kang liring
wusana rum manis
pangandikanipun

yayi sira aja kladuk tampi
manira têtakon
tan paripêksa nging sabênêre
bènèh ingkang sun sabdakkên malih
mungguhing bab tokit
iya marang ingsun

rèh manganggêp sudara mring nabi
utusaning Manon
paran baya yayi pamanggihe
wijiling sabda asrana manis
ya ta sang sudèwi
ing galih kumêpyur

sang dyah mangunandika ing galih
jêng dutaning Manon
sun watara pan dadi dukane
luputa gon sun mangsuli dêling
malih kangjêng nabi
angandika arum

ingsun sira rêngkuh apa yayi
matur sang lir sinom
guru gusti donya ngakerate
lan amba rêngkuh sudarma yakti
ngandika jêng nabi
luwih bênêr iku

dene ingsun pakramakkên yayi
lênggana ing pakon
lah ta paran kang dadya wadine
yayi matura ingkang sayêkti
matur prabu dèwi
marmamba tan purun

nguni kudanganira rama Mir
ywa krama nak ingong
yèn tan angsal wong kang wrat tandhinge
prajurite Hyang widigbya sakti
lêlananging bumi
prakuswa bèr putus

kang ngungkuli jêng rama suwargi
suraning palugon
kang sambada pupug kasaktène
myang kang wignya ngawonakên mami
bêk sarosa budi
punika amba yun

ya ta mèsêm ngandika jêng nabi
myarsa turing sinom
Sayid Ngali gya liniring age
pinêthit ujwala amarnani
tumungkul Jêng Ngali
ing galihnya sêngkut

kangjêng nabi nabda mring sang dèwi
adhuh ariningong
mila ingsun mêksa mring dhèwèke
ingsun duwe prajuriting Widhi
digdaya sinêkti
lêlananging pupuh

yêkti ngungkuli jêng paman Amir
digbyane palugon
yèn mungsuha êmas upamane
kacèk sunar mapan luhur iki
wade sun sayêkti
sudigbya gul anung

tur ta yayi wangsamu pribadi
nora kapalang doh
prabu rara aririh ature
yèn tan gèsèh lan sabda jêng nabi
inggih sun lampahi
sakarsa pukulun

sapunika kawula lampahi
jêng nabi lingnya lon
pan sayêkti adoh panggonane
gampang yayi yèn wus putus janji
sang dyah wrat ing liring
pan sarwi tumungkul

Sadatsatir umatur sing wuri
gusti sang lir sinom
yogi sumôngga pasrah nak anggèr
raka paduka jêng nabi murti
môngsa amrih sisip
pasthi kenging dèn nut

sang dyah bêkos sabdanya wor runtik
maksa-maksa mring wong
bok iya ingambil mantu dhewe
kagungane wade kangjêng nabi
apa gampang mami
yèn ta durung wêruh

kangjêng nabi mèsêm jroning galih
wusana nabda lon
babo apa arsa wruh warnane
iya bakal pacangamu yayi
sang dyah matur inggih
ngandika jêng rasul

iku ingkang nèng wurimu yayi
gya nolèh sang sinom
pan kumêpyur sang dyah wadanane
têka ngraos panujuning galih
Jêng Ngali ningali
paguting pandulu

kadya kilat andarung lan thathit
Sang Murtala kepon
akèh rongèh solah sarirane
malang gêpuk dènira ningali
sakêdhap sang dèwi
tumungkul matrênyuh

kangjêng nabi angandika aris
adhuh ariningong
aywa nganggo galih wêdakane
wus pinasthi Hyang Kang Maha Suci
sira krama yayi
tur padha sadulur

wus kawilang utamaning krami
patêmoning kang wong
padha sanak pan trêtip wadine
umatura mrih lêganing ati
lah cacadên yayi
lamun durung pêthuk

prabu rara umatur mring nabi
pan sumôngga ingong
wangsul namung putra tuwan dhewe
ni mbok Dèwi Patimah prayogi
tinantun rumiyin
manawi tan sarju

wusanamba ajrih anglampahi
jêng nabi lingnya lon
Ni Patimah yêkti gampang bae
ungkurêna katêmu ing wuri
ingkang nanggung mami
lamun ora pêthuk

matur inggih sira prabu dèwi
tumungkul tan anon
kangjêng nabi arum timbalane
lah ta sira kapriye Ki Ngali
apa anglakoni
ing pitutur ingsun

Ngali matur sandika mring nabi
sakarsa tan mogok
nadyan gêbyur samodra gênine
lamun dados karsane jêng nabi
amba mung nglampahi
namung sapituduh

kangjêng nabi mèsêm sarwi liring
Ngali mangrêpa nor
kang miyarsa langkung suka kabèh
langkung jumurung mring Sayid Ngali
panggih lan kang rayi
jêng murtining santun

pra sakabat angartikèng galih
iya môngsa borong
kangjêng nabi mustapa karsane
saking tan sagêd mangsuli kang sih
iya Sayid Ngali
ngêntasi prang pupuh

kang kinarya margane ing nguni
pitulunging Manon
Sayid Ngali ing mungsuh sirnane
miwah jêng nabi marang kang rayi
sang dyah prabu dèwi
ngêntasi prang pupuh

lan rumaos trêsna mring Jêng Amir
mila sang lir sinom
dhinaupkên lan Ngali wiyose
minôngka ganjaraning sang kalih
margane Sang Jênggi
Lakat nungkulipun

dene Ngali lan sang prabu dèwi
jêng nabi angraos
ginanjara apa ganjarane
arta mas sotya wus andarbèni
ginanjara nagri
kalihnya wus mêngku

sidhang liring karsanya jêng nabi
tur padha kêraos
Sayid Ngali wus kamantu dhewe
suprandene kinramakkên malih
lan sang prabu dèwi
pratôndha tyas unggul

angandika jêng murtining bumi
mring Bu Bakar alon
Ngumar Ngusman jêng nabi dhawuhe
iya ingsun ingkang dadi wali
kang ningkahkên mami
angiras pangulu

matur sandika samya ngèstrèni
tri sakabat kang wong
ya tasampun rampung paningkahe
Ngali dhaup lan Sang Prabu Dèwi
suka sagung dasih
tyas sami jumurung

ya ta matur alon prabu dèwi
mring dutaning Manon
apan amba anuwun wiyose
masanggrahan jumantara kami
ngayomi wadya jin
rèh mêntas prang pupuh

Ngali myarsa angliring ing gusti
matur ing pasêmon
kangjêng nabi waspada ciptane
Ngali ujwala matur ing gusti
ngandika rum manis
jêng bagendha rasul

angandika mring sang prabu dèwi
adhuh ariningong
aywa sira mêsat age-age
bêcik kondura mring pura dhingin
wajibe akrami
sarate katêmu

lawan yayi wus naluri nguni
pra nabi kang kaot
ramanira duk nguni panggihe
lawan ibunira kangjêng bibi
iya nganggo panggih
prayogi tiniru

ngrêngganana ing kadhaton mami
yogya apatêmon
sang dyah ngrênggak ngawrati liringe
gupuh ngandika wau jêng nabi
ya ingsun lilani
gêgana riningsun

nanging sesuk sira yayi dèwi
manjinga kadhaton
sang dyah aris sandika ature
nulya kondur sing ngarsa jêng nabi
mêsat mring wiyati
lir thathit dinulu

miwah Sadatsatir Hasalhasil
gêgana tan katon
kèri mangu Sayid Ngali tyase
sakêdhap mangu marang wiyati
sakala wiyadi
paraning pandulu

wus luwaran wau kangjêng nabi
lumêbèng kadhaton
kang sewaka wus bubaran kabèh
kawarnaa tindaknya jêng nabi
wus prapta jro puri
pinêthuk para rum

kinanthi pinrak kêdhatun
ingayap pra pramèswari
miwah Dyah Dèwi Patimah
anèng ngarsane jêng nabi
arum sabdaning panutan
adhuh putraningsun nini

apan ta mêngko lakimu
ingsun kramakakên gusti
apan wus takdiring Suksma
si rama maru lan bibi
jodho upamane ngajal
tan kêna owah lan gingsir

nadyan lêt sagara gunung
iya tan wurung kapanggih
sang dyah umatur ing rama
sintên maru amba nabi
ingkang rama angandika
bibèkira Kuraisin

babo ywa dadi atimu
dèn nrima titahing Widhi
sang dyah ayu aturira
sumôngga karsaning nabi
sampun dununging wanodya
suwita dhumatêng laki

cipta amba sukur sèwu
tan darbe grantês ing kapti
tuwan panutaning priya
sêsanga garwa jêng nabi
amba tan rumêngkang karsa
purba punapa pawèstri

ngandika jêng gusti rasul
bênêr aturira nini
iku dununging wanodya
sukurêna ing sakalir
sapangrèh sumiwèng karsa
nrima satitahing Widhi

nadyan ngakêna linuhung
wanodya bêkti ing laki
yèn durung maru têtiga
sakawan lan slira nini
durung kawilang utama
maksih lamis-lamis lathi

nora trus ngakeratipun
kurang kaswarganing Widhi
nadyan sira putraningwang
kocap guruning pawèstri
dugrahanira Hyang Suksma
mijil têka kaki Ngali

yêkti winêngku ing kakung
sapamulyaning pawèstri
yêkti amanut kewala
ing donya tumêkèng akir
marma wajibing akrama
kudu milih kakung bêcik

ing sadèrèng-dèrèngipun
iku kang dipun kawruhi
apês jênênging wanodya
duraka mulya nèng laki
mèlu anyandhang kewala
rabi tan kêna gumingsir

sanadyan kaswarganipun
ngaub kaswarganing laki
siksane samono uga
mèlu anglabuhi laki
mila èstri kang utama
kamulyan kang dèn ulati

êndi bakal mulya iku
nêtêpi karsaning Widhi
mituhu mring nabinira
anyuwita marang laki
iku èstri kang sampurna
pêpacanging nabi wali

Dyah Patimah matur nuwun
inggih ingkang mugi-mugi
angsala pangèstu tuwan
amba sagêda nglampahi
bêbudèn ingkang utami
ya ta ngandika jêng nabi

lah ta babo sukur sèwu
wus têpung lan karsa mami
lan sajatine ta sira
ing têmbe turunmu gusti
apês adêging narendra
anglakoni dadi mêskin

pan rinusak dening mungsuh
sirna jênênging narpati
pan ing têmbe turunira
yayi Dèwi Kuraisin
iku kang naggulang ing prang
ngukup mring turunmu gusti

Dyah Patimah matur nuwun
ngandika malih jêng nabi
lan têmbe ana ngakerat
sira nora duwe kanthi
apan namung marunira
swarga nraka anglabuhi

lawan kaping tiganipun
sun tan bisa amalês sih
mring lakimu Sri Murtala
ya iya karsaning Widhi
nanging èstingarahira
ingsun aja na Ki Ngali

tulus kasoran ing pupuh
rinusak dening wong kapir
apa walês kang utama
yèn dudu mangkono yakti
abot wong duwe atmaja
prandene tinandhing ing sih

yèn sun ganjara praja gung
iya maksih nama lair
padha duwèni jumuwah
kang awèh lan kang nampèni
kapiran rusak kalihnya
yèn ginanjara mas picis

yêkti dudu timbangipun
sêpala mung krana lair
anadene kang utama
amalês ingkang sayêkti
padha sinukma ing driya
susuk srah wutahing kapti

pasmon padatan kawêtu
kang kêna dèn tohi batin
upama jaja binêlah
dèn kasrah isining jisim
ingsun mring Ngali Murtala
lila tumêka ing batin

sang kusuma matur nuwun
amba pan samantên malih
ing donya praptèng akerat
ing lair têrus ing batin
prakawis sang prabu rara
dhaupipun lawan Ngali

yèn èstri lômba ing kalbu
datan wrin sulanging ngèlmi
kinawayuh manah rusak
yèn tinimbang-timbang ing sih
trimaning lawan mujadah
punika dèrèng utami

sanès lan kang sampun luhung
waspada keblating pêsthi
kodrat iradating Suksma
ginêgêt sajroning galih
punika ingkang utama
tan krana manungsa lair

Allah ingkang karya pandum
narima osiking galih
nadyan ing lair utama
kinêkêr dipun trêtibi
yèn manah datan wahana
mênggah gêgêdhêging batin

Allah Tangala kang ngukum
ngadili rêgêding batin
dèrèng kêwilang utama
lair tan têrus ing batin
èstri kang asor budinya
mêdal jawi langit jalmi

upamaning kayu watu
kapiran keblating puji
duraka kawan mêdahab
mring nabi wali myang laki
miwah myang panutanira
nadyan dhasaring yumani

jêng nabi gya manêsêp bun
trusthèng tyas marwata siwi
miwah sagung para garwa
miyarsa enggaring galih
ya ta sampun lêluwaran
sang dyah gya kondur mring puri

enjing malih kang winuwus
kusuma sang prabu dèwi
pinarak ing jumantara
pitung yuta pra ratu jim
miwah prajurit wanodya
jêjêl ing ngarsa narpati

mênggêp anèng tarub agung
Prabu Dèwi Kuraisin
lênggah ing malige rêtna
ingkang paman mungging ngarsi
miwah Hasalhasil Patya
sakônca para narpati

pasanggrahane sang prabu
apelag pêpujan sami
yayah kasuwargan endah
saking saktine sang dèwi
têtarubing pasewakan
bayiyar ingkang kinardi

pinalisir mliyo dadu
sinêlanan sutra wilis
sinungsun taluki jênar
samya binludir hèr rukmi
kinêmbang mutyara mirah
sumyur citraning rêtna di

sêsaka kancana murub
sinawuran manik warih
murub jwalaning busana
rêbut sorot anêlahi
lir thathit sayuta lumrang
sorote rêtna mas manik

èbêk manuhara luhung
sangsaya minuni sari
mulêg gandanira kongas
saparan ginawa angin
sang dyah arsanirèng gônda
akarya trênyuhing galih

amêgatruh dyah ngracut busana kakung
nglela lir pujan rêtna di
lir widadari tumurun
samiyosira tinangkil
ngrasuk busananing sinom

gêtir kilang anggung yyang uswaning kakung
wus krama saya rêspati
mêmês ing sasolahnya rum
lir mukswèng ngênggon kaèksi
samendraningrat tan tumon

kang sumewa kagyat mulat mring sang ing rum
wus lami dènira ngabdi
dèrèng wrin ing wantahipun
yèn nuju busana èstri
lagya mangke dènira non

nadyan para putri ing nguni sadarum
lir priya siyang myang latri
prasamya busana kakung
lagya mangke busanèstri
lir wulan sèwu yèn tinon

samya ngongasakên kawiraganipun
lir kilat barung lan thathit
paguting liring para rum
anjomblong sagung kang nangkil
lir katêmbèn mulat gawok

pan gupita-ginupita gunging wadu
kang sawênèh abêbisik
sami rowangira lungguh
lah punapaa sang dèwi
sang dyah abusana sinom

pêpantêse kados wontên raosipun
sawab anganyar-anyari
gusti jêng murtining santun
manglela slira kaèksi
kadya andaru mancorong

apa katurunan wahyuning Hyang Agung
rowangira anauri
bayarsa krama sang ing rum
kakunge ingsun durung wrin
kang sawênèh ujaring wong

layak bakal dhaup lan jêng gusti rasul
sawab nora nana malih
kang ngungkuli gustiningsun
midêra anglaya bumi
tan ana timbange kaot

gusti môngsa arsaa pra ratu-ratu
kajaba jêng gusti nabi
sawab tunggil bangsanipun
guru ngiras dadya krami
rowangira muwus alon

môngsa dadak arsa ajêng gusti rasul
anggarwa dhatêng kang rayi
tumimbal ping pira iku
kang sawênèh anauri
bênêr nora kêpalang doh

Abu Bakar yèn ora Ngumar puniku
yèn ora Ngusman ya Ngali
iku salah sijinipun
ana sumambung nauri
Abu Bakar kiraningong

sawab iku têtungguling sabat rasul
wignya nganam-anam tagi
anauri rowangipun
môngsa karsaa sang dèwi
kurang digdayèng palugon

jaba Ngumar iku gagah prakoswa nung
angranggoni gêdhag-gêdhig
digdaya kalamun pupuh
malih rowange nauri
iku durung nyôngga abo

jaba Ngusman iku warnane abagus
abaut marang pawèstri
sêkar banjar pambêknya lus
rowangira anauri
kurang digdayèng palugon

jaba Ngali wong dhegus digdayèng pupuh
angêntasi barang kardi
sêkti bèr prakuswa pupug
agul-agule jêng nabi
rowange nauri alon

apan ewuh iku mantune jêng rasul
lah kapriye jaba mami
kongsi kaku atiningsun
di-êndi kang dèn arani
kabèh cinampahan ing wong

ya ta Sadatsatir ngandikan mring ngayun
prapta ngarsane sang dèwi
tansah mangrêpa tumungkul
ngandika sang prabu dèwi
paman kadipundi ingong

yèn sun raos-raoskên ing wirang ingsun
amba tan purun nglampahi
karsane jêng gusti rasul
ketang larane kang ati
duk cinêkêl astaningong

yèn ngraoskên paman parentahing guru
ajrih lênggana wak mami
duk wingi samayan ingsun
inggih ing dintên puniki
gèn amba mring jro kadhaton

nanging paman tyas manira mandhêg mangu
matur Raja Sadatsatir
gusti amba sangêt nuwun
ywa kathah-kathah ginalih
pan wus karsaning Hyang Manon

apan sampun ing nguni ningkah wus rampung
paran dènira mangsuli
amrêngkang karsaning rasul
tan yogi ingkang pinanggih
katur pêjah gêsang ingong

yèn ngantosa ngagolkên karsaning guru
donya ngakerate gusti
wilalat ingkang tinêmu
riwayate wontên ugi
guru gusti sudarmèng wong

pan punika gusti sêmbah dunungipun
sapituduh dèn lampahi
mratuwa tanapi kakung
punika keblating puji
margi tibaning krahayon

atur amba apanjang lamun winuwus
guru inggih kangjêng nabi
gusti inggih kangjêng rasul
sudarma inggih jêng nabi
mrasêpuh jêng dutèng Manon

kakung inggih badhe raka sang aulun
prayogi umarak gusti
dhatêng sajroning kadhatun
amba atur pati urip
yèn lênggana sang lir sinom

sang dyah mèsêm sinamur ujwala sêmu
myarsa ture Sadatsatir
wusana prentah sang ing rum
mring Ki Patih Hasalhasil
tatanên kabèh wadyèngong

ingsun marak marang sajroning kadhatun
lan padha ngatona sami
sakèhing êjim sadarum
lumakua kadya jalmi
pitung yuta para katong

pan balane ywa kalèru tatanipun
lan padha dharata sami
pan saasta luhuripun
antarane lawan bumi
sandika ture wotsinom

Hasalhasil mentar parentah mring ratu
pitung yuta rajaning jim
budhal panganjuring laku
gumrah lir udan sêmèdi
barung lan têngara angrok

gêtêr patêr sauran pating jalêgur
samirana silir-silir
sirêp diwangkara mêndhung
busana mawarni-warni
lir sêkar sataman tinon

kang jim irêng dadya pênganjuring laku
anggamêng lamun kaèksi
ya ta kang sumambung pungkur
jim abang lir gunung gêni
jim kuning nambungi angrok

sinambungan jim putih dinulu blêdug
jim biru ingkang nambungi
kaya mêndhung alêlaku
nulya Patih Hasalhasil
ginarêbêg pratiwa nom

jim kang kadya manungsa kèbêk supênuh
busana mawarni-warni
lir pendah prawata santun
pirang-pirang pra narpati
pating galêbyar yèn tinon

sinambungan prajurit ing dalêm pungkur
pirang-pirang yuta kêthi
busanane abra murub
èbêk citraning rêtna di
kasrang raditya mêncorong


gya prajurit wanodya ingkang sumambung
busananira nêlahi
gumyur lir andaru sèwu
lir kilat barung lan thathit
pating galêbyar yèn tinon


nulya tindakira sang kusumaning rum
anitih amparan rukmi
pinrak ing malige murub
sèwu gunge para putri
angubêng sang prabu sinom


nunggil saamparan ujwalane murub
busana magut ing rawi
gumêbyar-gêbyar agumyur
kumêthip kumilat thathit
surêm baskara wirangrong


pan tinêlasakên kawiraganipun
pupug sawilêting sari
gônda saparanira nrus
saking mandrawa kaèksi
lir widadari rêraton


Sadatsatir tan têbih lawan sang prabu
tindaknya sang rêtna dèwi
ginarbêg ing para ratu
ing pêngkêr jin môncawarni
saratunira agolong


kang jim slewah blorok kapurônta dadu
gumruh swaraning wadya jim
pirang-pirang tanpa etung
jagat lir dèn busanani
abra lir sagara angrok


- Untabipun Wadya Jim.
Dhandhanggula
manising ngarsa wadya jim prapti
têpis wiring kitha ing Madinah
asrang asêlur lampahe
pirang-pirang wong dulu
sapraptane kang bala êjim
saasta saking kisma
dènira lumaku
asri tinon môncawarna
andalêdêg malbèng sajroning nagari
gumruh wong anêningal


ya ta sampun katur mring jêng nabi
yèn kang rayi prabu rara prapta
wus katingal pangarsane
sigra parentah gupuh
mêthuk sagung prajurit mukmin
kurmat mêthuk ing marga
samantri pra ratu
dhasar wus padha mirantya
pirang-pirang atembak pinggiring margi
mantri satriya raja


pra sakabat mêthuk pôncaniti
ya ta lampahing wadya jim Ngajrak
kadya angin panglarape
tan ana kêndhatipun
jajar sèwu wontên ing margi
praptanya wiwit enjang
angantya mèh surup
sang dyah pan dèrèng katingal
tur punika lampahe kêbat lir angin
sagunging wadya Ngajrak


kang wus prapta abaris nèng margi
rangkêp-rangkêp kang marga mèh kêbak
wadya Madinah agawok
barisira nèng pungkur
kapêpêtan wadyabala jim
sang dyah dèrèng katingal
wadyanya wus pênuh
sêsak datan angsal papan
nganti wutah lubèr mring jawining margi
baris sungsun matumpang


nganti tundha kalih dènnya baris
tundha tiga myang tundha sakawan
angancik ing dhas sikile
ing
- wuri maksih sêlur
nganti nulak tan sagêd baris
mapan jawining kitha
amaro mratêlu
wênèh baris ing awiyat
kang sawênèh anèng kêkayon abaris
wênèh luhuring wisma


Hasalhasil anulya kaèksi
ginarêbêg sagung para nata
lir pendah barat kêbate
Patih Salhasil maju
manggèn wontên ing pôncaniti
samya asêsalaman
lan sakabat sagung
jêjêl sagunging pra nata
Ngajrak têmpur lan Raja Madinah asri
jawat-jinawat asta


Sayid Ngumar sru gawok ningali
gèdhèg-gèdhèg mirsa jim Ngajêrak
kagila-gila kathahe
miwah ing warnanipun
môncawarna busana asri
kêbate anglir barat
jèjèr sèwu-sèwu
prandene wuri tan pêgat
Ngumar nolih dhatêng Sang Bagendha Ngali
èsêmira aprana


Ngali api-api tan udani
gya mrêpêki Jêng Bagendha Ngusman
èsême pinêntogake
Ngali mèsêm tumungkul
merang nanging agêng kang galih
Abu Bakar saksana
animbali gupuh
mring Hasalhasil gya nyêlak
lah ki patih êndi sang narendra putri
Hasalhasil wotsêkar


maksih têbih sang narendra putri
Abu Bakar mèsêm ing wardaya
dhasar kudu ngongasake
mula wingi tan ayun
laju kinèn malêbèng puri
ngrasa durung siyaga
akèh cuwanipun
iki jawane kang karsa
mêntarakên kaprawiraning gunadi
kaluwihaning nata


prajurite wanodya kaèksi

- lir widadari tumrun sing swarga
kinêmbar-kêmbar rupane
lir thathit lidhah barung
ting galêbyar kasrang ing rawi
laju lumêbèng pura
kandhêg anèng pintu
arampak baris atata
nulya tindakira sang narendra putri
gônda ngriyini lampah


saparan ngambar binêkta angin
gya katingal lir andaru sasra
pating karêthap sunare
rêtna abra sumunu
kang amparan binêktèng angin
sinanggèng jim salêksa
ing wiyat dinulu
watara tri dasa asta
lan dharatan wus prapta ing pôncaniti
amparan saya andhap


pan sadêdêg lampahe aririh
prabu rara anglela katingal
kadya wulan ujwalane
gunging pra putri sèwu
kang minôngka lintang ing langit
ngayat côndra purnama
èbêk kang andulu
pating parêlok tumingal
ting galêbyar pating pancorong kaèksi
tan kêna ingupama


Ngusman jawil dhatêng Sayid Ngali
Ngali mèsêm sinamur ujwala
ing manah tambuh wiyose
wijil kapisan rawuh
sang dyah têdhak ngamparan rukmi
kadya daru lumampah
ngambar gandanya rum
arum kang kèri ing marga
pan saêjam wangine tan mari-mari
klangkungan rêtnaning dyah


jaring crita kang para narpati
pra sakabat kang samya klangkungan
akèh kang mithês granane
lawan tan arsa dulu
osik ala kang dèn kawruhi
mujadah sarwi ngucap
ya Allah pirlahu
Allah anuwun ngapura
mugi-mugi Ngali lan sang prabu dèwi
awèta palakrama 
- Sadatsatir sampun marêpêki
mring Bu Bakar Ngumar Ngali Ngusman
Ngabas ajawat astane
warnanên sang lir santun
sampun prapta nataring puri
mêthuk Dèwi Patimah
nganthi asta gupuh
kadi widadari kêmbar
padha nome jambe nom sinigar palih
tan kêna piniliha


upamane wulan lawan sasi
kadya intên tinimbang lan rêtna
madu srêngkara timbange
tan ana ingkang kantun
datan ana ingkang ngungkuli
sanèsing Dyah Patimah
sêmune apupuh
sengoh pacaking sarira
tanduk nyênyêp tayup angumbar kang liring
bêsus namung prasaja


kuningira apan sêmu wilis
amlasasih pambêknya sang rêtna
ratune wong ayu kabèh
prabu rara sang ing rum
anjêkining cacak rêspati
salira lir kancana
sèdhêt gandhang têmbung
liring damar kamarutan
pambêk kongas akarya bingunging ati
sasolah awor raras


aja pêcak kakung yèn ningali
nadyan èstri apan ta kagiwang
akèwês salêlewane
kèsthi siyang lan dalu
lir sawantahira kaèksi
kathah kang banjur edan
yèn ora pinupus
saumur môngsa warasa
turun pitu maksih edan andalêming
lali lair wus edan


pan pranyata sêsêkaring bumi
Sang Dyah Patimah lan Sang Prabu Ngajrak
dhasar kalih samya nome
sadhengah ingkang sêpuh
nora nganti gantalan warsi
tansah kêkanthèn asta
samya enggaripun
dene Dyah Dèwi 
- Patimah
apan sampun sang dyah waspada ing gaib
kalihnya suka rêna


dene enggaring sang prabu dèwi
pinapag ing jwala manis sumyah
sumèh ing netra têmbunge
prasaja sarèhnya rum
nora môntra tinimbang ing sih
ya kaya wong cilaka
lamun kinamaru
ulate awangi jamban
sabên dina angolah panggawe sikir
ngranggoni jajal laknat


kangjêng nabi sarêng aningali
dhatêng rayi lan dhatêng kang putra
arukun rukêt pasmone
ing galih sangêt sukur
gya ingawe kalihnya sami
jajar lênggah ing ngarsa
jêng nabi nabda rum
dhatêng ing putra Patimah
poma babo dèn bisa anyuwitani
iku wong tuwanira


malah patut kinabêktèn gusti
sanak tuwa iku kang minôngka
gêgênti bapa biyunge
ibumu kang wus surud
lawan malih sapungkur mami
ya iku wong tuwanta
kang pantês sinuhun
kinamulèn ing sakarsa
aja dumèh yèn sira putraning nabi
elinga yèn taruna


Dyah Patimah matur awotsari
sadèrènge myang sasampunira
apan wus pêpundhèn ingong
wimbuh ing mangke kumpul
dadya rowang sabaya pati
donya rawuh ngakerat
cipta ngong ing kalbu
tan pisan-pisan ngraosa
maroning sih swarga nraka sami-sami
kalih anglabuhana


badan kalih ing cipta satunggil
ing tyas awor datan saantara
birata mala dirgane
malah mujwèng rahayu
kang supaya tinrimèng Widhi 
-
panguswaning tyas arja
winalês Hyang Agung
jêng nabi kalangkung suka
èsême wor pangandikanya rum manis
lir madu ngêmu tirta


yayi dèwi dèn mêngku ing budi
têtimbangan kadang punggung mudha
manawa akèh arale
matur sang rêtnaning rum
amba sampun mawi ginalih
sanadyan ta sudarma
nyèthi sabda ulun
putra tuwan bok Patimah
kasihing Hyang guru panutaning èstri
amba kang suwitaa


kangjêng nabi mèsêm amiyarsi
prabu rara malih aturira
jêng nabi dutaning Manon
yèn marêngi pukulun
botên lami amba nèng ngriki
rèh mêngku jim sajagat
praja amba suwung
ratu êjim pitung yuta
bilih wontên mèngèng sarengat jêng nabi
amba kang katêmpahan


langkung ajrih amba mring Hyang Widhi
bilih wontên kapir jim sajagat
bujung kêdhik kèh icale
dene ing cipta ulun
gèn kawula adarbe gusti
Jêng Ngali mantu tuwan
kadang amba sêpuh
saèstu Ngali rabuna
wama anapi donya wal akerati
Ngali pangeran amba


dhasar bôngsa dadya jatukrami
donya ngakerat panutan amba
tan mêngkang ing sakarsane
yêkti botên kalintu
tekad tokid amba mring laki
nanging paminta amba
Ngajrak kraton ulun
amba tan sagêd tilara
amba nyuwun lilah sadèrènge panggih
ja karya kagoling tyas


ya ta dangu kèndêl nabi murti
awêkasan arum sabdanira

- mas yayi tan parêng ingong
ewuh apa riningsun
amarentah êjim sabumi
ngadhatona Madinah
iya nora ewuh
sanajan ana ing Ngajrak
yèn kinarya apês mring Hyang Maha Suci
yayi môngsa luputa


prabu rara tan mangsuli angling
èsmu mênga kangjêng angandika
iku mungguh utamane
paripêksaa ingsun
angrojongi mring sira yayi
yèn Ngali datan lêga
têmpuhna maring sun
sang dyah matur awotsêkar
sakalangkung panuwun amba jêng nabi
panutaning sajagat


kangjêng nabi wus lêga kang galih
Dyah Patimah langkung sukèng driya
prabu rara lêjar tyase
suka sagung kang dulu
ebat mulat kodrating Widhi
kinarya isining rat
apan ta asnapun
warna-warna têtingalan
kaluwihan ing donya apan mêpêki
kanggenan jim sadaya


samya endah sagung para putri
sèwu bêbêktan saking Ngajêrak
wus sairib lan sang sinom
upacaranya murub
ting galêbyar raras nêlahi
surya mèh nunggang arga
ngèlmu nglayung-layung
miwah ing ujwalaning dyah
wadya Ngajrak kang samya baris nèng margi
tan owah tatanira


Abu Bakar Ngumar Ngusman Ngali
miwah para sabat kawan dasa
anèng pôncaniti andhèr
myang Sadatsatir Prabu
Hasalhasil lan pra narpati
aglar anèng paseban
lan manungsa têpung
jarwa-jinarwa ing tingkah
gênti tanya patraping manungsa lan jim
rukun apagunêman


dene sagunging prajurit êjim
myang para 
- nata nindhihi lampah
tan ana owah barise
wong Madinah gumuruh
pirang-pirang samya ningali
katêmbèn samya mulat
mring jim warnanipun
sipate kadya manungsa
sanèsira tan sami angambah siti
kulite môncawarna


ana abang dadu miwah wilis
putih kuning biru kapurônta
slewah blorok sêmbur wênèh
lir jalma wantahipun
saking gunging wadyabala jim
mampir-mampir ing wisma
samya mara tamu
wênèh sêmbahyang kewala
kang sawênèh ana ngombe ngambil gêni
sawênèh udud pisan


watyang aklukuk duda kinardi
para yusman lan wadya Madinah
tutur-tinutur umbage
nadyan kang nora enjuh
padha ngaku digdayèng jurit
sawênèh ngaku guna
kathah caturipun
malih ingkang kawarnaa
Dyah Patimah matur ing rama jêng nabi
yèn marêngi paduka


Prabu Dèwi pan amba aturi
kondur dhatêng ing wisma kawula
kasêsa dalu wancine
angrojongi jêng rasul
Ngali nulya dipun timbali
sapraptanya ngayunan
lênggah gya andhêku
sang dyah wus têdhak kalihnya
agandhengan Patimah lan prabu dèwi
kalih tyas langkung rêna


Dèwi Kuraisin Dipun Boyong Bagendha Ngali.
Sinom
orêg pra sinom sadaya
sawiyose sang dyah kalih
Ngali nulya kinêjepan
dhatêng
- jêng murtining bumi
gupuh Bagendha Ngali
garwanya kalih sinambut
pinondhong kering kanan
sang dyah lan sang prabu dèwi
Sayid Ngali galihnya marwata suta


gumuruh wadya ing jaba
nyaoskên amparan rukmi
wadya barisira aglar
supênuh jêjêl apipit
gurnita swaranya sri
sanjata pating jalêgur
kadi gêlap sayuta
prakêmpa kang bumi gonjing
sang dyah kalih wus munggèng malige rêtna


Ngali lumampah ing ngarsa
sigra-sigra amantêsi
Bu Bakar Ngumar myang Ngusman
dhèrèkkên konduring Ngali
miwah sakabat sami
atanapi para ratu
pandhita rêsi janggan
ngulama satriya mantri
sêlur dulur marga gunging binusanan


wadya pra raja ing Ngajrak
tan owah lakuning baris
kadya duk ing praptanira
atanapi Sadatsatir
myang Patih Hasalhasil
prituwin pra prawira nung
sang dyah anèng amparan
lir wulan kêmbar upami
nulya rawuh dalême Ngali Murtala


kang lumiring samya kurmat
prajurit tatanira sri
gêpah Jêng Ngali Murtala
nyêlaki mring garwa kalih
sarêng sinambut sami
anèng kanan sang dyah ing rum
prabu rara nèng kiwa
gya têdhak sang prabu dèwi
upacara umyang abra tiningalan


Asmaradana
kasmaran Bu Bakar Sidik
samana nulya parentah
bubarakên sagunging wong
prituwin para sakabat
mantri satriya raja
gumruh kang wadya kumêbut
Sadatsatir kawarnaa


Kyana Patih 
- Hasalhasil
prentah ratu pitung yuta
kinèn abubaran kabèh
pasanggrahan angawiyat
kang kèri mung sayuta
rumêksa mring sang lir santun
samya nyeluman sadaya


kang katingal mung sabiting
atugur anèng paseban
wênèh anèng kori gêdhe
sawênèh anèng plataran
samya jim pêpilihan
samya santana sadarum
lawan murtining wanodya


de kajawi kang sabiting
samya nyeluman sadaya
tanapi prawira sinom
samya makuwon ngawiyat
kang kèri saprêtigan
salurah sajajaripun
tan owah busana priya


sagung pra prajurit putri
wus samya kinèn umêsat
saprêtigan para sinom
salurah sajajarira
tugur anèng jro pura
kang katingal dêstun namung
kawan dasa pra wanodya


wusnya catur dasa ari
narpendyah prabu kumara
mêminta mring sang wira nom
miwah mring sang guruning dyah
cangkrama ing awiyat
lêlangên taman kadhatun
pakuwon kang mindha swarga


tiga wus manuksma sami
umêsat mring jumantara
sang dyah nunggil samalige
ebat kaelokaning Hyang
karana sipat rahmat
sang prabu rara kalangkung
dènnya mrih sukaning raka


miwah pamudyanira ngling
nging Sang Dyah Dèwi Patimah
mikat budya ing tyas anor
para pingitan Madinah
samya ebat tumingal
baya iki nyatanipun
kraton Jêng Sultan Suleman


kang sawênèh ana angling
aja kagawokan mulat
mati kalap satêmahe

- sawênèh nambungi ngucap
nadyan ta mêrayanga
dadya setan dadya lêmbut
yèn ngabdi sang lêsmining rat


apanjang lamun winarni
sang prabu rara ing Ngajrak
wus tigang côndra lamine
dènira anèng Madinah
runtut lan Dyah Patimah
tan pêgat amawor lulut
tiga sami asihira


wus rampung saliring ngèlmi
sira sang prabu wanodya
karêm ing ngèlmuning Manon
anggêlarakên sarengat
amulang jim sajagat
kang lampahan satus taun
samya sowan mring Madinah


salêbêting pitung ari
dènira nangkil ping tiga
Jumwah Isnèn myang Kêmise
lampahan tri atus warsa
patang tus warsa seba
Isnèn Kêmis Jumwahipun
samya ngumpul mring Madinah


ananging datan kaèksi
sagunging êjim sajagat
kang sumewa sang lir sinom
yèn upama katingala
kêbak praja Madinah
dening jin ingkang kadulu
ing sadina-dinanira


ngamungkên kang tungguk kêmit
kang samya cara manungsa
kalih êjim gilirane
eram sagung wong Madinah
ningali nataning dyah
dene ta kalangkung-langkung
datan kêna ingupama


ing mangke sang prabu dèwi
wus ngidham-idham kaworan
langkung sihira karongron
Jêng Sayid Ngali Murtala
langkung pamudyanira
ing maha sang ruming santun
pangraos yèn tiningalan


tan kenging bênggang sênyari
dugi dènnya pêpasihan
rêjasèng wasismarane
Dyah Dèwi Patimah tansah
mangun gambiraning tyas

- wirèng tilam kang pawor kung
lawan sang dèwining sêkar


Bagendha Ngali saya sih
mring garwa sang guruning dyah
tambuh kang winalêsake
kasmarjèng budi kang limpad
kèksi nirmalaning tyas
pamangsul saya mrik arum
kawayang amung kamulyan


ywan ta pangêla lan ing sih
sru muja ing kasusilan
de sang tumamèng karongron
yèn pinêlêng Dyah Patimah
kraos sang prabu rara
yèn mêlêng sang murtining rum
ketang trêsnaning Patimah


karon pinuja kang êsih
sumrambah asmarèng tilam
sêtya-sinêtya enggare
lir puspita têkèng môngsa
gônda nrus amrik kongas
dirèng sang kumaraning rum
wimbuh karya mangrubasa


pan kacatur wontên putri
bêbêktan saking ing Ngajrak
lêlurahe para sinom
kèhe nênêm kang kocapa
sawiji putri Ngerak
putri Nanjah kalihipun
katiga putri Kabiran


ingkang tiga para putri
pan samya nunggil sabôngsa
Bakdadi ing nagarane
samya putrining jim raja
endah-endah warnanya
panjang yèn rinênggèng kidung
wus samya nyidham kaworan


luhur-linuhuran sami
pingitan jim lan manungsa
mangumbar mêsês bêsuse
rêbut sih asmarèng tilam
sinawung adining dyah
kapupugane agupuh
pura kèbêkan ing raras


nêngna ganti kang winarni
ri sêdhêng jêng nabiyullah
sineba ing para katong
myang sagung para sakabat
mantri myang sinatriya
para 
- ngulama supênuh
lir sagara rob bêlabar


kang wontên ngarsaning nabi
Abu Bakar Ngumar Ngusman
Bagendha Ngali jajare
anggusthi tingkahing sarak
kasaru praptanira
mantri kêkalih umatur
dhatêng Sayid Abu Bakar


atur wrin wong Ngabsah prapti
sumewa nungkul sadaya
samya ngrucat gêgamane
pangajêng Patih Suteja
ya ta jêng dutaning Hyang
nulya amancêr pandulu
Bu Bakar matur wotsêkar


ing saniskaranirèki
wusana jêng nabiyullah
arum amanis dêlinge
dhatêng Sang Jênggi Narendra
iki ana wong prapta
Suteja pangiridipun
anggawa wong ing Ngabêsah


apa balamu sayêkti
umatur Sang Jênggi Raja
èstu kalamun wadyèngong
dene kang nama Suteja
gusti patih kawula
angandika kangjêng rasul
Suteja ge timbalana


wus prapta ngarsaning nabi
ya ta nulya cinukuran
winulang sahadat kabèh
sadaya wus nandhang iman
wadyabala Ngabêsah
Raja Jênggi suka sukur
ngandika jêng nabiyullah


mring sagunging pra narpati
raja kang sèwu nagara
kinèn ambubarna kabèh
mring prajanya juga-juga
kinèn anêtêpana
sarengatira jêng rasul
sadaya matur sandika


ya ta wus luwaran sami
dene sagung para raja
laju mantuk mring prajane
gumrah swarane lir gêrah
mangsane labuh kapat
satêngah côndra asêlur
dènnya budhal sing Madinah


amangkat raina wêngi 
-
suprandene datan pêgat
jêjêl supênuh punang wong
nèng marga awarna-warna
sawênèh lampah dharat
kang sawênèh mêdal laut
palwa lir jati angarang


balêdug têtunggul putih
samya ciri ayat Kuran
tuhu Islam pratandhane
malih ingkang kawarnaa
wau sang prabu rara
tansah pamit marang kakung
kondur mring Ngajrak nagara


Gusti Sayidina Ngali
asangêt pamambêngira
lagya mêmpêng pasihane
nanging sang dyah paripêksa
kêdah kondur mring Ngajrak
kang raka tansah manglipur
mangrêpa sabda raharja


Dèwi Kuraisin badhe Wangsul dhatêng Ngajrak.
Kinanthi
kinanthi madyèng tilamrum
dirèng sang asmara kalih
kakung amindha satpada
aminta wêdharing sari
dhuh mas ratu paran baya
sun pisah lan sira gusti


sintên mirah sun sêsugun
minôngka jimating urip
pun kakang kèri anggana
nora katimbangan ing sih
tan wêlas mring dasihira
nak anggèr kang sawang sasi


dhuh gusti musthikaning rum
kang ngratoni ing wêwangi
dhuh ratuning adi mulya
dhuh ratuning pra apsari
lah ta paran gèn sun wignya
pisah lan dika wong kuning


donya ngakerat tyas ingsun
gusti ywa pisah lan mami
pun kakang mangèstupada
ing donya tumêkèng akir

- nora ingsun pindha garwa
sun rêngkuh gusti sayêkti


adhuh apa mirah ingsun
ngadhaton Madinah gusti
sakathahe jim sajagat
môngsa suwalaa gusti
pun kakang saos ing karsa
dêdagan nèng tilamsari


sang prabu rara umatur
èsême sinamar liring
gusti kadospundi karsa
sêpele ingkang ginalih
kautaman rinêbata
kang munpangati sabumi


ringkês kapraboning luhur
rusak santosaning budi
yèn amba wontên Madinah
suda wangênaning êjim
karya runtaging sajagat
wadyamba alit kang galih


amba apês têmahipun
lir manungsa siyang latri
sayêkti yèn sanès cipta
suyuding wadyabala jim
wusana angrusak nalar
datan tuwajuh agami


jêng paduka têmahipun
ingkang kalonglongan gusti
drajat kamulyaning jagat
katungkul angumbar galih
nuruti lêganing karsa
yèn tuwan mêksa ngukuhi


asil pintên sang aulun
lah môngsa kuranga èstri
nadyan krama jim sayuta
kèwêdan punapa gusti
yèn taksih gêsang kawula
môngsa kuranga pra putri


kapati-pati kayungyun
paduka dhatêng ing cèthi
lan malih garwa paduka
punika putrining nabi
pêpundhène wong sajagat
kang pantês ginusti-gusti


pratignya tur ayu tulus
tur rampung ing susila di
nadyan widadari swarga
môngsa wontêna kang mirib
jimat mêmundrining jagat
tur kêkasihing Hyang Widhi 
-


miwah pingitan pukulun
warnane samya yu luwih
tur samya putrining nata
cèthine sampun ginalih
bujunga utamaning rat
pamrih kang santosèng budi


lêgêg tyasira sang kakung
adangu tan kêna angling
ginalih yèn kalêrêsan
ature sang prabu dèwi
wusana arum ngandika
paran polah ingsun yayi


sumungkêm ing pangkyan gupuh
mangrangkul madyaning rayi
ginalih yèn kalêrêsan
ature sang prabu dèwi
sang dyah angrês èsmu waspa
mirsa ing kakung kaswasih


sinamur ing ujwala rum
angrêrapu ing tyas kingkin
sang dyah angênorkên raga
sasolahnya amikat sih
winor pangrukêting netra
sang dyah sang dèwining sari


langkung kewran ing tyasipun
wusana umatur aris
tuwan yèn ta tuhu trêsna
tan sagêd pisah lan cèthi
suwawi kawula bêkta
dhatêng ing Ngajrak nagari


mintaa rilaning rasul
lawan lilane bok dèwi
jumênêng Ngajrak sineba
sagunging êjim sabumi
mupugi nikmating guna
dumugi sihing Hyang Widhi


nèng Ngajrak jumênêng ratu
saeca-ecaning wuri
yèn lêpat atur kawula
suwawi winaon gusti
kumêpyur Ngali Murtala
myarsa ature kang rayi


umatur sang kusumèng rum
galihên ingkang sayêkti
atur amba mring paduka
kraton ing Ngajrak nagari
tuwan ingkang ngrêngganana
paran wusananirèng ling


yèn tuwan trêsna satuhu
mring cèthi kang kawlasasih 
-
utawi lamun atrêsna
paran pangandika gusti
sarêng amiyarsa sabda
Gusti Sayidina Ngali


kapranan ingkang pitêmbung
ing purwa duksina kèksi
èngêt yèn dadya kalipah
kagagas-gagas ing galih
ambuka surayèng driya
kakekate manungswa di


kang garwa nulya sinambut
pinangku ingaras wanti
cinêcêp-cêcêp lathinya
panabdanira amanis
dudu pêpadon mas mirah
mèlua mring Ngajrak mami


donya pira nikmatipun
kapingin karatoning jim
kang dhingin ajrih panutan
kapindho atinggal wajib
kaping tri yayi wruhanta
apan sayêktinira jim


bôngsa luwih andhapipun
ngamungkên nikmating bumi
ngakerat luwih musakat
apan ta yayi kinardi
apan gêgênêp kewala
kodrat iradating Widhi


nadyan Islama pinunjul
tan darbe kaswargan luwih
sawab wus pinanggih donya
yayi kamuktèning êjim
nadyan saluwihanira
sayêkti nora nimbangi


sawab ta wus badan alus
sinung kaluwihan bumi
yayi beda lan manungsa
asale badan jasmani
anarima lara pêjah
marma ngakerate luwih


gêdhene kamulyanipun
apngal kang mijil jasmani
kapindho awasing iman
amadhêp ing Suksma Jati
iku kang luwih utama
beda lawan jênênging jim


lan malihipun mas ratu
mungguhing Hyang Maha Suci
tan ana ingkang winênang
ingakên kaanan jati
karana amung manungsa 
-
sarengate amimbuhi


wênang pamoring pandulu
tiningalan aningali
tur awênang dadi timbang
pujinira kang sayêkti
pangrèhira tanpa lawan
witning para nabi wali


sanadyan pinara sèwu
kamulyanira ing akir
nora padha yèn miriba
yayi lan kaswarganing jim
marma pun kakang lênggana
mring Ngajrak dadya ratu jim


Pamit dhatêng Kangjêng Nabi.
Sinom
pan anglêg sang rum sri nata
sumungkêm waspa drês mijil
kaduwung ing aturira
kapranan miyarsa angling
rinaos amêthuki
manungsa khakekatipun
datollah sipatollah
sirollah wujudullahi
wus kanyatan mring sajatining manungsa


umatur sarya karuna
sri maha narendra putri
amba pukulun ruwata
dadosna manungsa jati
amba tur pati urip
ruwatên kajimaningsun
kapengin yèn dadosa
manungsa ingkang angsal sih
kadya tuwan sajatine waliyullah


Jêng Sayid Ngali wlas ing tyas
arum sabdanira manis
ya nimas wus takdiring Hyang
janji tan kêna gumingsir
sira tinitah êjim
bôngsa kamanungsan masku
kukuhing alusira
kalawan badan jasmani
bôngsa wadhag marang alus wêkasira


nanging alusing manungsa
yèn durung wruh rasèng pati
sang dyah tansah drês kang waspa
nèng pangkon turnya mlasasih 
-
paran ing karsa gusti
sang kakung ngandika arum
manungsa datan wignya
ngowahi kodrating Widhi
lamun Islam iya tinarima ing Hyang


nanging têka padha ora
lan manungsa kang angsal sih
nanging ta kaole ana
sabarang jênênging èstri
manut ing lakirabi
wuruk-wuruk kakungipun
donya akeratira
swarga nraka manut yayi
yèn prêcaya mas mirah lawan pun kakang


nanging yèn prêcaya uga
mring yayi Patimah gusti
lamun pun kakang katrima
panêmbah ingsun mring Widhi
pinasthi tan gumingsir
sira tan pisah lan ingsun
sêdene putranira
Patimah tunggal lan mami
nanging ingsun yayi ngrumiyini pêjah


sawabe bôngsa manungsa
beda lawan sira gusti
sarêng lan rusaking jagat
besuk ajalira gusti
tyasira lir jinait
myarsa andikaning kakung
kadya datanpa jiwa
adangu tan kêna angling
soca balut socaning jim ingusapan


umatur sarya karuna
amba têtêdha ing Widhi
tulusa mangèstupada
ngranupada ingkang cèthi
paran ta polah mami
amba datan sagêd kantun
satêmahipun cuwa
gusti gèn amba nyênyèthi
datan wignya mangsuli ing sih paduka


pintanên kang murbèng jagat
ywa ngantos sulayèng pati
sintên kang amba têngaa
yèn kantuna ajal mami
kalampahana ugi
nadyan palastraa ingsun
sarênga lan paduka
ywa ngantos gantalan sasi
raka nabda mas ratu yêkti tan kêna


- nadyan kèri ajalira
besuk tan wurung kapanggih
yèn dhasar mantêp ing cipta
jodho ing salakirabi
panas pêrih nglakoni
jodho lan samarunipun
nadyan bôngsa jim sira
kabêgjan dadya pawèstri
jim manungsa manut labuh marang priya


marma mas mirah kusuma
aja sungkawa ing galih
nak anggèr pamintaningwang
nora liwat wong akuning
amung sisiping dasih
dèn agêng aksamanipun
roh ingsun sumawita
bêndaranira wong kuning
sêtya tuhu rumêksa nugrahandika


ya ta sang prabu wanodya
wus marêm raosing galih
ing tekad saya jrih trêsna
mring raka kungkulan budi
wah mangrês wêdi sumrik
inggih ingkang mangimur kung
mawantya mangun tama
angrèh kasusilan suci
kongas bawa pangbra bawaning agama


marang pagra mangrasmaya
apadhang rêjasèng sasi
rilang mudra kilang driya
Gusti Sayidina Ngali
malad dadirèng tyasing
dyah pamit dhumatêng kakung
kacakra ing wardaya
akewran pamêdharing ling
manabda rum mring garwa sarwi mangrêpa


gusti kang sawang kumala
pêpujan rêtna ingukir
sirarsa kondur mring Ngajrak
yèn kenginga sun pambêngi
yèn paripêksa gusti
paran gon ingsun tan asung
dasih sumiwèng karsa
mêgyati runtiking galih
sun têtêdha tulusa asih kewala


nadyan yayi mas kondura
aja lali mring mas widi
lan malih pamintaningwang
aja suwe-suwe gusti
dipun asring têtuwi
pun kakang kangên kalangkung
ywa pêcak 
- têtaunan
pan sadina bae gusti
pan saêjam kewala tan bisa pisah


sinigêg jawining kôndha
wêwadine wong aguling
lêlipure pari brôngta
kadya wong kang ngèsthi pati
tri ratri têlung ari
risang mangun asmarèng rum
gantya manawungana
mintya wong tikyèng pra sari
arum-arum kawangwang ing madu brôngta


rimangkara andum raras
pra putri ing jinêm wangi
pinudyèng asmara gama
kadya duk kratoning nabi
Suleman yèn marêngi
mriyêmbada ing para rum
mahandum luluting tyas
sèwu-sèwu ing salatri
Sayid Ngali kinarilan dening Suksma


kaloka lêlananging rat
Gusti Sayidina Ngali
kaloka anjayèngrana
punjuling asmarèng sari
sawusnya andum ing sih
ya ta kusumaning ayu
sawusnya aparentah
linilan sakèh wadya jim
gya budhalan sang rêtna kondur mring Ngajrak


gumruh swaraning jim wiyat
kadya udan sinêmèni
miranti kaprajuritan
pitung yuta pra narpati
sabala nitih wajik
sawitan busananipun
barung têngara gumrah
anjog sing nagara asri
pirang-pirang nagri Madinah kèbêkan


kawarnaa prabu rara
kalawan Patimah Dèwi
dangu dènnya rêrangkulan
yayah mintuna lan mimi
Sayid Kasan prituwin
Sayid Kusèn nèng ngarsèng rum
tansah ingaras-aras
mring ibu sang prabu dèwi
paja-paja dyah kalih lamun pisaha


pan saking anunggil cipta
tan ana sêlayèng 
- budi
asih sinêmbadan karsa
sang kakung jêngêr ningali
dhumatêng garwa kalih
datansah rinangkul-rangkul
lambung kadya pêpêsa
adangu nguswa mêmanis
prabu rara wus lèngsèr saking ing ngarsa


wus ngrasuk kang prajuritan
sinawang kalangkung pêkik
kadya gambar wêwangunan
rêspati sabêt kinèring
myang sagung para putri
sadaya busana kakung
dene pra prawirèng dyah
wus samya wahana wajik
wijil pisan barise wus samya rampak


kang wadyabala bêlabar
saparan-paran mênuhi
Prabu Dèwi Dyah Patimah
wus munggèng amparan rukmi
jajar pinrak maligi
dumêling lamun dinulu
Rêtna Dèwi Patimah
gumilang amindha sasi
saya kongas pêpundhène wong sajagat


dumêling sang prabu rara
sinawang langkung rêspati
wus tan kalih lan kang rama
Jêng Sultan Wiradimurti
kaot kaparèng alit
ambranyak lamun dinulu
kang rama mônda jênar
sang dyah lir êmas sinangling
gêbyar-gêbyar kaguntur dening raditya


upacara atap aglar
ingapit kang para putri
Ngali lumampah ing wuntat
sawadyanira angiring
wus praptèng pôncaniti
laju umanjing kadhatun
marak jêng dutaning Hyang
ampilan kandhêg ing wijil
Jêng Muhamad duk mirsa mring dyah kalihnya


dyah kalih ingawe sigra
gupuh ingancaran sami
kalihira jajar lênggah
Ngali ngandikan wus prapti
têngah kaparèng wuri
Ngali lênggahnya tumungkul
para putri angayap
tanapi pawongan cèthi
kangjêng nabi arum wijiling 
- wacana


kaki Ngali paran karya
dene yayi Kuraisin
lan garwanira Patimah
umarêk malêbèng puri
paran ing barang kardi
Bagendha Ngali umatur
ratu mas ing Ngajêrak
amit mring paduka nabi
paripêksa mundur mring Ngajrak nagara


sangêt pamambêng kawula
nanging ratu mas tan kenging
wusana amba sumôngga
paran karsaning mas yayi
ngandika kangjêng nabi
kaki Ngali sèwu sukur
sira sumarah karsa
angayomi jim sabumi
tinggal wajib ratu atinggal nagara


matur nuwun Sang Murtala
dangu wêdale kang angling
nolèh Sang Prabu Wanodya
mring raka amandêng liring
mèsêm Bagendha Ngali
dangu dènira tumungkul
angling jêng dutaning Hyang
yayi Dèwi Kuraisin
sun idèni kondur mring Ngajrak nagara


tan liwat pamintaningwang
yayi dèwi dèn atiti
amrêdi mring jim sajagat
mumpung ingsun maksih urip
sarengat gama sukci
sawadyanira riningsun
aywa na kaliwatan
nêtêpi pakoning Widhi
tur sandika narpendah sarwi wotsêkar


jêng nabi malih ngandika
yayi wêkas ingsun malih
warna rêrukuning Islam
salat kajat miwah kaji
ramlan jakat pitrahi
dèn nglakoni darminingsun
sang dyah matur sandika
malih ngandika jêng nabi
poma yayi dèn raghap agamanira


anggêlung ngèlmunirèng Hyang
mulanga ing Kuran sami
sarat nganggoa wêrana
kang padha muhrim pribadi
wus lakuning pawèstri 
-
nora kêna ariningsun
sang dyah matur sandika
winêling winanti-wanti
kangjêng nabi sadangunira tumingal


dhatêng sang prabu wanodya
ujwala kongas nêlahi
wus cinakra ing wardaya
yèn sang dyah rêtna garbini
jêng nabi gya mangliring
mring Patimah sabdanya rum
riningsun prabu rara
sêmune têka manglingi
Dyah Patimah umatur sarwi wotsêkar


ratu mas sampun awawrat
tri côndra amba watawis
mèsêm sajroning wardaya
kangjêng nabi tanpa angling
ingawe nata dèwi
umarsèng manguswèng suku
nabiyullah ngandika
wêwêtênganira yayi
yèn sêmbada parênging Hyang Maha Mulya


iku besuk babar priya
warnane kalangkung pêkik
dadi prajuriting Suksma
digdaya sura sinêkti
ngêntasi barang kardi
sinumêktan ing Hyang Agung
besuk luwih widigbya
têtulung mring kawlasasih
angungkuli lêluhur kang kuna-kuna


angayomi umat Islam
ambirat sagunging kapir
matur nuwun prabu rara
malih ngandika jêng nabi
lan wêkas ingsun yayi
benjang yèn saèstu kakung
ingsun asung wasiyat
tur atas karsaning Widhi
aranana Ki Muhamad Kanapiyah


matur sang prabu wanodya
pukulun kang mugi-mugi
kabula pangèstu tuwan
gya mundur sing ngarsa nabi
anjawat asta wanti
mring para garwaning rasul
miwah mring Dyah Patimah
kumêmbêng waspa sang kalih
Sayid Ngali tambuh raosing wardaya


- jêng nabi arum ngandika
wus pupusên kaki Ngali
ewuh jênênging narendra
yèn nganti tinggal nagari
têrang sing karsa mami
dènira kondur riningsun
lawan wangênan apa
yèn ana karsaning yayi
nagri Ngajrak lawan praja ing Madinah


sayêkti môngsa dangua
sakêdhèping netra prapti
Ngali nuwun aturira
nambungi sang prabu dèwi
lêrês sabdaning nabi
cipta amba mring pukulun
yêkti môngsa sanèsa
ing benjang lan sapuniki
Sayid Ngali ngliring tan mangsuli sabda


warnanên ing pagêlaran
sira Raja Sadatsatir
miwah Hasalhasil Patya
miwah pra narpatining jim
anjawat asta sami
ganti-ganti majêng mundur
mring Sayid Abu Bakar
Ngumar Ngusman sabat sami
wadya Ngajrak umyang dènnya ngèstupada


anulya atata-tata
wadya ing Ngajrak nagari
swaranira anglir gêrah
gumruh pangriking turanggi
gêtêr patêr munya sri
kang arga pating galudhug
kurmate jim sajagat
kang anèng jaladri wukir
angin agêng nêmpuh ing kôndha araras


têtunggul layu bandera
kasrang ing angin kumitir
praja kadi binusanan
adangu dènira nganti
wiyosira sang dèwi
kang lagya marêk jêng rasul
ya ta kang anèng pura
samya trênyuhirèng galih
langên dènnya wulangun apêgat trisna


lipur panglipuring cipta
abirat asmarèng kingkin
sang dyah gya manguswèng pada
mring raka saha wotsari
Jêng Sayidina Ngali
ing driya
- saya sumawur
kagugu trisnanira
nanging ajrih mring jêng nabi
wong jro pura sami anjêngêr sadaya


jêng nabiyullah gya ngatag
mangkat mring sang prabu dèwi
samya jum kang samya brôngta
dyan lèngsèr sing ngarsa nabi
kêkanthèn asta sami
lawan Patimah sang ing rum
Ngali lumampah ngarsa
nyaoskên amparan rukmi
Dyah Patimah wangsul pintu kang sapisan


Dumugi ing Ngajrak.
Mijil
mijil Ngali ngantosi ing jawi
mring sang prabu sinom
wimbuh trênyuh wardaya rujite
wêntaring ujwala gandrung kingkin
sang dyah duk kaèksi
ing manah kumêpyur


raka gantya manambut mring rayi
sang dyah manrêp anor
minta-minta aksama ature
dangu dènnya kandhêg anèng jawi
dugèkakên ing sih
kadya kupu tarung


sang dyah pinondhong mring kakung aglis
mangêsês sang sinom
sarta maoni pasikêpane
binêkta minggah ngamparan rukmi
pinrakkên maligi
kinubêng para rum


kakung tansah ngaras wanti-wanti
panabdanira lon
lah mangkata sira naking anggèr
nora liwat pamintèngsun gusti
aja lami-lami
pitambêt maring sun


kèri anggana pun kakang yayi
sapa kang sun êmong
prabu rara amanis ature
dèn prêcaya gusti mring pun cèthi
môngsa dadak ugi
amba purun-purun


- darbe sabda anglirakên wêling
ngira sang wiranom
ginaliha pun dasih ature
mring paduka ingkang kathah kêdhik
tuwan ngong aturi
sing amparan tumrun


sang wiranom gya tumêdhak aglis
pan èsmu wirangrong
mangu-mangu ing gandrung tindake
tansah mawas mring kang mindha sasi
lir marcu katitis
têdhak kadung-kadung


namur brôngta Jêng Bagendha Ngali
tumamèng mangisor
uluk salam jawat asta age
mring kang paman Raja Sadatsatir
gya ngatag sang dèwi
mring wadya jim gupuh


prawirèng dyah nèng ngarsa ngêbêki
sewa abra tinon
pating galêbyar sabusanane
rênyêp kumêt ujwala bra asri
wadya jim mênuhi
ngakasa gumuruh


sanjata gêng jumêgur mawanti
barung têngara ngrok
satus kilan watara luhure
pamêsatnya risang prabu dèwi
lan sagung wadya jim
wus nukma sadarum


samya mangu kang kèri prasami
anggandrung wirangrong
lamun aja angeklasna tyase
pasthi lamun anggung brôngta kingkin
Sang Bagendha Ngali
saparan mangun kung


suprandene datan kêna lali
mring sang ruming sinom
tansah gandrung ing môngsa ningsête
prabu rara duk karoning kang sih
saecaning galih
yèn èngêt kumênyut


cinarita kang mêsat wiyati
prabu rara sinom
sakêplasan wus prapta prajane
panggih ibu Dyah Ismayawati
sru onêng sang kalih
kang putra rinangkul


ingkang ibu têtanya aniti 
-
mring putra sang sinom
dene lami paran darunane
sang dyah matur saniskara nguni
sarta kang sudarmi
nèng rana kasambut


Dyah Ismaya kêpati dènnyanjrit
ngrangkul mring sang sinom
sang dyah matur mênggah wusanane
wus kênyatan rahmating Hyang Widhi
kang rama Jêng Amir
kèksi nèng swarga gung


ingkang ibu wus marêm ing galih
sukur ing Hyang Manon
pan sinigêg sang pandhita rajèng
Sultan Ngabdul Sapari nèng wukir
lakon catur ari
sing Ngajrak praja gung


kagyat myarsa kang panjrit dumêling
nèng jroning kadhaton
datan pangling yèn putra swarane
glis tumêdhak sakêdhap wus prapti
pinrak dalêm puri
putra wayah gupuh


nukmèng pada dhumatêng sang yogi
sang rêsi lingnya lon
putraningsun sira naking anggèr
praptanira ing kêdhaton gusti
paran rèhing nguni
niskaraning laku


sarta ingsun kagyat amiyarsi
babo wayah ingong
ing panjrite ibunira anggèr
ing wusana nini sira prapti
lah pajara gusti
apa karanipun


prabu rara umatur wotsari
mring eyang sang katong
saniskara wus jinarwa kabèh
sang pandhita kagyat duk miyarsi
Jêng Amir wus sahid
asru dènnya ngungun


kawuwusa ngandika rum manis
babo wayah ingong
wus jamake manungsa nak anggèr
lamun jurit ing wêkasan lalis
tur luwih utami
sahid sedanipun


prabu rara gya umatur malih
mring kang eyang alon 
-
anjarwakkên kang rama rahmate
pan katingal anèng swarga adi
langkung sihing Widhi
ingkang eyang sukur


matur malih risang prabu dèwi
duka ulun cadhong
botên nyana kawula wiyose
pan manira ing mangke wus krami
rèh pinêksa dening
jêng nabi panutup


amba sêmados atur udani
mring eyang sang katong
rèhning dèrèng angsal pangèstune
kangjêng eyang jêng nabi tan kenging
pinêksa pan mami
dhatêng kangjêng rasul


Kagungan Putra Nama Muhamad Kanapiyah.
Dhandhanggula
kamanisên sarta nanggulangi
pan sanadyan dèrèng ngidènana
jêng rasul mêksa karsane
mila wusananipun
têmah amba nurut jêng nabi
mangke klampahan krama
jêng sultan lingnya rum
sukur babo wayah ingwang
kabèh iku atas karsaning Hyang Widhi
jodho môngsa bakala


pan wus têtêp donganingsun iki
ingsun mucak mirangrong nèng mega
sira kang sun dongakake
tutuga kratonipun
kèringana ing nungsa bumi
luputa ngunasika
lan panêdhaningsun
muga nuli akramaa
aja gothang lawan kudangane nguni
babo sudarmanira


matur nuwun sang narendra putri
sang pandhita malih angandika
kakung ta sapa arane

- prabu rara umatur
apan inggih Jêng Sayid Ngali
kang ningkahakên amba
gusti kangjêng rasul
inggih malèni priyôngga
lan ing mangke kawula sampun garbini
angandhêg kalih côndra


myang lurahe pawongan pra putri
pan ing mangke akathah kang wawrat
asale sang jayèng sinom
miwah guruning arum
Dyah Patimah langkung dènnya sih
pukulun dhatêng amba
tan môntra yèn maru
amba wontên ing Madinah
botên wignya mangsuli sihing jêng nabi
myang sihe Sang Murtala


langkung suka Sang Ngabdul Sapari
gya mangangkat asta sarwi donga
sarta ingaminan dhewe
kalangkung sukuripun
mring Pangeran Kang Maha Suci
sang pandhita ngandika
adhuh putuningsun
dene bêgja têmên sira
krama wali prajurit digdayèng bumi
tur padha wangsanira


Dyah Ismaya tyas marwata siwi
ingkang putra krama waliyullah
kalangkung suka sukure
wimbuh mangke sang ing rum
pan ing mangke sampun garbini
mangrangkul lon manabda
adhuh putraningsun
sun têtêdha mring Hyang Suksma
muga-muga kakunga putranta benjing
pinanjangna kang yuswa


angandika Sèh Ngabdul Sapari
nini dèwi apa impènira
iya sadurung-durunge
prabu rara umatur
kangjêng eyang amba ing nguni
duk arsa mring Madinah
marak ing jêng rasul
punika amba nyupêna
pan katingal amba angêmban kang sasi
sarwi angandhut lintang


mèsêm ngandika Ngabdul Sapari
iya nini ing supênanira 
-
têka gampang pracekane
Bagendha Ngali iku
kang minôngka pangawak sasi
kêpanggih lawan sira
kaping kalihipun
ngandhut lintang pêsthi benjang
babar jalu warnanira langkung pêkik
dadya prajuriting Hyang


pilih tandhing kalamun ajurit
widigdaya sêkti môndraguna
lawan malih kasapane
lamun tirua ibu
ya prajurit luwih sinakti
lamun tirua bapa
prajurit pinunjul
tirua kang eyang Ambyah
prajurit nung sêdene tirua mami
iya nora kuciwa


prabu rara umatur wotsari
wêlingipun kangjêng rasulollah
yèn yêkti jabang bayine
ing têmbe babar jalu
sinung nama wasiyat nabi
Muhamad Kanapiyah
tur winêca punjul
ngungkuli kang kuna-kuna
sang pandhita kalangkung sukur ing Widhi
wêkasan andêdonga


ngangkat asta tumêngèng wiyati
pujinira mring Hyang Maha Mulya
Allahuma ngajanine
ngulanatan rajungun
wasalikan wallamukminin
imanan wasultanan
alhum ngajalahu
rajul nura nurbuwatan
salalahu ngalaihi wasalimi
gya katrima Hyang Mulya


angin agêng nulya andhatêngi
rindik-rindik anggêgana rimang
prakêmpa gênjot bumine
lintang samya sumuluh
nulya gêtêr patêr munya sri
ngarsa wontên gumêbyar
kagyat gunging dulu
jumêbrèt saking awiyat
tri pandurat gandanya amarbuk wangi
pracihna yèn istijap


ênêngêna ganti kang winarni

- Sri Bardanas ing sapraptanira
nagri Lakat caritane
lawan Baktiyar cundhuk
nanging sampun dèn pirantèni
dhasar wadya ing Lakat
sadaya wus suyud
dhatêng Sang Patih Baktiyar
sarêng prapta Bardanas cinêpêng aglis
anulya pinêjahan


Sang Baktiyar wus madêg narpati
angrênggani nagara ing Lakat
atas Sri Irman prentahe
wadya ing Lakat suyud
wêdi asih jiwa srah pati
prituwin para raja
kang bolos ing pupuh
sadaya wus samya seba
lulut ajrih dhatêng Baktiyar Narpati
raja sèwu nagara


sang dyah ingkang anèng dalêm puri
putranira Sang Raja Suwajan
ya ta wus dhaup ing mangke
lawan Baktiyar Prabu
kawarnaa sang nata lami
kondurnya sing Madinah
pinapagkên pupuh
duk prapta kikising praja
ginêlaran dening Baktiyar Narpati
kinumba padha rowang


dhasar wadyanira Lakat Aji
kathah punggawa saking Ngabêsah
datan sumuyud ciptane
sinupit robing mungsuh
sing gunanya Baktiyar Aji
sarêng katrajang bubar
sadaya asumyur
Sri Lakat sampun palastra
sedanira paekan srana ngêntasi
kêdhik kang labuh praja


kadya sapu wêdhar gunging dasih
rêbut umur angungsi prajanya
mati kanisthan sang rajèng
kinumbaa ing apus
labêtira kurang nastiti
agahan tur kagehan
rèhning bala nguthuh
tiwas cilaka dadakan
tan wrin mala cundaka anamur sandi
tabêting pringgabaya


tulus madêg Baktiyar Narpati

- angrênggani ing nagari Lakat
kathah raja rerehane
dhomas kang para ratu
sumawita Prabu Mêdayin
suyude lawan guna
kathah marganipun
sawênèh kongasing ngarsa
kang sawênèh nungkul kungkulan ing budi
wênèh nungkulnya raja


sing bêrdagang ing pangupa bukti
suda wuwuh lumungsur ing boja
nalar rèrèh pangambile
wênèh nungkul ing ratu
pinaekan kulinèng budi
wênèh ginora-godha
akathah liripun
sanadyan pambêging kopar
Raja Irman pan kêna kinarya misil
mendah lamun Islama


dènira ulah ing prajaniti
kabudayan mring gunging sarira
binobot ing sadugine
mari-mari yèn uwus
ing lyan nungkul samya srah pati
malih ingkang winarna
ing Ngajrak praja gung
maha sang prabu wanodya
cinarita sang dyah dènira garbini
wus prapta ing sêmaya


miyos jalu ingkang jabang bayi
cahyanira lir wulan purnama
kalangkung endah warnane
sampun sinungan juluk
wasiyatnya saking jêng nabi
Muhamad Kanapiyah
tuhu yèn binagus
kang eyang sukur ing Suksma
Dyah Ismaya prituwin sang prabu dèwi
samya sru sukur ing Hyang


kalis ing grah ingkang jabang bayi
kaya dudu undhaking sadina
lir dinusan banyu gege
amrih gancanging wuwus
sampun yuswa sadasa warsi
saya bagus warnanya
ujwala sumunu
bakdane Yusup Narendra
mung Muhamad Kanapiyah ingkang mirib
sêsêkaring manungsa


aprituwin 
- sagung para putri
ingkang sami garbini sadaya
wus babar jabang bayine
jalu tur bagus-bagus
gêgadhangan prawirèng jurit
tunggil taun myang wulan
ing pambabaripun
lawan sang raja pinutra
sampun samya sinungan nama pêparing
Ngiman Ngali pangarsa


ari malih Sang Ngalibun Ngali
malih Ngali Kusbali namanya
Musibunkaan malihe
anênggih arinipun
Sang Ibrahim Muhtali malih
Tugan ing Turki Kadar
iku kang waruju
tan pisah dalu lan siyang
kadang nênêm lawan atmaja sang murti
Muhamad Kanapiyah


pan dèn êmong kang eyang sang yogi
siyang dalu datan kêna pisah
sirna tèk ujat kêprabon
ngèlmuning Hyang wus rampung
gêlaring rat kang agal rêmpit
kasub ing bumintara
jim sajagat suyud
malah wus dadi warana
amêmulang tata sarengating bumi
wus dadya paguronan


dadya wakilira prabu dèwi
imbal wacana sarèhing karsa
wimbuh ingrangkêp karyane
sagunging adil khukum
sang wiranom dipun sêdhahi
ing nais kapradatan
ilhal gêlarnya lus
sabên Jumuwah ambawa
miwah kutbah para kadang mangèstuti
ngalim saliring kitab


dene ingkang dadya pamugari
ingkang eyang Sadatsatir Raja
ingkang minôngka êmbane
wus ingangkat sang bagus
mring kang ibu sang prabu dèwi
prituwin sang pandhita
nênggih sang binagus
nama Prabu Anom Ngajrak
ajêjuluk Sayid Amirul Mukminin
Muhamad Kanapiyah


- ambêk wantêr asura sinêkti
pan sêmbada bagus wicaksana
arum sarèh pitêmbunge
amrih gancange wuwus
duk sêmana sang prabu dèwi
nèng ngarsane sang raja
aminta panjurung
pandonga gêntèni kratyan
sang dyah sangêt apan dènira prihatin
kêdah putra ingangkat


Raja Irman Ngrasuk Agami Islam.
Asmaradana
kasmaran matur sang dèwi
marang sang raja pandhita
amba aminta sumèrèn
nistha jênênging narendra
èstri jumênêng nata
akathah cuwêngahipun
dènira rumêksa sarak


kirang sampurnaning bumi
narendra kalis ing bala
ngêdohakên praja rame
lah punapa saenira
kautaman rinêksa
anjêmbarakên kang luhur
wisesa kirang sêmbada


rèhning wajibing narpati
botên kenging pêpungunan
surêm padhanging kaprabon
sanajan amba wênanga
ngratoni jim sajagat
kirang kautamanipun
satindak lawan pinêksa


pantês-pantêse duk nguni
pukulun jumênêng nata
sayêkti sanès lan mangke
sampun wontên kang gumantya
wayah tuwan punika
pun Kanapiyah wus mungguh
kasub ing rat pramudita


ngratoni lêlêmbut myang jim
sampurna adêging nata
sêmbada bagus wiranom
ya ta sang raja pandhita
myarsa ture sang rêtna 
-
tan bisa mangsuli wuwus
sidhakêp mangunandika


kewran dènira mangsuli
matur malih sri wanodya
tuwan galihên tur ingong
lamun utamaning nata
miliha kang sudibya
kakung prawira tur bagus
têliti trahing ambiya


kang wicaksana bèr budi
kang tulus tan nandhang ina
sarèh saparibawane
pukulun buyut paduka
pan ngranggoni sadaya
tan wontên kuciwanipun
ing dalil myang kukumira


mèsêm Sang Ngabdul Sapari
iya bênêr sira nyawa
marentah ing rèh kaprabon
nanging ta pituwaningwang
iku durung sampurna
buyut ingsun sang abagus
samêngko durung diwasa


sanadyan iku linuwih
bèr budi suci wicara
asêkti tur bancar anom
iya iku wênang uga
nanging kurang utama
wantuning wong anom iku
kurang tuwajuh ing karsa


kurang waspada ing gaib
suda wuwuhing darajat
rongèh nugrahaning Manon
babo upamane ana
kalipah yèn taruna
pangrasa siyang lan dalu
kaya wong dolanan gada


sarambut tan kêna lali
babo sinôngga ing wadya
yèn luput dêrawasake
bubrah arjaning nagara
kêsit ingkang nugraha
wahyuning rat têmah kongsul
barang-barang purwanira


tur durung prapta ing pêsthi
araning wong maksih mudha
lir bêbakal upamane
gampang mungguhing kukumah
ngadil miwah pradata
ing dalil kadis kawuwus
mungguh layanganing nata


nora susah dèn 
- rasani
kaèn kênyataan ana
sayêkti yèn gampang bae
bôngsa swara ana rupa
kagêlar ing sajagat
sumêlang ingsun mas ratu
obah osiking kawula


kang mêtu sing kukum adil
sadarga arjaning driya
gaib sabarang pangkate
ewuh yèn durung waspada
pêrang catur inguja
rèhing rat tansah sinau
tumpang suh wêdharing karsa


iku wêdakaning bumi
murungakên kautaman
bubrah ing praja sikune
lamun ta datan tinrapna
têmah kang jagat rêngka
rupak ngadil kukumipun
narendra tan bawa rahsa


ngawruhi ing adil gaib
mawas sêbawaning driya
iku karya luwih abot
lumaku sadina-dina
sulang pamoring praja
solah netya tan kawêtu
rêrêgêd jroning salira


umatur sang prabu dèwi
inggih paduka wulanga
wayah tuwan ngrèh praja bot
mangolah raras sasmita
kang eyang angandika
abot tan kêna winuruk
landhêp ilhaming wardaya


mêdal sing hidayat gusti
ngèlmuning Hyang kang mangkana
tan ana unggah udhune
yêkti tan nganggo tuladha
ingambil saking rahsa
susantya sasmita luhung
iku kawijiling sabda


umatur sang prabu dèwi
pukulun wayah paduka
pasrahêna mring Hyang Manon
sanadyan para ambiya
nabi kêkasihing Hyang
dènnya katurunan wahyu
tan nganti wayah diwasa


mèsêm Sèh Ngabdul Sapari
wusana arum ngandika
adhuh gusti wayah ingong
ewuh sun misesanana 
-
ngangkat adêging nata
rèh sira jumênêng ratu
ana ing Ngajrak nagara


iya-iya karsa mami
sasat sudarmamu uga
kang ngèstrèni sira anggèr
sarta nugrahaning Suksma
marentah jim sajagat
ewasamono mas ratu
lamun sira paripêksa


ingsun wêdi misesani
miwah yèn angèstrènana
wirasat lungsur kaprabon
ingsun wêdi dutaning Hyang
gusti nabi panutan
lan yèn dudu karsanipun
lakimu Ngali Murtala


rèhning putranira gusti
lair mèh ngantya diwasa
durung wruh mring sudarmane
sadene pra kadangira
dadi kurang utama
mendah dukane jêng rasul
babo mring awak manira


wong tuwa datanpa kardi
tan wruh purwaning nugraha
anggampangakên karya bot
lawan patut-patutira
babo sira maraka
mring gusti jêng nabi rasul
miwah marang lakinira


dene uwis lawas nini
sira datan mring Madinah
nini lawan sayogyane
anyaosna putranira
ya ta sang prabu rara
myarsa sabdane sang wiku
lêgêg datanpa ngandika


rinasa-rasa ing galih
tan têpang lan karsanira
sang rêtna lênggana tyase
yèn sowana mring Madinah
wusana lon aturnya
amba lênggana kalangkung
yèn sowana mring Madinah


wayah paduka sang yogi
sumôngga ing karsa tuwan
sowan dhatêng Madinahe
amintaa kang pandonga
dhatêng jêng dutaning Hyang
lan mintaa 
- kang pangèstu
dhatêng ing sudarmanira


Jêng Sultan Ngabdul Sapari
wus ngrojongi karsanira
anênggih sang prabu anom
nênggih kang sowan priyôngga
miwah sakadangira
wus dados ingkang pirêmbug
malih mangsuli carita


nguni Sang Lakat Narpati
satiwasira ngayuda
kalih dene pirantine
nênggih Sang Patih Baktiyar
dutane Raja Irman
mangke ing Lakat kêcakup
dhatêng Mêdayin nagara


nênggih Sang Prabu Mêdayin
satiwasira Sri Lakat
apan ta sangêt ajrihe
dhatêng Jêng Nabi Muhamad
gya sowan mring Madinah
biluk ngirid para ratu
dhomas samya manjing Islam


sarta lampahing agami
sagunging para narendra
suyud mring Madinah kabèh
lêlêmbut jim lan manungsa
Ngarab lan tanah ngajam
ing atasangin sumuyud
ing bawahangin wus seba


sagunging para narpati
kang cêlak lan tanah Ngarab
ing wulan kaji sebane
dene ingkang têbih pisan
pêndhak môngsa taun Dal
samendraning jagat suyud
nglampahi agama Islam


kawarna carita malih
Gusti Jêng Nabi Muhamad
sineba ing para katong
miwah kang para sakabat
pandhita rêsi janggan
para ngulama nung-anung
andhèr ngarsaning panutan


samya bêkta kalam mangsi
amêcah daliling Kuran
anjêjumblah bêbasane
bênang subing makna lapal
saking jêmbaring jagat
warna-warna basanipun
tan cukup ngamungna Kuran


mila
- sagunging musanip
kang sinung rahmating Suksma
sarta kang angsal idine
Jêng Gusti Nabi Muhamad
pandhita tanah Ngarab
kèhnya sèwu pitung atus
pitung dasa lan sakawan


kinèn anggêgubah ngèlmi
amarna pêcahing Kuran
dadya kitab sakathahe
makhluk pamulanging umat
amrih tataning sarak
marga kautaman tuwuh
sarengat Nabi Muhamad


murahi umat kang laip
amindha umat kang êkas
ambedakakên kang seje
ngumpulakên ingkang tunggal
mangêkêr gaibing Hyang
anggêlar kang wus kawujud
iku sarengat kang mulya


ngungkuli kang dhingin-dhingin
ing donya rawuh ngakerat
tanapi kasuciane
Jêng Muhamad Kabibullah
gustining pra utusan
kang mulya tur baboning nur
pan ingakên rasaning Hyang


Muhamad Kanapiyah Sowan dhatêng Madinah.
Sinom
sri nataning kasampurnan
jêng gusti rêtnaning bumi
ri sêdhêng pinrak ing pura
ingayap pra pramèswari
sira Bagendha Ngali
sarimbit lan garwanipun
ngandika anèng ngarsa
Kasan lan Kusèn sumiwi
kangjêng nabi akathah ingkang wirayat


dhatêng kang putra Patimah
tuwin mring Bagendha Ngali
marma timbalaning Suksma
kang dhumawuh ing jêng nabi
masalahing pawèstri 
-
karongron lan kakungipun
kakung amêngku ing dyah
jinarwa amikênani
risang kalih nging dèrèng pati kadriya


aminta têranging jarwa
nastiti dènnya nampèni
langkung sukaning wardaya
jêng nabi lan risang kalih
miwah pra garwa sami
miyarsa sabdaning rasul
kapencut rêtna sumrah
carêming driya kaèsthi
Kasan Kusèn enggar sami ngèstu daya


kasaru ing pasewakan
orêg sagunging kang nangkil
sumingêp ing jumantara
kang barat awor gurimis
lir udan sinêmèni
swaraning kuda gumuruh
Bu Bakar Ngusman Ngumar
samya graita ing galih
pan sinêngguh prabu rara ing Ngajêrak


kang sewa samya mrêdapa
tambuh panduganing galih
pan gupita-ginupita
sagunge para narpati
ciptane warni-warni
ya ta tan antawis dangu
cumlorot saking wiyat
putra ing Ngajrak Dipati
wus tumêdhak anjujug ing pasewakan


pra kadang tan kêna pisah
lan kang eyang Sadatsatir
miwah Hasalhasil Patya
sêdene bala wadya jim
dèn andhêg ing pawarti
pitung yuta para ratu
datan ana katingal
amung sumuke kang kèksi
têdhuh sumêng suwaraning kang gêgana


Sadatsatir lan ki patya
nèng wuri dènira linggih
gawok sagung ingkang mulat
kamitênggêngên ningali
dhatêng sang rajasiwi
lir pendah Yusup tumurun
saking ing swarga pendah
ujwala apindha sasi
pamulunya kadya sarining kancana


saiba 
- yèn wus diwasa
sira risang rajasiwi
manis pangungruming sêkar
karêngga ing busana di
dangu dènnya ningali
Abu Bakar mring sang bagus
kacakra ing wardaya
sinunduk lawan dêdugi
iya uga putrane sang prabu rara


myang mulat para satriya
nênêm samya pêkik-pêkik
kêmbar samya kaduk sura
sabusananira sami
sampun dinugèng galih
Sayid Ngali kang sêsunu
kacakra ing wardaya
sasolah bawa tan têbih
wus sairib lan Sayid Ngali Murtala


lawan kaping kalihira
tan sami lan Sadatsatir
miwah Hasalhasil Patya
mila wus binatang galih
satriya kang nèng wuri
saèstu yèn putranipun
Sayid Ngali Murtala
saksana Dyan Sadatsatir
nulya majêng sêsalaman lan Bu Bakar


tanapi Ngumar myang Ngusman
miwah pra sakabat sami
punapadene sang patya
sêsalaman ganti-ganti
Bu Bakar tanya aglis
dhatêng Sadatsatir Prabu
manira atêtanya
sintên satriya puniki
Sadatsatir umatur sarwi mangrêpa


punika wayah paduka
putrane Bagendha Ngali
arsa sowan mring panutan
lan kêdah pirsa sudarmi
mèsêm Bu Bakar aglis
mrêpêki mring sang binagus
anjawat astanira
noraga sang rajasiwi
pra sakabat ganti-ganti sêsalaman


malih Bu Bakar têtanya
dhatêng Risang Sadatsatir
satriya nênêm punika
dene pasmonira sami
mirib sang rajasiwi
miwah ing nom sêpuhipun
Sadatsatir 
- turira
inggih kadangnya sang pêkik
sing ampeyan putrane Ngali Murtala


wus katur jêng dutaning Hyang
putra ing Ngajrak Dipati
samana nulya ngandikan
Kasan Kusèn kang umijil
sapraptanirèng jawi
ganti salaman sang bagus
ngacaran sinambrana
lir kêmbar satriya katri
kakang adhi tan wontên kaot sêpira


Kasan Kusèn bagusira
aluhur sêmunya wingit
sang prabu anom ing Ngajrak
baguse amrajuriti
kongas ujwala mingis
sira pinancêr kadulu
merang kucêm kang mulat
lir ningali surya sasi
nora wingwang ginadhang prajurit ngalam


nanging kang cahya nurbuwat
Kusèn pan luhur pribadi
wus dèn irid sang dipatya
jumujug ing pôncaniti
gawok sagung ningali
kamitênggêngên kang dulu
prapta nataring pura
cingak sagunging pawèstri
praptanira lir mulat Yusup sing swarga


jêng nabi duta tumingal
kang putra ingawe wanti
noraga mangranupada
darminta sasolah liring
lênggah kapering wuri
sang prabu anom tumungkul
kadya konjêm ing kisma
mukane sang rajasiwi
Sayid Ngali tumambuh ing tyas tan nyana


pan sampun nguluki salam
sang prabu anom mring nabi
gupuh majêng jawat asta
mangèstupadaning gusti
ngangkat mastaka linggih
ya ta astane sang bagus
ingasta mring panutan
adangu pinanjêr liring
ulat lênggah pacak solahing sarira


wusana jêng nabi nabda
lah ingsun 
- tanya sayêkti
apa sira ingkang aran
Amad Kanapiyah kaki
putrane yayi dèwi
kang ngrênggèng Ngajrak kadhatun
umatur sang dipatya
inggih kawula jêng nabi
ingkang nama pun Muhamad Kanapiyah


anama wasiyat tuwan
duk amba wontên garbini
amba putraning Murtala
patutan sing Ngajrak Gusti
arum dêlinging nabi
lah ta babo putraningsun
sira apa wus wikan
mring sudarmanira kaki
prabu anom umatur dèrèng uninga


ngandika jêng nabiyullah
lah ing wurinira kaki
yaiku sudarmanira
ingkang aran Sayid Ngali
myang sandhingira iki
ibunira kang rum-arum
Sang Dyah Dèwi Patimah
mara salamana aglis
urmat sujud babo marang wong atuwa


sandika ture dipatya
lèngsèr sarwi awotsari
gya jawat asta mring rama
sujud pada sang apêkik
ngrangkul kang rama aglis
mangaras-aras ingêmbun
tyasnya marwata suta
tan sinung lèngsèr kang siwi
paja-paja kenginga bênggang kang putra


anulya mring pramèswara
jawat asta sah ngabêkti
sujudira gantya-gantya
nulya mring ibu sang dèwi
jawat asta wotsari
manukmèng pada gya sujud
astanya adipatya
ingasta mring sang dyah ririh
Dyah Patimah kraos kadising panutan


ing sadurung-durungira
winêca bakal prajurit
kang têtulung turunira
ing têmbe mangrurah kapir
pinasthi ing Hyang Widhi
sang prabu anom kang ngukup

- dhumatêng turunira
trêsnane padha kaèsthi
nora wingwang ginadhang prajurit ngalam


sang rêtna rum pasrangkara
paran kaki kangjêng bibi
kang putra matur wotsêkar
inggih karaharjan sami
ngèstupadaning kang sih
salam mring paduka katur
sang rêtna èsmu waspa
onêng karaos mring bibi
Natèng Ngajrak trêsnane saya kaetang


wus mundur sang adipatya
sing ngarsanira kang bibi
jêng nabi arum ngandika
paran karsanira kaki
kajaba sing pêpanggih
wêwêlinge ariningsun
prabu anom wotsêkar
pakarya amba pribadi
pan sumêdya asujarah mring panutan


myang ngabêkti mring sudarma
lan minta pamulang nabi
kawula lampah agama
mlampah jinatèn ing budi
dhatêng paduka gusti
dene wêlinge jêng ibu
kawrat dhatêng pun eyang
nênggih Risang Sadatsatir
ya ta mèsêm jêng gusti nabi mustapa


matur malih sang dipatya
lan amba atur udani
kawula ambêkta kadang
putranya jêng rama Ngali
nênêm sadaya sami
jalêr apan samya kantun
wontên ing pasewakan
ya ta mèsêm kangjêng nabi
mandêng liring gupuh Sang Ngali mrêdapa


ya ta sampun tinimbalan
satriya nênêm wus prapti
ingawe ngulukan salam
mring gusti niyakèng bumi
sujud aganti-ganti
sawusira tata lungguh
jêng nabi angandika
dhumatêng sang adipati
babo sapa parabe pra kadangira


matur sang raja pinutra
ingkang kapara ing ngarsi
pun Ngiman 
- Ngali wastanya
Ngalibun Ngali kang kering
malih Ngali Kusbali
ingkang wontên kiwanipun
kiwa malih punika
Musibunkaan kang kering
kiwa malih awasta Ibrahim Muhtar


malih kiwanya punika
pun yayi Tuganu Turki
pan ari amba sadaya
ya ta ngandika jêng nabi
mring para putra Ngali
iya iku sudarmamu
sampun samya jinarwa
ibu myang pra eyang sori
gêpah dènnya ngabêkti gantya mangrêpa


pangunandikaning driya
Dyah Patimah baya iki
kanthine prajurit ngalam
nora bakal yèn linuwih
pan karsaning Hyang Widhi
dènira akarya pandum
amarna lêlampahan
sasolah bawaning dasih
kangjêng nabi ngandika mring putra Ngajrak


wus sêdhênge kaki sira
bêcik masanggrahan dhingin
marang dalêming sudarma
matur sandika dyan pêkik
Patimah lawan Ngali
wus kinèn kondur mring rasul
tansah kêkanthèn asta
samarga lan rajasiwi
Sadatsatir Hasalhasil wus gêgana


ya ta Sang Ngali Murtala
lawan kusumaning adi
langkung dènira ngrêrêngga
mring putra sang rajasiwi
sore adhahar tunggil
tan kêna bênggang sarambut
myang sihe mring pra putra
suka sukur ing Hyang Widhi
sukaning tyas lir manggih rêtna saarga


ya ta dalu kawarnaa
sira Radèn Sadatsatir
lawan Hasalhasil Patya
umarêk marang jêng nabi
ngandika praptèng ngarsi
Sri Sadat nêmbah umatur
dhapur lampah kawula
dhèrèkkên sang rajasiwi
kaping kalih amba dinuta sang rêtna


- kang sujut pamujining tyas
katura mring tuwan nabi
yèn marêngi karsa tuwan
rayi paduka sang dèwi
sang dyah nuwun gumingsir
dènira jumênêng ratu
sumêdya bêntur tapa
mucak mirangrong mring ardi
nyaosakên kang putra sang adipatya


tuwan anjênêngna nata
marentah jim nungsa bumi
lan nuwun pandonga tuwan
mugi istijapa gusti
sabda tuwan ing nguni
mring rayi paduka rasul
duk maksih nèng wêtêngan
anênggih sang adipati
tuwan kudang dadya prajuriting alam


nabiyullah angandika
iya ingsun angamini
sakarsaning ariningwang
ingsun yêkti nayogyani
prakara wayah mami
Ki Kanapiyah puniku
sarta wus takdiring Hyang
dadya prajurit linuwih
angungkuli lêluhur kang kuna-kuna


dadya pangungsèning umat
ambirat sakèhing kapir
tur dadi prajuriting Hyang
kèringan ing nungsa bumi
tanpa timbang ing jurit
ki prabu anom ing besuk
rampung kang pangandika
jêng gusti murtining bumi
lêluwaran jim kalih wus ngawang-awang


Kajumênêngakên Nata ing Ngajrak.
Dhandhanggula
kasrangkara enjinge jêng nabi
siniwaka sagung pra sakabat
tanapi kang para katong
pinarak masjid agung
atap aglar ingkang sumiwi
pêpak para pandhita
ngulama nung-anung
musanip rêsi jêjanggan
tabib atap lawan 
- satriya pra mantri
miwah kang pra punggawa


kang busana abra warni-warni
yèn sinawang kadya wukir sêkar
lubèr lir jaladri tinon
parêng lan mangsanipun
dina Isnèn kang wulan Kaji
ratu jim pitung yuta
lan sawadyanipun
jêjêl angêbêki papan
pirang-pirang ngatingal awor lan wali
sajro kutha kèbêkan


sigra dhawuh jêng andika nabi
mring Bu Bakar Ngumar miwah Ngusman
Ngali miwah para katong
ngulama pandhita gung
rêsi janggan para musanip
lah padha piyarsakna
iya karsaningsun
yayi dèwi ing Ngajêrak
wus sumèrèn dènira jumênêng aji
dene ta kang gumantya


iya putranira ki dipati
jumênênga narendra ing Ngajrak
angrèh jim sajagat kabèh
kang sinung sabda umyung
mèstudeya samya ngèstrèni
gumruh ingkang sumewa
andonga gumrumyung
sagunging para pandhita
sinauran ingkang gêtêr patêr muni
barung sanjata munya


pating jalêgur mawanti-wanti
têngaraning kang swara gumêrah
sumrêg kang subawaning wong
sidhêkah mijil sêlur
ngundhung-undhung lir pendah wukir
miwah ingkang betakmal
dhinudhah sadarum
pinaringakên mring umat
jim manungsa datan kliwatan sawiji
tanapi wadya boja


cinarita ing mangke wus lami
Natèng Ngajrak dènnya nèng Madinah
samadya côndra lamine
tan pisah siyang dalu
anèng ngarsanira jêng nabi
winulang sampun kawrat
saniskara putus
miwah wulanging sudarma 
-
kathah kêdhik wus samya kaèsthi-èsthi
kacipta ing wardaya


masanggrahan jumantara aji
sawadyanya ratu pitung yuta
umyung gumuruh swarane
samadya côndra wuwuh
ing gêgana singlir kaèksi
lir thathit-thathit lidhah
kilate ambarung
ya ta sang prabu ing Ngajrak
yèn tumurun rikalanira anangkil
dhatêng jêng nabiyullah


myang sumewa dhumatêng sudarmi
ing saparan dhinèrèk pra kadang
nèng ngarsaning rama mangke
aminta kang pangèstu
samya rênanira ing galih
samana cinarita
Kanapiyah Prabu
kaji dhumatêng ing Mêkah
sawadyanya pitung yuta ratuning jim
sabala mèstudeya


sasolahe manungsa kawuri
dènnya kaji dhumatêng ing Mêkah
apanjang yèn winiraos
Kanapiyah Sang Prabu
langkung dènnya karênan galih
ningali Kakbatullah
atawap sawadu
ri sampunira mangkana
Natèng Ngajrak andhatêngkên karya wajib
sapratingkahing sarak


nulya mêsat mring mukadas aglis
tansah midêr lan sabalanira
sujarah dhatêng makame
para nabi kuluhum
myang sujarah kang eyang swargi
prajurit jayèngrana
kang anèng gunung Kud
ya ta ing Ngajrak Narendra
sakalangkung kurmatira mring kang swargi
samana cinarita


sarêng wikan mring makaman nuli
waspa adrês karaos ing driya
mring kang eyang caritane
nulya na swara nguwuh
hèh sang nata sira dèn aglis
tumêngaa ngawiyat
kagyat sang aprabu
nulya tumênga ing tawang
aningali 
- wong bagus anèng suwargi
pinarak plangkan rêtna


pan ingayap sagung pra apsari
Sang Sri Ngajrak gawok kang tumingal
nulya na swara wuwuse
Kanapiyah Sang Prabu
wruhanira iku Jêng Amir
sinung rahmat dening Hyang
ana ing swarga gung
ganjaraning sabilollah
rèhning pasrah lila lêgawa ing pati
rêna mring takdiring Hyang


pan linuwih nikmatirèng akir
pinrajurit eklas ing wardaya
datan gingsir sêsanggupe
kang patut lawan kukum
sarta olèh pêngaja nabi
sanadyan praptèng lena
sinêlir Hyang Agung
ratu prajurit utama
Amir Ambyah pan kêna kinarya misil
saundha-usukira


sampun pirsa swara kang kapyarsi
Kanapiyah sukur ing Pangeran
sangsaya agêng galihe
wus tumrun saking gunung
saha bala lampahira glis
prapta nagri Madinah
gya sowan mring rasul
katur ing sasolahira
kangjêng nabi saklangkung sukur ing galih
samana kang winarna


prabu anom sêdhêngnya tinangkil
nênggih wontên kuwung madyantara
anjunjung para arine
jinunjung madêg ratu
anggêntèni ingkang palinggih
nagrine ingkang eyang
eyang ngèstuti wus
madanani para nata
jim lêlêmbut prayangan tanapi pêri
malih kang kawarnaa


sultan pandhita Ngabdul Sapari
myang kang putra Dyah Ismayawatya
lan wayah sang ruming sinom
gantya nukma ing dalu
datan ana manungsa kang wrin
sanajan jim tan wikan
aminta pangèstu
anyaoskên 
- suka arja
pamadêgnya nênggih kang gumantya aji
dhatêng ing rasulollah


miwah dhatêng Sayidina Ngali
sang pandhita langkung suka rêna
kasrah ing jiwa ragane
Sang Dyah Ismaya langkung
trêsna wutah raosing galih
dhatêng Ngali Murtala
mèstuti tyas cundhuk
mantu dhasar waliyullah
anggêping tyas kadya gènira ayogi
anggusti ciptanira


pan cinatur dangunya pêpanggih
sadangune lampahing maruta
Ngali manguswa arjane
dene sang dewaning rum
dènnya panggih lan raka sandi
pan kadya wêwayangan
mung gandanira nrus
ngambar ing saparan-paran
badan alus datan lyan kang ngudanèni
amung Ngali Murtala


trusthaning tyas amarwata siwi
sang wiranom duk panggih lan garwa
sang rêsi mring Ngali sihe
datan kêna winuwus
pan sinigêg kandhaning tulis
kalamun sang dyah arsa
dugi masmarèng rum
nêlas raosing wardaya
yèn rinukêt ing kakung datan suwadi
pandhita rara mukswa


kèri anggana Jêng Sayid Ngali
saya kagagas raosing driya
kagyat anamur wirangrong
wêwêkasaning wuyung
wus narima yèn sanès jinis
marêm ningali putra
Kanapiyah Prabu
yèn kalanira kapanggya
Sayid Ngali lan putra kang gumantya ji
sumêdhot raosing tyas


salêbêting ing samadya sasi
jim manungsa atêpung paseban
lir sêkar sataman tinon
tejaning prabu santun
risang saya minuni sari
myang ruming prêmadèng rat
sangsaya ngênguwung

- karta raharjaning praja
cinarita ing wau Ngajrak Narpati
sumewa mring panutan


minta pandonga amit ing gusti
atanapi mring sudarmanira
Bu Bakar Ngumar Ngusmane
kangjêng nabi kalangkung
wulangira awanti-wanti
lan trêtibirèng sarak
wau sang aprabu
langkung mituhu ing sabda
samya pyuhe kang mulang lan kang nampèni
madu têmpur sarkara


gya umêsat sing ngarsa jêng nabi
Prabu Ngajrak saha bala budhal
umyang gumuruh swarane
ngungun kang samya kantun
sapangrèhnya mangèsthi-èsthi
karya brôngta kang mulat
Kanapiyah Prabu
samana kang para nata
ing amônca sadaya wus wangsul maring
nagrinya sowang-sowang


Tamat.
- 3 
