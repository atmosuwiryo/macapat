Angkatbuta Kotbuta ngabani bala
tadhah wong Maospait
sêsumbar magumrah
èbêg swara gumêntar
bêgor kang bèri tinitir
bêndhe sauran
surak karêngèng langit

sênjatangrok lir gêlap manêngkêr jagat
bendrong-binendrong wanti
kang sêbrak rêkatak
ganjur sungsun matumpang
pirang-pirang brana mati
pating jalêmpah
kadya babadan pacing

wong bang wetan manrot magiro magalak
lir buta monah daging
tan wikarèng papan
pêjah samya ingidak
ing wuri nrajang mangungkih
wong Majalêngka
dhadhal tan môngga pulih

kosik kawus katimpah bubar sar-saran
tanbuh ingkang dèn ungsi
Radyan Layangseta
Kumitir langkung susah
katulak bala matintrim
kuwur sumêbar
samya angungsi urip

radyan kalih wus samya ngracut busana
wadyanira magusis
dêstun wolung dasa
kantun andêl kewala
nusup têngahing wanadri
atilar kuda
dyan dharat saha dasih

rêgag mundur pangungsire wong bang wetan
ya ta malih kawarni
nagri Prabalingga
ring Sang Sri Urubêsma
sadintên miyos tinangkil
sinewa gara
kasukanira ngênting

gêndhing awor salomprèt tambur sauran
kang kêndhang lawan bèri
sênggak mawurahan
surak muluk mring wiyat
kêploknya jêmur mawanti
sanjata urmat
kadya ngobahna bumi

pirang-pirang wadya gung malang-sumirang
maneka-neka asri
asri tiningalan
pênuh kang kawiragan
wuru-wuru kaduk lali
winulat galak
grêgêt main ngajrihi

pênuh muput sadina ngantya anggagab
dalu datan dèn gopi
nayup ôndrawina
nginum mawantya-wantya
abuja kulina ngênting
sapangkat-pangkat
masêla-sêla ngênting

pracekane wong nginum arak wêragang
ya eka patmasari
dyi mêrtani miwah
tri kyula busana
catur wre rukêm lan malih
kang pônca sura
sura mapanggah nênggih

malih ingran apan ta sat guna weka
sapta kulina tuwin
kang astha kacara
myang nawa agra lapa
malih dasa yêgsa mati
wong nginum arak
sadhasar dèn arani

eka patmasari kang eka satunggal
patma kêmbang sayêgti
sari ruming sêkar
wong nginum sadhêdhasar
sumringah lir sêkar asri
sanetya mulat
angembahi mêmanis

kang dwi roro mêrtani wicara endah
wong nginum arak nênggih
angsal kalih dhasar
barang kang winicara
manis sumrah angrêsêpi
malih ingaran
tri kula busana sri

tri têtêlu kula sêsamining bala
busana wus ngarani
nginum tigang dhasar
sumbaga rosa pelag
sarya pantês mrak-atèni
inggaring manah
jumbuh kawula gusti

lawan malih catur rukêm wre ngaranan
catur pat wre ngarani
kang rukêm wowohan
wong nginum patang dhasar
lir bêdhès arêbut bugti
wicara rênyah
rame sêbarang angling

pônca sura panggah apan ingaranan
pônca lêlima nênggih
sura wus kanyatan
sudira ingran panggah
yèn wong nginum arak olih
gangsal dhêdhasar
mantêp sudira wani

malih ingkang aran sat guna wêweka
sat nênêm guna nênggih
sêbarang kawignyan
wêweka yitnèng ing tyas
yèn wus nginum arak olih
ênêm dhêdhasar
umbage kapêngarsi

ingungaskên sêbarang kagunanira
sêsikunira lali
kang sapta kulina
sapta pitu ingaran
kulina karêm ing ati
wong nginum arak
pitung dhasar sayêgti

karêming tyas winiyak ing pasamuan
cara-cara corih
yèn wong nginum arak
olèh wolung dhêdhasar
ing sasêtyanya tan kègsi
mung umbagira
wiyah-wiyahdènnya ngling

tingkah angling gora rèh sawênang-wênang
nawa gralapa nênggih
nawa sanga ingran
agra cèlèng kêlawan
lawa tatu lamun olih
sangang dhêdhasar
wong nginum arak kadi

cèlèng kanin bingung sêbarang tinunjang
datan wikarèng wèsthi
dasa yêgsa lawan
pati iku ingaran
sadasa puluh lan malih
kang yêgsa buta
pati wus angarani

yèn wong nginum arak sêdasa dhêdhasar
wus kadya buta mati
ya ta cinarita
sira Sang Urubêsma
kasukan dhahar lan larih
panginumira
mantya mawarni-warni

sasêbdanya sasukanya ing panginggar
pirang-pirang mawanti
mêdal sangking wawrat
nutug kang kapênuhan
warna-warna para aji
myang para menak
rongga dhaèng prituwin

para andêl sawênèh para magalak
wênèh wanti mangibing
wênèh main pêdhang
umbag ing kaprawiran
sawênèh satêngah mati
acacah-cucah
pratingkah kadi bêlis

Sang Sri Bêsma pan kaya edan kinarya
tansah ngidung rêrêpi
ratu Majalêngka
ingkang sinambat brôngta
ngungrum sarya rêngih-rêngih
gumuyu latah
magoyang-goyang wêntis

alêlagon sêsindhèn atatêmbangan
bêgsa ngidung mênyanyi
kapan nonah dinar
pêrmain sama guwa
canthur lêbih jadhi hati
kêrja pêrgila
sampe sa makan pêrcil

kita orang mênunggu mipro upêstrak
tinggal nagri Bêtawi
marah-marah gusar
dhatêng sa ponya romah
orèk mata pinggang kuping
antêm kêpala
ajur jadhi cumêndhil

angkat tidhur tarik pegang punya tangan
mentak anak kyai ni
kakak sama tuwan
nyang bagus pêrti setan
nyang kuning pantat kuwali
taruk pakean
têsbèh kluwak kêmiri

laju ingsun nyandhak cindhe sêsampiran
laju sun srênggarani
bêlo anak jaran
komprèng bêlo mênjangan
papêdhèt komprènging sapi
sapira manah
balêdhog pêdhèt kancil

munyak-munyuk blêdhoge kêthèk alasan
tai munyuking kucing
blêdug plêncing gajah
gudèl blêdug maesa
gagênjik blêduging babi
kêkirik bêlang
gênjike asu lurik

ratu ayu lêlakune suntrang-suntrang
sênêng sun srênggarani
malerok ngujiwat
anulya ingsun êmban
ban-êmbane cindhe wilis
mulêsing manah
manawa sun antupi

wong akuning sambate angrèndèng manah
nuli sun arih-arih
ing asmara tôntra
wulung ulêse jingga
si gagak kulambi langking
si kuntul pêthak
podhange slendhang kuning

gawok ngungun sêkathahe kang tumingal
ing sang sri narapati
dènnya karungrungan
mring sang sêsotyaning rat
tan têpung rarasing budi
makutha singsal
mêmanisnya kuwalik

Dhandhanggulakawuwusa Radyan Damarsasi
praptèng jroning kitha Prabalingga
nèng margi prapatan rèrèn
apan kêsaput dalu
ri sêdhêngnya purnama sidi
bêntèr manglela sumyak
radyan sêbdanya rum
paran Sabdapalon ingkang
prayogane ing lampah dèn angsal kardi
karyane sang kumara

Sabdapalon umatur ing gusti
tuwan gampil wong acampuh ing prang
yèn wus wruh ing pakaryane
karya kang agal alus
agalira ngrêbat nêgari
atandhing kasudibyan
suraning apupuh
karya tilasing sajagat
pujining kang tumuwuh ingkang ngèstrèni
narik ing kaluhuran

luhurira tumêka ing pati
titi tumrap wicagswèng kêlagan
luwih agung nugrahane
langgêng pinujwèng tuwuh
luhurira paroswèng bumi
saturun praptèng têdhak
jinurung dewa gung
sinaidan bumintara
kulêding rat tan wontên ingkang munjuli
kapunjulaning aprang

dene kang alus angakên gaip
gaibing Hyang Sugsmana Kang Mulya
pasrah dhatêng jawatane
tan lyan sinêdyèng kayun
pêngayune lêgawèng pati
rêbut sihing kasidan
sida bôngsa luhur
luhuring wong marcapada
sadèrèngnya tinitah sampun pinêsthi
pêsthèn mring kaluhuran

èsmu mèsêm Radyan Damarsasi
kêpranan tyas ambêg kawisesan
wusana arum bêlinge
paman ingsun mituhu
sakarsanta amramugari
agal alusing tindak
tindak kang mrih pupuh
Sêbdapalon matur nêmbah
yèn suwawi aprang tandhing padha siji
nanging ywa nyidrèng lampah

samya ngandêl karsaning dewa di
sintên kinarya mulya ing jagad
amêsthi unggul yudane
mokal hyang jawatagung
ginggang dènnya akarya pêsthi
papêsthèning manungswa
ing wusananipun
tuwan antêpi ing titah
wus têtela minta kahana kang gaip
gaibe kang sarira

bonggan gawe manira tut wingking
ngarsa-arsa kanugrahan tuwan
kandhêga dadi lêlakon
yèn kantên bakal wurung
nêdha mantuk mring jaman pati
yèn kintên sinung arja
ing pamuji tutug
mèsêm Dyan Damarsêsôngka
Sabdapalon juwêt aturnya ing gusti
nêdha suwawi mangsah

anjujuga ing madyaning puri
datan keron kang pinuju manah
Menakjingga padha ijèn
ywa ngantos wowor sambu
keron budi kathahên tandhing
kuwur pamawasing tyas
mring Sugsma Kang Agung
pirangbara mangke ngêpak
jênang dodol sêga gorèng lawan inthil
mèsêm Radyan Sêsôngka

Nayagenggong anambungi angling
bêtul tuwan baik lêkas brangkat
dhalêm banyak ikan dhèndhèng
muwah banyak nyang gêmuk
brapa-brapa kuwihnya srabi
martega roti muwah
lagi jêruk-jêruk
têrang saya dhapêt kabar
Menakjingga abanyak dhiponya bini
dhikêrja panggonjakan

tandya mangkat rahadyan minantri
lampah sabdi tanpa janma mulat
katiga myang parêpate
sêdyanya kang jinujug
pakuwone kang para putri
prapta ing pagêr bata
gya ingusap gupuh
pinêsu kang puja môntra
banon mêndhan tandya radyan anglêbêti
tênapi parêpatnya

lênglêng mulat rakiting pura sri
siluk-siluk sêlaning kêkaywan
ayom angrompyoh godhonge
sêdhêng ambabar santun
santun atap tumraping têpi
têpining bata rawa
kang bêngawan dulur
dulur-dulur kaidêran
midêr-midêr rahadyan rêsêp kang liring
liringnya karungrungan

winurcita sagung para putri
garwanira ring Sang Urubêsma
kawan dasa tri kathahe
tiga patminira yu
ayu samya atmajèng aji
Sang Dyah Juwitawatya
garwa ingkang sêpuh
Juwitaningsih panêngah
warujunya Juwitaningrum sang dèwi
tri samya manuhara

dene Sang Dyah Sang Juwitawati
gandhang bêsus olah kawiragan
gandês pantês lêlewane
rêspati sarira lus
pumulunya mangroning sari
Juwitaningsih Sang Dyah
mêjana ing têmbung
dêdêling pêngadêg raras
pamulunya pindha lilin pêthak kingis
solah raga kêrana

tan kêbatang warnanya linulih
mung sêpêpe mangolah ing netya
kang ngêdusi mêmanise
Sang Dyah Juwitaningrum
pamulunya pindha wrat sari
lir gambar munggèng papan
èsmu gandrung-gandrung
nyênyêt manising pangucap
mung liringe sumêdhèt lir patrêm kengis
prak-atinira kongas

tan ingucap raning para putri
warna-warna endahing winulat
nracak mêpêg biraine
lyan lumêr ngrayung-rayung
manis-manis gandhang prak-ati
gandês manginggar manah
sengoh kêmpyang ruruh
sedhok sêdhêp dhangah malat
lêcêm macês luwês mêsês anjukining
gumrining dhandhing mantras

kanthèt gilig pêrdikês ajait
dlongèh-dlongèh cangingehngah laras
gandrung jagrê gêndrèh-gêndrèh
lyan kawiragan bêsus
moblong mêndal gilig tarincing
andlèdèr larah-larah
galak ulat arum
amayang mêmêt kumêclap
sêkar banjar gilar-gilar ana kadi
branduwin munggèng gêlas

wênèh ana kadi laras hèr tih
wênèh laras kadi arak adas
roti bêskuwit myang tangkyèh
sawênèh larasipun
lir manisan kang kolang-kaling
wênèh laras hèr mawar
ana laras hèr trus
ana kang laras hèr kêras
ana laras ambar sêpatêr lan malih
anênggih laras hèr mas

wênèh ana lan laras hèr muslim
wênèh kadya taswe wijil mandras
malih ingkang satêngahe
lir agni larasipun
wênèh laras kain surati
sawênèh laras pêsmat
kang sangahipun
ana ingkang laras dinar
kang sawênèh ana kang laras dewane
wênèh laras rupiyah

kang sawênèh ana laras kadi
mori Jêpun myang gunting ing Prêsman
myang gunting kusta larase
sawênèh larasipun
atap kadi bathik Bêtawi
sawênèh laras slukat
kang satêngahipun
ana ingkang laras kêmpyang
wênèhira ana ingkang raras pangsi
malih ingkang satêngah

apan ana ingkang raras suling
wuluhira wijil bobot sêkar
ana kang raras sundarèn
myang raras ricik panrus
wênèh alaras èrloji
tênapi kang laras jam
malih larasipun
cuki kadi jintên sulah
kang sawênèh ana kadya las ganthi
wênèh lir kayu anyang

aglar samya nèng natar aninis
munggèng pangyom ingkang naga sêkar
para garwa kingkin kabèh
pujinya mring dewa gung
nora bêtah samya anyèthi
marang Sang Urubêsma
kapan baya rawuh
pajurit ing Majalêngka
kang sudibya surèng prang anjayèng rêsmi
kang bagus kadi Parta

kawuwusa Radyan Damarsasi
sampun dangu mrêpêki para dyah
namur ampingan witing ron
manugsma ing pirêmbug
malar dadya panimbang galih
dènnyarsa tandhing lawan
Menakjingga Prabu
duk myarsèng pagunêming dyah
radyan mèsêm anggêgêt sajroning galih
galih wus nimbang laras

Sêbdapalon anglosor mêrpêgi
mring pawongan kang mêncil linggihnya
sarya nguculi ucula
gumlinting awor lan wuh
uwuhira sura mangincih
ngadhêkês awor prênah
asamun dinulu
ana pawongan satunggal
wus kajaul jaule dèn wingkis-wingkis
ing manah nora nyana

pan sinêngguh uga setan kunthing
gundhul lêngar bathuk adoh lan dhas
rambute adoh lan dhase
gulu mêlêt sinambut
inglus-êlus dèn gumatèni
têlatèn lungguh misah
têbahe sinamun
dhasar julig tau-tatal
nora mundur ngêmbari mriyêm saloji
aran bok blotong gajah

inglig-ulig dènira aguling
nora nyana ana kang kagungan
setan kunthing sasuwene
Ki Nayagenggong nul
panglosode nglangsur wor siti
lamun wus cêlak tandya
Ki Naya kapêntut
gêpah mundur angon ulat
sawusira maju gya kapêntut malih
undure dhêrakalan

tandya mapan ing jaba gumuling
lumah-lumah lumahe pinasang
têka bêncung babuncunge
gya na pawongan rawuh
sigra-sigra kabêlêt cincing
mangarah tuna dungkap
uyuh tibèng irung
margasuta sipat mata
ni pawongan wangsul Nayagenggong nangis
maringis pucicilan

Dyah Juwitawati dènira ngling
mring pra maru surasaning manah
paran iki wêkasane
ginarwa ratu ucul
kêna tulahing para rêsi
tan arus sami raja
kêsanglad ing ratu
Brawijaya Majalêngka
dewa wantah rinusak kang praja niti
tan wun angsung wilalat

kaku timên rasane kang ati
dadi garwa kapêgsa kewala
sapa gêlêm nginggatake
sun ngèngèri satuhu
ingsun anggêp angguru gusti
sokur ginarwa pisan
ingsun kapingin wruh
rasane krama wong waras
aja kaya sang nata ing manah baring
dhapure kadya luwak

Dyah Juwitaningsih anauri
sapunika kawula mèh pêjah
jinêmalan ing sang rajèng
ulun kinarsan lulut
alênggana kêpati gêthing
lir mulat buron alas
ing manah sru kolul
mila ngantya jinêmalan
ingsun têmah suka lila têkèng pati
lir rêsmi lan wong buyan

Dyan Sêsôngka lathinya ginigit
kapêtêl dènnya gumya ingmanah
ya ta garwa nèm wuwuse
Sang Dyah Juwitaningrum
mingsêg-mingsêg sarya anangis
kakang bok nêdha kesah
dhatêng Majalangu
bêja kêcandhak ing marga
suka lila kawula tumêkèng tumêkèng pati
pinatyan Menakjingga

tan asotah ingsun angladèni
kaniaya rama nguni tuwan
ulun sinung mring sang rajèng
Juwitawati muwus
yayi dèwi dèn rèrèh dhingin
pirangbara ing benjang
wong ing Majalangu
ana kang nanggulang ing prang
atênapi andhustha sira lan mami
myang para maruningwang

radyan mantri sru angrêsing galih
galihira pan kadya sinêndhal
miyarsèng sang dyah wuwuse
tansah jaja ing manglus
Radyan Sôngka kasmarèng kingkin
ya ta sagung para dyah
akathah kang muwus
tansah pra samya karuna
kang ingajap mung prajurit Maospait
asiha têkèng luwar

radyan mantri saya ngrêsing galih
wimbuh sangsaya marwata suta
ing wusananira dhèhèm
kagyat sagung para rum
wênèh nyana sri narapati
sawênèh ngadêg bubar
ana kang lumayu
wênèhmawang wantya mulat
myat swara rum dudu swaraning sang aji
agêpah pinaranan

sang dyah gita anyapa mawanti
Dyan Sasôngka sêbdanya wor guywa
arum amanis swarane
ingsun wong Majalangu
Damarwulan sinambat ing sih
arsa prang tandhing lawan
Menakjingga Prabu
sang dyah kumênyut ing manah
kêmanisên myarsa swarane dyan mantri
kadya mêcatna yuswa

para sang dyah saya anyêlaki
Dyan Sêsôngka duk ginggang sing prênah
nglela katawang citrane
tri sang dyah ngrangkul gapyuk
mring wêntisnya rahadyan mantri
samya matur wotsêkar
tuwan ingkang rawuh
punapa dewa ing swarga
kamur kula wêcanana kang kaswasih
punapa ta manungswa

radyan mantri èsêmnya wor ing ngling
ya manungswa satuhune ingwang
prabu kênya kawulane
nanging sinêdyèng kayun
mintan sraya nanggulang jurit
sinraning Majalêngka
ya ta kang para rum
sarêng saèstu manungswa
astanira winêdhar tandya wotsari
tumêngèng nganthi brôngta

Kinanthipara sang dyah para arum
kang lumayu samya bali
agabagan arantaban
umyarsèng mringradyan mantri
kubêng gantya nguswèng pada
kalênglêngan ing tyas brangti

maworkên ing tyas juwêt rum
ririh matur migêning sih
ngasih-asih prana mulat
lir mulat têpa panglupi
sangking pasunggingan anyar
sajêg tumitah nèng bumi

durung paja-paja wêruh
mèmpêr mirib ing dyan mantri
kumutug sarira gumyar
gumêtêr kabyatan brangti
samya rongèh ing pilênggah
umyus karingêtnya mijil

ting kadhêkês rêbat ngayun
sêkathahe para putri
Rahayan Damarsasôngka
nora nyanani ing liring
kang pinêlêng mung têtiga
pêngarsane para putri

Sang Dyah Widawati gupuh
anyaosi kursi sari
radyan mantri lênggahana
pisunggatane kang cèthi
eman kagêpok ing kisma
mênawi sinêrêng mami

ing jawata ingkang agung
pra bathara ingkang luwe
sunggatamba lênggahana
sumôngga pinraka gusti
radyan minantri dêlingnya
luwih panari mami

iku kamugtènan luhur
ingsun ajrih anglênggahi
durung sinung wênang ingwang
ing sang maha prabu dèwi
pan mingsih sapadha-padha
iya sira lawan mami

Dyah Juwitaningsih matur
gusti sunggataning cèthi
gantyan lawan puspa krêsna
agêmên sang jayèng luwih
lêganana dasih tuwan
pratôndha agsamèng kang sih

radyan mantri sêbdanya rum
luwih panarima mami
iku kasukaning manah
trêsandhane wong angsal sih
ajrih dhingini sukèng tyas
rarênggane wong amugti

matur Dyah Juwitaningrum
pukulun kula burati
sêdhêng mêntas alêlampah
sumrahing sarira gusti
suwawi agêmên radyan
gèn ulun karya pribadi

suwawi gusti sang bagus
pukulun kula konyohi
radyan mantri mèsêm nêbda
luwih panarima mami
ewuh ngrumiyini lampah
ing sang maha prabu dèwi

dyan tiga nyêlak ngrêpa yun
gusti sang anjayèng luwih
lêganana tyas kang brôngta
prêtandhanana trêsna sih
kang cèthi kawêlas arsa
gusti nimbangana kang sih

èsmu mèsêm sang binagus
sêbdanya angasih-asih
aprana panujuning tyas
iya dèn padha aririh
tan lyan sun sêdya ing manah
mung prang lan Sang Urubêsmi

ing mangke durung kêlakun
môngka dhinginkên suka sih
ulun merang ing jawata
sinurak isining bumi
durung karuan ing lampah
ngathahkên ingring ati

yèn kasiku ing Sugsma Gung
kalongan nugraha ing sih
angur baya sêlamêta
ywa ngantya kuciwèng jurit
ywa tinutuh ing budyarja
toging prang sang ngarsèng kardi

mendah sang pustakaning rum
prabu kênya Maospait
tiwas margèng kaluputan
ngong tanbêt susilèng budi
kang liningga murbèng titah
kasampurnan kyating puji

para putri pan èsmu luh
lênggahnya saya ngrakêti
rakêt samya karungrungan
majêng samya anglendhoti
wênèh nôngga-nôngga asta
wênèh ngusap-usap wêntis

gulat-gulêt agung wuyung
akathah kinarya sandi
sandinira bara-bara
akathah ture pra putri
dyan mantri têguh raharja
sasêmang ngecani galih

Juwitawati umatur
sarya goyang-goyang wêntis
suwawi gusti tindaka
mring pakuwone kang cèthi
punapa ingkang kinarsan
dhahar dhêdharan sumaji

Juwitaningsih umatur
ngrangkul lambungnya dyan mantri
suwawi paduka radyan
mring kuwon kawula gusti
dhatênga ing lara pêjah
cèthinira anglabuhi

matur Dyah Juwitaningrum
sarya anungkêmi wêntis
asta ngasta astaning dyan
sinugun-sugun minta sih
sakarsa paduka radyan
gusti kawula tut wingking

kathah kuwone para rum
ing pundi dipun karsani
gusti kawula tut wuntat
ambêbuntar anyênyèthi
awon dulunira radyan
pinrak ing natar sang pêkik

sang dyah akathah kang atur
ingkang kadya dewa luwih
nglendhot mêngglalêt ing pangkyan
prêmbayun amidih wêntis
kumêpyur tyasira radyan
wuwusnya arum amanis

wis wungua sang lir santun
tan wurung mêmurung kardi
yêgti uga pêmbegalan
ingsun ngènthèngna pakardi
tan lyan sing pamintaningwang
sun panggihna Urubêsmi

wus jamake wong darbyayun
wratnya pinujwa ing ngarsi
yèn ta sampun kêlampahan
jinurung ing Sugsmana Di
gampil-gampile linakyan
marna kapirênaning sih

tandya kang sunggatan rawuh
roti lan martega hèr tih
kopi atênapi pohan
samanisan kuwih-kuwih
asri sumaos ing ngarsa
Radyan Sôngka datan apti

tansah angecani kayun
sampun ingundurkên sami
sêgsana atur inuman
jênèwêr lawan branduwin
anggur manis lan anggur kap
winadhahan têmpat lusin

Dyan Damarwulan tanpa yun
tansah angecani galih
para putri winaratan
sinrambrama sêbda manis
ginantya sinawung tingal
linêngês ing solah liring

ya ta winarna sang prabu
bubaran dènnya tinangkil
pracina sênjata urmat
barung tambur lan saruni
têngara swara magumrah
jêmur magêtêr swara tri

para putri samya matur
ing Rahadyan Damarsasi
sumôngga gusti ngong samar
Sri Bêsma mantuk mring puri
tan sande yèn kawanguran
Si Menakjingga sinêgti

pra putri sêdaya lampus
lamun paduka kaègsi
mèsêm Rahadyan Sêsôngka
padha sumingkira sami
sun papagne Menakjingga
para sang dyah ambondhèti

sêgsana sang nata rawuh
nèng nataring dalêm puri
nguwuh-uwuh mring pra garwa
tan ana subawèng èstri
pra garwa sêlir biyada
anèng pêpungkuran sami

Pangkurya ta ring Sang Urubêsma
langkung duka amisuh mring pra rabi
mendah ta yèn wus arawuh
ratu mas Majalêngka
saya wuwuh dènnya edan marang ingsun
saiki wus padha ewa
tan ngèstokkên marang mami

sapêrti wong kurang ajar
anjing gila prêmpuan cukimèi
gêpah nimbali pun Dayun
kawula kawêraga
rinakêt sih wênang kêpanggih para rum
praptèng ngarsa ngutus sigra
animbali para rabi

pun Dayun mêsat anêmbah
praptèng kuwon pun Dayun kagyat ngègsi
satriya anom abagus
kinubêng para sang dyah
gêpah wangsul tandya tinututan gupuh
mring pun Sabdapalon lawan
Nayagenggong amblojodi

sira Dayun winudanan
wudanira dangu dipun slêntiki
bênggang kongkih wus lumayu
anangis sarya wuda
praptèng ngarsanira Sri Bêsma anjumbul
pun Dayun ngaturkên tiwas
jro pura kalêbon maling

Sri Bêsma langkung brêmantya
sabdanya kras nora sira tandangi
dene sae tutur-tutur
pun Dayun matur nêmbah
liwat sangking ing wau kawula pikut
nanging ulun katiwasan
kinalihan prêpat kalih

pinala sarya winudan
Sang Sri Bêsma saya duka tan sipi
mangsah pêdhangnya ingunus
praptèng ing papungkuran
Dyan Sasôngka tandya amêthukkên gupuh
para putri samya bubar
mring sang nata langkung ajrih

wulan padhang lir raina
pangguh sigra sang nata lan dyan mantri
gêpah panyapanira sru
sapa ranmu ta baya
wani-wani manjing pakuwon para rum
si mancuri kurang ajar
ngêmping lara genjah pati

sumaur Dyan Damarwulan
iya ingsun prajurit Majapait
ingutus sang nataning rum
amocok murdanira
payo aprang atandhing kantaran bau
Sri Bêsma bêngis angucap
sirèku wong pa mancuri

ngling sun abdi sinran karya
magang anyar mantune kyana patih
Damarwulan araningsun
ring Sang Sri Bêsma ngucap
durung mugti eman sira têkèng lampus
angurbaya anututa
sira sun karya bupati

bagus anom warnanira
mung cacate tanpa kusur ing kardi
dudu lawanira pupuh
ingsun wong wudhu ing prang
radyan mantri manrajang Sri Bêsma pangguh
nitir manabêt ing pêdhang
pêdhang tinangkis crah titis

pyuk maputêr cangklèt cêngkah
ngungkih kipat-kinipatakên gênti
kentas-kinentas majunjung
jinunjung gêntya buwang
rikat pasang tangginas suduk-sinuduk
sambêr-sinambêr kumentar
wantya manuduk manitir

tarampil samya prawira
esthanira kadya prênjak tinaji
singa ginoco sumawur
dahana sirèng jaja
pindha sara ginurenda têmah murub
kyating sura môndra limpat
lir dhêdhali nampar warih

katrang hyang côndra kuwangwang
gêbyaring kang ujwala kadya thathit
lir Hyang Mintraga mapupuh
lan dityanira wabyat
sirèng aprang kêkalih sudira têguh
curiga sinarung mangsah
gênti mabuncang matitis

para putri èbêg mulat
lan waspa drês marasira kêpati
kala Sang Parta sumiyut
kinentas ing Sri Bêsma
matêg kaping byantala pra sang dyah umung
sambat marma mangrês mulat
rika Sri Bêsma tinangsil

umung manglêmbana ing dyan
mèstutèng tyas katrustha tibèng siti
ing puwa duk sinalimut
nir pamyatirèng lawan
sukaning tyas dèn nyana tumêkèng lampus
sawênèh lyaning kang prapta
byantarèng sang jayèng jurit

marsèng nom pamburat puspa
gantyan mulung sing asta kang trêsna sih
manis pamuwusira rum
ing sang tumamèng laga
tanpa rêngyantya pinojar para santun
risang pra tatu ring mandya
madêg paripurna wêngis

mangsah makrura magalak
mingêr nyandhak talêmpak krot mangungkih
radyan kinantar sru pangguh
tumibèng jaja gumyar
kinongkih crah gigal Sri Bêsma mangrasuk
kosik kontal tibèng lêmah
ngadêg manrajang tinangkis

kaasta tininggil mêsat
mamrêm mangrik mangkya sura katitih
mundur gya musthi sira wus
pusaka bindi kilat
pamojar sru hèh ta sira têkèng lampus
pira wudhu suh sirna das
pinonah pusaka bindi

ring sang minantya lumêkas
mangsah prana kawi sandirèng bindi
layon manglosot sirambruk
ing kisma sru dumilah
maya gilang manglela sumyak kadulu
bêntèr kang cahya sumilak
tuhu piturun sing swargi

ya ta sagung para sang dyah
myarsèng lamun Dyan Sôngka praptèng lalis
waspanya drês sru kaswayun
kathah sambatirèng dyah
tandya samya mrêpêgi layon sang bagus
umung para dyah karuna
para sang dyah anungkêmi

sêsambatnya mêlas-arsa
dhuh pangeran tan nyana têkèng lalis
tan wêlas ing cèthinipun
ulun tinilar seda
awusana kang layon samya jinunjung
binêgta mring pakuwonnya
ing manah pra samya kingkin

Asmaradanasang dyah pangangkatnya ririh
pan awrat kapuk salômba
sarya layon ngrangkul dhewe
samarga awirandhungan
binêgta ing paprêman
dinilahan sang abagus
tanpa kanin tilas sonya

tan ana kang babak busik
nanging ta èstu pralaya
tandya ginungsur widane
sinuryanan ing hèr mawar
pan sarwi kinutugan
cinêcêpan sêpah arum
winanti winantya ngucap

kang jaja pêrmana sêpi
saèstu yèn têkèng pêjah
sang dyah asrêpnya ing tyase
yèn mulat ujwalanira
tan môntra yèn kunarpa
rêmyanging netya tan santun
wêdana sawang purnama

kang layon ginulang-guling
têka angatut kewala
sang dyah kêlangkung rêsêpe
layon linênggahkên tandya
apan ngatut kewala
sangsaya kabyatan wuyung
ngrôngta mangrêsing wêrdaya

gantya nyundhang gantya muji
pujinira ing jawata
hèh jawata sabênêre
ulun mêminta ing tuwan
ki maling gêsangêna
dimèn tulung ing kaswayun
mugi tuwan narimaa

radyan gya winungu wanti
siningenan ing panêdha
ki layon aminggu bae
Sasmitaningrum sêgsana
nanêdha ing jawata
gusti lilir-lilir kantu
sabuk cindhe ing pinantya

gilang-gilang layon asri
asrine patra anglayang
mangundang-undang dewane
ala dewa dening sugsma
widadari tumruna
gumrubyug sasônga rawuh
amungu kang lagya nendra

gya winungu radyan mantri
kunarpa tanpa subawa
Suselawati pujine
lilir lilir tandurira
ing wong sumilir mulya
ijo royo ingsun sêngguh
pêngantèn anyar paduka

bocah angon angon sami
pènèkên balimbing ika
sun karya masuh kampuhe
kumitir ing manah radyan
bêdhah ing pinggirira
mumpung gêdhe wulanipun
mumpung jêmbar kalangannya

yèn suraka surak urip
sang dyah kalih sarêng nêbda
surak mulya-mulya radèn
ya ta radyan kang kunarpa
prapta ingkang pêrmana
napasira wus lumaku
alihan tumibèng jaja

jajane Suselawati
wêntis alihan tumiba
Sasmitaningrum wêntise
sang dyah kalih suka ing tyas
sinarèkakên radyan
siningêban jingga mujung
wêntis kalih pinêtêgan

Sasmitaningrum lingnya ris
mring Sang Dyah Suselawatya
ingsun têdha ing Sugsmanon
mugi ki layon mulyaa
sun sanggup ngaturana
pusaka sikêping pupuh
gone pêjah gêsangira

Sri Bêsma ingsun wruh nguni
duk Pamênggêr ingkang jarwa
iya marang sang arajèng
Suselawi manêbda
kula kauli radyan
ngong ambil priyôngga gupuh
wêsi kuning nèng kêndhaga

tumêka ing lara pati
sayêgti manira têmah
namung sok gêsanga radèn
Sasmitaningrum anêbda
yayi dèwi paranta
anganti kang lagya lampus
pêgêl rasaning tyasmara

arsa ingsun tilar yayi
kuwatir mênawa ilang
bok ingambil maling dhèndhèng
sapa baya nêmpuhana
kunarpa sang lir Parta
gograga anèng jinêm rum
yayi sun tunggu kewala

Dyah Suselawati angling
lah suwawi dipun tilar
dyan kunarpa dêdimène
pinangan ing gogo kathah
adate pujiningwang
ampuh panguriping lampus
jinurung nini bongkokan

dhasar kunarpa nyênyêngit
nora nitèni ing sabda
sêbdaning wong sèjèn-sèjèn
jêr ingsun sinêngguh apa
garwane Menakjingga
tan ampuh pamingsikipun
sisa kinêrah ing sona

wutah-wutah kula gusti
suwawi tuwan wungua
widadari prapta kabèh
jin pêri miwah prayangan
marak dhatêng ing tuwan
angirit mêmintranipun
labête kinèn mawongan

Sasmitaningrum wotsari
pamungune nganyut manah
sipat jaja pilênggahe
kang layon ginoyang-goyang
gusti kula pangeran
wus wungua sang binagus
kang layon gumilang-gilang

mangke uga ulun lalis
lumuh tangi kang kuwônda
sun marak aluse bae
patut-patute rahadyan
ngantosi nyawaningwang
ne bale pangangên mangu
anolih kang kapang-kapang

lamun tan arsa ngêntèni
mêsthi sun susul kêpanggya
nèng pêngarib-arib radèn
pantês awlas mring pawongan
lamun tan panggih ingwang
sun susul ing wot sang bagus
aluse pêsthi kêpanggya

duk mulat mring sun gya nolih
mendah ta ecaning manah
lamun tan kasusul radèn
sun adhang nèng marcukundha
amêsthi yèn kêpanggya
anèng pangayun dewa gung
dewa samya andum swarga

kêlamun nora kêpanggih
sun susul junggring sêlaka
nyawa mulya pakuwone
kala nampèni kaswargan
paringe Hyang Pratingkah
yèn mêgsa nora katêmu
sun susul ing swarga pisan

radyan wus kêpanggya mugti
ngrêgani ing kaluhuran
jumênêng lan nugrahane
pan awor sih nikmating Hyang
manira amawongan
yèn mêgsa nora katêmu
sun susul mring kêlanggêngan

ingran bale parewani
pinrakane Hyang Sugsmana
kaliwat luwih endahe
iku rahadyan pinanggya
pinarak kursi cahya
ing sawahya môntra jumbuh
tambuh gusti lan kawula

lamun mêgsa tan kêpanggih
sun ulari mring Pacinan
yèn nugma mring têpèkonge
pêsthi ing kono pinanggya
ambukak kauntungan
yèn èstu nora katêmu
sun wangsul mring wismaningwang

radyan yuswane wus bali
manjing ing kuwandanira
ngêndi panggonane manèh
sun ngupaya ngariloka
tita nora pinanggya
mila sun wêntara wangsul
manjing raga dadi mulya

radyan duk miyarsa ngling
mèsêm sajroning wardaya
sêgsana alihan alon
miring nêngên sang kunarpa
kang asta ngrangkul madya-
nira Sang Sasmitaningrum
sang dyah tan pêgat ngandika

kaniaya wong amugti
nora animbangi trêsna
kapan baya mulya radèn
jati têmah paripurna
kaku rasaning driya
Suselawati amuwus
kakang bok dene punika

wus sagêt miring pribadi
ngrangkul dhatêng ing paduka
punika obahe dhewe
Sasmitaningrum anêbda
ujar iku nglêngkara
miring pisan sang binagus
jêr sira jongkèng sing kiwa

Suselawati ngling malih
kados wus aparipurna
kêtawis pêra grayange
Sasmitaningrum anêbda
lah pêra-pêra apa
apan magsih sarya jêkut
satuhu yèn mêgsih seda

nêbda Dyah Suselawati
tumiling pucuking grana
radyan duk ngêdêt napase
sang dyah mèsêm sarya ngucap
kakang bok èstu gêsang
midit napas wus lumaku
Sasmitaningrum manêbda

nora urap nora urip
uripa apan kêtara
sarwi bisa obah dhewe
matur malih Dyah Susela
suwawi yêktosêna
jajanya torèng sang bagus
sugmanên ingkang pêrmana

Sasmitaningrum gya nuli
jajanya dyan tinindhihan
pan sarya tinilingake
sêgsana dyan kang kunarpa
katêtêg tandya mugswa
nêbda Dyah Sasmitaningrum
dene iki èstu pêjah

rahadyan kang asta kering
rinangkulakên kang madya
pinidihakên ing pangkon
Suselawati sêgsana
amanglung pilênggahnya
jaja ngrungkêbi lêlambung
èsthanya winayangkara

asta ngrangkul mring dyan mantri
trêsôndha subawèng jaja
pêrmana gya pêpak kabèh
kangbok punika wus gêsang
Sasmitaningrum nêbda
êmbuh-êmbuh sira tutur
mati-mati ingran gêsang

Suselawati mêmuji
lilir-lilir guling radyan
gulinge sugsma katonton
raga-raga mus mulyaa
sapanên dhayohira
aja suwe nèng dêlanggung
mêsakake kang abrôngta

yèn suraka surak urip
uripe tanpa kêrana
srihing Sugsma mring titahe
tinitah pinurbèng karsa
kang karsa wus dhumawah
dhatêng sir kasmayanipun
ing Radyan Damarsasôngka

yèn suraka surak urip
yèn suraka surak mulya
yèn suraka wungu dhewe
ya ta Rahadyan Sêsôngka
amingkis ingêbira
ririh dhèhèm gêtir juruh
sang dyah sarêng pêngrangkulnya

alon alênggah dyan mantri
sang kalih angèstupada
rahadèn alon wuwuse
pagene awak manira
ana ing pasareyan
kacakup wanodya ayu
kêkalih samya utama

nora nyana nora ngimpi
ingsun dadi lêlampahan
têmah nèng kuwon kaputrèn
sang dyah sêdangunya mawang
ing sang mulya têmahan
kamitênggêngên andulu
luntur mijil ingkang sabda

Mijilsang dyah matur mring Dyan Damarsasi
saniskarèng lakon
purwa madya jinarwa solahe
radyan mèsêm anglês ingkang liring
sang dyah matur malih
ing Dyan Damarsantun

minta-minta agsama ingkang sih
sarya mangrêpa nor
animbangi dyan mantri wuwuse
malih matur awotsari
sarira winarni
pujwaning rum-arum

yayah rena jinarwa matitis
titising sêkaron
raosing tyas wus winêdhar kabèh
radyan manggut angecani liring
sang dyah matur malih
anjarwa sang prabu

sêgti sura prakoswèng ajurit
têguh wudhu atos
malih marna ing kaapêsane
radyan wuwusnya mangsuli angling
sêdhêp nyênyêt manis
manise wèh wuyung

Sang Dyah Sasmitaningrum Sang Dèwi
Suselawatya lon
tinêlaskên janji mring rahadèn
sok si uga wignya têtulung sih
ngambil punang bindi
pusaka sang prabu

Dyan Sasôngka winantya mèstuti
ing sang ruming sinom
sang dyah kalih akathah ature
wênèh wanti-wanti angrêsêpi
rêsêp-rêsêp manis
manisewèh wuyung

lendhot-lendhot lêngkête minta sih
nyawang sang wira nom
radyan mantri ngecani wuwuse
naya di trus solah lêngês manis
cacade tan apti
andhatêngkên lulut

yèn ta durung sampurna tyas kingkin
jayaning palugon
kathah-kathah radyan panglipure
têguh tuhu raharjèng budyadi
tan lyan pinintèng sih
ing sihe Sugsma Gung

ing kasmayan winangkyat ing puji
pitulung Sugsmanon
ya ta Sêbda Genggong sêdangune
ginumatèn mring pawongan kalih
winêlêg ing bugti
wêlêge tinêmu

sawusira mulat purna jati
ing manah pitados
linindhungkên radyan ing dewane
borong apa kang misêsèng bumi
saenak ing muji
enak nyambêl cabuk

saayême wong susah prihatin
ayêm nôngga cadhong
padhang bulan asêdhêng mangsane
napuk pindhang anyandhing kuwali
lali susah kingkin
kaenakên muluk

sang dyah kalih lan rahadyan mantri
gya lumagsana lon
amêrpêgi Menakjingga rajèng
tiga tansah runtung lêngês manis
samarga mamorsih
Dyah Sasmitaningrum

Dyah Suselawati migênani
ing sasolah cocog
praptèng lawang wus awas tingale
Urubêsma ambathang jinêm mrik
anendra kêpati
ngorok sênggur-sênggur

radyan kèndêl nèng pipining kori
Suselawatya lon
dimik-dimik lumipir lampahe
kang gêndhaga nèng uloning Bêsmi
dèrèng ngantos têbih
sang dyah lampahipun

katrang dilah wêwayangan kègsi
pangraos sang katong
sang dyah wangsul cangkelak lampahe
mlayu cingcing sarya tutup lathi
mêrpêki sang pêkik
dyan rinangkul gapyuk

guyyanya wor kumêsaring galih
dyan mantri cinêthot
lambungnya dyan jiniwit baune
dyan mangrêpa ing sabda rum manis
paranbaya gusti
sira têkèng wangsul

Dyah Suselawati tanpa angling
èsêmira winor
nyêndhal tingal akarya wirage
Dyah Sasmitaningrum sabdanya ris
payo karo mami
ngambil wêsi pupuh

cabar sanggup angisin-isini
ginuyya sang anom
tansah mèsêm kang sinung sêbdane
sang dyah kalih kêkanthèn lumaris
datansah lumipir
mring uloning prabu

sampun cêlak lan gandhaga rugmi
sang kalih mêngkorog
rêngèng ring sang Sri Bêsma glugure
kaya-kaya tyasira sang kalih
asta duk ngayati
jôngga sarêng manglung

Sang Sri Bêsma glugurnya manangrik
kumêrkèt jaja krot
sang dyah kalih sarêng pêlayune
kepyan cincing mêrpêki dyan mantri
wêntisnya duk kengis
tumlorong wèh wuyung

prapta sarêng kang lathi ginigit
gya ngrangkul sang anom
têrataban sumawur kêtêke
mèsêm radyan ginubêl tan aris
mangrêpa minta sih
ngasih-asih wuwus

ngêsês-ngêsês angrawati liring
mring sang jayèng sinom
ing wusana Dyah Sasmita linge
gêthing têmên ingsun wong abênthing
bunggan tanya kardi
mêmintêri wuwus

Dyah Susela kêjêp anungkêmi
pungkurnya sang anom
astanira angrangkul jajane
yèn pinojar sang dyah anjiwiti
èsêmnya dyan mantri
winor ing pamuwus

paran sang dyah tinanya tan angling
lêbur jajaningong
Dyah Suselawati lon wuwuse
môngsa-borong kakang bok kang pikir
lan paduka gusti
prayoganing laku

Dyah Sasmitaningrum anauri
yayi rêmbug ingong
iya ingsun lawan sira dhewe
mêngko ingsun ngambil ponang bindi
nging dèn têrna mami
mring tuwan kumêndur

toging prana tan ingsun selaki
mung srêpe tyas ingong
ana rowang kang tinolèh-tolèh
mayar-mayar suda gila mami
mring Sri Urubêsmi
mèsêm sang binagus

sêbdanira payo mirah gusti
sun atrê mas ingong
sang dyah nolèh mèsêm lêga tyase
iya itu sa mentak kumingsi
enak sa punya ti
byar jangan bêrtakut

datan ajrih tumêka ing pati
ran wus ngèsthi layon
nadyan urip mring pati wêkase
pêjah gêsang sapa kang akardi
tan lyan Sugsmana Di
kang aluwih agung

mung gilane yèn ingsun ningali
dhatêng sang akatong
tur sêmbada kang swara tingkahe
datan kenging tinata ing ati
gêgithok mangkirig
kakêtêg sumawur

radyan mantri sêbdanya amanis
gusti sang lir sinom
anyingkiri Menakjingga rajèng
Damarwulan atêmah tut wingking
tan sanès ingègsi
gêgilani tumut

sang dyah mèsêm dyan mantri jiniwit
ginèndèng tan alon
gya lumpah aruntung tindake
ngarsa pisan Dyah Suselawati
ing têngah sang dèwi
Dyah Sasmitaningrum

wuri pisan Radyan Damarsasi
sang rêtna sêkaron
namung radyan kang tinolèh-tolèh
sarwi mèsêm lampahnya ajinjit
lamun radyan têbih
ingantenan mangu

ri sêgsêgsana si taga wus prapti
anèng ulon-ulon
Sang Sri Bêsma tan pêgat pangrote
sang dyah kalih mèncêp nora gigrig
gêndhaga gya ngambil
mring sang liring santun

wus binêgta amentar aririh
gêndhaga rugma lon
sang dyah mèsêm angliring rahadèn
Damarwulan manah cilik wukir
sapraptaning jawi
nèng natar alungguh

Tan Sêsôngka tansah dèn têblèki
mring sang ruming sinom
sang dyah kalih wus sinambut age
mungging pangkyanira kanan kering
ingras wanti-wanti
tansah rinarungrum

ni mban inya sumusul wus prapti
lan Ki Sabda Genggong
samya suka mulat ing gustine
prapta ingkang sinêdya kapti
pan wus binuka sri
jro gêndhaga murub

tandya ngambil bindi kilat aglis
mring Suselaningron
gantya mawang lan Dyah Suselane
nanging radyan èsmu mitambuhi
tandya tinêlêng sih
mung sang ruming santun

lêngês-lêngês nyênyêt manis-manis
manise katongton
lir brêmara manguswèng sarine
sang dyah dirèng pangkyan kalênglêng sih
suh sirna tyas kingkin
angglêng asmarèng kung

gya pinondhong anèng kanan kering
sang rêsmining sinom
wus binêgta kundur ing kuwone
ni mban ingkang ngambil gêndhaga di
ni inya angampil
mojokan gantyan rum

ki parêpat ngampiri kang guling
sendheyan angorok
sira Dayun kapati turune
mêndêm sangêt pangribawa kenging
èstu darpa kang sih
mring Dyan Damarsantun

gya jinêjêg mring Genggong gumlinting
eca mêgsih ngorok
sênggur-sênggur akèh panglindure
tinabokan mring parêpat kalih
tan obah kumlisik
tagsih enak tidhur

sêbdanya lon Radyan Damarsasi
lan sang dyah sêkaron
nèng jro tilam sakêlangkung dene
awèh brôngta mring nugsmèng tulis
nanging ta piningit
pamarnaning lulut

linalara pangrasaning rêsmi
larase karongron
pan kinuswa padha sêmu bae
mring pra ahlul ibadah pra khaji
kojahnya ingapti-
apti asmarèng rum

sanèsira Radyan Damarsasi
lawan nisthaning wong
nora têkèng lulut satuhune
sang dyah samya ciniptèng ing rêsmi
sumyar rasa jati
sawahyanira nrus

trus asmara tôntra minurah sih
sihing Hyang Sugsmanon
mayangkara sucipta arjasèng
lan brôngta sru mangrêsèng ing lungit
pangruhun budya mrik
wêning pamrêsing kung

sang dyah kalih tinras ingkang puji
pinujwa lir layon
murcitèng tyas driya-kadriya nrèh
mantya wartikèng kasaput ing sih
sumukswe pamrègsi
kaprêdyèng dibya rum

Damarwulan eca amêmuji
sajawining kobong
tan lyan ingkang winangkyat pintane
namung satru sura môndra sêgti
malata sira wis
dyah kapênuhên kung

bindi ngambil mangsah dirèng jurit
pangguh Sabda Genggong
dulur mangkyat prapta byantarajèng
tuduh pamyat parêpat mawa glis
si wantya tinangi
sahasah magêlur

Hyang Katgrita sumayana glis
magutuk suh pawor
têka kengis Genggong myat sirage
wragang kênit mangêdus suh aji
maglur tanpa osik
Bêsma binêsmi wus

murub muntap kang deya mawanti
sirah ji wus ngobong
bêkuh-bêkuh magra sura rajèng
bahning mawur kumutug Bêsma ngrik
musthi sirèng bindi
sunya durmanya wus

Durmamangrik rika parêpat kalih tinêbah
lalu lumagswèng Sang Sri
Bêsma sru makrura
mingrê mangèsthi kunta
ringas kêpanggih sira glis
sang wirutama
mangwuh hèh si mancuri

sura sandi prang tan môntra jaja mangkyat
dêstun wong mêskin sêgti
nglingnya sang minantya
èstu ingsun darbyarsa
cidra ing prang sura silip
tambuh ta sira
garwanta kang mrih silip

digung raja manrot mamonahkên kunta
lumêgswèng jaja kadi
sara ginurenda
sumawur sri winulat
musthi sara mawa piling
kinutus sumyar
mring jaja murub asri

musthi bargakan lumêpas crah ing jaja
mingêr limpung matinggil
nubruk sura mangkrak
sru pangguh sang jayèng prang
jaja tumanjak lir agni
mawut têmahan
ing jaja murup asri

watêg ditya lir mamonah sirèng janma
wangwang arda mangungkih
untap sirèng laga
pamupuk kyating sura
wagra suwasuh katitis
tan têkèng lawan
tumamèng kilat bindi

ulun mugswa kang jaja panjrah murcita
ri kakiwul mapulih
pinupuh lumêkas
kentas manrang kabuncang
mangwuh rika Bêsma mangrik
hèh ta sira sang
sandi dibya mrih pati

payo-payo ywa tambuh mrêjaya mring wang
yèku pamonah jurit
wiru môndra gêmpang
mangkya-mangkya matêkap
tan ana sangsayèng kardi
ingkang panulak
surambêg dibyèng jurit

sumung muntap dahana jaja mawulat
sadêkung pada sami
cêcêb ing byantala
Sasôngka lan Sri Bêsma
sringus môndra sura sêgti
sêgsana radyan
mawanti dènnya bindi

gèbèg-gèbèg Sang Sri Bêsma nora pasah
kongkih bênggang kêtangkis
Sri Bêsma lumêsat
radyan èmêng jroning tyas
purwa duksina mangèsthi
kang pujwa môntra
pinrês wor ing pamègsi

sanalika Sri Bêsma kamyat kumilat
ponang lêlatha kering
murub kantar-kantar
ring sang sigra manrajang
tadhah Sri Bêsma kapilis
ing bindi kilat
lêlathanira kering

crah umanjing marang ing bindi pusaka
rah muncar tibèng siti
pêjah kapisanan
ponang driwa tinigas
tatas kang layon gumuling
sêgsana radyan
mangwuh mring parpat kalih

Genggong Sêbda prapta ebat ing pamulat
kuwandanya mangambil
sinamun nèng tilam
mangèstha lir duk gêsang
ri wusnya dyan mantri mijil
punang parêpat
ngampil kêpala aji

winursita sang dyah kang anèng paprêman
sarêng nglilirnya guling
awayang-wuyungan
tinilap sang jayèng prang
dyah gêtêr sayèsmu tangis
sang liring sêkar
kuwur paran ingègsi

kepyaning rèh radyan dènira mrih laga
manigas ing Bêsma Ji
dyah kawêlas-arsa
ngupados sang lir Parta
kanan kering i jinêmmrik
winantya-wantya
lênglêng karungrungan sih

labêting dyah kasaput asmara tôntra
ngrimong kasmêkan wingit
Dyah Suselawatya
datan kêna tinambak
waspanya drês sru kaswasih
datan lyan ingkang
sinambat mung dan mantri

Dyah Sasmitaningrum aminggu kewala
gêmpung rasaning ati
waspa mijil tansah
sinamun ingusapan
anggantyan mandhêg tumolih
binuwang tansah
tandya amucang malih

ni mban inya wanti tinanya tan wikan
ing sang anjayèng rêsmi
kêkalih parêpat
dangu datan katingal
ana siji Dayun mêgsih
ngorok gêluran
tangan kalih ginodhi

Sang Susela matur mring Sang Dyah Sasmita
ing wau kadospundi
sang lir Partasmara
ulun datan uninga
murcitèng tyas pinrês malih
dahat kantaka
paduka kang ngantuni

Dyah Sasmitaningrum amangsuli sêbda
kondur mring Maospait
marang ingsun datan
ngandika karya ing lyan
sanèse sranggara rêsmi
ingkang wêkasan
satêmah layon mami

sira ngaku tan wrin ing sang jayèng tilam
luwih nglêngkara yayi
tunggal sapaprêman
mendah tan wruha pisan
singêp siji wong kêkalih
katiga radyan
tur sira kang ngèrèni

ri sêgsana rahadyan minantri prapta
myang ingkang prêpat kalih
nèng pintu katawang
dhèhèm agêtir kilang
sang dyah kumêpyur ing galih
amingkis gubah
manahnya cilik wukir

radyan gêpah minggah dhatêng ing paprêman
sang dyah kalih jiwiti
anyêthot anyêngkah
anyiwêl lêlendhotan
lir manggih rêtna saardi
Sang Partasmara
baut manginggar brangti

sang dyah kalihira wus minggah ing pangkyan
ingaras mrih rêsmyasri
srining kalênglêngan
lêngêsira winoran
anjarwa pratingkah jurit
Bêsma matiwas
kapocot murda titis

kamanisên sang kalih suka ing manah
ri wus tumrun tri ririh
sangking pagulingan
mring bèji sri kawuryan
tan têbih lan dalêm puri
kalih pawongan
nampani busana di

tiga sarêng siram gêntya kêkosokan
sirat-sinirat gênti
awangwang-winawang
lêngês sih kapênuhan
katlorong kênyaring sasi
lêngês sumilak
anglela sawang rugmi

kasênênan bèji sêkala têrba mas
wimbuh kang puspita mrik
mamrik panjrah ingkang
lala yèn kadya sarah
lunture wida kasturi
sêkala pindhan
tirta mawar trus minging

dugi radyan dènnya manginggar asmara
anggagap punang wanci
mega bang sumirat
ya ta wus samya mêntas
busana raras winasri
pratistha sang dyah
sinjang limar kêtangi

kasêmêkan gadhung cawêni rinenda
sang dyah datanpa rumbing
tênapi kalpika
cundhuk sêkar kewala
abra citrane rêtna di
Radyan Sasôngka
ginantya busana di

datan arsa datansah ngecani sabda
sang dyah sinambut kalih
mungging kering kanan
samarga angsung rimang
tirtaning rema matitis
asri winulat
lir rêtna tibèng siti

sêpiroa ing galih kusuma rara
wus samya kapadhan sih
ing Sang Partasamara
tur bauding srênggara
wicêgsèng mudhar budyamrik
winèstu brôngta
kasudyarsaning èsthi

rika parpat Ki Dayun sampun ginugah
tansah ngorok kêpati
sêgsana ngêntêban
ponang rambut bêdhiyan
tangi kagum kramas gêni
apuringisan
tanganira ginodhi

wus binêgta Ki Dayun ing wismanira
Ki Sabda nuntun ngarsi
Genggong anèng wuntat
samarga tinabokan
meliknya sajroning panti
kêlamun datan
ngaku dipuntêndhangi

sêbdanira Ki Dayun reyang aliman
têtêb bênêr tyas eling
reyang nora watak
dora samining gêsang
mila ingandêl sang aji
kinulawarga
awisma jroning puri

kanggêp marga reyang wong lare nurutan
sirarsa donya mami
ambilên sêdaya
wong dhasar sugih brana
jarit êmas lawan picis
tênapi reyal
bêrkate sang nrêpati

ya ambilên reyang wong lare wewehan
Ki Naya Genggong angling
tanya sêkul jangan
lêlawuh myang wowohan
yèn ana mêngko sun ambil
Ki Dayun ngucap
muwah reyang bak bugti

Sêbdapalon kang tinanya somahira
nom tuwane kang wanci
Ki Dayun angucap
iya têgsi mêjana
nora sor warnane yêgti
sêdhêng kewala
brêkate sang narpati

labêtipun reyang wong lare gumunan
barang paringing gusti
Ki Sabda angucap
minta lila ginarap
Ki Dayun mangsuli angling
lah iku aja
reyang wong mêskin rabi

akèh donya rajabrana aja somah
Genggong nêndhang sing wuri
Ki Dayun manêbda
iya somah manira
sakarêpmu angarêpi
reyang wong watak
lêgawa ing sêsami

nanging aja sawiyah-wiyah kewala
rusak kang kari-kari
Ki Genggong anjêjak
ambithi sarya jambak
Ki Dayun anulya angling
reyang wong lilan
sasukamu nyukaki

Sabda Genggong gumuyu alatah-latah
prapta wismanya aglis
tur sawênang-wênang
untung dènira ngampak
tan lyan sira kang ingambil
namung juwadah
lawan dhog pindhang siji

sira Dayun lalu ingugêr lan cagak
lawang rinrut ginodhi
somahnya binêgta
samarga wêwêdhusan
gêntya kawuwusa malih
kang para sang dyah
garwanya Urubêsmi

mèh raina sang dyah mêrpêki kunarpa
tandya pawongan cèthi
matur yèn Dyan Sôngka
apan wus paripurna
nèng kuwonira sang dèwi
Suselawatya
Sasmitaningsih nênggih

para sang dyah gêpah umarak ing radyan
kubêng tarab ing ngarsi
Dyan Sôngka sêgsana
gêpah nêmbramèng sêbda
saha sanetya arja mrik
saya wèh rimang
rêsêp dyan roning sari

Sinompara putri pinojaran
yèn sang nata sampun lalis
tinuduh ponang kêpala
nèng jroning gêndhaga rugmi
mèsêm sagung pra rabi
umatur suka ing kalbu
sokur sakêthi Pangran
sèwu jumurung sakêthi
pêjahira sang nata sangking paduka

Sasmitaningrum lan Sang Dyah
Suselawati samya ngling
saèstune wong akrama
ing gêsang tumêkèng pati
datan sêdya gumingsir
angèstu pada ing kakung
sanès lawan manira
tan ginarwa ing sang aji
para putri yogi sami tumut bela

kucêm kang sinungan sêbda
para sang dyah tiga sami
Tuwitawati kêlawan
Juwitaningrum sang dèwi
miwah Juwitaningsih
tumungkul sarwi èsmu luh
datan sêdya abela
mring Bêsma kang wus ngêmasi
nadyan laki jêr sami siyal ing karsa

pari kudu kula sang dyah
bela mring paduka sami
anêdya nyèthi mawongan
ingkang kadya dewa luwih
mèsêm Dyan Damarsasi
sun tarima sang lir santun
padha paraning karsa
sira lawan yayi kalih
kari bêja kinuntungkên ing jawata

mila aja salah karya
mas mirah ing sang dyah kalih
tangèh winalês ing pêjah
ing rèh tulung ing kaswasih
sapira ing tyas mami
duk ingsun tumêkèng lampus
sang dyah marganing gêsang
sun margane jayèng jurit
gèn manira campuh prang lan Menakjingga

pra sang dyah matur kukila
botên-botên kula gusti
mèri dhatêng sang lir sêkar
rumaos tiwasing cèthi
ulun tan wignya kadi
sang kalih anuju kayun
ing wahya môngsa-kala
kinuntungkên ing dewa di
aturing dyah sumèh sumrah jaiting tyas

mèsêm sang lir Partasmara
myarsèng turing para putri
sang dyah kang munggèng ing pangkyan
solah netya migêna sih
angasah-asah sami
mèsêm sangking pangkyan tumrun
radyan tan suka ginggang
sang dyah kêkalih jiwiti
palorodan mèsêm sarya awot sêkar

pangeran dhirèktur jindral
têlungane ingkangcèthi
punika kang para sang dyah
sampun tuwan pitambuhi
gawe laraning ati
adumèh wong binagus
dene ta wusa angsal
supêkêt sihe Kumpêni
datan karya pangeran pangraosing tyas

mèsêm Radyan Damarwulan
sang dyah kalih ingras gênti
Sasmitaningrum mawantya
putri tiga dèn kêjèpi
tinuduh ing pangliring
sêmu-sêmuning sang ing rum
kinèn manugsmèng pada
minta agsamèng dyan mantri
ing rèh samya kirang labuhing tyas brôngta

tumungkul katiga sang dyah
kapirênan kala pangjrih
ing sang jayèng Partasmara
gêpah dyah Suselawi
lambungnya dyan pinulir
ujarnya amikat wuyung
gutuk lor kidul pasah
adu sêmu padha lungit
Dyan Sêsôngka arum wijiling wacana

mring sagung kang para sang dyah
sêbda wor manising liring
mirah yya sumêlang driya
ingsun karyanên gêgênti
kakungnya sri bupati
kang wus tumêka ing lampus
pirabara manira
wignya manginggar suka sih
amung budya mêgati rèh kang sungkawa

matur para dyah têtiga
tan sagêt mangsuli kang sih
dhumatêng ing lara pêjah
sakarsèng dasih mèstuti
tan lyan pinintèng cèthi
kawulakna wawongipun
dadosa pyoh pêrdapa
angawu-awu ing gusti
radyan manggut kang sabda nganyut wardaya

angawe Juwitawatya
majêng sarwi awotsari
tingkah manis pasrangkara
mèstutèng pada dyan mantri
lambuhnya dyah pinidih
migênani sang binagus
kang sabda nyênyêt sumrah
aja owah sang lir Ratih
samantara tinêngèng sajroning pura

among maru sela krama
gusti aja salah galih
ing kakung Damarsasôngka
satriya ing Maospait
matur nuwun sang dèwi
wotsêkar lèngsèr sing ngayun
cinandhak astanira
sang dyah ing rahadyan mantri
aja adoh mas mirah kang sawang rêtna

Juwitaningsih sêgsana
ingawe majêng wotsari
praptèng ngarsa ngèstu pada
sri nata winangun wanti
tansah sinambat ing ngling
liringira sang lir santun
sarêng rêgut ing tingal
lir kilat barung lan thathit
sarêng mundur sang dyah cinandhak kang asta

mèsêm nabda sang minantya
yya kongsi doh lawan mami
dèn eca susela krama
among maru kadya uni
matur nuwun sang dèwi
inggare kanyina sêmu
sêmune mandam kentar
rahadyan ngrakêti kang sih
Dyah Juwitaningrum ingawe wotsêkar

majêng solahnya wiraga
ngèstupada angrakêti
rakêtê padha kêrasa
sang dyah pamadhangan kalih
ingasta mring dyan mantri
wanti winangwang ing pasmun
sêmune mambu manah
klebate amitayani
sang dyah mundur rahadyan dangu tan suka

liringe winayang brôngta
pamidhanganira mêgsih
ingasta dêlingnya radyan
nah anggèr kang sawang Ratih
dipun cakêt alinggih
gusti lan pun Damarsantun
aja sumêlang driya
ing rèh suselaning krami
lulusêna ing dasih sêkaring pura

sang dyah kayungyun ing driya
ginunturan sêbda manis
para putri kawan dasa
ingawe rahadyan mantri
majêng saha wotsari
ngèstupada kang para rum
ginantya winaratan
linêngêsan ing mêmanis
sapatute manginggar pangestha brôngta

ri wusnya atata lênggah
ya ta rahadyan minantri
parentah mring para sang dyah
ing sajroning dalêm puri
kinèn anamun wingit
aywakanyanan ing sêmu
sang nata têkèng pêjah
para sang dyah amèstuti
wus pininta sakarsane juga-juga

kinunci wijiling pura
kang punang gêndhing angrangin
badhaya barung angraras
sinêla lawan sarimpi
nutug sadina ratri
rêsmining pura wèh rungrum
tangèh rinênggèng papan
sagung ingkang para putri
gêntya-gêntya warata pinriyêmbada

wênèh-wênèh winurcita
rarase asalin-salin
nyênyêde alêlambaran
wijang-wijang amêmanis
lêngêsnya tan mawori
rêsmine sêdhêng kang patut
asmara warna-warna
tumraping kidung palupi
awèh brôngta prajuriting Majalêngka

ya ta Rahadyan Sasôngka
sêklangkung dènnya mênuhi
ing sang bagus surèng laga
baut ing srênggara rêsmi
tur môndra sura sêgti
raharja kabudyannya lus
sagunge para sang dyah
saklangkung ing tyas lulut sih
ing panyipta kadya wong munggèng ing swarga

namung inggar myang wibawa
winurah rinêgsèng budi
amarêm datan wiraga
tan ana sangsayèng kapti
wimôndra martèng rêsmi
jumbuh Hyang Asmaraning kung
ing rat jagat triloka
kalokèng tan môntra mirip
angratoni wahyu puji panglêmbana

sadina akêlangênan
kawuryan sajroning puri
malah wuwuh nora kurang
lan adatira ing nguni
pawongan para cèthi
tan owah ing tatanipun
mila sagunging wadya
tan wruh gupitaning wèsthi
tan graita yèn sang nata wus katigas

punang pracekaning wayah
puspa teja titiyoni
bôndayana ingaranan
puspa teja ingkang wanci
surupe Sang Hya Rawi
ing akasa sri anglayung
titiyoni ngaranan
têngah dalu punang wanci
bôndayana sêdhênge bangun raina

ing mangke kang kawuwusa
wancinira têngah wêngi
kang gêndhing têgsih angraras
ya ta rahadyan minantri
nungkul kalaning latri
kundur dhatêng Majalangu
mung Dyah Suselawatya
Sasmitaningrum sang dèwi
kang binêgta kundur dhatêng Majalêngka

myang pawongan kalih lawan
sêdene parêpat kalih
kang nunggi gêndhaga rugma
ya isi kêpala aji
tan ana janma mègsi
wêdalnya tan sangking pintu
datan kacakra ing tyas
nêpi wantaraning janmi
mung jawata kang angsung marganing lampah

ya ta ing pura kawarna
pra garwa têtiga sami
rikala pinriyêmbada
wus winangsit kang suwadi
dènnya kundur dyan mantri
mring nêgari Majalangu
pan amung kalih Sang Dyah
Sasmita Suselawati
mung punika kang binêgta kundur radyan

pamojarnya sang lir Pata
limut sêmara tôntra mrik
mèstuting tyas têlêng brôngta
mila sagunging pra sari
dahat tan ana kang wrin
sang môndra Partasmarèng rum
kundur mring Majalêngka
gantya kawuwusa malih
sira Radyan Kumitir lan Layangseta

dhêdhêp sadhiya nèng wana
nèng marga amêndhêm baris
prajuritnya wolung dasa
tur saandêling wèsthi
ngrêrangu Damarsasi
mring Prabalingga sang bagus
tansah apagunêman
Rahadyan Seta Kumitir
paran ri mas prakara Si Damarwulan

Kumitir mangsuli sêbda
punapa rinêmbag malih
yèn Damarwulan wus pêjah
sokur kang sèwu sakêthi
kêlamun gêsang mêsthi
anglangkungi marga agung
yogi samya binegal
dêdimèn tumêkèng lalis
raka nabda yayi mas luwih prayoga

yèn Si Damarwulan prapta
sun wêntara angsal kardi
merang sêsamining gêsang
ngambah nagri Maospait
lamun tan angsal kardi
baya abali dêlanggung
malah sun duga minggat
pêthoke nora nêdhasi
Damarwulan otote namung saprapat

Menakjingga dibya ing rat
têguh sinêgti ing jurit
prawira utamèng weka
bala pirang-pirang kêthi
ewasêmono yayi
tanbuh karsaning dewa gung
karya buwana sungsang
kalah cinocor ing mêri
nadyan pêsthi tan adoh lawan wêntara

kang rayi mangsuli sabda
lêrês paduka sayêgti
yèn boloa ingkang bala
yèn sêgtia kang kasêgtin
têdhas mri Urubêsmi
wong mrênyènyèng tur akuru
mojar Dyan Layangseta
nanging ta Si Damarsasi
mung sêmune mulat amêngku nugraha

yèn ana wijayanira
pan amung puniku yayi
ing mangko karsa minira
sapiroa ingsun anti
windonan warsa yayi
sun tuguri nèng marga gung
ingsun merang mantuka
marang nagri Maospait
luwih ewuh yayi lêlakon manira

yèn ta sinusula pisan
Damarwulan pinrih pati
tur môngsa wurunga pêjah
mundhak-mundhak ngalingsêmi
ing marga langkung wêrit
kapêpêtan dening mungsuh
dadi kurang wêweka
tan nimbang wawrating kardi
karsaningsun yayi yogya ingantenan

sabarang pangkating karya
mawa-mawa kang pangarsi
manut saliriging papan
duga-prayoga kang dadi
sanès puwasa yêgti
yayi beda wêkasipun
sêdaya nora padha
gênti tindak gênti pikir
pikir iku manut pratikêling lampah

lampah lumaku andika
sadinane gênti-gênti
nadyan ta lakuning surya
sorote tan wangsul enjing
dalu tan wênang bali
yayi marang siyangipun
nadyan onoa môngsa
wancine kang surya sasi
dene dina beda sasi lawan warsa

mila ing barang prakara
tumindak barang pamègsi
kahana sinawung tingkah
gampang mungguh Damarsasi
asêdhêng olèh pikir
pikir kang môngsa tumantuk
sawahya môngsakala
sanalika mangarani
duga-duga ginawa solanging karya

wus gilig ingkang pirêmbag
tandya baris anèng margi
marga amêjahi lampah
sêsupite kang dèn goni
nyiluman sangking sandi
aja kanyanan ing mungsuh
gênti ingkang kawarna
lampahe rahadyan mantri
lawan sang dyah kalih samya wirandhungan

tan ana baya kaetang
tan lyan kang kèsthi ing galih
mung panglingga-murdaning kang
karsane sang prabu dèwi
ingiring cèthi kalih
parêpat lumampah ngayun
bêgta gêndhaga rugma
kang isi kêpala aji
dyan warnanên pacalangnya Radyan Seta

awas ing pamulatira
Dyan Sôngka abêgta èstri
ngiringkên gêndhaga rugma
kênyanan yèn angsal kardi
gêpah atur upêgsi
mring Rahadyan Seta sampun
sadhiya anèng papan
wadyanya sami rinakit
ingkang dados supit kanan lawan kiwa

miwah wadya kang sinamar
tênapi ingkang lumiring
radyan wus ngaglah nèng marga
kang ngadhêp wong sawêntawis
ya ta rahadyan mantri
tan kandhêg ing lampahipun
Sang Dyah Suselawatya
Sasmitaningrum duk mègsi
sinatriya angadêg têngahing marga

sang dyah amônca udrasa
anggubêl mring radyan mantri
maras-marasnya kalintang
dinalih wong ngadhang margi
ambegal amrih pati
srayane wong wetan mangrut
radyan awas tumingal
yèn sudaranya kang kègsi
Layangseta Kumitir ngadêg nèng marga

radyan sêbdanya mring sang dyah
ajarwa sarwi lumaris
yayi wong ing Majalêngka
kang samya anèng ing margi
tur padha kadang mami
wong agung sinihan ngratu
putrane sang apatya
aran Dyan Seta Kumitir
Layangseta pantês ingutus sang nata

kèndêl pamuwunnya sang dyah
bondhèt lumampah nèng wuri
Sabda Genggong anèng wuntat
gêndhaga tansah pinundhi
gêpah rahadyan kalih
muwus ngrakêti pamuwus
sumèh manising tingal
rahadyan ngancaran linggih
sawusira lênggah sapinggiring marga

mojar Radyan Layangseta
andhawuhkên sabda aji
ki raka ulun dinuta
ing sang maha prabu dèwi
numpigsa kang pakardi
lan paduka kang anglurug
mawang sulanging tindak
paduka kalaning jurit
angrarêpa Rahadyan Damarsêsôngka

matur kang lampah raharja
angsal pangèstuning gusti
wus katigas Menakjingga
sirah nèng gêndhaga rugmi
Radyan Seta Kumitir
gênti dènira amuwus
singa kang èstu kurang
samanisnya dèn susuli
lawan marna karsane sang prabu rara

sang dyah kêkalih tinanya
wus jinarwa mring dyan mantri
Dyan Seta atiti prana
purwa wusananing kardi
Kumitir anglangkungi
pitêgês esthaning mungsuh
jinarwa titi wantya
dyan kalih kêdah wrin sami
warnanira kang murda Sri Menakjingga

binuka ing parêpatnya
mawantya Seta Kumitir
sabdanya wor guywa latah
sêmbada murkaning budi
adigung sura sêgti
têguh watak kumalungkung
Ki Sabdapalon tansah
tan enak rasaning ati
kêjap-kêjèp mring Sang Dyah Suselawatya

lan Sasmitaningrum tansah
ping-ampingan ulat liring
sang dyah bêbisik sêgsana
mring kakung nora nyanani
radyan tansah liniring
eca anambungi wuwus
ri sampunnya mangkana
warnanên kang mayang dasih
samêntara wakyating yuda kênaka

Pangkurrika sang lodra lumêkas
nugsmèng ring byat ardaning Dyan Kumitir
tandya Sang Hyang Siwah gupuh
manugsmèng sirèng radyan
Layangseta ing panyipta kalih wus
tan èrèp makrodhaning lyan
nirbaya wikarèng jurit

umadêg suraning nala
wringut mangkrak arda galak mawêngis
sinamun manising wuwus
dyan kalih awêkasan
andhawuhkên kang timbalan nataning rum
ing lampah kawula kakang
karsane sang prabu dèwi

ngêrangu ing lampah tuwan
yèn paduka tiwas madyaning jurit
manira kinèn angrêbut
layon labuh pralaya
lawan sinransraya nanggulang ing mungsuh
yèn paduka lanang ing prang
amocok kapala aji

amboyongi putri tawan
saha bala saha putra sadasih
angirit kuswa mabeluk
têluk kajèdhi ing prang
sagung para raja kang adados mungsuh
kèdhêp sumewa srah pêjah
kèrit ing paduka sami

ulun kinarsan ing nata
angêtêpi kundur paduka margi
saatur uningèng prabu
ing rèh ta sang narentra
prêtôndha sih nêdha kapraboning ratu
èstune tyas lokaning rat
ing kadibyan jayèng jurit

lamun ta lampah paduka
tanggêl karya datan kasbadèng puji
pujine sang nataningrum
kuciwa gêlaring prang
nanging nama ugi ing karya kêcakup
paduka tan linilanan
mantuk dhatêng Maospait

ngupadosa lampah ingkang
tamaning rèh tan bakal mêngku bumi
nanging ta kawula gupuh
kinèn atur uninga
sarta ingkang pratôndha anjayèng pupuh
pamrih sang prabu wanodya
dadosa panglipur wingit

ing mangke sumôngga kakang
wawrat timbang karsane sang narpati
ing rèh lampah paduka wus
kawangwang ing kanyatan
nistha madya utama karsaning ratu
utamane kang kinarsan
lêgêg rahadyan tan angling

awusana rum kang sabda
langkung-langkung radyan karsaning gusti
atas sasmitaning luhur
kang dasih kadya wayang
pinurbèng rèh dhalang sugsma murbèng ngulun
sumôngga gêndhaga rugma
kang isi murdaning aji

mojar Radyan Layangseta
lêrês kakang mituhu ing karsa ji
Dyan Sôngka mèsêm ing kalbu
Ki Sabdapalon ngucap
datan enak radyan punika ing laku
nguni karsaning sang nata
tan lyan murdane sang aji

kêdhik luwange ing tindak
ratu cidra owah ingkang prêjanji
tan arsa gumingsir wuwus
lampahe kaluhuran
atêmahan beda ing ngarsa lan pungkur
gampil benjang yèn wus prapta
sinaosakên pribadi

nolèh Rahadyan Sêsôngka
sabdanya rum paman ywa salah kardi
borong punapa dyan muwus
marna karsaning nata
Nayagenggong matur sarya ngusapi luh
adate satriyanira
alumuh nganggur kêpati

Dyan Seta ngrawati tingal
mring prêpatnya gêndhaga wus tinampin
mring radyan kalih agupuh
Layangkumitir nabda
sang dyah kalih yogi rinuwunkên laku
tan sanès lan murdèng raja
pratandhane jayèng jurit

dyah kalih sarêng panjritnya
anungkêmi ing kakung sru kaswasih
radyan tyasnya lir kinanyut
wusana aris nabda
nahing anggèr gusti mituhua mring sun
rumiyina sira lampah
mring nagri ing Maospait

Radyan Layangseta mojar
mituhua bok adhi marang laki
ing rèh kinarsan ing ratu
ywa sira salah cipta
aja watir ing kakungira sang bagus
sêdene sira prayoga
aja sumêlang ing ati

ni pawongan akaruna
radyan mantri tansah ngrawati liring
dangu sang dyah linalipur
kinèn lumiring radyan
Layang Seta Kumitir mring Majalangu
kinarsan ing prabu rara
dadya têrsandhèngsun jurit

kathah pangèngrèhnya radyan
sinung sabda amanis amranani
sang dyah aminggu tan tumut
saya sangêt karuna
patrêmira sang kalih tansah ingunus
Dyan Sôngka saya ngrês mulat
mring sang dyah kang sru kaswasih

tan pêgat pangririhing tyas
sabda sumèh kasuselaning èstri
anrês ing prana sêbdarum
saya lilih ing manah
sang dyah kalih ngetang kawêkasanipun
sumawitèng nataning dyah
sasotya ing Maospait

Dyan Seta suwarèng bala
kang pininta lumiring ing sang dèwi
miwah gêndhaga ruma wus
dyah kalih tandya mentar
nanging patrêmira tan pêgat ingunus
datansah mônca udrasa
angusapi waspa mijil

ni mban inya kawlas arsa
mèstutèng rèh ajrih mring radyan mantri
sirèng lampah lumêstantun
Ki Sabda Genggong tansah
adrês mijil sadangunira punang luh
wantya sinêrênging radyan
tumungkul ajrih mring gusti

ri wusnya bênggang sêgsana
sang dyah lawan prênahnya radyan mantri
wêntawis datan kadulu
anênggih sirèng papan
sira Radyan Seta Kumitir agupuh
ngabani wadya nyeluman
sumrêg prapta angêbyuki

radyan mantri kinêmbulan
dening wadyanira Seta Kumitir
Ki Sabdapalon mangamuk
Ki Nayagenggong mêncak
kinarubut ing wadya karoban mungsuh
rêbah anulya binêsta
rika Sang Seta Kumitir

kadya buta amêmôngsa
solahira dènnya ngabani dasih
madêg Dyan Sôngka ingêbyuk
sinosog ganjur atap
kadya panjang putra tinumbak malurut
datansah wayang-wayangan
ambêg sarosa dyan mantri

biring sinêndhal kinentas
kungkihpancrah katiga tugêl kalih
singa binuntar muka trus
tinêbah jaja bêncah
gègèr giras kang pa prawira mawur
Seta Kumitir magalak
manrot manantêr manangkris

wantya mojar sang minantya
luwih bêcik sira rahadyan kalih
karya wisunaning laku
mêmurung arjèng tingkah
kaestrenan isining buwana kang wruh
rahayu sikaraning kang
samobah-mosiking urib

Seta Kumitir maganas
nuduk sarya pamojarira bêngis
ywa akèh swara pamuwus
sira wong utang dosa
wirang cidra kanisthan tindak kang luput
iki pinanggya ing lampah
mêsthi sira têkèng pati

ambêg krura sang lir Parta
kalih radyan kêt-pinggangnya pinusthi
binuwang kentas sumiyut
kumuntus tibèng lêmah
Sang Hyang Lodra Bayu Siwah gya mugswa wus
Bathara Gana tumandang
manjing mring Layangkumitir

mangsah macangklèt pyuk lawan
putêr gantya kendra-makendra kungkih
Kumitir kinentas asru
kentas tiba kabuncang
Hyang Bismara nugsma Sang Seta mangsah pyuk
sudira maglut kabuncang
tandang Hyang Sambu manitis

Kumitir mangsah magalak
wêntus dugang-dinugang dyan matinggil
Kumitir binuwang riwus
kumêtap tibèng lêmah
Citragatra citrane gya manugsmèng wus
masah sarêng sura mangkyat
sarêng managlut katangsil

Hyang Kala Yama lumêkas
gya manugsma wus mangsah dyan mawêngis
hyang lir ditya wudhu pupuh
gora rèh sura panggah
wêngis mamuk nubruk Dyan Sôngka mapangguh
cangklèt winaglut tan kongkal
ambêg sarosa sang kalih

radyan ingangkat binuncang
mrês budyapyuk sarambut nora osik
Seta dinugang sukontus
binuwang tiba têbah
Dyan Kumitir tinawang kinisar asru
binuwang tumibèng têbah
tandang Hyang Bayu mawêngis

Dyan Seta sudirèng mangkrak
bêg sarosa musthi kumlasa aglis
magutuk malumpat nubuk
sumawur sirèng jaja
gapruk cêngkah dêdêl-dinêdêl mapangguh
Seta katangsil kabuncang
krura myat gurda pinusthi

nabêt malêdug wrêgsa crah
ngrasug sirèng katampin wus katinggil
binuncang tiba makuntus
Hyang Manikmaya tandang
nugsmèng riwus campuh Dyan Sôngka winaglut
kongkihbinuncang wus kentas
gêpah Hyang Kumara Murti

Tunggul Manik nglanglang jagat
nugsma gêpah mangsah Dyan Damarsasi
wêntus cangklèt dirèng pupuh
dêdêr-madêdêr panggah
môngga mangkyat kongkih-mangongkih sru pangguh
sang kalih sudibya ing prang
byuh bayu prabawa prapti

mêndhung-mêndhung tara rimang
bagaspatra sumurêm kênyar agring
mangkara duta kumutug
parbata goyang-goyang
kuwung teja lêngkawa tanjak supênuh
rika sang kalih widigda
kapênuhan byating jurit

wiku darpa trus bramantya
tyaning sura kumutug mawêtyagni
prabawa kumbul sumundhul
dahana sirèng tawang
kalihira tan kawrat kurdhaning pamuk
samya amiyak warana
pamyating kang padha siji

Seta Sasôngka macêngkah
Hyang Narada pagut lan Tunggulmanik
kendra maputêr mawaglut
Hyang Panji Nrada ginggang
gya kinisar ing tawang wuwusira sru
latah pamojarira Sang
Kaneka mring Sang Hyang Rêsi

Palibaya mintraningwang
salah gawe jawata mayang dasih
ing rèh sidaning tumuwuh
titising karsaning kang
Hyang Pratingkah kêlawan solahing ulun
têmah amêmurung lampah
papêsthèning jawata di

babo pawong-sanak ingwang
eman-eman sira kasêrêng runtik
iya ing wusananipun
ngêlongi kaluhuran
nikmating Hyang Sugsmana ingkang ginadhuh
badharing rèh kampurnan
lilih Hyang Srêngkara Murti

kang asta sampun winudhar
matur nêmbah hong Siwah Boja luwih
dewane bathara luhur
sumrup nata priyôngga
jênang sela kang gung pangapuntên hyangku
angling Hyang Kaneka Putra
nirdahna pinaroning ngling

sawuse durunge bapa
sun apura rêke sasiring budi
payo ywa ngregoni laku
ring sang kalih murcita
Manikmaya nugsma mring Layangseta wus
rame dènnya pacakara
lan Rahadyan Damarsasi

kari jinurung ing dewa
Dyan Sasôngka loyo wakyating jurit
ya ta sêgsana sirambruk
dahat luntak ludira
wus kasambut ing adilaga sang bagus
cêngêng lênglêng ing panyipta
pasrah Kang Miseswèng Jati

emuting tyas sanalika
mung garwanya ingkang tinilar guling
Anjasmara sang lir santun
kawangwang sir kasmaya
ing wusana Dyan Sôngka mijil ingkang luh
ginêgêt jroning wardaya
sêsambatnya radyan mantri

ariningsun Anjasmara
dèn lêgawa pun kakang têkèng pati
anglakoni lara lampus
karia awibawa
rinêgsaa ing budya dening Sugsma Gung
amanggiha suka wirya
ingsun ingkang anglakoni

saya trênyuhing wardaya
ketang ing rèh saparipurna kang sih
ya ta sangsaya mangunggut-
unggut kabyatan ingkang
èstu darpa angsung pamrah soring pupuh
mojar Radyan Layangseta
Damarwulan wêdi mati

têmahan mijil kang waspa
kaya dudu lanang Si Damarsasi
rahadyan mangsuli wuwus
sarya luntak ludira
eman-eman yèn ingsun wêdia lampus
sanalika kang kaetang
mung rinta kang sawang sasi

mendah baya kawlas-arsa
ingsun pêjah satêmah bela lalis
Seta sugal wuwusipun
môngsa kuranga priya
Anjasmara ayu anom bôngsa luhur
atmajane wong wibawa
dêstun abela wong mêskin

radyan jèngkèng pilênggahnya
ngingsêb-ingsêb padoning kunca kering
Dyan Seta wuwusira sru
hèh payo Damarwulan
pilih êndi ngisor atênapi dhuwur
lorkidul kulon lan wetan
lan urip sawuse pati

myang pati durunging gêsang
Damarwulan tandya mangsuli angling
kabèh pisan ingsun ayun
kabèh wus darbèkingwang
jagat papat ing ngandhap miwah ing dhuwur
nora nampik milih ingwang
apan wus kawrat ing mami

Sang Hyang Wênang Sang Hyang Tunggal
Hyang Nurasa Nurcahya Sang Hyang Wêning
Hyang Wisesa ananingsun
mojar Dyan Layangseta
yya gumêndhung sira wrat saliring alus
yèn tan sêmbada ing tindak
miwah sampurnaning pati

yèn tuhu tyasira arja
ingsun arsa wruh patinira yêgti
mangsuli rahadyan bagus
iya luwih prayoga
sun adhêpkên ing jawata kang linuhung
lara pati tan suminggah
titahe darma nglakoni

mojar Radyan Layangseta
Damarwulan dêstun têmên lan urip
wawrat timbang pamuja trus
kagadhuh ing kawula
aja sira sumendhe ing dewa luhur
iku mingsih ujar keras
dudu labête wong luwih

angling Rahadyan Sêsôngka
Layangseta balik sira karsani
têmên-têmên amrih lampus
apa sêdya sikara
yèn sikara ingsun pasrah ing Sugsma Gung
yèn sira kudu mratôndha
ing tyas pamusthining pati

sun pintakkên ing jawata
ing wusana sapa kang ngudanèni
nanging ta panjaluk ingsun
marga na tatu jaja
ri sêgsana Dyan Sôngka ngungalkên gupuh
tangginas Dyan Layangseta
curiganira tinarik

manrajang anggoco jaja
tatas manrus walikatira kering
rah muncar radyan layon wus
gumuling kang kunarpa
Seta mojar kaya dudu wong linuhung
rah jingga arus kang gônda
tandya kang rah pêthak mijil

minging gandanira kongas
Layangseta ebat sajroning galih
nimbali arinta rawuh
Kumitir munggèng ngarsa
sawadyanya wus pêpêg sumiwèng ngayun
Sabda Genggong tinêlasan
rinampog datan patitis

anangis angaru-ara
ki parêpat sarwi ngidung mênyanyi
môngsa matia wak ingsun
kajaba ana gajah
sumurup ing lèng dom sêdhêng êndhasipun
sêsêg buntute kêlawan
ana keyong nguntal mêri

mojar Radyan Layangseta
iki si wong gèsèh sêtya lan gusti
gustinira Damarsantun
tuhu yèn wong utama
angluhuri sampurnaning tyas ginêlung
patitis pamuja arja
sun jurung mulyaning swargi

Ki Sabdapalon angucap
wong amati matine mênyang ngêndi
Dyan Layang Kumiti muwus
marang ing kalanggêngan
Nayagenggong nangis sarya ngusapi luh
langgêng niku kaya napa
sanikine ontên pundi

Dyan Seta mangsuli sabda
langgêng iku têtêp ora gumingsir
datan kacakra ing kalbu
kang darbe ing Sugsmana
Sabdapalon nabda Hyang Sugsmana niku
sapa ingkang duwe anak
punapa jalu lan èstri

angling Kumitir manêntak
mungguhing Hyang Sugsmana tanpa siwi
tan ana ingkang sêsunu
lan ora èstra lanang
Genggong mojar dene têka ewah-ewuh
punapa adarbe omah
karuhane dèn sanjani

manêbda Dyan Layangseta
kadhatone Sugsmana Kang Linuwih
kasampurnaning aluhur
kasucèn myang kamulyan
kaelokan kaluwihan gunging agung
kang têtêp tan kêna owah
langgêng kratone Sugsmama di

Ki Sabdapalon angucap
Sugsma niku kaya apa kang warni
Layangkumitir amuwus
saèstu tanpa rupa
tanpa swara tanpa karna tanpa dulu
nanging luwih sangking janma
mumpuni sakèhing urip

urip datan inguripan
wus jumênêng lan karsane pribadi
tan kapadhan ing tumuh
ki parpat saya sora
panangise akaku rasaning kalbu
wujude nora kababar
pangwasa ngêbêki bumi

awusana pasrah jiwa
sarya bapang duk arsa dèn larihi
ambêngok sambating wuwus
hèh Sugsmana Kang Mulya
ulun titip sêkul kula golong kantun
anèng nagri Prabalingga
myang lawuhku wawung siji

ing nguni dèrèng ngong pangan
panggihêna ing benjang jaman pati
gumya kang samya angrungu
sêgsana linarihan
jajanya trus aniba wus samya lampus
Kumitir lan Layangseta
sawadya budhal lumaris

mantuk dhatêng Majalêngka
ponang layon tinilar awanadri
èstu kapupu ing pupuh
kunarpa sang lir Parta
sumyar-sumyar siniraman ing udan rum
sinongsongan mega pêthak
jinaga ing dhandhang milir

DhandhanggulaSang Hyang Tunggulmanik amrêpêgi
mring kang lagya nêmahi pralaya
arupa wong bagus anom
jumbuh lan ingkang lampus
têka mèsêm sajroning galih
kaelokaning Sugsma
parmaning tumuwuh
lênggah keringing kunarpa
sang mrêtapaawas sasmitaning lungit
lungide Hyang Wisesa

dangu dènnya amancêr ing liring
liringira èstu karungrungan
ririh sang tapa sêbdane
sarya ngusapi marus
kanin dinrês tirta marta mrik
ki pantèn wus wungua
aja lembon turu
sira uga wus nguripan
ing bathara jawata ingkang linuwih
luwih asih mring sira

sang kunarpa dahat tanpa mosik
angling malih ring sang maha tapa
wus wungua sira radèn
kêlawan karsaningsun
ri sêgsana rahadyan mantri
kagyat sajroning pêjah
paripurna sampun
alon alênggah mangrêpa
Dyan Sasôngka mulya atêmahan jati
matur saha wotsêkar

teja mulya lêgsananing adi
sinatriya sintên kang tinujwa
mèsêm sang tapa dêlinge
yayi mas basaningsun
marang sira wruhanta yayi
ingsun kang dadi marga
pitulung Sugsma Gung
anguripakên ing sira
wastaningsun yayi Hyang Srêngkara Manik
satriya amartapa

balik ingsun atêtanya yayi
sapa ingkang pinujwa ingaran
myang pinangkanira radèn
radyan nêmbah umatur
wastèng ulun pun Damarsasi
satriya Paluhômba
Maundara sunu
sumawitèng Majalêngka
sang mêrtapa sabdanya arum amanis
paran purwakanira

dene têmah layon ing wanadri
radyan mantri umatur wotsêkar
tandya cinêndhan wuwuse
apa luhuranipun
amirangrong pucak sêmèdi
tan susah sira jarwa
yayi manira wruh
ing sasanèskaranira
ing wêkasan paran sinêdya ing kapti
ing rèh wus paripurna

matur nêmbah Radyan Damarsasi
yèn marêngi paduka sang tapa
manglêbur tapat tilase
ing pada sang pukulun
mèstutèng rèh lumiring kapti
sumêdya ngranupada
sang mêrtapa muwus
babo babo mintraningwang
ngêndi ana wong bakal amutêr bumi
sêdya wisma ing arga

pan ing mêngko pituduh sun yayi
tutugêna ngrêbut Majalêngka
wus kagunganira dhewe
dene wong roro iku
parêpatnya kang padha lalis
aja sumêlang driya
nguripan Hyang Agung
sang tapa tandya murcita
Dyan Sasôngka angungun sajroning galih
ing sang asih sung purna

parêpatnya ginugah awanti
Sabdapalon Genggong tandya gêsang
wus waluya satêmahe
Ki Nayagenggong muwus
Sêbdapalon ingsun angimpi
winudan anèng pasar
cinorengan angus
sarta dèn cukur marapat
gêdêring wong jare sun ngutil kêmiri
mila ki tôndhagusar

radyan mantri wuwusnya amis
paman priye ing pirêmbugira
mungguh pakêrtining lakon
Ki Sabdopalon matur
yèn marêngi paduka gusti
wangsul mring Prabalingga
amboyong para rum
myang ratu sèwu nêgara
tinêlukkên pra menak para ngabèi
sagung kang dados mêngsah

malar dadya nyina jayèng juri
ing rèh mangke sampun kenging gêlar
wêwekaning wong kang dahwèn
Ki Nayagenggong matur
lêrês Sabdapalon sang pêkik
wangsul mring Prabalingga
nguni wêsi pupuh
nênggih kang bindi pusaka
tagsih kantun anèng jroning dalêm puri
rinêgsèng ing pra garwa

rêbat lampah pusaka ingambil
bindi kilat yèn sampun kaasta
sakarsa paduka dados
nadyan sapintên mungsuh
atangkêpa sakêthi sisih
têgsih awrat Sri Bêsma
prandene kapupu
sanadyan wong Majalêngka
adadosa mêsah sêdaya tan gigrig
paduka yèn wus ngasta

bindi kilat mêsthi pilih tandhing
tuwan dados lêlananging jagat
tan tanggêl lêlampahane
pun Sabdapalon lamun
ladan dhatêng kawula yêgti
yogi pinukul pisan
kang ngantya kumêpruk
dêmang prêkule majua
mamrêm gulung sayêgti kulatadhahi
warnane kadya umpak

byar sakala rahadyan ing galih
duk miyarsa ature Ki Sabda
Genggong ginêgêt ing tyase
radyan sêgsana wangsul
dhatêng Prabalingga nêgari
datan kawarnèng marga
ing pura wus rawuh
suka ing tyas amiyarsa
tiga sang dyah ingayap sagung pra putri
asri akêlangênan

wancinira dungkap madya latri
sawusira dumugi kasukan
radyan anglimpe wurine
garwa sêpuh sinambut
wus binêkta ing tilam sari
garwa kalih kang tansah
ingayap para rum
sawuse kèndêl bêdhayan
para sang dyah ana ingkang padha cuki
ana kang kar-akaran

wênèh ana catur ana kèngsi
kang satêngah ana kang amaca
lir suling barung swarane
kala sang murdaning kung
ararêsmèn rahadyan panji
ya ta Sang Partasmara
paprêman tumurun
amêrpêki para sang dyah
kalih kundur Juwitaningsih Sang Dèwi
Juwataningrum samya

akêkanthèn pliring-pliringing sih
gya kapêthuk sang anjayèng tilam
gya pinondhong kalih nyemot
binêgta ing tilam rum
kuwonira Juwatiningsih
arame campuhing prang
kinalih ing pupuh
para putri kawêratan
kuwonira samya isi Damarsasi
yèn tiga tiga radyan

lamun pitu pitu radyan mantri
lamun sanga sanga Radyan Sôngka
kawêratan padha ijèn
kang saos dalêm agung
Damarwulanira nênggani
kang maca binarungan
myang kang mêncil lungguh
sinandhing mring Damarwulan
kang wus turu ngimpi panggih Damarsasi
pinrêsmi ing panendran

Sabda Genggong mring Dayun kêpati
patènira sampun kinalihan
katiga Dayune dhewe
reyang wong bangun turut
ing sakarêpira ngarêpi
parêmpon anèng jaja
aja na kang mundur
arame undur-unduran
wong tatêlu tinêlu lan api-api
marong ponang bêdhiyan

bêdhiyane nora rupa gêni
gêninira tan kêna ginarap
ginarap dene wong akèh
kakèhên epor jagung
jagungira sakucing-kucing
kucinge bêbarêngan
barêng munggah ngusuk
usuk-usuk kongsi rusak
rusak lêbur gêgêbêr kobar kêbalik
ambêlok katingalan

ri wusira marna jroning puri
ya ta ing jawi enjing paseban
raja sinatriya andhèr
sèwu nêgara prabu
Maharaja Mandura Aji
Sri Dewa Baudhêndha
malih rajèng wangsul
Sri Dewa Gung Walikrama
ingkang tansah sadhiya ing pôncaniti
ngimpuni balakuswa

kadang katut Sri Mandura Aji
garwa sêpuh Dyah Juwitawatya
gung Walikrama Sang Rajèng
yayah tarunanipun
ingkang dados garwa narpati
Juwitaningsih Sang Dyah
de garwa waruju
Juwataningrum pranyata
atmajanya ring Sang Balega Narpati
nênggih Sang Danurwenda

satiwasnya kapupu ing jurit
putra ari nênggih kang gumantya
Dewa Carangwaspa Rajèng
malih kawarnèng wuwus
Putra Japan ingkang gumanti
Dyan Arya Wijanarka
ri Sasmitaningrum
Walèri putra gumantya
sira Radyan Menak Sarijana nênggih
rakanta Dyah Susela

liya sangking punika ta sami
kasambut ing prang gumantya lênggah
milih lyan wong têguh totos
malih ingkang winuwus
para raja kang tiwas jurit
sanèsnya Sri Balega
namung patihipun
kang ngimpuni balakuswa
katut dening Sri Mandura Rajèng Bali
ya ta kang kawuwusa

nagriBandhung Macan Gleyang Patih
ing Sumênêp Dêmang Drêpanila
nagri Mêkasan patihe
sira Ki Gajahdhungkul
Patih Kêling pun Môndhakaki
ing Bugis pun Cik Kapal
sabala supênuh
lyan ta pra menak dipatya
pirang-pirang ing kursi samya anangkil
lir gunung gêni sinang

Menak Kantar Menak Jalanidhi
Bajo Rante Bajo Barong miwah
malih Menak Macan Gaèng
myang Menak Sapulêbu
Sapu Laut myang Sapu Langit
myang Menak Sapu Barat
Menak Sapu Mêndhung
Sapu Mega Sapu Gêlap
Batu Barang Batu Gunung Batu Wukir
myang Menak Batu Laya

Batu Mayang Menak Batu Kunthing
Batu Lapak Menak Batu Wangkang
Batu Pacalang jèjère
lan Menak Batu Wêrnung
Batu Kêras lan Batu Kêcil
lawan Batu Istantra
lan Batu Kêstambul
Batu Jong myang Batu Mirah
Batu Yankong Batu Undrus Batu Kalsing
lan Batu Ônggadôngsa

Dhaèng Sembang lan Dhaèng Makincing
Dhaèng Prêlan lan Dhaèng Marewah
kêlawan Dhaèng Lupèhèk
lawan Dhaèng Upêrkup
Dhaèng Pilman Dhaèng Upêrti
kêlawan Dhaèng Gustap
lan Dhaèng Prijakup
Dhaèng Lêpèr Dhaèng Lêstrap
lawan Dhaèng Lêstram lan Dhaèng Drahmani
kadya sêkar sêtaman

kênyar kumilat teja mawa sri
pagut rênggèng kala marcu lumrang
rêtna kêncana rugma byor
ring Sang Mandura Prabu
Walikrama Narendra Bali
kang dadya gêgunungan
tinênga wadya gung
warnanên wau ing pura
nguni sang sri gunêm rèh lan para putri
lir ta Sang Sri Hyang Endra

istha sêdhêng pratistha duk dening
misudèng sih Sang Parta wiwaha
suralaya madêg rajèng
Palguna dikarèng rum
surèng laga lan nirbinta ji
kabyatan sir kawirywan
amênuhi ing kung
suranadya sapta dasa
kasrah sirèng Dananjaya jayèng jurit
tan siwah samantaya

kawuwus Sang Dyah Juwitawati
aturira cocak môngsa
nanging padha sêmu bae
radyan rumojong sampun
ya ta Sang Dyah Juwitawati
Juwitaningsih miwah
Dyah Juwitaningrum
akarya sêrat sêgsana
ing rèh pura wusananira ing nguni
satriya Majalêngka

dutaning sang maha prabu dèwi
sinotyèng rat kêkasihing dewa
ingestrenan sakarsane
nênggih Dyan Damarsantun
mangrêbat rok atandhing jurit
lan sang Sri Urubêsma
awusana prabu
tiwas katigas kang murda
myang pusaka bindi kilat wus pinusthi
ing môndra Partasmara

kang pinujwa sagung para putri
tur ingangkat kasudibyaning prang
para garwa lulut kabèh
luwar papa kaswayun
kang sungkawa manah tansah gring
sokur ing dewa mulya
Menakjingga lampus
ing mangke wus kalampahan
para sang dyah ginarwa sang jayèng jurit
sêgti tur dikarèng rat

jumbuh ing Sang Hyang Asmara kègsi
kasusra tuhu datanpa timbang
lir sang hyang surèng baguse
nanging Sasmitaningrum
lawan Sang Dyah Suselawati
myang murdanya Sri Bêsma
Maospait sampun
rinuhunakên ing lampah
kang minôngka pêrtôndha ungguling jurit
tiwas Bêsma katigas

wusananing srat ingkang pinuji
tôndha astanira sang dyah tiga
sabiyantu para sinom
dhatêng ing sang aprabu
Sri Mandura lan Rajèng Bali
tênapi Sri Balega
Carangwaspa Prabu
myang Dyan Arya Wijanarka
tuwin dhatêng ring Sang Dipati Wêlèri
Dyan Menak Sarijana

sang dyah tiga miwah para putri
minta ing sih biyantu ing lampah
agya mèstuti gyèng tyase
mring sang anjayèng pupuh
rèh ta sampun tumêkèng janji
pamarnaning jawata
mring kêkasihipun
rinowang sabda ing dewa
ing prajanji karaharjan sarta suci
sinotya ing jawata

ri sampuning dados punang tulis
sinung tôndha ponang cap têtiga
tiningkêm lumêgsana ge
binêgta sirèng Dayun
sapraptanya ing pôncaniti
cingak sagung tumingal
winantya ing pasmun
tinampèn Sang Sri Mandura
punang sêrat binuka sinugsmèng galih
ing têmbung ngêmu brôngta

