kawarnaa Sang Aprabu ing Ngalaga
enjing miyos siniwi
andhèr pra prawira
nung-anung munggèng ngarsa
Arya Môndhalika nangkil
Gajahpramada
TumênggungJagapati

Arya Surajaya lawan Tambakbaya
munggèng ngarsa sang aji
Dêmang Kalang seba
lawan Ngabèi Jênar
Panji Banco anèng ngarsi
Rôngga Pitêrah
Nilaprabôngsa nangkil

sira Arya Môndhalika atur sêmbah
pukulun mêngsah prapti
arsa mangruraha
ngrabasèng praja nata
panganjure ingkang baris
nèng Parambanan
langkung agêng kang baris

sri narendra nèng Malinjon mêsanggrahan
sampun atata baris
ya ta duk miyarsa
sang nata sru ngandika
payo undhangêna aglis
wadya Mêntaram
sun arsa mapag jurit

Môndhalika apa gêlaring ayuda
aprang lawan Kumpêni
beda lan Madura
matur Ki Môndhalika
yèn parêng paduka aji
gih pinartiga
amrih kiwuling jurit

jêng paduka gusti ingkang dados dhadha
kanan ulun nadhahi
ing kering punika
inggih Gajahpramada
sigra têngara ngajurit
wadya kumêrab
gumêr gumuruh atri

pra prawira nung-anung sampun siyaga
tunggul têngêran asri
sami amêlatar
gêgaman warna-warna
saingga layung nèng langit
bandera abra
bul-umbul daludag sri

bêndhe munya budhal sagunging gêgaman
anglir prawata gêni
panganjuring yuda
Ki Arya Môndhalika
Gajahpramada nindhihi
Surônggakara
lawan sagung prajurit

sri narendra têdhak anitih turôngga
aran pun komasaris
abrit ulêsira
rinêngga busana bra
wadya kêparak mêrapit
grêbêg sang nata
munggèng ing kanan kering

sri narendra busananya abra mubyar
baju baludru wilis
binalênggi ing mas
sinuji tinatirah
tinarètès manik warih
cindhe puspita
lancingan panji-panji

apaningsêt têsbèh sêrate rinêngga
dhêstar genjong kinitir
mubyar tali abra
mancur akêthap-kêthap
ujwalanya angênèni
asêrawungan
dhasar warnane pêkik

datan môntra lamun janma madyapada
lir Nabi Yusup swargi
apan sri narendra
lagya yuswa tri dasa
layak pamujwèng apsari
sêdhêng mong sura
pasêmon wêngit manis

pan kinubêng ing magêrsari akapang
satus wong numbak putih
acêlana jênar
abajo têratean
gumêrgut tandange baris
pangulunira
lumajêng marêk ngarsi

adhuh gusti kawula tumut ayuda
sang nata ngandika ris
hèh pangulu aja
karia tunggu pura
besuk lamun ngantêp jurit
sira mèlua
nèng alun-alun benjing

kawarnaa lampahira sri narendra
wus prapta kali Anjir
wadya Kartasura
kang baris Pêrambanan
dènnya mapag anèng Taji
cucuking yuda
kapranggul kali bêning

wong Kalagan tandangira kadi yêksa
mulat ing mungsuh prapti
sami ngangah-angah
sigra sarêng nêrajang
wongKartasura nadhahi
têmpuhing yuda
rame bêdhil-bidhil

sigra Arya Môndhalika tur uninga
mring gusti sri bupati
yèn wadya Mêntaram
sampun campuh ing yuda
angandika sri bupati
hèh ta adhi mas
Panular dipun aglis

anggonana yaiku pacaraningwang
sira sun gawe wakil
nganggo têngran ingwang
sun adhi marang ngarsa
umomor arsa udani
tandange mêngsah
sang nata gya umèksi

gya mangarsa sampun prapta Pêrambanan
wadya sami udani
yèn sri naranata
prapta tan mawi bala
wadya gung anêmpuh jurit
wadya Kalagan
tan ana ngeman pati

tinadhahan ing ganjur kêlawan watang
pêngkuh wadya Mêntawis
nusup yudanira
gègèr wong Kartasura
malêdug bubar angisis
dhadhal sangsaran
angêmbul marang Taji

wong Kalagan wus angancik Pêrambanan
angrampit marang Taji
sampun tinadhahan
Tumênggung Mangkuyuda
sêksana ngangsahkên baris
lan Natayuda
angawaki ing jurit

dyan umangsah Mangkuyuda Natayuda
saha bala mangukih
prapta wong Mêntaram
nung-anung samya mangsah
supênuh wadya ing wuri
wong Kartasura
Mangkuyuda nadhahi

pra prawira Kalagan sarêng mangrampak
anuduk angakahi
tan angeman pêjah
andulu mungsuh sura
lir andulu rara sunthi
dulu tikswara
angrangap sarta lungid

lir andulu kênya munggèng jroning tilam
Arya Môndhalika glis
angêtap turôngga
mangarsa sumbar-sumbar
pantèn mundura sirèki
sapa ranira
maksih anom sirèki

anauri Ki Tumênggung Mangkuyuda
rêbutên ing jurit
ingsun Mangkuyuda
gumuyu Môndhalika
hèh ragane sira iki
sasêngkan anyar
anak wong dhudhuk gangsir

ing samêngko mangsane pèthèk amijah
usume kali banjir
kèh sasêngkan anyar
turune wong anyantrang
ya padha dadi bupati
mulane iya
akèh wong lali gusti

ingsun eman lah payo sira mundura
bok punukmu nulari
kêlangkung bramatya
Mangkuyuda anumbak
tumèmbêl baune kêni
Ki Môndhalika
gumuyu sarwi angling

bocah Kêdhu sira iku têka pugal
sun walês sira mati
pantèn lumayua
Amralmu parènèkna
Mangkuyuda nolih wuri
wadyanya gêmpang
sigra ngingêr turanggi

wus sinabêt turôngga nututi bala
dyan ingêlud tumuli
marang wong Kalagan
tan ana tumanggaha
kèndêl Tangkisan abaris
wadya Kalagan
kèndêl anèng ing Taji

Ki Tumênggung Mangkuyuda tur uninga
marang sri narapati
Jêng Sunan Mangkurat
wadya Kalagan prapta
prasami wuru ing jurit
angangah-angah
tan wontên nolih wuri

sri narendra duk sineba
nèng pakuwon dening paraprajurit
angandika sang prabu
nyata si adhi êmas
lali bangêt iya marang jênêng ingsun
Ki Tumênggung Sidurêja
manêmbah aturira ris

têkaping ngabyantarendra
duk ayuda pun Mangkuyuda gusti
wontên satriya nom bagus
kados rayi paduka
kang sun pinta marang Suksmana Kang Agung
si adhi muga elinga
besuk satêngahing jurit

sakabèhe wadyaningwang
yèn adhi mas wus katon ing ajurit
padha piyakna dèn gupuh
maranga wuriningwang
ana ngêndi mêngko dhimas ênggonipun
Nrangkusuma matur nêmbah
ing Kêmalon dènnya baris

kunêng enjing kawarnaa
Sri Narendra Ngalaga ing Mêntawis
namur wadya barisipun
momor Ki Môndhalika
kang nèng Taji sêmana alon umatur
wau Arya Môndhalika
gusti kundura mring puri

nadyan gusti ayudaa
yèn wadyanta wus tumpês ing ajurit
ngantêp prang nèng alun-alun
ngandika sri narendra
ingsun arsa uninga solah tingkahmu
manira anglugas raga
kêprabon ingsun nêrpati

ingong purih ngênggonana
marang adhi Arya Panular iki
ya dadia wakil ingsun
kêsaru gègèr ngarsa
baris agêng saking Kartasura rawuh
miwah kang wadya Wêlônda
ya ta wadya ing Mêntawis

wadya gung kamangkuratan
ambêlabar lir robing jalanidhi
wadya Kumpêni lir mêndhung
miwah môncanêgara
kang pangawatgadan Sidurja Tumênggung
keringDipati Urawan
Nrangkusuma anèng wuri

têngara bèri wurahan
bêndhe tambur barung kêlawan suling
swarane umung gumuruh
lir ombak nêmpuh parang
wong pasisir ngungkung Kodhokngorèkipun
gêgaman abra asinang
lir pendah prawata gêni

ya ta Sang Prabu Mangkurat
wus angrasuk ngagêm cara Kumpêni
akêkaos asêpatu
rasukan lapis tiga
têbah jaja alêlungsir ing mas tatur
mojah sinuji toya mas
pan asri kinitir-kitir

abêbadhong susun tiga
têtirahe sinawur ing rêtna di
bramaksa ujwala murub
arja kuluk jangkangan
tinatrapan ing mas jingga ing karuwus
yèn tinon saking kadohan
lir gurnadur angêjawi

anyuriga pêdhang usar
anggarira binrayut ing mas adi
têbah jaja tali rukuk
rinantèn ing mas jingga
sinêlanan ing mas kumala di murub
sang prabu lênggah ing dhampar
kucêm sagung ingkang nangkil

kungkulan ujwalèng nata
lir purnama têmpuh lawan hyang rawi
sri narendra ngandika sru
lah payo budhalêna
kayaparan wartane wadya Mêntarum
Arya Sidurja manêmbah
abdi dalêm kang pangarsi

sampun campuh ing ayuda
langkung rame gusti bêdhil-binêdhil
mundhut turôngga sang prabu
sumaos ing ngayunan
kêkambile cinara Walônda murub
sêdaya sinuji rêtna
rinumpaka ing mas adi

sampun anitih turôngga
budhal saking pêsanggrahan nêrpati
swarane wadya gumuruh
pan kadya calapita
cucuking prang agênti buru-binuru
tandange wadya Kalagan
kadi buta môngsa daging

wadya Bagêlèn wus adat
yèn apêrang wani katêmu wuri
yèn uga bêcik kang ngadu
kadya Bugis Mêkasar
Bugis Jawa wong Bagêlèn tuwin Kêdhu
yèn prayoga tindhihira
wani gêlut lan Kumpêni

Tumênggung Gajahpramada
mingêr ngiwa balanira dèn irid
ing Karapyak kang jinujug
anjog ing Ngantinika
Arya Môndhalika ing pangiridipun
anurut gunung mangetan
Pamutihan kang dèn jogi

dene ingkang dadya dhadha
Pangran Arya Panular kang nindhihi
wong Bagêlèn kang dèn pangku
Ki Arya Tambakbaya
Arya Surajaya ingkang munggèng ngayun
sêsabête pêbarisan
Arya Panular nindhihi

rame campuhing ayuda
wong Kalagan tan ana ngeman pati
Arya Surajaya nêmpuh
lan Arya Tambakbaya
pan gumêrah wong Bagêlèn surakipun
campuh prang ulêng-ulêngan
wong Kalagan ambêg pati

Jêng Sinuhun ing Ngalaga
amiranti anèng wurining baris
ya ta wau kang prang pupuh
pêngkuh wong Kartasura
wong Kalagan ngamuk kadi banthèng tatu
kang tinêmpuh bubar-bubar
tan ana kang môngga pulih

mawurwadya Kartasura
sirna larut angungsi marang wuri
Arya Môndhalika nêmpuh
saking kidul sumahab
Ki Tumênggung Jangrana ingkang tinêmpuh
anadhahi Môndhalika
lawan Arya Sidurjèki

arame têmpuhing yuda
Môndhalika angamuk ambêk pati
nêmpuh saha wadyanipun
swara kadi ampuhan
Ki Tumênggung Gajahpramada anglambung
saking kilèn saha wadya
Ki Urawan kang nadhahi

wau Ki Tumênggung Dêmak
Suranata sigra wau tinuding
têtulung Urawan gupuh
angiwa sabalanya
wong Kalagan apêngkuh pangamukipun
Tumênggung Gajahpramada
Suranata kang nadhahi

wadya lit êlong-linongan
Ki Tumênggung Gajahpramada nênggih
akuwat pangamukipun
anggolong sabalanya
pra sêntana sêdaya sarêng angamuk
Ki Tumênggung Suranata
wadyanira akèh mati

rame prang ulêng-ulêngan
silih watang sawênèh gênti kêris
pêdhang-pinêdhang atarung
ana sêbrak-sinêbrak
ana gêlut sawênèh jagur-jinagur
ana kang jambak-jinambak
udrêg abanting-binanting

swarane wadya kêbranan
ting jalêrit asambat kaki nini
bapak aku jaluk tulung
gon ingsun ngaji jaya
ngapirani ana sambat rabi sunu
wadya Kalagan karoban
ngurugan dening pêpati

ing wuri saya gung prapta
angêbyuki marang wadya Mêntawis
anapung saya gungrawuh
Kudus Pathi Jêpara
lan wong Rêmbang Lasêm umangsah têtulung
prawira Gajahpramada
dipun urugi pêpati

Tumênggung Gajahpramada
karepotan wadyane akèh mati
wantu wong karoban mungsuh
salah pangamukira
ki tumênggung sinosok ing lêmbing busur
apan wus karsaning Suksma
ki tumênggung nandhang kanin

kêna mimis kalataka
wêntisira Gajahpramada kanin
sêmana tiba alungguh
wau Gajahpramada
ya ta wontên sêntanane ki tumênggung
awasta Ki Rônggajaya
ingkang paman dèn tangisi

awêtara kalih dasa
sêntanane kang datan kêna têbih
Ki Rônggajaya umatur
paman lah pinaraka
sun titihkên turôngga suwawi mundur
ki tumênggung datan arsa
mundur satêngahing jurit

inguculan ki tumênggung bêntingira
cindhe puspita wilis
tatu ingambênan
alon dènira mojar
Rônggajaya anak mami
sun amit pêjah
aturna sêmbah mami

marang Kangjêng Susuhunan ing Ngalaga
anangis dalêm ati
nênêdha ing Suksma
gustiku sri narendra
mugi ana kang nulungi
lanang ayuda
tulusa madêg aji

abdi dalêm gusti mangke amit pêjah
dados botên mênangi
kawula wus sêpah
tuwuk tampi kêkucah
rama paduka sang aji
momong sang nata
mangke tan ngantya lami

pra sêntana miyarsa nangis sêdaya
prasami anggendholi
ngajak lumayua
wadya wus têlas pêjah
Gajahpramada Dipati
pamuwusira
padha muliha sami

ingsun uwis pinêsthi dèning Hyang Suksma
mungsuhnya akèh prapti
saking kering kanan
ambêdhil datan kêna
wusira ngambêni kanin
anitih kuda
ngêmbat watangirèki

mangsah ngrana sarwi anyamêthi kuda
pêksa kiwul ing jurit
lir detya mêmôngsa
mangukih pangamuknya
binendrong kinrutug bêdhil
kering myang kanan
sinosog busur lêmbing

wong sawiji lah sapira kuwatira
nadyan balunga wêsi
kulita têmbaga
asungsuma gêgala
pêsthi rêmpu sarirèki
Gajahpramada
pan sampun angêmasi

sêntanane kathah ingkang sami bela
lumayu ingkang urip
dhadhal barisira
angêmbul ngungsi dhadha
Arya Môndhalika maksih
mangamuk sura
ingurugan pêpati

Ki Tumênggung Dêmak ngingêr barisira
marang kanan nulungi
myang wadya Jêpara
wong Lasêm lan Juwana
prasami têtulung jurit
kang baris kanan
gumrah swaraning jurit

Ki Dipati Cakraningrat tulung ing prang
nadhahi ing ajurit
Arya Môndhalika
dèn urugi pêpêjah
maksih kiwul ing ajurit
dhomas wadyanya
sami ngamuk mangukih

ramening prang asor duk prang Trunajaya
wong Mêntaram prang lali
Arya Môndhalika
rêmpêg pangamukira
tan wontên purun nadhahi
gêmpang suh sirna
wong Kalagan lir bêlis

sumbar-sumbar sira Arya Môndhalika
rêbutên ing ajurit
iki Môndhalika
kêthote wong Mêntaram
ingkang momong sri bupati
Natèng Ngalaga
lah payo wong pasisir

baya iki usume dhorang amijah
mangsane kali banjir
kèh sasêngkan anyar
kumaruk payung bawat
mulane lali mring gusti
wijil wong nyantrang
mêngko dadi bupati

Suranata turune wong bêdhog ayam
nora wêruh ing bêcik
apa cacadira
Gusti Sunan Ngalaga
mring sira wus gawe bêcik
Si Dêmak edan
badhog tai Kumpêni

sakêlangkung bramatya Ki Suranata
ngêmbat watang kumitir
lawan sawadyanya
Ki Arya Môndhalika
tan gumingsir anadhahi
campuhing yuda
kapanggih padha wani

wadya Dêmak kadya banthèng katriwandhan
sagung wadya pasisir
samya ngangah-angah
surambêk mrih jayèng prang
dene mêntas amatèni
Gajahpramada
milanya bèr kuwanin

Môndhalika prayoga ngangsahkên bala
tandange golong pipis
cinorok tan kêna
saking ramening yuda
prasami wuru ing jurit
Ki Môndhalika
tandange lir rasêksi

ramening prang tambuh mungsuh lawan rowang
rame rok silih-ukih
agêbang-ginêbang
sami watang-winatang
sèlèh watang gênti kêris
dugang-dinugang
ulêng bithi-binithi

tan kuciwa wong Dêmak lan Môndhalika
udrêg bithi-binithi
ajambak-jinambak
banting-binanting samya
tumbak putung ting carêngkling
kadya ru-ara
sambate wadya kanin

wong pasisir sampun kathah ingkang pêjah
Kumpêni anulungi
Arya Môndhalika
binendrong ing sênjata
kados bajo angêjawi
Ki Môndhalika
wadyanira kèh mati

kang katrajang kapalipis saking wuntat
Môndhalika prajurit
kadya saradula
galak amôngsa janma
sinosok busur lan lêmbing
ganjur gudebag
tan ana kang nêdhasi

pan kasaput ing dalu kala sêmana
mundur makuwon sami
Arya Môndhalika
langkung ngungun miyarsa
Gajahpramada ngêmasi
katur sang nata
sangêt rudityèng galih

kawarnaa Kangjêng Suhunan Mangkurat
kinubêng ing prajurit
kang wadya bêlabar
pirang pandêlêng sinang
miwah prajurit Kumpêni
samya gêgubah
lan sang nata tan têbih

pra dipati sêdaya sami ngandikan
marang ngarsa sang aji
wus pêpak sêdaya
sagung para dipatya
Anrangkusuma wotsari
matur sang nata
yèn dipati ngêmasi

ing ayuda tunggul wadyanira rusak
pamuknya tyang Mêntawis
kalangkung sudira
sagung wadya Kalagan
sang nata ngandika aris
dhuh yayi êmas
wignya ngadu prajurit

mêngkonoa tarunge wadya Mêntaram
duk prang Madura nguni
pêsthi nora bêdhah
dening wadya Madura
wadya Mêkasar pamaning
môngsa bangkata
ambêdhah ing Mêntawis

kawarnaa kang gêgubah ing Tangkisan
gantya winuwus malih
Sang Prabu Ngalaga
kang anèng Parambanan
ginubêl kang para mantri
sarwi ngaturan
mundur dhatêng Mêntawis

sira Arya Môndhalika aturira
adhuh gusti sang aji
suwawi kondura
sanadyan ngantêp yuda
ing alun-alun lèr benjing
sri naranata
nurut aturing dasih

dadya budhal sang nata saha balanya
ingkang tinilar baris
anèng Pêrambanan
Rôngga Wiradipura
kêkalih lan kônca mantri
Ki Pulangjiwa
dadya kawal ing jurit

sri narendra prapta salêbêting kutha
nèng alun-alun baris
Arya Môndhalika
têtungguling ayuda
Pangran Panular wusdening
tuwin kang paman
Pangran Pamênang wèni

punika ingkang pêputra
Pangeran Pamênang nênggih
Pangran Silarong ing kina
dadya paman pêrnahnèki
kêlawan sri bupati
Sunan Ngalaga Mêntarum
kunêng kang baris praja
kawarnaa sri bupati
Amangkurat budhal saking pêsanggrahan

gumuruh kang wadyabala
kang dadya panganjur baris
Jangrana ing Surabaya
Surônggakara pasisir
Pêrambanan kang baris
katêrajang bubarlarut
tan ana ingkang nglawan
lajêng lampahirèng baris
kali Anjir lampahira sampun prapta

sang nata saha wadyanya
tanapi wadya Kumpêni
sawêngi lêrêp Jarakan
enjing budhal sri bupati
tinata ingkang baris
de wus parêk lawan mungsuh
panganjure wus mêdal
lajêng anata prajurit
sami lèrèh ajêngan sawang-sinawang

wong Kêlagan barisira
amêlatar amiranti
nanging tan ana kang mêdal
anèng alun-alun baris
samya ngantêp ing jurit
wadya pasisir sêdarum
akapang akalangan
ing Karandhon dènnya baris
pan anganti parentahira sang nata

sagunge para dipatya
ya ta wau sri bupati
sampun ingaturan wikan
yèn ingkang rayi sang aji
mêmpên ing jro nêgari
baris anèng alun-alun
Sang Aprabu Mangkurat
tinata sagunging baris
pangawake kering kanan miwah dhadha

sampun sami asiyaga
sagunge para prajurit
kêndhang gong bèri wurahan
tambur wor swaraning suling
kunêng wuwusên malih
Sunan Ngalaga Sang Prabu
sampun anata bala
tunggulira sri bupati
gula klapa banderanira sang nata

lêlayu tinêngêr samya
kang nyêkêl banderanèki
apan sampun sinalinan
milih ingkang para mantri
kang prakosa tur wani
kang ngampil banderanipun
mariyêm gêng ngisenan
nênggih Kyai Guntur Gêni
kang jagani bupati ingkang pinatah

nulya têngara tinêmbang
bêndhe bèri tinitir
ki pangulu barisira
kumpul lawan kêtib modin
angadhêp sri bupati
panêdyanira sêdarum
matia sabilollah
ayuda kalawan kapir
wong Kalagan Kodhokngorèknya tinêmbang

anèng sitinggil gènira
ya ta wau kang winarni
wadyabala Kartasura
umangsah kang anèng kering
kanan dhadha ngêbyuki
wong Kalagan kang tumangguh
kang baris anèng pasar
sampun panggih kang ajurit
Môndhalika rame campuhing ayuda

angamuk sabalanira
anglir detya andon daging
wadyabala Kartasura
pasisir kathah kang prapti
Môndhalika nadhahi
Surajaya rewangipun
tuwin para pratiwa
nung-anung prameya mantri
myang prajurit sadaya sarêng umangsah

swaraning sênjata munya
lir pendah guntur ing wukir
sagung wadya ing Mêntaram
sampun anampèni wangsit
piyak nganan angering
sêksana sinumêd sampun
Guntur Gêni subrastha
Ki Pamêcut dèn sumêdi
sarêng muni kadi rêbah kang akasa

tumpês sirna suh sêdaya
wadya ingkang kapangarsi
wadyabala Kartasura
kathah longe kang ngêmasi
mangkana sri bupati
Kumpêni ingatag gupuh
umangsah ing ayuda
Tuwan Amral angabani
tambur muni gumrudug sanjatanira

kadi mêcahênakarna
gagap gugup anggagapi
Kumpêni sigra sinipat
mariyêm kathah kang muni
Kumpêni kathah mati
wong pasisir mawut-mawut
dhadhal gusis wus sirna
tan ana kang môngga pulih
Sang Prabu Mangkurat nindhihi yuda

anyandhak Kiyai Bicak
tinabuh tinitir-titir
swara ngangkang nèng awiyat
kadya mêcahêna kuping
sagung wadya pasisir
sêdaya sami angrungu
swaranira Ki Bicak
angungkung anèng ing langit
madêg sura kadya jangkrik kinilenan

sagunge para dipatya
umangsah tan ngeman pati
miwah wong môncanêgara
ingkang ajrih têmah wani
wadya Kalagan sami
tan ana kang ngeman lampus
tangkêp malih kang yuda
kunarpa susun atindhih
bêdhil muni mimisira kadi udan

wadyabala ing Kalagan
ing yuda karoban tandhing
wus akathah ingkang pêjah
Môndhalika ngamuk jurit
pangulu kêtib modin
mêrbot sarêng sami ngamuk
binendrong ing sênjata
Kumpêni bêdhilirèki
kathah pêjah wadyabala ing Mêntaram

Môndhalika langkung sura
para bupati ngêbyuki
sinosog ganjur gudebag
sêrampang utawi lêmbing
nanging datan nêdhasi
Môndhalika langkung têguh
upama yèn pasaha
pêsthi nora dadi takir
praptèng têkdir Ki Môndhalika palastra

nanging kulite tan pasah
rêmuk bêbalungirèki
ngalumpruk kinrubut kathah
ya ta wau sri bupati
dipun aturi uning
Arya Môndhalika lampus
kalangkung dukanira
jaja bang mawinga wêngis
wêdana bang andik kang netra ngantirah

karsa ngawaki ngayuda
sêkarine kang ngêmasi
wadyabala ing Mêntaram
garêbêg sri narapati
wau ta sri bupati
sêksana anyandhak gupuh
Kyai Plèrèd ingasta
dèn êmbat tininggil-tinggil
arsa mangsah ngayuda sri naranata

wadyabala sarêng mangsah
manêngah bêg surèng jurit
Surajaya Tambakbaya
Kalang Bocor mangsah sami
tuwin kang para mantri
kotbuta sarêng umagut
dene ta gustinira
anindhihi ing ajurit
sagung wadya kamangkuratan umangsah

anadhahi wong Mêntaram
sampun ngamuk golong pipis
singa katrajang tumpêsan
sagunge para bupati
awas dènnya ningali
ingkang ngawaki ing ripu
Suhunan ing Ngalaga
lumayu para bupati
samya bubar lumayu ngungsi wurinya

ing Gusti Sunan Mangkurat
Sidurêja matur aris
punika ari narendra
angawaki ing ajurit
ambêg sudirèng wèsthi
kang para dipati mawur
kagyat sri naranata
wusana ngandika aris
dèn akêbat bocah padha apiyaka

hèh ta Amral dipun inggal
anaa ing wuri mami
mênawa si adhi prapta
Ki Urawan matur aris
paduka sri bupati
racuta rasukanipun
mênawi ri narendra
ningali sang natapangling
inggih gusti ing têmah dados punapa

wau kawula uninga
rayi dalêm sri bupati
Ki Palèrèd kang dèn asta
umèsêm sri narapati
Urawan aturnèki
sang nata sigra angracut
rasukan karpusira
ya ta wau sri bupati
ing Ngalaga pangamuke sampun pêrak

sêmana kagyat tumingal
ingkang dèn songsongi kuning
saking têbih ngulap-ulap
nyata kang raka sayêkti
têdhak saking turanggi
apan sarwi awotsantun
sujud sumungkêm kisma
sigra nitih kuda malih
dèn ingêrkên sinabêt ponang turôngga

lampahe turôngga ngêmprang
wus dhadhal barisirèki
jêngkar Jêng Sunan Ngalaga
saking kutha ing Mêntawis
sagung wadya Mêntawis
sêdaya sami tut pungkur
nututi sri narendra
ingkang sinêdya ing galih
mring Bagêlèn ingkang arsa jinujuga

tan pisah sawadyanira
sagunge wadya Mêntawis
solahe asalang-tunjang
lampahe samargi-margi
lumuh pisah sang aji
sang nata ing lampahipun
rangu-rangu nèng marga
kang cinipta ing panggalih
dene yêkti kang raka sri naranata

langkung pangunguning driya
kaduwung solahing nguni
dhahar tur angamandaka
kayaparan solah mami
lamun sebaa mami
marang kangmas sang aprabu
bangêt isin manira
yèn tulus mungsuhan mami
pêsthi kalah pan kari kèh wadyaningwang

paran ta ing rèh manira
têmah putêg ing panggalih
nèng marga kèndêl sang nata
sawadya tan ana kèri
ngandika mring kang rayi
Pangeran Panular arum
adhi mas kayaparan
parentah ta solah mami
dene nyata kakang mas kang madêg nata

dora kang asung pawarta
iya sutane Kumpêni
Pangran Pamênang lon turnya
anak prabu yèn suwawi
kula miyarsa warti
wontên tiyang madêg ratu
inggih tanah Salinga
prawira guna yêkti
kathah tyang sami suyud andhandhanggula

yèn pinarêng paduka panggihi
amundhuta karyane sapisan
lan ingêbang sapatute
lamun ngêntasi kewuh
sanggup milya karya nrêpati
ya ta sagung punggawa
ariyêg ing atur
aturnya Pangran Pamênang
yèn suwawi ingayon rakanta aji
inggih sapisan êngkas

budhal saking Bagêlèn kang baris
wadyabala umiring sêdaya
marang Salinga jujuge
sigêgên kang winuwus
ya ta ingkang kocapa malih
gêmpalane carita
sira Raja Namrud
kang umadêg ing Salinga
wong têngahing lêdhok prasami angabdi
inganggêp raja-raja

Raja Namrud amiyarsa warti
lamun nata kasoran ngayuda
arsa angungsi dhèwèke
apêpak barisipun
kang têngêran bul-umbul wuri
kathahe winitara
kang suyud mring Namrud
gêgaman rongèwu ana
arsa mêthuk Sang Prabu Ngalaga nênggih
warnanên kang lumampah

sampun prapta Salinga sang aji
Raja Namrud amêthuk sang nata
wus tundhuk ngabyantara ge
gya uluk salam gupuh
Raja Namrud angrangkul gipih
dhuh sutanipun bapa
anggèr wong abagus
Wong Agung Bancèrbêlarat
mung sawiji cacade kasoran jurit
dhuh nyawa eman-eman

angungsia pun bapa rumiyin
enggal lamining wus mênang yuda
mung kari mangkru-mangkruke
sarwi enak cêcathut
kula nguni tulung ajurit
amungsuh lan Wêlônda
têmpuhipun ripu
ngong êmpok kewala minggat
ya ta wau wus sami tata alinggih
anèng kêdhatonira

kawarnaa kang anèng Mêntawis
nênggih Kangjêng Suhunan Mangkurat
kang baris kutha Palèrèt
kang agung kapirangu
dahat onêng rinta nêrpati
wus pêpak ingkang wadya
kinèn ngungsir wau
mring Jêng Sunan ing Ngalaga
awasêna ing lolose ari mami
kang dhinawuhan mentar

wadya ingkang dinuta sang aji
Kyai Tumênggung Wirawidagda
Mangkuyuda lan arine
wêtara tigang èwu
wadyabala ingkang tut wuri
anrapakên arahan
wong desa kang nungkul
abaris anèng Parapag
nênggih bumi Bagêlèn kang dèn barisi
wuwusên sri narendra

sampun budhal saking ing Mêntawis
tan winarna lampahirèng marga
wus prapta Kartasurane
sang nata angêdhatun
sangêt trênyuh raosing galih
tikbra ing ari nata
adhuh ariningsun
Dipati Pugêr yayi mas
lali têmên sira marang jênêng mami
yèn awèt mangkenea

pêsthi awèt rusake kang bumi
yèn adhi mas sulaya lan ingwang
tan enak jênêng ngong rajèng
ya ta carakanipun
ingkang tugur Parapag prapti
tur uningèng narendra
yèn ari sang prabu
Nata Ngalaga wus pêrnah
ing Salinga gènipun umadêg baris
Namrud bêbotohira

tan winarna wau Sri Bupati
Kartasura wau kawuwusa
Sri Bupati Ngalagane
nèng Salinga kêkuwu
Raja Namrud ingkang nanggupi
bêdhahing Kartasura
ing samangsanipun
marmanya ingêla-êla
Raja Namrud pinaringan èstri luwih
sêntana sanak misan

pan ingajak umagut ing jurit
nênggih tansah sinôngga ing krama
datanpa wêkas sanggupe
têmah kaku tyasipun
Natèng Nglaga dèn sêmayani
dene Pangran Pamênang
sangêt aturipun
dhuh anak prabu dèn sabar
sabudine pun Namrud dipun turuti
sagêda dados rewang

Natèng Nglaga wus gêla kang galih
sigra budhal lan sabalanira
marang Bagêlèn karsane
sang nata akêkuwu
lajêng dènnya apacak baris
Ki Arya Tambakbaya
kang kinarya wau
senapatine ngayuda
lan kang ari Ki Arya Surajayèki
miwah Surônggakara

wong Bagêlèn kathah ingkang prapti
sami bêkta sagêgamanira
pan sampun dadi barise
sigra budhal sang prabu
ingkang baris Prapag ginitik
marang Ki Tambakbaya
lan Surajayèku
wong Kartasura tan wikan
yèn linanggar arame campuhing jurit
wong Kartasura dhadhal

panyanane sang nata nindhihi
Kangjêng Sunan Ngalaga umangsah
rêbut dhucung pêlayune
wadya Bagêlèn anglud
saparane dipun tut wuri
wus prapta ing Mêntaram
maksih dèn bêburu
dêdamêl ing Kartasura
sigra mandhêg prasami apacak baris
wau Sunan Ngalaga

nèng Mêntaram samadya sasi
wong Mêntaram kathah ingkang prapta
kinêrig sadêdamêle
Pangran Panular wau
kang kinarya cucuking baris
tan pisah lan kang raka
saparane tumut
nanging Pangeran Pamênang
maksih kantun anèng ing Salinga baris
milya Namrud Narendra

apan arsa jinunjung nêrpati
marang Namrud Pangeran Pamênang
mila anut barang rèhe
warnanên Sang Prabu
ing Ngalaga budhal tumuli
saking nêgri Mêntaram
pan arsa umagut
mangrurah ing Kartasura
baris agêng môngka panganjuring jurit
Ki Arya Surajaya

ingkang raka Ki Tambakbayèki
wus ginêbag ingkang anèng Pokak
dhadhal muwur bubar kabèh
wadya Bagêlèn anglud
dèn bêbujung Drêsanan prapti
ingusir saparannya
prapta ing Dêlanggu
sampun lumêbêt nêgara
dêdamêle ing Kartasura wus mijil
anèng jawining kitha

Natèng Nglaga lan sagung prajurit
pan angêpung nêgri Kartasura
gênti kang winuwus mangke
Prabu Mangkurat wau
dina Soma miyos tinangkil
pêpak kang wadyakuswa
nèng ngarsa supênuh
ing alun-alun bêlabar
pra dipati pêpkakan sêdaya sami
munggèng ngarsa naredra

pra dipati nung-anung sumiwi
pra upêsir munggèng kering kanan
miwah Amral Hèlduwèlbèh
Radèn Nrangkusumèku
anèng ngabyantara nêrpati
manêmbah ing suku sang
mangusapi lêbu
umatur ulun tur priksa
rinta nata Prabu Ngalaga di murti
ing mangke ngêpung kitha

sagung wontên pakuwon rinta ji
panganjare pan sampun anglanjak
wontên Piji tyang Bagêlèn
samya sura nung-anung
rinta Pangran Panular nênggih
têtindhihing ayuda
ngandika sang prabu
payo kabèh undhangana
apan ingsun arsa nindaki pribadi
amapag ing yayi mas

sigra nêmbang têngara sang aji
bêndhe bèri tinitir angangkang
gong bèri amung swarane
tamburira gumrudug
asiyaga para dipati
miwah mayor kapitan
asiyaga sampun
sang nata ngrasuk busana
wus samêta sagunge para dipati
sigratêngara budhal

swaranira lir ombak jêladri
môngsa pitu amanêmpuh para
abra sinang busanane
kadi prawata santun
asrining kang para prajurit
Kumpêni lêlumbungan
tambure dharudhut
Ambon Bugis lan Mêkasar
pra dipati pasisir môncanêgara
pangawat kering kanan

wong Kartasura lumampah wuri
sri narendra wau lampahira
praptèng Jambu sawadyane
ayun-ayunan pupuh
sigra mangsah sagung prajurit
wadyabala Kalagan
golong dènnya ngamuk
apan kadi singa lodra
kadya banthèng watan kanin ambêk pati
angukih katadhahan

wadya Surabaya kang nadhahi
campuhing prang pan sami sudira
wong Kalagan pangamuke
pinapag buah anggur
tuwin mimis sanjata alit
mriyêm bêdhil lir gêlap
swarane gumrudug
Kumpêni sanjatanira
datan anggop barungan kang bêdhil muni
anglir karêngèng miyat

pêtêng dhêdhêt satêngahing jurit
dening kukusing mriyêm sinapan
saya sura ing yudane
wadya Kalagan ngamuk
wadyabala pasisir sami
saking kering mangrunjang
môncanêgarèku
anglambung saking ing kanan
wong Kalagan panggah kukuhing ajurit
wadya môncanêgara

myang pasisir bubar larut ngisis
dipun êlun mring wadya Mêntaram
ngungsi ngarsane gustine
ya ta wau sang prabu
arsa mangsah ngawaki jurit
Ki Bicak gya tinêmbang
swarane angungkung
angangkang nèng madya gantang
sigra mangsah sri naranata anuli
wadya ing Kartasura

prit anêba gêlaring ajurit
wadya Kumpêni kang dadya dhadha
pasisir kanan keringe
mangsah têmpuh rok caruk
têtupêsan kang wadya alit
Jêng Sunan ing Ngalaga
kèngsêr yudanipun
dene karoban ing lawan
aprasasat kalèn anêmpuh jêladri
kalèn wadya Kalagan

undurira tan pisah lan abdi
anèng Kuwêl tata pêsanggrahan
lajêng apacak barise
wadya Kalagan sampun
asiyaga sikêp ing jurit
kawarnaa Sang Nata
Amangkurat sampun
nimbali Kyai Urawan
tan ing dalu sami sayah ing ajurit
mundur ing kuwunira

sri narendra wus makuwon nênggih
wadyabala sami pamondhokan
Urawan prapta ngarsa ge
ngandika sang aprabu
hèh Urawan ta karsa mami
sirèku lumakua
iya ingsun utus
angipuka yayi êmas
sira aja anggawa batur sawiji
busanamu ngrobèta

Ki Urawan nêmbah awotsari
lèngsèr saking ing ngarsa narendra
saman prapta pakuwone
ngrucat busananipun
têtambalan busananèki
wau Kyai Urawan
cara santri kluthuk
lajêng wau lampahira
sirêp janma anèng ing Koripan prapti
asangêt nandhang brôngta

dalu wayah sirêp janmi
sira Dipati Urawan
anênêdhaing Hyang Manon
muga ta ginampangêna
ing karsa sri narendra
Amangkurat Sang Aprabu
Kangjêng Sunan ing Ngalaga

galih ya eling sayêkti
marang kang raka atuta
andhahara atur ingong
ciptane pinêngkul pana
pitêkur pinggir jurang
kalih dintên kalih dalu
ing ratri nendra supêna

jêng sunan sumare Têgil
katingal sajroning nendra
pinarak anèng kêdhaton
Ki Urawan dupi pirsa
lajêng nungkêmi pada
Ki Urawan sarwi muwun
sang prabu alon ngandika

hèh Sêndhi lakunirèki
sesuk sira katêmua
lawan gustimu dèn age
raharja ing lakunira
kêlakon sasêdyanta
Ki Urawan kagèt wungu
katongton supênanira

sêdalu amêrêm mêlik
ajrih bok ta kawuningan
mring ki patih sayêktine
Tambakbaya têmahira
ambêbancang ing lampah
dèrèng panggih sang aprabu
pinatèn anèng ing jaba

pêsthi ingaranan têlik
môngsa kênaa sêsambat
dèrèng katur ing gustine
Jêng Sunan Prabu Ngalaga
dadya Kyai Urawan
amêrêm mêlik sêdalu
kunêng dalu sampun enjang

Ki Urawan marêpêki
momor pêkathik sinêdya
kapasang yogya lakune
kapanggih pakathikira
Jêng Sinuwun Ngalaga
pinuju angarit rumput
tinanya Kyai Urawan

kiyai dika wong pundi
lawan sintên kang sinambat
punapa sinêdya mangke
nauri Kyai Urawan
inggih wasta kawula
aran anak Kyai Jêndhul
kula gamêl Tambakbayan

kula wingi dèn gitiki
anggèn kula ngarit kirang
ki patih sangêt dukane
kula arsa angungsia
tumut dhatêng andika
wontên ing lêbêt puniku
amrih sampun kawuningan

upami kula nèng jawi
kapirsan Ki Tambakbaya
yêkti pinêjahan ingong
kula minta wêlas dika
ngumpêtkên ing kawula
pêkathik jro sarêng ngrungu
lir tinêrês kang wardaya

asangêt wêlasirèki
wusana pamuwusira
lah iya lamun mêngkono
andika mèlu kawula
ya ta lajêng umangkat
Kiyai Urawan wau
lajêng kinèn bêkta dhêdhak

pêsanggrahan sampun prapti
warnanên sri naranata
Sunan ing Ngalaga miyos
mirsani ingkang turôngga
ya ta Kyai Urawan
sarêng dulu sang aprabu
lumajêng nungkêmi pada

sumungkêm lara anangis
tangise kadi wanodya
alara-lara sambate
dhuh bêndara gustiningwang
ulun panggih sang nata
kadi ngimpi dasihipun
wau Jêng Sunan Ngalaga

andulu dhatêng Ki Sêndhi
karaos sri naranata
panggalihira sumêdhot
kèngêtan marang kang raka
alon dènnya ngandika
bageya Sêndhi praptamu
pamulane sira prapta

mênênga aja anangis
lah payo sira tutura
kang dadi pêrlune gawe
sira pisah lan kakang mas
Urawan matur nêmbah
apan maksih sênggruk-sênggruk
adhuh gusti sri narendra

ulun pêjahana gusti
paduka lamun maksiha
suwala lawan sang katong
rakanta sri naranata
Sang Prabu Kartasura
sabên dintên aprang pupuh
punapa ingkang rinêbat

kêlamun paduka gusti
tan angeman risakira
wadya alit sêdayane
ewon-ewon kang pêjah prang
wit nglampahi ayahan
sintên kecalan puniku
tan sanès paduka nata

gusti ingkang kaping kalih
kapirsa liyaning praja
kêlangkung sangêt nisthane
rêbat praja lawan kadang
lamun paduka karsa
inggih jumênênga ratu
amêngku rat nungsa Jawa

kasuwuna ing Hyang Widi
sampun awit margi nistha
gusti kang kaping kalihe
mintaa mring raka nata
nyuwuna lilahira
kados rakanta sang prabu
lair batinipun rila

Ki Urawan dènnya nangis
asangêt nèng ngarsa nata
sangêt dènnya gêro-gêro
dhuh dhuh gusti sri narendra
dhaharên tur kawula
yèn paduka sang aprabu
tan andhahar atur kula

ulun pêjahana gusti
kawula tan sagêd miyat
mangkana wau sang katong
amiyarsa aturira
nênggih Kyai Urawan
tyasing nata lir pinuluh
sang prabu anênggak waspa

wusana ngandika aris
ingsun ora pisan-pisan
nêdya mungsuh rêbut kraton
iya kêlawan kakang mas
marma ngong mapag yuda
ingkang madêg ratu iku
misuwur anake Amral

pêksa mêngku ing rat Jawi
marmane duk kala aprang
ingsun dulu matakapèn
nalika lukar busana
ya kaya kakang êmas
tyas ingsun durung têrtamtu
bok ta iya kakang êmas

ginawa marang Kumpêni
mrih suyud wong tanah Jawa
dene kang umadêg katong
pan iya anake Amral
pan ingsun wus pratignya
ajura dèn kumur-kumur
angrêbut rat nungsa Jawa

Ki Urawan matur aris
pukulun sri naranata
paduka dipun pitados
saèstu raka paduka
ingkang jumênêng nata
nèng Kartasura puniku
ulun botên munjuk dora

sang nata ngandika aris
yèn mangkono tuturira
ingsun nurut sira mêngko
sun seba marang kakang mas
lah wis sira muliha
ingsun nungkak sapungkurmu
ngong seba marang kakang mas

Ki Urawan matur aris
sang nata mugi dutaa
asowan rakanta katong
ulun sarêng padukendra
dhatêng ing Kartasura
nadyan pêjahana ulun
sang nata kang nguntapêna

sri narendra gya nimbali
Kalêng tan adangu prapta
anèng ngarsane sang katong
Kalêng sira ingsun duta
marang ing Kartasura
saosêna layang ingsun
marang kangmas sri narendra

Dêmang Kalêng sampun tampi
nuwala saking sang nata
sêksana nêmbah gyalèngsèr
lajêng wau lampahira
kang ngiring mung sêdasa
numpak turôngga sêdarum
tan winarna anèng marga

Kartasura sampun prapti
enjing nuju sri narendra
miyos sewaka sang katong
andhèr ingkang wadyabala
Ki Dêmang Kalêng prapta
Nrangkusuma kang jinujug
lajêng katur sri narendra

dutanya ri paduka ji
prapta nyaoskên nuwala
sigra pinundhut surate
sigra katur sri narendra
wong apa kang dinuta
manêmbah sarwi umatur
kawula mantri pamêdal

dyan binuka patêmbayèng tulis
katur sêmbah ingong
rinta Nata Prabu Ngalagane
kunjuk raka kangjêng sri bupati
ingkang madêg aji
kutharja winangun

ulun nyaosakên pati urip
ing padanta katong
awit amba asangêt lêpate
kumapurun kumawani jurit
gêntosing rama ji
tuwan kadang sêpuh

marma ulun tumangguh ing wèsthi
tan uningèng yêktos
yèn paduka kang umadêg rajèng
gumrahing tyang kang umadêg aji
sutèng Amral yêkti
warta kang misuwur

duta ulun Natabrata uni
aturipun mring ngong
langkung sangêt pangamandakane
dupi prapta abdinta pun Sêndhi
ulun uning yêkti
kang jumênêng ratu

jêng paduka mila rinta mangkin
inggih yun asaos
ngaturakên ing pêjah gêsange
pan sumôngga ngayunan kaka ji
ingkang sêrat titi
mangkana sang prabu

lir jinait raosing panggalih
sru karontog-rontog
sri narendra alon andikane
undhangana wadyabala mami
sun mapag si adhi
Soma budhal ingsun

duta sampun winangsulan tulis
Ki Kalêng wotsinom
lèngsèr saking ngarsanira rajèng
tan winarna lampahirèng margi
ing Kuwêl wus prapti
dyan tumamèng ngayun

kang caraka ngaturakên tulis
mring sang prawira nom
wus tinampan binuka sêrate
kang ukara bêbukaning tulis
tumrap ari mami
ing pandonganingsun

sira adhi ngaturi kintèki
wus katur maring ngong
sun tupiksa yayi surasane
iya liwat ing tarima mami
dene ingsun yayi
Soma budhal ingsun

Natèng Nglaga duk amaos tulis
pitêdhan sang katong
sakêlangkung sukane galihe
Ki Urawan sigra dèn timbali
sinungan udani
sêrate sang prabu

wadyabala pan wus dèn undhangi
waos kinèn bongkok
datan ana kang malang karsane
tan cinatur ing laminirèki
wuwusên sang aji
ingkang arsa mêthuk

asiyaga sagung pra dipati
gumêrah punang wong
pra punggawa samya nangkil kabèh
para mantri pan anata baris
barising Kumpêni
anggamêng lir mêndhung

ya ta têdhak saking pôncaniti
wau sang akatong
ambêlabar kang wadyabalane
warna-warna gêgaman ngajurit
wus prapta ing Piji
kang wadyabala gung

prapta sagung wau sri bupati
gumuruh punang wong
dadya baris lèr lèpèn pêrnahe
sri narendra angantos kang rayi
wuwusên sang aji
Natèng Nglaga wau

budhal saking Kuwêl sri bupati
kang wadya gumuroh
waos benang munggèng ing ngarsane
pratandhane kalamun sayêkti
tan pisah duta ji
samarga angimur

tan kawarna wau sang apêkik
lan Sêndhi tan adoh
kawarnaa wau ing lampahe
kang pangarsa ing Piji wus prapti
Kodhokngorèk muni
lor kali gumuruh

sampun prapta sabrang lèr sang aji
Natèng Nglaga miyos
Jêng Suhunan Prabu Mangkurate
têdhak saking turôngga sang aji
tumingal sang aji
Natèng Nglaga wau

ingkang raka ngagêm cara Wlandi
asalah dènnya non
wadyanira kinêjepan kabèh
ingudharan waosing prajurit
prasami mêrpêki
ing dêdamêlipun

samya nyandhak gêgamane sami
lor gègèr gumuroh
kothang-kathung kumêpyur manahe
Ki Urawan asru dènnya nangis
kadospundi gusti
têmahan kadyèku

Dyan Urawan nangis jêrit-jêrit
dhuh gusti sang katong
jêng paduka lukara pangangge
rayi tuwan supe paduka ji
Prabu Mangkurat glis
busana rinacut

cara Wlandi ngagêm cara Jawi
ngalela sang katong
Dyan Urawan matur wor tangise
ngasih-asih aturnya wor tangis
gusti paduka ji
pirsanên satuhu

Natèng Nglaga nèng kiduling kali
kang raka sabrang lor
kawistara sasolah bawane
datan samar sarêng cara Jawi
gya nabrang tumuli
Urawan tan kantun

sampun prapta ênggène sang aji
tundhuk lan sang katong
ingkang rayi pinêngkul janggane
sri narendra waspanya drês mijil
manêmbah sang aji
mangusapi lêbu

pra dipati sami sukèng galih
mulat sang karongron
sri narendra alon timbalane
marang sagung kang para dipati
ngabêktia sami
marang ariningsun

ya ta wau kang para dipati
angujung kumroyok
sampunira wangsul panggonane
nulya sagung kang para upêsir
nung-anung Kumpêni
tabeyan sêdarum

sinêngkalan tundhuke nrêpati
mring kang raka katong
toya muluk obah rêksakane
ya ta sêmana budhal sang aji
gumêrah nèng margi
tan kawarnèng ênu

sampun rawuh sajroning nêgari
nata angêdhaton
ingkang rayi wus sinung pêrnahe
padalêman kapatihan dadi
sinungan palinggih
siti kalih èwu

wusnya enjing ngandikan kang rayi
manjing ing kêdhaton
sri narendra kalangkung onênge
mring kang rayi wus tumamèng ngarsi
ya ta ingkang rayi
alon aturipun

amba nguni wus umadêg aji
nèng Plèrèd kêdhaton
asêsilih PrabuNgalagane
mangke lamun maksih ana nami
saru praja aji
sigug ing kêprabun

sri narendra suka ing panggalih
adhuh ariningong
luwih bênêr yayi mas ature
sira muliha aranta lami
Pangran Adipati
Pugêr trahing madu

ingkang rayi nuwun awotsari
dhawuhipun kang raka narendra
kunêng ingkang winiraos
pra bupati sêdarum
ing pasisir kilèn Samawis
sami kinèn budhala
mring Salinga nglurug
sang nata jêngkar ngêdhatyan
kang nindhihi ing yuda Dipati Têgil
Tumênggung Mangkuyuda

Natayuda Surônggakarèki
dhawuh dalêm yèn unggul ing yuda
Si Namrud asor yudane
sirnakêna sêdarum
nak putune aja na kari
tumpêsên bayi lanang
kang wadon sêdarum
kabèh padha boyongana
winitara wadyabala kang lumaris
nêm èwu kathahira

sampun budhal sagêgaman jurit
tan winarna lampahirèng marga
anèng Gumêlêm praptane
tata pakuwonipun
ingkang baris sampun rinakit
gêntia kang kocapa
wau kang winuwus
Raja Namrud amiyarsa
lamun baris Kartasura sampun prapti
arsa ngrabasèng yuda

gya parentah wadyanira sami
asiyaga kêprabon ngayuda
amapag ripu karsane
wus agêng barisipun
têngarane bêdhug tinitir
wadya pasisir nêmbang
têngara gumuruh
kang bêndhebèri tinêmbang
pra dipati sami ngawaki ajurit
angantêp ing ayuda

bêndhe bèri tinabuh tinitir
pan sumahab wadyabala mangsah
wong Salinga akêkêdhèr
wau Sang Raja Namrud
lan Pangeran Pamênang nênggih
prasami magut yuda
rame prangnya campuh
amêtokkên pangabaran
Raja Namrud pangabarane tan dadi
sampun karsaning Suksma

wadyanira kathah ingkang mati
têtumpêsan Namrud balanira
tan ana tahan mimise
wus bodhol barisipun
pra dipati sami angungsir
Raja Namrud kacandhak
rinampog wus lampus
wau Pangeran Pamênang
wus kacandhak sêmana cinêpêng aglis
mring sagung pra dipatya

wong Salinga tinumpêsan sami
nadyan bocah yèn lanang pinatyan
wadon binoyongan kabèh
para bupati rêmbug
budhal saking Salinga nênggih
ngiringakên boyongan
tan kawarnèng ênu
wus prapta ing Kartasura
pan Pangeran Pamênang wus dèn sedani
anèng ing kamandhungan

datatita lingira ing nguni
Kartasura sêmana wus rêja
tan wontên kara-karane
Lônda wus sami mantuk
pan ginanjar sinung nêgari
Carêbon lan Pasundan
pinaringkên sampun
lawan Jêng Sunan Mangkurat
anyanggupi wêragad obat lan mimis
ingkang dèn angge aprang

myang bêlônja kalanira jurit
jêng suhunan sanggup angulihna
sarta Wêlônda patine
ingkang mati prang pupuh
jêng suhunan sanggup maringi
sêmana wus pamitan
marang sang aprabu
kang jaga ing Kartasura
mung rongatus asaos karsa sang aji
Sang Aprabu Mangkurat

tinilaran kapitan satunggil
litnanipun apan mung sêkawan
mung satunggal lopèrèse
sigra budhalan sampun
sakathahe wadya Kumpêni
saking ing Kartasura
Sêmarang jinujug
pan sarwi ngupaya papan
ing Sêmarang sêmana dipun lojèni
sarta idi sang nata

tan winarna kang anèng jêladri
ingkang mantuk marang Batawiah
sira Amral Hèlduwèlbèh
gêntia kang winuwus
ingkang babad karya nêgari
andina dandan-dandan
swarane gumuruh
sagunge kang wadyabala
pan andina-dina dènnya nambutkardi
wisma myang kalangênan

ya ta wau sagung pra dipati
samya gunêm kuwatir ing praja
sagunge wadya Bagêlèn
pra mantri maksih kumpul
maksih wontên Pangran Dipati
ing Pugêr panggenannya
wus dadi kang rêmbug
satêngah rêmbug mangkana
yèn maksiha anggèr tinunggu ing mantri
mênawa bokmênawa

kêni bineka ing wadya alit
dadya katur rêmbaging punggawa
sang nata pangandikane
ya bênêr pikir iku
ing mulane adhi mas dhingin
lawas tan seba-seba
marang jênêng ingsun
kêna binangus ing bala
sri narendra kang rayi dipun timbali
Dipati Pugêr prapta

angandika wau sri bupati
hèh adhi mas dèn kaparèng ngarsa
marma sun undang riningong
manira ayun wêruh
uwongira kang lami-lami
miwah wongira anyar
manira yun wêruh
Pangeran Pugêr tur sêmbah
pan sumôngga kang wadya dipun timbali
sumaos ngarsa nata

kawan dasa kathahe pra mantri
padha wangun tur asura-sura
sang nata pangandikane
marang kang rayi wau
apan iku wongira lami
lawan wongira anyar
ing suwarnanipun
pantêse prawirèng yuda
Pangran Pugêr umatur sarwi wotsari
nika tyang ulun lama

yèn ajaa uwongira lami
pêsthi adhi iku bocahira
arsa sun kunjara kabèh
iku kang ngadu-adu
lamun iku wongira lami
dadine sun apura
yèn sira kang nanggung
Dipati Pugêr tur sêmbah
pan sumôngga ing karsa paduka aji
kawula tan lênggana

sri narendra angandika aris
ing Bagêlèn adhi ingsun pêcah
sun èkêt sun lawe-lawe
sakèh punggawaningsun
kabèh padha duwea yayi
iya sathithik sewang
kang rayi wotsantun
sumôngga karsa paduka
kunêng wau sang nata gênti winarni
sasampunnya antara

tunggal warsa nanging gantya sasi
ya ta wontên gêmpalan carita
ing Batawiah wiyose
wontên jama linuhung
pinangkane saking ing Bali
dama katula-tula
duk ing mulanipun
Pangeran Rôngga Sêtata
kang adarbe putra ical kala alit
milwanèng Batawiah

nênggih wontên kang winuwus malih
Kapitan Murnê Sri Batawiah
adarbe têtukon lare
lagya mur pitung taun
duk tinumbas saking ing Bali
pêkik suwarnanira
Kaptin Mur puniku
sêlaminira atumbas
lare iku Kapitan Untunge prapti
dagang myang lênggahira

minggah mayor nulya komasaris
tan alami minggah idlir rolas
adagang kathah bathine
dadya sugih kêlangkung
angungkuli sêsami-sami
Idlir Mur duk sêmana
rumaos ing kalbu
yèn rare kang mawa bêgja
wus ingambil atmaja sinung wêwangi
Ki Untung namanira

pan ingugung sapolahirèki
duk sêmana wusing lama-lama
diwasa akèh umure
mêmpêng birainipun
ya ta Idlir Mur ingkang winarni
darbe atmaja nonah
endah warnanipun
sêdhênge birai sêkar
sinadulurakên lan Ki Untung nênggih
tan pisah sadinanya

nanging nonah rêmêne kêpati
mring Ki Untung dadya lama-lama
de wus sami biraine
kirda lawan Ki Untung
pawèwèhe tan pêgat gili
arta myang rajabrana
sinungkên Ki Untung
nanging Ki Untung sêmana
datan arsa asimpên dunyanirèki
kinarya prasanakan

lami-lami pudhaking Kumpêni
pinarsanak agung winewehan
apa barang sasukane
dunyanira Idlir Mur
cinêlêran raina wêngi
nanging datan kinarya
kasugihanipun
sinungakên sanakannya
pan sêdaya punika dipun tuwuki
lumintu salaminya

pudhak Kumpêni sami wong Bali
wênèh Bugis ingkang pinarsanak
wus kathah sêsanakane
wêtara wolung puluh
pan sêdaya pudhak Kumpêni
prasami kapotangan
wênèhana muwus
apa kang sun walêsêna
mring Ki Untung mênawa amanggih kardi
sun walês lara pêjah

Idlir Êmur mangke kang winarni
wruh dunyane mangke kathah ilang
tan wiyarsa yèn anake
kirda lawan Ki Untung
angulêri dunyanirèki
pan anakira nonah
ingkang ngawut-awut
iku marang bandhanira
dyan cinêkêl Ki Untung dèn jêmpalani
rinangkèt têngah pêjah

datan arsa suwalèng ing kapti
mung asambat mintak ampun tuwan
Idlir Mur ngrês manahe
ya ta ngapura sampun
sawusira ngalami-lami
tan mari solahira
nonah lan Ki Untung
duk sêmana kawênangan
mring Idlir Mur dènnya kirda pukul kalih
nèng gêdhong pajungutan

dyan cinêkêl mring Idlir Mur aglis
liwat gusar Ki Untung sêmana
sinèlèh bêlokan gêdhe
nonahira sinapu
ya ta wau ingkang winarni
Ki Untung nèng bêlokan
langkung kawlasayun
pan akathah rowangira
wong dadosan sawidak yèn winitawis
sampunnya lama-lama

ya ta Untung pan amuwus aris
mring rowange anèng ing bêlokan
sanak-sanak ingsun kabèh
paran ta dayanipun
ora anakang duwe budi
rèhning padha lêlaran
rowange sumaur
hèh Untung luwih lêngkara
duwe polah dene ta bêlokan wêsi
lan gêdhong tinutupan

tur kinunci jinagan Kumpêni
paran dayane gonira polah
Ki Untung alon wuwuse
mênawa na pitulung
Hyang Suksmana marang ing dasih
pan kuwating kawula
saking ing Hyang Agung
rewange malih angucap
sira iku Untung pan luwih kumaki
sun iki wong wus tuwa

nèng bêlokan têlung puluh sasi
lawan ingsun ora mangan-mangan
prandene têka mangkene
sira iku kumênthus
pêksa guna tan wruh ing wèsthi
môngsa sira bejosa
marang ajèr ajur
kowe manèh yèn enjuha
angakali bubrahkên bêlokan wêpi
bocah isih taruna

Ki Untung mèsêm angucap
tan rêmbug lan sira mami
wong akèh sun jak pikiran
sira sakarêpirèki
ingsun ora udani
Ki untung alon amuwus
hèh sanak-sanak ingwang
yèn ana bisa nguculi
iya kayaparan dadi rêmbugira

sami nauri wong kathah
yèn ucul sing sira mami
kabèh sanak-sanakira
paran ing rèhira dadi
tumbukna gunung wêsi
ala nèng bêlokan lampus
Ki Untung gumyang suka
sikile dèn unus aglis
sampun ucul saking ing wêsi bêlokan

sami cingak kang tumingal
tarung kon sawidak kalih
inguculan sêdayanya
nèng blokan mung kari siji
janma ingkang nyampahi
ya ta wong kang sampun ucul
sarêng dènnya angucap
paran karêpmu sêmangkin
mêngko ingsun uwis ucul saking sira

Ki Untung wangsulanira
sun arsa ngamuk Kumpêni
kabèh paran karêpira
sêdaya sami nauri
nadyan ambubrah loji
nora suminggah sêdarum
mung golèkna dandanan
lan golèk sarapan sami
dimèn sêgêr iki badan ingkang lêsah

Ki Untung mèsêm angucap
wis padha mênênga sami
mêngko nora suwe ingwang
Ki Untung anulya mijil
dinêdêl ponang kori
wus malêsat kuncinipun
Ki Untung sigra mêdal
ngandhut patrêm tapak nênggih
mung sênyari gêdhene wus praptèng jaba

kang jaga pinatrêm pêjah
datan kongsi amindhoni
pinasang malih kuncinya
Ki Untung sigra lumaris
sanake dèn ulari
wontên sawiji kapêthuk
sigra angrangkul nulya
sarwi lara-lara nangis
hèh Ki Untung kayaparan polahira

lawase nandhang lêlaran
ingsun ora bisa tilik
mêngko katêmu nèng jaba
lah payo sun gawa mulih
Ki Untung atut wuri
sapraptane wismanipun
sanake sami prapta
tinuturan anèng margi
kathah prapta sanake sami karuna

Ki Untung alon angucap
sun jaluk gêgaman jurit
aja na mèlu maringwang
sanake sami nauri
yèn na karêpirèki
iya kang mawa pakewuh
kabèh ta sanakira
sêdya labuh lara pati
malês bêcik Untung alon saurira

sun tarima sanak ingwang
prasêtyane marang mami
mung ingsun jaluk gêgaman
lawan sêga iwak sami
panganan kinang malih
payo atêrêna iku
nuli bali manira
sigra pawong sanaknèki
anggawani kêris cundrik miwah pêdhang

tuwin waos cêcebolan
anulya binêkta aglis
sêksana sampun umangkat
têlu sanaknya kang ngiring
gawa gêgaman jurit
ana ingkang gawa sêkul
panganan miwah kinang
sêmana wayahirèki
pukul wolu duk Ki Untung wêdalira

lampahira sampun têbah
anèng ing pambêlokan sêpir
sarêng gilir ingkang jaga
Kumpêni siji ingiring
Kopral Ki Untung nuli
gya anarik patrêmipun
pinatrêm sampun pêjah
koprale sigra marani
arsa mêdhang pinatrêm sampun pralaya

ingkang anèng ing kunjara
sêdaya wus sami mijil
berag-berag manahira
nulya kinèn sami bukti
kumaroyok abukti
wong sawidak sami kêmbul
wus mangan nulya nginang
gêgamanira wêradin
ana milih kêris cundrik pêdhang tumbak

wong sawidak wus wêrata
lajêng sami ngati-ati
nèng jawi gêdhong atata
ya ta litnan kang winarni
pambêlokan kang jagi
nora prapta nganti dangu
gya kinèn anumpiksa
sareyan ingkang lumaris
lampahira sampun prapta pambêlokan

kagèt wau duk tumingal
jawi gêdhong ana baris
gêdhong mênga sareannya
tumingal rewangnya mati
nulya lumayu bali
matur marang litnanipun
litnane tur pariksa
marang obrusing Kumpêni
sigra printah mukul tambur mangsah aprang

wadya Kumpêni kumpulan
sabêrgada kang lumaris
sampun prapta pakunjaran
Kumpêni angêpung aglis
ya ta Ki Untung nuli
ngabani mring rewangipun
nêmpuh wadya Wêlônda
sarêng surak mangsah jurit
kinarutug ing bêdhil datan suminggah

wong sawidak ngamuk rampak
Kumpêni kathah kang mati
caruk kuwêl dènnya yuda
Ki Untung mangsah mangukih
matrêm nyepak dugangi
wadya Kumpêni kèh lampus
Ki Untung kang mrawasa
wong sawidak tandangnèki
solahira kadi buta andon boga

tlas Kumpêni sabêrgada
ing wuri saya kèh prapti
pangêdrale kadi gêlap
Ki Untung rowangirèki
namung kantun sêpalih
akuwêl pangamukipun
Kumpêni kathah pêjah
ing wuri saya kèh prapti
ya ta Untung rewangira sampun têlas

binendrong dening sênjata
mimise kadi gurimis
Ki Untung kantun piyambak
rinêbut ing kanan kering
kang nyikêp dèn patrêmi
kinalang kinêpung-kêpung
mêdal sing lojisamya
saparane dèn bêdhili
anyalimpêt marang bètèng alang-alang

Kumpêni sami kelangan
ing ngriku dèn osak-asik
Ki Untung datan kêpanggya
bubar sagunging Kumpêni
misuwur sanêgari
Untung sing bêlokan ucul
ngamuk akèh rowangnya
ucul wong sajroning sêpir
sami ngamuk tumpês wor lawan Wêlônda

tintrim wong sa-Batawiah
ya ta kang winuwus malih
Ki Untung dènnya singidan
bètèng lang-alang tri ratri
momor mring nêgri malih
ngulari sanakanipun
kathah ingkang kêpanggya
Ki Untung dipun tangisi
sami ngucap sêdaya arsa tumuta

Untung ingsun mèlu sira
anglabuhi lara pati
malês kabêcikanira
tigang dasa atut wuri
mangkat saking nêgari
lumampah ing wanci dalu
tan kari gêgamannya
bètèng alang-alang prapti
karya wisma sampun miranti sêdaya

sabên ari sami prapta
pawong sanakira nênggih
kalih tiga myang sakawan
lami-lami pan kawarti
marang sanakirèki
sêmana prasami kumpul
kawarna Batawiah
pangagêngira Kumpêni
dèrèng mirsa Untung nèng bètèng lang-alang

Ki Untung sanakanira
sakeca dènnya kêpanggih
janma satus kathahira
ingkang madosakên bukti
pan Ki Untung pribadi
wira-wiri mring praja gung
momor tan kawuningan
mangkana cinatur malih
yèn Ki Untung amomor marang nagara

sawêdale saking praja
patrême tapak tinarik
winor lan suruh candhikan
amêthuk Kumpêni siji
tuwin Kumpêni kalih
tiga gangsal tuwin catur
anulya pinaranan
wus pêrak ingkang Kumpêni
gya kinêbyok dening suruh cêcandhikan

aniba datan sêsambat
sabên kapêthuk Kumpêni
kinêbyok ing suruh pêjah
yèn wus asar ingkang wanci
ing marga agêng tintrim
sabên ari dados suwung
lama-lama kapirsa
marang pangagêng Kumpêni
yèn Ki Untung tingkahnya kadi mangkana

sêmana pinarantenan
satêngah pat pacak baris
barise datan katingal
dhêdhêg sajawining margi
Kumpêni tan kaèksi
pinakan Kumpêni satu
Ki Untung duk sêmana
pinuju langkung nèng margi
mêdal saking jroning kitha Batawiah

kinêbyok suruh palastra
Kumpêni mêdal prasami
lajêng ambrondong sênjata
Ki Untung lumajar gipih
binarondong ing bêdhil
cinêgatan marginipun
Ki Untung mingêr ngiwa
tinêrajang saking kering
kinêbyokan ing suruh sarwi lumajar

Kumpêni rolas kang pêjah
kopral sêrêsan kang mati
Kumpêni maksih nyênjata
binujung saparannèki
prênahnya sampun prapti
sarewangira Ki Untung
myarsa kang bêdhil munya
saking panggenane mijil
sami mêdal saking ing panggenanira

wong satus sarêng umangsah
ngamuk rampak ambêg pati
tandange lir singa lodra
Kumpêni kathah ngêmasi
mung kari tiga urip
sêksana sigra lumayu
ingkang pêjah sawidak
Kumpêni kang tiga prapti
nèng ngarsane mayor sarwi mêgap-mêgap

matur Kumpêni kèh pêjah
Ki Untung mêngsahnya jurit
wontên bètèng alang-alang
kathah rencangira nênggih
mayor atur udani
dhumatêng tuwan gurnadur
ya ta lajêng parentah
amêpak sagung Kumpêni
sarêng enjing undhang amangundang sata

kunêng dalu kawarnaa
enjingira kumpul sagung Kumpêni
Amral senapatinipun
dene soldhadhunira
Bugis Ambon Mêkasar Wêlônda kumpul
tambure munya brang-brangan
budhal sagunging Kumpêni

tan kawarna anèng marga
bètèng alang-alang sêmana prapti
kawuwusa ta Ki Untung
myarsa Kumpêni prapta
langkung kathah kang rawuh wau Ki Untung
micara mring rowangira
nêdha sarêng angêmasi

wadya Kumpêni umiyat
yèn Ki Untung sampun atata baris
Amral angabani gupuh
sigra Kumpêni mangsah
suwarane sênjata lir gunung rubuh
pêtêng kukusing sêndawa
sigra Ki Untung ngabani

hèh sanak payo umangsah
ngamuk rampak nusup kukusing bêdhil
wadya Mêkasar anglambung
ngêbyuki kering kanan
ramening prang Ki Untung angamuk punggung
manêngah sarewangira
wong satus wuru ing jurit

ngiwat-ngiwut ngering nganan
wong Kumpêni akèh rusak ngêmasi
Bugis Ambon akèh lampus
Sêmbawa myang Mêkasar
wong Kumpêni ing wuri kathah kang rawuh
Ki Untung sarowangira
kadi buta môngsa daging

dèn urugi ing pêpêjah
datan pêgat pangêdrèle Kumpêni
lir gêlap sasra ambarung
gurnat lawan gurnada
gutuk api lir pendah udan kadulu
Ki Untung pangamukira
tan pisah agolong pipis

kinarutug mimis tiba
sira Untung lir pendah Jayèngmurti
dèn êbyuk wadya Mêdayun
siji amusuh lêksan
siji wutuh ingkang lêksan kathah lampus
Kumpêni kèh kasulayah
wangke wor susun atindhih

saari dènira yuda
rowangira Ki Untung kèh ngêmasi
sawidak kèhe kang lampus
wong Kumpêni punika
Bugis Ambon Sêmbawa ingkang alampus
utawine wong Mêkasar
kathah tatu kathah mati

kêlangkung ngênês ing manah
wadyanira Ki Untung ingkang kari
amung kantun patang puluh
sapih ingkang ayuda
awit nênggih saking kasaput ing dalu
Kumpêni mundur sêdaya
mring salêbêting nagari

rong bragada ingkang pêjah
ya ta wau Ki Untung kang winarni
sadalu agunêm rêmbug
Ki Êmbun lon angucap
paran iki iya budimu Ki Untung
lamun awèt mêngkenea
sayêkti nora kuwawi

amungsuh wong sanagara
yèn sirarsa payo padha angungsi
Ki Untung alon sumaur
apa sakarsanira
ngêndi ingkang patut ingungsia iku
Ki Êmbun alon lingira
ing Cêrbon iku prayogi

Sunan Carêbon punika
lamun wani ngukuhi mring sirèki
ya ta Ki Untung anurut
ing dalu dènnya budhal
ngidul ngetan lampahnyanjog ing Cianjur
wong patang puluh tan pisah
gêntia ingkang winarni

saundurira ayuda
wong Kumpêni sadalu ngati-ati
prasami abaris tugur
atutup lawang kutha
mriyêmira pinasang plataranipun
ing dalu tan kawurcita
ya ta kawuwusa enjing

gumêrah yun magut yuda
pan kinêrig sagung wadya Kumpêni
budhal swarane gumuruh
ing marga tan winarna
praptèng bètèng alang-alang panggih suwung
Amral amatah kapitan
pêpitu kinèn ngulati

myang wadya Kumpêni Islam
pra kapitan pêpitu kang tinuding
lawan wadya patang atus
têtindhihirèng lampah
Tuwan Mayor Bèdrêmol wastanirèku
sigra budhal kang gêgaman
angidul ngetan lumaris

ya ta ingkang kawuwusa
lampahira Ki Untung sampun prapti
anèng ing tanah Cianjur
Carêbon sawetannya
sêdyanira Ki Untung ingkang jinujug
nêngêna Untung lampahnya
Sultan Carêbon winarni

darbe abdi kinasihan
pinèt putra aran Dyan Surapati
Sultan Agung asihipun
ngugung ingêla-êla
wênang nglampus uwong tanpa dosa iku
mangkana Ki Surapatya
ambêburu

mring wanadri

bêgta satus rowangira
sasikêpe ngayuda datan kari
lêmbing sênjata myang tulup
pêdhang tamèng nèng asta
Radèn Surapati ing wana wus rawuh
alèrèn anèng ing marga
sarewangira miranti

wadya anèng kering kanan
kawuwusa Ki Untung sampun prapti
Carêbon têlatahipun
lumaku wanawasa
praptèng wetan Radèn Surapati dulu
kagyat dènira tumingal
wong lumaku ting kulicir

kang dèn iring rare pelag
Surapati ngatag wadyanirèki
lah andhêgêna wong iku
ingsun arsa têtanya
kang dèn iring undangên mring ngarsaningsun
Ki Untung sêmana prapta
ing ngarsane Surapati

Dyan Surapati têtanya
sira iki adhi wong têka ngêndi
miwah kang sinêdyèng kayun
sapa ta namanira
sira Untung alon dènira umatur
kawula ing Batawiah
inggih pudhaking Kumpêni

kesah kawula punika
apan dipun wasesa ing Kumpêni
ingkang kula sêdyèng kalbu
angungsi dhatêng sultan
ing Carêbon mênawi sagêd angukup
angabdèkakên kawula
dene tyang kawêlasasih

Surapati osiking tyas
rare iki sun wêtara ing ati
solah tata tur asêmu
dudu trahing urakan
sun wêtara iya têrah bôngsa luhur
yèn katura kangjêng sultan
iku pêsthi dèn kasihi

dhasar gusti kangjêng sultan
rêmên uwongpêkik graitèng lungit
lan maning wong kaduk purun
lamun ta kauningan
marang gusti pêsthi awakku kalungsur
kawuri ngawulaningwang
dadya Surapati angling

adhi sun peling kewala
pan nêgara Carêbon iku cilik
ananging wingit kêlangkung
kabèh ta rewangira
atinggala iya tumbak kêrisipun
sêdaya barundhulana
aja nganggo tumbak kêris

lamun datan mangkonoa
tan kalêbu sira marang nêgari
payo ta kabèh baturmu
padha barundhulana
gêgamane aturêna marang ingsun
iya aku kang anggawa
ing sira marang nêgari

Ki Untung alon angucap
mring rowange asraha kêris mami
myang tumbak aja na kantun
ingaturkên jêng sultan
pan sêdaya sawiji tan ana kantun
mung Ki Untung maksih branggah
dèrèng jinaluk kang kêris

sêksana sami srah gaman
miwah kêris wau Ki Surapati
tinanggapan rowangipun
Surapati lon mojar
kari sira adhi kang dèrèng ngong jaluk
pan rowangira sêdaya
adhi wus apasrah kêris

Ki Untung alon turira
yèn kenginga kula sampyan alimi
dene rencang kula sampun
bêrundhulan sêdaya
mung kawula rahadèn andika tanggung
môngsa sêdyaa punapa
tiyang sêdya ngungsi urip

Dyan Surapati bramatya
apa têmên sira tan pasrah kêris
môngsa bêcika tinêmu
yèn sira mangkonoa
awèh ora iya pêsthi ingsun jaluk
sira iku basakêna
mêndhak kalingan kaèksi

apa nganti ingsun pêksa
ingsun gawa bêbandan mring nêgari
ya ta miyarsa Ki Untung
ngadêg suraning driya
anauri iya nora awèh ingsun
yèn wus pêcat nyawaningwang
kêkanthèn lan raga mami

lah ta payo sakarêpmu
bramatya Dyan Surapati
ngêjèpi marang wadyanya
nubruk mring Ki Untung aglis
Ki Untung asru angucap
marang rowangira sami

amirea dèn agupuh
ingsun dhewe kang ngêmbari
sira wus tanpa gêgaman
wong Cêrbon sarêng nyuduki
ambêdhil miwah anumbak
Surapati anadhahi

sarta ngêmbat watangipun
Ki Untung datan gumingsir
aja ngadu wadyanira
payo kene Surapati
padha atandhing prawira
kêncêng otot prêding kulit

Surapati ngatak gupuh
wadyanira dèn abani
payo sosogên ing watang
gôndra pira wong sawiji
urugana busur pêdhang
Ki Untung ngamuk mangukih

ngajrihi wau Ki Untung
kadi buta môngsa daging
tinumbak nora tumama
wong Cêrbon tan môngga pulih
kang kari mawur sangsaran
tan sumêdya pulih gêtih

Dyan Surapati lumayu
sêdya wadul ing sang aji
Ki Untung ingkang winarna
rowange sêdaya prapti
angrubung prasami lênggah
kathah kang sami nangisi

apirêmbagan Ki Untung
mring rowangira ling aris
dawêg anyimpang kewala
mênawi dipun balèni
mring tiyang begal punika
Ki Untung alon nauri

kang ora-ora sirèku
lawan wong sêdya basuki
pêsthi anêmu raharja
Ki Untung lajêng lumaris
kêlawan sarowangira
kawarnaa Surapati

dènira lumaku rawuh
anèng sajroning nêgari
lajêng tumamèng jro pura
sultan anuju siniwi
Surapati prapta nêmbah
ya ta lajêng matur aris

atur wuninga pukulun
abdi dalêm kathah lalis
binegal wontên ing wana
dening budhaking Kumpêni
ingkang saking Batawiah
pun Untung ingkang wêwangi

dene samangke pun Untung
lajêng lumêbêt nêgari
kèndêl ing marga prapatan
Sultan Carêbon lingnya ris
hèh gandhèk lah timbalana
Ki Untung sêmana kerid

sarowangira tut pungkur
Ki Untung marêk pribadi
prapta ngarsanira sultan
ing Carêbon ngandika ris
marma sun timbali sira
Untung marang ngarsa mami

sun arsa tanya satuhu
sira prapta praja mami
iku pira rowangira
Ki Untung nêmbah turnya ris
gusti namung kawan dasa
jêng sultan ngandika malih

Si Surapati liwat dur
culika sikara budi
durung ana luwangira
uwong patang puluh wani
marang uwong satus begal
dene ngong la-êla luwih

têmah nyukêri prajèngsun
wusira dipun pirsani
jêng sultan kêlangkung duka
pinikut Ki Surapati
lajêng kinèn mêjahana
Surapati dèn suduki

anèng têngah alun-alun
Dyan Surapati wus mati
sultan aris angandika
Untung ingsun wus udani
sêdyanira sira prapta
ana ing nêgari mami

sumêdya ngungsi sirèku
ya bangêt tarima mami
nanging ingsun tan kuwawa
ngukup wit nêgri sun cilik
sira banjura mangetan
angungsia mring Mêntawis

apan iku ratu agung
baudhêndha nyakrawati
agung kang wadya punggawa
prayoga yèn sira ungsi
wis sira nulya mangkata
ingsun têka angamini

lan sira sun wèhi juluk
aran Radèn Surapati
apan wus pinasthi sira
dadi satrune wong kapir
Ki Untung nuhun aturnya
nulya lèngsèr saking ngarsi

anèng jawi praptanipun
lawan rowangira panggih
Ki Untung lon wuwusira
hèh ta sanak-sanak mami
timbalane kangjêng sultan
ingsun dhinawuhan ngungsi

marang nêgari Mêntarum
kangjêng sultan tan kuwawi
angukuhi marang ingwang
Carêbon nêgari cilik
apan namung kangjêng sultan
jurung pandonga lan puji

lawan pun pinaring juluk
aran Radèn Surapati
lan maning ingsun pinêca
ing satêdhak turun mami
apadene awak ingwang
dadi satrune Kumpêni

lah sira bapa wong sêpuh
mêngko sun wèhi kêkasih
Bun Jêladri aprayoga
dadi pangidhêpannèki
sakèh sanak-sanakira
sêdaya sami nauri

iku bênêr kakang Êbun
karsane Dyan Surapati
sira mamugari lampah
wong tuwa tinari-tari
kabèh mung darma lumampah
samubarang rèhirèki

dene wus waspadèng kewuh
radèn pan maksih taruni
sira kang maryogèng tindak
wus mangkat sarowangnèki
budhal saking ing nagara
mangetan Dyan Surapati

ing Têgal kamargan wau
Pamalang dipun langkungi
gantya wau kawarnaa
Kumpêni ingkang nututi
nèng Cianjur kèndêlira
pan sampun miyarsa warti

mangetan wau Ki Untung
tan pisah sarowangnèki
Kumpêni ajrih ngungsira
wus têbih saking Bêtawi
nguni ajrih prawiranya
Ki Untung langkung sinêkti

apan sampun pitung dalu
anèng Pasundhan Kumpêni
kumpul sagung wong Pasundhan
nèng Cianjur pacak baris
kang para mantri sêdaya
parentahira Kumpêni

sagunge janma kang langkung
sêdaya kinèn mirsani
kêlamun jangkêp sêdasa
yèn tan bêkta gramèn nênggih
punika kinèn nyêkêla
bok Ki Untung gêgirisi

