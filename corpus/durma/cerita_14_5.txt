muhung raja putrèng Malawa tan obah
kinubêng ing wêwasi
puthut lan pra bambang
nglela nèng pabaratan
Kartiraga matur aris
dhuh gustiningwang
dawêg mundur tumuli

wadyèng Paranggubarja larud sadaya
tan kawawa nangguhi
kathah ingkang pêjah
kinêmah ing raksasa
têtiyang ing Ngarcamanik
wasi jêjanggan
bambang manguyu cantrik

dèrèng nate mêmêngsahan lan danawa
netranira mucicil
untune angrangap
paran margane mênang
lêhêng mêngsaha gambili
katak katela
mèsêm rahadèn angling

yèn sirajrih kabèh lah padha muliha
marang ing Ngarcamanik
marêka jêng eyang
aturna sêmbah ingwang
nadyan tumêkaèng pati
aprang lan ditya
sun tan nêdya ngoncati

Radèn Danurwenda mojar aywa maras
yèn maksih jênêng mami
bauningsun kiwa
kêlar buta salêksa
nahan gantya kang winarni
ingkang dinuta
midêr anjajah nagri

Kyana Patih Bathikmadrim sampun lama
dinuta ing sang aji
ngulari kang putra
sangkin kalunta-lunta
lampahira tanpa kanthi
kulambi tambal
atêkên wuluh gadhing

duk miyarsa swaraning prang pinaranan
ing prabatan wus prapti
radyan kalih mulat
tan samar tingalira
têdhak saking ing turanggi
sarêng umara
angrangkul kanan keri

adhuh uwa baya andika dinuta
ing rama sri bupati
ki patih sakêdhap
indung mring rajaputra
dangu prastawèng pangaksi
yèn narpatmaja
ingaras ganti-ganti

èsmu waspa wuwuse mantri wisesa
anggèr kapasang yogi
pun uwa dinuta
ing ramanta narendra
miwah ing ibu kêkalih
nusul ing radyan
lami anjajah nagri

adhuh gusti wêlasa marang sudarma
dawêg kondur tumuli
rahadyan ngandika
nadyan ingsun muliha
uwa yèn wus rabi putri
amapat sewang
kang sun tuku ing jurit

lagya eca ngandika danawa prapta
anggêgila sru angrik
anggro pêtak-pêtak
ana ngayat badhama
rahadèn kalih tan gingsir
kinalang-kalang
ing wil anggêgirisi

mangsah radèn kalih anarik curiga
kinrubut ing rasaksi
lumarap lir kilat
kêbat kaliwat-liwat
cukat kêsit kadya thathit
anglir ampuhan
panggroning ditya kanin

wuru riwut pangamuke narpasuta
anuduk anampiling
wil pating gulimpang
watgata jaja bêncah
rampas bau pukang suwir
wadhuke bêngkah
kèngêr cêngêl kuwalik

tuhu lamun prawira putrèng Malawa
sumbare kèh kawijil
sinaut malumpat
andhupak murdèng ditya
rêmuk utêkira mijil
ingkang pinancal
sêmpal baune mati

pira-pira padhêm kacundhuk ing katga
bêsèr kulite mati
punggêl wulu pêjah
ingkang kasampar sigar
Rênggutmuka Sônggalangit
myang Anggisrana
sami danawa julig

ngambak-ambak wangkening ditya palastra
Singawrangas ngêmasi
lan Juranggarawah
tanapi Gunungrêbah
Kalakathung Klênthingmungil
samya palastra
macan-galak ngêmasi

têtumpêsan para punggawa danawa
Patih Kumbalagêni
mangsah ngundha gada
sêsumbar nguwuh lawan
Bathikmadrim anadhahi
angikal gada
pagut patih lan patih

asru mojar Gumbalagêni hèh sapa
satriya ranirèki
Bathikmadrim lingnya
ngong patih ing Malawa
pinunjul sudira sakti
jayèng ayuda
wudhu datanpa tandhing

asru mojar Patih Kumbaladahana
ladak bangêt si kêring
prayoga mundura
môngsa sira kêlara
nadhahi panggada mami
matyanta krodha
Bathikmadrim nauri

ayonana duk ingsun maksih wêwuda
tate mungsuh rasaksi
nyepak êndhas buta
rasane ingkang manah
saksat mungsuh kirik gudhig
mara ngêraha
sipi ingsun oncati

krodha butêng Kumbalagêni anggada
prayitna Bathikmadrim
atangkis lan asta
wangwang asru sinêndhal
gada wus rinêbut kêni
winalês sigra
Patih Kumbalagêni

pinupuh ing gada murdanira bêncah
rêbah wus angêmasi
Bathikmadrim mojar
mêngko maning wus tuwa
wêdia buta mrangingis
barênga mara
buta yèn ana kari

êndi silih warnane danawaraja
sun kêmbari pribadi
ing rana lan asta
merang yèn nganggo gaman
sun tuntune kaya anjing
karya pangewan
myarsa sang danawaji

dahat krodha mangsah mutêr gadanira
pinupuh Bathikmadrim
panggah datan indha
gada rêmak wor kisma
Kalawrêdati sru angling
si tuwa bôngka
ngucap ladak kumaki

Bathikmadrim nuksma ing dipôngga nata
mêta nujah sang aji
wruh yèn mungsuhira
anuksma ing dirada
ginada pêjah wor siti
ngalih ing menda
ambijig wanti-wanti

datan obah suka sang danawaraja
mulat ing Bathikmadrim
anuksma ing menda
ginada wor pratala
nulya ngalih Bathikmadrim
nuksma ing kidang
salumbung gêng ngajrihi

sru ginada rêncêm awor lan pratala
Ki Patih Bathikmadrim
wus ubayanira
ing kono sirnanira
datan kocap-kocap malih
sang narpaputra
kalih awas ningali

ing patine Bathikmadrim èsmu waspa
pangèsthinirèng galih
mendah kangjêng rama
dukane marang ingwang
sirnane si uwa Madrim
yakti tan ana
jêjêndhuling nagari

sun belani uwa patih patinira
mangsah rahadèn kalih
latah Danawendra
rare sapa ranira
warnanira pêkik-pêkik
eman palastra
aywambêk pêksa wani

anauri aranku Anglingkusuma
putrèng Malawapati
iki ariningwang
ran Radyan Danurwenda
sira sun karubut kalih
ing prang pragola
padha arêbut pati

sangkin suka gumuyu raksasadipa
kapirare sun iki
apranga lan sira
mojar Dyan Danurwenda
hèh padune sira wêdi
yuda lan ingwang
krodha sang dityapati

datan wangwang pinupuh sang narpasuta
lir bêlah kang pratiwi
orêg duk tumiba
gadanira yaksendra
malumpat radyan tan kêni
anglir jawata
wali-wali tan kêni

malah kiyu baune sang danawendra
limpung sigra tinarik
dyan putra tan pasah
sinaut nora kêna
akêsit saengga thathit
kaku tyasira
Raja Kalawrêdati

waluya ing kadityan ngrik anggêgila
mêcat makutha nuli
winalik kang kiswa
anjunjung suku kiwa
anggro dhrasthane dèn isis
angamah-amah
suka rahadèn kalih

narik katga Rahadèn Anglingkusuma
naracag ngukêl rawis
mancad lambung kiwa
sêsalang pinarjaya
manjing kang curiga lungid
rah sumamburat
Radèn Danurwenda glis

mancad pupu angukêl kang simbar jaja
marjaya pulung ati
muncar kang rudira
kadya hèr ting pancurat
Mahraja Kalawrêdati
anggro kantaka
gumêbrug kadya wukir

wus palastra raksasaraja ing rana
surak puthut wêwasi
pra bambang ambapang
ambêndhe cangkêmira
manguyu cantrik anggênti
ngigêl sadaya
jaya-jaya masanti

nora padha karo wong ing Ngarcarêtna
sun padhakakên uwi
êndhase danawa
sun kudhia kumlewah
siyunge ingsun pothèli
gampang kewala
tanna kang ngasmarani

sirêm-sirêm ing wiyati
wèh raras ing pabaratan
lir pêpajangan asrine
wrêksa-wrêksa lir pinulas
lumranging rah sumirat
lêlayu bandera tunggul
angkên palisiring gubah

ruwêding kumbala rawis
upama kêkêmbar mayang
siyunging danawa pothèl
lir sêkar nèng pasarean
utêk ingkang mancurat
upama mêlathi mênur
wangkening èsthi danawa

upama kasur gêguling
êntyarsa Sri Baratmadya
kèn maripurna putrane
budhal sadaya mring praja
nata ing Baratmadya
kalangkung suka sêsugun
miwah mring natèng Gubarja

wus pasrah sri narapati
putranira ingkang tuwa
Lêsmanawati juluke
katur ing Anglingkusuma
bêgja dadya pawongan
Puspitawati ranipun
katur ing Dyan Danurwenda

wus sami sinungan panti
datan winarna ing surat
langêne sang pinangantèn
sang dyah wus parawan tuwa
antuk kakung utama
langkung dènnya asih lulut
pra nata anggung kasukan

nahan gênti kang winarni
danawa karêm ing brata
Sang Dityarini namane
dhepok ing Parangpidikan
sampun angraga suksma
ditya pandhita linuhung
kinasihan ing jawata

Sang Bagawan Dityarini
darbe atmaja wanodya
kalangkung ayu warnane
sênêning kartika ingkang
pinuja dadya janma
èstri warnendah pinunjul
diwasa sinungan aran

Radèn Dèwi Pandamsari
yèn cinôndra ingkang warna
yakti tanna puwarane
malah sayah kang ngrumpaka
ing mangke sang kusuma
lagya kandhahan wulangun
lami tajin dhahar nendra

kasmaran dènira ngimpi
manggung alara karuna
kang rama kagyat tumonton
atmaja sinonggèng asta
lah sira mêmundhuta
aywa ta sira amuwun
babo kurang apa sira

apa sirarsa ambathik
sun saosi canthing êmas
lamun sira arêp ngantèh
jôntra mas iya wis ana
lan gilingane pisan
kikisi miwah bêbêthut
samya kancana sadaya

aywa sira sok anangis
ingsun anak-anak pira
Kèn Pandamsari ature
dhuh-adhuh kiyai bapa
kula angimpi krama
putra ing Malawa bagus
awasta Anglingkusuma

ularana dèn kapanggih
kiyai mantu andika
apêkik anèm dhasare
Wiku Dityarini latah
layak yèn mangkanaa
jêr wus diwasa nak ingsun
anjaluk rewange nendra

gawok-gawoke kang ati
agawe susahing bapa
têka anèh anyarwètèh
ingkang kaya karsanira
bisa awèh kangelan
impène pinrih angruruh
lah uwis sira karia

mangkat Wiku Dityarini
tri wikrama mring Pidikan
ing pêpungkuran prênahe
rahadèn sampun kagônda
yèn anèng Baratmadya
langkung sakti ditya wiku
dyan mêsat sing pamêlêngan

wontên kang winarna malih
Sang Bagawan Bindiraja
kahyangan ing Arditunon
sang tapa warni taksaka
dahat amangun brata
kinasihan ing dewagung
môngka têtimbanganira

Hyang Baruna ing jaladri
Sang Bindiraja ngaldaka
Ôntaboga pratalane
yèn ditya bagawan wraka
yèn mungguhing pandhita
iya Bagawan Santanu
yèn Raja Sri Anglingdarma

wraka iku Dityarini
sami kêkasihing dewa
Bindiraja Ngarditunon
darbe atmaja wanodya
dadya saking pêpuja
purba sing maniking ranu
aran Dèwi Manikara

ayu ngasorkên apsari
sang ayu lagi turida
tajin dhahar lawan sare
kasmaran nyupêna krama
lan putra ing Malawa
ran Danurwenda abagus
jro supêna karon jiwa

dahat wulangun sang dèwi
kabyatan dening supêna
apuwara kaku tyase
lumayu angore rema
mular mring pamêlêngan
Bindiraja lagya turu
kagyat tangi sinungkêman

mring putra sarwi anangis
Bindiraja angandika
ana apa sira kiye
ambadharkên brataningwang
anjaluk apa sira
karya kagèting tyas ingsun
matur Dèwi Manikara

dhuh lae bapa kiyai
ruruhên mantu andika
abagus anom dhasare
Sang Bindiraja ngandika
ingsun ora anduga
durung ngrasa darbe mantu
duk apa sira akrama

kawula bapa angimpi
krama putra ing Malawa
Dyan Danurwenda wastane
age bapa ulatana
inggih mantu andika
kalamun botên kapangguh
tan wande kawula pêjah

Bindiraja ngandika ris
dhuh aja mangkono rara
mêngko ingsun upayane
angadi-adia rupa
Bindiraja gya mêsat
tri wikrama gung sagunung
rajaputra wus kawawas

yèn nèng Baratmadya nagri
Bindiraja lampahira
sapangu praptèng prênahe
nagari ing Baratmadya
tan ana kang uninga
punggawa satriya nayub
kasukan nèng panangkilan

kewran dènirarsa ngambil
rajaputra nèng jro pura
rinêksa ing para katong
yèn ingsun ambila kasap
akèh kang talang pêjah
dadi sikara wak ingsun
saksana ngêningkên cipta

malih warna ula kisi
Bindiraja manjing pura
pratisthèng nagasarine
Dityarini manjing pura
awarna katèl pêthak
rumambat ing nagasantun
tundhuk kalawan sang tapa

Bindiraja Dityarini
tan samar sigra rangkulan
Sang Bindiraja wuwuse
dhuh kakang kapasang yoga
sampun lama tan panggya
Dityarini alon muwus
tan pae kalawan ingwang

onêng lawas tan kapanggih
nèng ngriki paran sinêdya
Bindiraja lon saure
datan bêtah tinangisan
ing putra nini rara
brôngta marang narpasunu
Malawa ran Danurwenda

milarsa kawula ambil
Dityarini awacana
tunggal lawan lakuningong
iya uga tinangisan
Si Pandamsari brôngta
mring putrèng Malawa sêpuh
kang aran Anglingkusuma

lah mayo yayi tumuli
padha abarêng ginawa
saksana tumurun karo
saking wrêksa nagapuspa
manjing panti mandhapa
rahadèn kalih alungguh
anèng ngarsa rama nata

ingapit de ibu sori
kang garwa sumandhing lênggah
katèl seta wus tumèmpèl
ing kampuhe Nglingkusuma
ula kisi tumama
ing kunca Danurwenda wus
sigra parêng undurira

radèn kalih lir pinulung ing jawata
musna sing ngarsa aji
Sri Jalasangara
anjêngêr tanpa nabda
kantaka sang putri kalih
kadya ampuhan
tangis sajroning puri

para nata punggawa wus sinung wikan
murcane rajasiwi
têdhuh sanagara
Ki Puthut Kartiraga
Kartisoma sami nangis
kadya wanita
tinilar priya mati

ngunandika yèn ilanga anèng alas
ingsun ruruh ing trêbis
ilanga ing toya
sun ruruh ing samodra
angurbaya padha mulih
atur uninga
marang Sang Mahayakti

yèn putune musna datanpa karana
dyan mêsat tawan tangis
sang natèng Gubarja
anglês sawadyanira
arda duhkitaning galih
Sri Baratmadya
mindêl datan kêna ngling

amung pramèswari alara sêsambat
kawarna Dityarini
lampahnya lir kilat
amanggul rajaputra
èsmu sayah aso dening
awrat kaliwat
wus yatna rajasiwi

tanya sapa buta anggawa maringwang
sumaur Dityarini
ing Parangpidikan
marma kawula bêkta
anak kawula pawèstri
ayu kasmaran
mring andika sang pêkik

yèn sambada arsa nyèthi ing paduka
radèn angling wor runtik
sun putraning nata
dibya kalok kêrtarta
tur bagus prawirèng jurit
têka akrama
lan drubiksa rasaksi

tan wun lamun ginaguyu mring pra raja
sinurak ing sabumi
Dityarini latah
aris pamuwusira
arsa tan arsa sang pêkik
kawula bêkta
budi ngong sambadani

sru bramatya rajaputra narik katga
panuduke anitir
tan môntra wigata
malah kiyu kang asta
tan busik Sang Dityarini
aris wacana
ywa kadêrêng sang pêkik

angayoni marang bakal maratuwa
bilih kang asta sakit
mendah ta si rara
panutuhe maringwang
sangkin duka siwayaji
Anglingkusuma
panuduke anitir

dinamonan mukane mring wiku ditya
wangwang nendra sang pêkik
kapati binêkta
wus praptèng padhepokan
anguwuh putra sang dèwi
lah tingalana
apa ta nyata iki

ingkang kèpi ing sira bok kalirua
matur inggih puniki
kang akarya brôngta
tan samar kula bapa
angandika Dityarini
lamun mangkana
wungunên dipun ririh

sang dyah sigra marêpêki kang anendra
umatur ngasih-asih
dhuh pangran wungua
sapanên dasihira
ingkang kumêdah anyèthi
dhatêng paduka
tan lèn kaciptèng galih

mung sumêdya andêdasih ing paduka
tan lênggana sakapti
punaparèh tuwan
sanadyan kinarsakna
dados juru dang nglampahi
saking kumêdah-
kêdah ingakên cèthi

duk miyarsa sira sang narpatanaya
kagyat ngungun tan sipi
osiking wardaya
iki anaking ditya
swarane têka cumêngkling
lir rinding waja
eman anèng rasaksi

rajaputra dahat tan arsa tumingal
maksih mêrêm kapati
ciptanira bobab
lamun rupaa janma
cinatur wus tigang ratri
sang rajaputra
dèrèng arsa ningali

Dityarini alon dènira manabda
dhuh babo sang apêkik
kula tan anjiyad
yèn anggèr datan arsa
nanging tingalana dhihin
lamun wus wikan
môngka tan sarjwèng galih

inggih nuntên kondura mring Baratmadya
rajaputra nauri
tan susah tumingal
sêmbawa lamun ana
singa anak-anak gênjik
sirèku ditya
yakti manak rasaksi

asêsiyung untune ngrangap adawa
tan beda lawan kisi
wulune ing awak
amasthi rembyak-rembyak
ya ta Rêtna Pandamsari
kaku tyasira
merang tan kapadhan sih

palarasan runtik mentar saking ngarsa
samana anujoni
risang narpatmaja
tingalnya rêm-rêm ayam
sakêdhap netra umaksi
kumênyut ing tyas
ciptèstu yu linêwih

dadya laju manthêlêng pangaksinira
sarwi micarèng ati
sun sidhêp tan endah
dene anaking buta
mangkana sang narpasiwi
kari kasmaran
kaduwungdènnya angling

Dityarini angguguk wangwang manabda
lah anggèr kadipundi
punapa kaduga
radèn aris turira
tan kawasa amangsuli
ing sih paduka
saksat anulung urip

ngling Sang Dityarini anggèr dipun enggal
tulungên ingkang runtik
manawi kalaran
radèn sandika mentar
mring unggwan Kèn Pandamsari
kapanggih nendra
mujung kampuh sang dèwi

angrêrêpa dyan putra wijiling sabda
dhuh mas pêpujan mami
wungua sadhela
pun kakang amêminta
pangaksamanira gusti
dene akarya
runtikira maskwari

suka ingsun ukumên jroning paprêman
datan lêngganèng kapti
ni mas ngandikaa
sapanên dasihira
sun têdha tulusa asih
yèn tan tinulan
ing sih ngong nglalu lalis

kusumayu kapranan ing tyas miyarsa
dhasar wus lama brangti
mring sang rajaputra
marma ciptaning driya
lir manggih rêtna sawukir
ing kalairan-
nira maksih aruntik

aturira wêngis winor ing wiraga
dhuh babo wong apêkik
kang môngka usada
pêpuji kênya brôngta
sampun pêrak lawan mami
eman manawa
kawula cawèl mangkin

punapa ta paduka tan jrih umiyat
siyung amba kêkalih
agêng tur apanjang
wulu ajêmbrung wadhag
karya ênêk kang umaksi
sang rajaputra
myarsa karasèng galih

dahat dènnya mangrêpa minta aksama
tan darana ing galih
sang rêtna cinandhak
kinuswa dyan ingêmban
pinriyêmbada ingarih
sampun binêkta
tumamèng tilamsari

tan cinatur langênira jro paprêman
jalu kalawan èstri
langkung sih-sinihan
dènira palakrama
tan kêna bênggang sanyari
kêtarda suka
miyat Sang Dityarini

nêngna ingkang lagya manggung mong asmara
gantya ingkang winarni
Risang Bindiraja
yakti sarêng ing lampah
carita kinarya gênti
Dyan Danurwenda
yatna tanya wor runtik

apa karêpira naga mawa ring wang
Sang Bindiraja angling
anakku wanodya
ayu tanpa sasama
aran Manikara Dèwi
brôngta mring sira
Danurwenda sru angling

tanpa ngrasa ujarmu dora nglêngkara
ula amanak janmi
yakti manak sawa
luwuk lawan bandhotan
Bindiraja gumuywangling
lah tingalana
yèn tan arju agampil

iya padha basuki tan ana paran
Radyan Danurwenda ngling
padu apa ika
samôngsa sun tampika
pasthi sira angalani
taksaka môngsa
wruha ing ala bêcik

sun putraning ratu adi binathara
bagus prawirèng jurit
arabia ula
mendah ucaping praja
Sang Bindiraja sru angling
môngsa wurunga
sira sun gawa ugi

sigra Radèn Danurwenda narik katga
panyuduke anitir
ngantêp krosanira
murub kanang curiga
katangkis dening kang sisik
dyan narpaputra
sinambut de sang yogi

pinarnah nèng sajroning makuthanira
narpasuteca guling
Bindiraja sigra
lumampah lir maruta
sakêdhap anulya prapti
ing dhepokira
sang dyah kapanggih nangis

wruh kang rama prapta malajêngi sigra
Bindiraja angambil
risang rajaputra
saking jroning makutha
tanya mring siwi apèki
kang kasupêna
sang dyah umatur inggih

lah gugahên dhewe sang ayu saksana
mungu angasih-asih
pangeran wungua
dasih ta tingalana
kagyat awungu sang pêkik
mêrêm kewala
Danurwenda sru angling

sapa mungu mringwang Bindiraja mojar
anggèr kita tingali
citrane rinira
Danurwenda anêntak
nora sotah aningali
anaking ula
tan wun anggêgilani

pêpantêse sawa utawa bandhotan
Sang Bindiraja angling
yogya tiningalan
ywa mada ing pawongan
sang dyah solahira ngênting
matur mlas-arsa
dèn tingalana mamrih

sang dyah ngrangkul rahadèn micarèng nala
dene alus awangi
mêlèk wangwang ngêmban
winawèng pakasutan
datan kawarna ing tulis
langên ing tilam
lir mas timbul ing warih

kocap Radèn Danurwenda wus alami
dènira apanggya
lan garwa sang kadi Ratih
samana lênggah kalihan

nèng paprêman sawungunira aguling
sang narpatiputra
kamantyan angrês ing galih
emut dhatêng ingkang raka

pisah datan karuhan prênahe tuwin
tanbuh gêsang lawan
laya tan anasung warti
kawangwang trêsnaning raka

nênggak waspa ribêng tyas tan kêna lilih
arsa ngulatana
awrat cinandhêt ing rabi
miwah tan wruh prênahira

ingkang anèng Parangpidikan kawarni
tan pae mangkana
sungkawa kadya kang rayi
kabyatan ing sih mring kadang

kawarnaa nagri ing Malawapati
Nglingdarma salama
tinilar ing putra kalih
arda sungkawaning driya

kongsi lami nata tan miyos siniwi
garwa kalihira
tan pae kadi sang aji
andina waspa mrawaya

Patih Bathikmadrim kang tansah dèn anti
dinuta ing nata
sumusul ing putra kalih
lami datan wontên prapta

unanging tyasira nata kadya nganti
rarabning kartika
wontên anake satunggil
Madrim gumanti apatya

ajêjuluk Ki Arya Rumajakandhi
bagus prawirèng prang
makili karyaning patih
saentarirèng sudarma

pramèswari kalih matur ing sang aji
dhuh dewaji paran
wêkasane putra kalih
alami tan antuk warta

angandika sang nata wis aja nangis
alahne ta sira
ingsun iya lwih prihatin
ananging ta kinapakna

nadyan silih maksih ngong wêngku nèng ngriki
pinugut ing dewa
môngsa luputa yèn maksih
dèn mong ing dewa bathara

enggal lawas sayakti tan wurung prapti
kasaru kang prapta
Rumajakandhi sumiwi
tumanduk ing ngarsa nata

ngaturakên praptane dutakêkalih
Jurudêmung nama
kang saking Bojanagari
kang saking Kartanagara

Pangalasan sigra ngandikan mring ngapti
praptèng ngabyantara
kang saking Bojanagari
jurudêmung matur nêmbah

dhuh dewaji kadhula atur udani
ramanta narendra
lawan jêng ibunta sori
ing mangke wus samya seda

kala gêrah ramanta anggung mêmêling
kang pinrih gumantya
nata ing Bojanagari
jêng gusti Anglingkusuma

Pangalasan umatur saha wotsari
jêng rama paduka
ing Kartanagri lan sori
mêne wus sami palastra

ing samangke sangêt rêtuning nagari
kang para punggawa
arêbat rèh tan pakering
manggung aprang samya rowang

sadèrènge sumurud sri narapati
tilar pangandika
dhatêng sagung pra dipati
kang kinarsakkên gumantya

naradipa putra paduka jêng gusti
Radèn Danurwenda
mangkana sri narapati
tyasira kadya sinêndhal

angandika hèh duta muliha dhihin
ing samôngsa prapta
kaki putra karo nuli
ingsun adêgakên nata

hèh Rumajakandhi sakèhing prajurit
pra têlunên enggal
angkatna ingkang sabagi
tunggu ing Bojanagara

kang saduman angkatna sadina iki
mring Kartanagara
kang bôngga konên anggitik
lan padha manguna kutha

têtindhihe arya ingkang bêcik-bêcik
lèngsèr saking ngarsa
Ki Arya Rumajakandhi
mantri dutasigra mangkat

pramèswari sarêng dènira anangis
tan liyan sinambat
mung putra kang sami anis
pae ta ingsun lananga

tilar praja ngambah wana jurang wukir
ngulari ing sira
sri naranata miyarsi
sêsambatira kang garwa

nuju ati sinamur wacana manis
wis padha mênênga
aja sira padha nangis
ala sirnane kapyarsa

kaya sira ngapêsakên jênêng mami
ujar wis atuwa
samêngko wus kaki-kaki
iya ta môngsa kuwata

pramèswari kalih sampun winawêling
ajana wong wikan
yèn ingsun sah saking ngriki
dèn yitna atunggu praja

wusnya mêling tumurun Anglingdarmaji
amênthang gandewa
kadhali putih kang pinrih
pinanah panjawatira

kang kacundhuk nanging datan mawi kanin
winawa mring tilam
sri nuksmèng kadhali putih
ngumbara garwa uninga

gya parentah gamêlan ngirabkên srimpi
kasukan jro pura
miwah watangan ing jawi
pradôngga munya angraras

gênti ingkang winarna ing Ngarcamanik
Kèn Srêngganarêtna
wus pêputra jalu pêkik
sinung aran ing sang tapa

Bambang Gôndakusuma Srêngganasari
wus putra wanodya
ayu sinungan wêwangi
Kèn Rêtna Sutiksnawatya

lagya sami rumaja putra lan putri
dèn mong ing pra endhang
pamomongira sang pêkik
sajuga priya awasta

Puthut Kadhalbuntung punuke nglênggirik
nora pati ala
dhêgol irêng bokong canthik
lambung cêkak lir badhigal

ulês irêng kalimis rada prak ati
nging kaduk sêmbrana
tan pati idhêp ing isin
kinalulut ing dyan bambang

kawarnaa Puthut Kartiraga prapti
lawan Kartisoma
sakancanira wêwasi
anjujug dhatêng sang rêtna

sami atur uning mring sang dyah kêkalih
yèn kang raka musna
sing pasamuan jro puri
kadya pinulung ing dewa

dèrèng tutug aturira gya sang dèwi
anambut kang putra
sinawung lumajêng sarwi
karuna mring pacrabakan

sang pandhita kapanggih lagya aguling
sigra sinungkêman
padanira kagyat tangi
lênggah aris angandika

ana apa anggugah ingsun aguling
Kèn Srêngganarêtna
umatur sarwi anangis
dhuh putra andika musna

saking pasamuan tanbuh mati urip
Kartiraga warta
yèn matia dewa mami
kawula bela tumangan

angandika Bagawan Santanumurti
aja sira maras
sun muja raina wêngi
de para manggiha papa

mukti sari lakinira lagi rabi
nèng Parangpidikan
kamantu ing Dityarini
amandhita ngraga suksma

atmajane pêpujan ayu linêwih
surawadu nora
timbang Rêtna Pandamsari
bisa mibêr aniluman

lêga tyase Srêngganarêtna wus linggih
sukur yèn wibawa
rabia salêksa sisih
kula amomong kewala

Ni Srêngganasari umatur ngabêkti
kangmas Danurwenda
punapa inggih basuki
sang wiku mèsêm ngandika

iya kaya mangkono padha arabi
nging seje panggonan
anèng Gunungtunon kambil
mantu marang Bindiraja

atmajane pêpujan ayu linêwih
Dèwi Manikara
sukèng tyas Srêngganasari
nir giyuh manggih sarkara

sang pandhita angandika malih
putuningsun karo timbalana
ya ta tan dangu praptane
radèn wayah nèng ngayun
lawan ingkang rayi anuli
sinambut ing sang dwija
binêkta lumêbu
marang sanggar pamêlêngan
praptaning don radèn putra radèn dèwi
pinangku keri kanan

sang bagawan lumêkas sêmadi
angêningkên ciptaning wardaya
tan mèngèng ing pangaksine
mêminta ing dewagung
wayah kalih agea sami
gêngira sanalika
lan pamintanipun
rahadèn putra bangkita
madêg nata sumilih ing eyang benjing
nèng praja ing Malawa

dwijawara Sang Santanumurti
èstu lamun kêkasihing dewa
jinurung sapamintane
ing antara gumuruh
dewa ngudanakên wêwangi
sarwi nguwuh kang lagya
sêmadi manêkung
hèh Santanu wus luwara
Sang Hyang Utipati uwus anglilani
ing sapanêdhanira

sang pandhita suka amudhari
asta sarwi ningali kang wayah
sampun diwasa kalihe
angandika sang wiku
wayah ingsun uwus pinasthi
dadi nata gumantya
ing eyang sang prabu
sang dwija wangwang tumêdhak
sakingsanggar wayah kêkalih umiring
gawok sagung tumingal

dene radèn wayah jalu èstri
wus diwasa sarêng sanalika
sang pandhita andikane
mring putra kalihipun
lah dulunên putranta nini
sang dyah sarêng tumingal
kang putra rinangkul
ciptanira lir nupêna
adhuh angger dene wus diwasa ngênting
mendah wruha ramanta

tangèh lamun winursitèng kawi
putri kalih dènira karantan
ing driya marang lakine
sang dwija nabda arum
nini mungguh ing karsa mami
putuningsun ki putra
lan si rara iku
eman kongsia kaliya
yakti bêcik sira têmokna pribadi
dimène krama kadang

padha bapa sinatriya adi
Jayèngrana eyang pinandhita
paman sinangarya kabèh
sang dyah kalih jumurung
ing karsane Sang Mahayakti
sang tapa angandika
hèh mas putuningsun
Ki Bambang Gôndakusuma
akurêna lan kadangira pribadi
aja tanggung kawogan

putuningsun Ni Sutiksnawati
ênggèr ingsun kramakakên sira
olèh kadangira dhewe
luwih prayoganipun
tan lênggana Kèn Tiksnawati
pinanggihakên nulya
pinangkwèng sang wiku
kang sarta kinudang- kudang
putuningsun Gôndakusuma ing benjing
madêg natèng Malawa

tur bêbala samaning narpati
angungkuli bapa lawan eyang
wus pinasthi ing dewane
gêtêr patêr jumêgur
anauri sabda kawijil
malih muwus sang dwija
lah gawanên mantuk
anakirapaèsana
mêngko yèn wus konên angubêngi wukir
Kartiraga myang Soma

atangara gêntha kêlèng muni
sawarnine kang wismèng aldaka
jalu èstri munggah kabèh
pradôngga munya umyung
sênggani lan suraking cantrik
asanti sida-sida
besuk madêg ratu
kadi sarah dana boga
surak umyung rahadèn binayangkari
nitih padhati endah

ginarêbêg ing puthut lan cantrik
para bambang myang wasi gocara
samakta sasikêpane
arame sami ujung
ingkang sami bojana kulit
ujung tarantang bapang
sangut lan têlabung
yèku kasukan ing arga
kongsi praptèng suruping kulandaragni
ginantyan ing sasôngka

sêdhêngira duk purnamasidi
nutug ingkang samya wijah-wijah
wuwusên sang pinangantèn
winawèng tilamarum
rêncakèng tyas Sutiksnawati
maras-maras kawawas
pamurwaning kakung
wantuning kênya susila
kêsar-kêsar tyasira tan bisa guling
dadya mijil kang waspa

maksih linggih sira sang apêkik
sajawining kobong
ingkang ibu anggung panjawile
lah tulungên arinira nangis
dèn bisa mrih sari
sêkar misih kuncup

atirua sudarmanta kaki
satriya dibyanom
dhasar bagus yèn nguswa sarine
nadyan kincip prana ing pangukih
sarana pangrêmih
widagdèng pangrungrum

sang liningan umatur wotsari
makatêna kados
kangjêng rama wong nagaritulèn
kula môngsa sagêda amirib
wijiling wong wukir
karyane nênandur

mung bangkite anyuwan gambili
sarwi nocol godhong
ibu mèsêm dyan mentar kalihe
non karamèn kinarya sêngadi
rahadèn marani
sang dyah arawat luh

rinarêmih risang kadi Ratih
dhuh dewaning sinom
paran ingkang dadya darunane
ewa mulat ing dasih kaswasih
anggung nikêl alis
sok angugung rêngu

baya sira panjanmaning sari
pinasthi dadi wong
kang argulo malathi sarine
kabèh ngumpul marang sira yayi
ing pundi amanggih
kang kadi mas ingsun

bêgja têmên raganingsun iki
ngawulèng sang sinom
muga-muga tulus sadardyane
ya ta datan darana sang pêkik
sinambut sang dèwi
dupyarsa sinawung

tangkis gêlung kusumaning adi
mawur puspita byor
marambahi ing pakasutane
lumrang gandanira amrik minging
risang kakung sangkin
ngrêbda mrih pulanghyun

lir brêmara angrabasèng sari
sang dyah ing tyas kepon
tangkis-tangkis asta datanpolèh
wus karêbut wêwêkasing tapih
samana wus kongkih
tumêkèng salulut

tan winarna langêning pulangsih
cinêndhak kemawon
mamrih gancang ing kata lampahe
cinatur wus anyidam sang putri
suka ibu kalih
tanapi sang wiku

nahan ganti kang winuwus malih
ing Malawa katong
kang anuksma ing kadhali pinge
nèng gêgana amor mega putih
midêr miling-miling
tumiling lir jangkung

angungkuli wukir Ngarcamanik
dhepok sang palunggoh
umisor lir pinêpês bayune
suku êlar kadya dèn talèni
mangkana sang rêsi
waspada amuwus

Kartiraga meta dhampar gadhing
sun tamuan katong
besan rajèng Malawapatine
wus sumaos anulya sang pêksi
ruru saking nginggil
katampan ing babud

pratistha ring dhampar kadya ngimpi
tyasira sang katong
arda maras wandanira gupe
mangkat mibêr awrat datan bangkit
sang tapa ningali
gumujêng angguguk

lingira ngong anêmu kadhali
sun wèhakên mêngko
marang putuningsun sakarone
dyan sang yogi nabda mring kadhali
bok sampun ngilapi
mring kula sang prabu

paduka sri ing Malawapati
kandhahan wirangrong
dening anising putra kalihe
sah paduka arsa angulati
wimbuh ing rudatin
kasedan mrasêpuh

lèn ginubêl ing garwa kêkalih
sumarma kalakon
anis nilibakên ing wadyane
malih warna anuksmèng kadhali
lah ta kadipundi
paran tan kadyèku

yèn kilapa dados tanpa kardi
amucak miranggo
amandhita tiru-tiru bae
ingkang nuksmèng pêksi tan bisa ngling
rumaos kasor ing
prabawa tumungkul

micarèng tyas pandhitèki lêwih
pêpantêsewêroh
iya marang ki raden prênahe
dadya sabda saha anoragi
hèh sang maharêsi
ulun minta tuduh

saking nistha-damaning kang budi
nising suta karo
datan antuk pawarti dununge
wus alami sah saking nagari
milamba minta sih-
ipun sang awiku

anauri Sang Santanumurti
putra jêng sang katong
ing samêne asungil prênahe
dèn ruruha ing janma sabumi
kadi tan kapanggih
wadi dunungipun

lêng kèndêla ing ngriki rumiyin
paduka sang katong
benjing dina galungan mangsane
yèn paduka susul pasthi panggih
sang rêsi nimbali
wayah lawan sunu

sarimbit wus pratistha ingapti
sang wiku lingnya lon
nini padha ngabêktia age
iku prabu ing Malawapati
praptane ing ngriki
nusul ing lakimu

sang dyah kalih amicarèng ati
ywa mungguh mangkono
rupa manuk sarupa-rupane
ujêr sudarmane laki mami
kalih manganjali
kang anuksmèng manuk

arsanèng tyas amarwata siwi
myat ing mantu karo
anglocita iki mendahane
yèn wêruha yayi pramèswari
mantune yu luwih
pantêse dèn ugung

kaki radèn karo bisa rabi
nulya ngandika lon
adhuh nini mantuningsun ênggèr
sun tarima sêmbah ta mring mami
nistha ingsun iki
têka rupa manuk

ngandikaris risang maha muni
karo putuningong
ngabêktia mring eyangmu age
iku bumi natèng Mlawapati
nuksmèng dhali putih
nusul ing yayahmu

sira radyan sigra manganjali
sarêng lan sang sinom
ingkang eyang marwata galihe
micarèng tyas mendah ni mbok sori
bingahe kang ati
wruha wayahipun

angandika Sang Santanumurti
wayah jêng sang katong
ingkang jalu inggih tanayane
Nglingkusuma dene kang pawèstri
Danurwendasiwi
aksamanta prabu

dene kula ngruhuni karsaji
wayah dalêm karo
mangke sampun kula dhaupake
mrih panggiha sasamèng trah adi
kula ubayani
wayah jêng pukulun

madêg nata ing Malawapati
dibyanung kinaot
angungkuli bapa myang eyange
suyud para ratu sèwu nagri
ngling kadhali putih
kawula jumurung

andikanya mring wayah sang pêkik
kadi ta kalakon
êmas putu sira madêg rajèng
anggêntèni panjênêngan mami
sêdhêng ngong samangkin
magawan wus sêpuh

wus pinasthi sira kang sumilih
ing kaprabon ingong
dadya mari onêng mring putrane
marêm mulat ing wayah sang aji
sihira tan sipi
srinata mring putu

tan winarna laminira
anèng wukir Ngarcamanik
kang nuksmèng kadhali seta
mêmangun ing krama niti
rèhning umadêg aji
winulangakên ing putu
ulahing kasudarman
angrèh karyaning nagari
miwah ngathik punggawa dibya susêtya

siyang ratriamêmulang
ing tata kalawan titi
myang nistha madya utama
tatas ing pangulah jurit
kadibyaning narpati
kawijayaning prang pupuh
kawignyan kanimpunan
panglêpasaning jêmparing
tumpêk kawrat sadaya mring radèn wayah

mung aji kalih prakara
kang nora kêna winijil
ajine atilar raga
lan kang saking naga nguni
liya punika ênting
winutahakên ing putu
Raden Gôndakusuma
wus dibya saliring aji
misih nyuwun pangrèh pamulanging wadya

nabda sang kadhali seta
yèn sira madêg narpati
nyinggahana kaluputan
darapon ywa kongsi manggih
dêdukaning dewadi
miliha kanthi linuhung
tônda limang prakara
mantri kang yogya kinathik
saprakara mantri ingkang wicaksana

wruh bênêr luputing tindak
awas mring wêkasing kardi
panjing wêtuning prakara
kapindho miliha mantri
ingkang julig awêgig
prastawèng sadarganipun
kaping tri amiliha
mantri kang grahitèng budi
ingkang bisa nimbangi salir wicara

kaping catur amiliha
mantri kang êning ing budi
nora dahwèn marang arta
nora irèn nora jail
mring kancane angabdi
nora watak awêwadul
dene kang kaping lima
mantri kang yogya kinathik
kang ngawruhi barang osiking nagara

lawan malih ngupayaa
janma kang yogya kinathik
rèhira angulah praja
warnane ingkang apêkik
muwah kang nitya manis
sarta kang alus ing têmbung
ing tyas ingkang darana
bisa angenaki ati
ora nêdya karya êsak mring sasama

yèku mantri kang utama
prayoga karyanên kanthi
mamrih arjaning nagara
karya bungahing wong cilik
enake wong sabumi
wong micara kang budyalus
wruh sastra parikrama
pama jaladèng wiyati
matêmah truh angrarabi têtanduran

kang minôngka têtanduran
iku manusa sabumi
yèn anggung katiban udan
sêgêr palane andadi
wit punggawane bêcik
yèn punggawa akèh punggung
pra mantri samya kompra
wong cilik kabèh prihatin
nora wurung karya rusaking nagara

marma kaki dèn waspada
yèn sira akarya dasih
dene anggon-anggonira
mas putu têlung prakawis
ywa sira wani-wani
ngiloni wong ambêk rusuh
nadyan mantri punggawa
lamun tumêka ing sisip
dene enggal sira trapna ing pidosa

aywa ngugung wong dursila
êtrapna kalawan adil
kapindho sabarang karya
obah osiking nagari
aywa sira dhèwèki
aywa anari wong cubluk
sayogya anaria
dasih ta ingkang bèrbudi
kang kaping tri aywa ngakèhkên dêduka

watêke wong sugih duka
nadyan bênêr dadi sisip
dèn rèrèh lan dèn pariksa
yèn ana aturing dasih
aywa agahan kaki
sira nganggêp nyatanipun
dèn bêrsih tintingana
bok wong ala ngaku bêcik
poma putu kabèh aywa kalimutan

dèn apik karya punggawa
aywa dumèh yèn sirasih
kalamun adigung êdak
tanwun angrusak nagari
yèn misudhaa asring
turase wong bôngsa luhur
lamun wong bôngsa andhap
tan wurung ambêbayani
anênuntun marang pakarti wisuna

yèn wadyanta wus katingal
guna prawirane tuwin
ulah surasaning sastra
jinunjung tan anglingsêmi
yèn durung anglabêti
ulah pamicaranipun
upama sinêngkakna
mas putu ucaping bumi
makan darah anjunjung durung prayoga

lan aywa akarya lurah
wong dursila ulah juti
lan aywa atari marang
mantri punggawa kang jail
kang karêm angrasani
ing lupute rowangipun
myang ambêk puwa-puwa
dadi kalesaning bumi
saksat ngingu racun lan upas baruwang

lan maninge putu sira
besuk yèn akarya mantri
aywa wong karêm ing arta
tan wurung ngrusak nagari
mantri tan wruh ing wèsthi
pasthi saluman-salumun
lawan kirang micara
dadya mamak awor êdir
iku ngrusak tata tindak siya-siya

cinatur rahadèn wayah
mring eyang kalangkung asih
kacaryan myarsa wêwulang
datan sah andina ratri
kang eyang mituturi
rèhing wong umadêg ratu
karya mantri punggawa
amawang ing krama niti
bênêr luput miwah rèh yuda kênaka

sadaya sampun kadhadha
pariwaranira eyang narpati
dahat sumunu tyasipun
Radèn Gôndakusumna
ciptèng driya saksat piturun dewagung
nugraha praptaning eyang
kang nuksmèng kadhali putih

lawan malih sri narendra
sung wêwulang marang wayah pawèstri
ing purwa kongsi amuput
rèhning suwitèng priya
sang dyah ayu dahat pamundhining kalbu
ngèstokkên sakwèhning wulang
kang saking eyang narpati

nahan gantia winarna
ingkang anèng Parangpidikan lami
dahat kasmaran ing kalbu
Radèn Anglingkusuma
de nupêna krama lawan putri ayu
ing nagri Tabêlarêtna
ran Dèwi Mayanasari

dadyanggung minggu kewala
pragnya ingkang garwa miyat ing laki
kingkin tan pêgat amuwun
dhasar trêsna ing priya
sang dyah ayu wagugên sajroning kalbu
tan anduga ingkang dadya
darunanirèng wiyadi

kacatur wus sapta dina
ingkang garwa dahat sungkawèng galih
puwara pêgêl tyasipun
sang dyah ngrangkul ing priya
sarya nguswa-nguswa mangkana turipun
paran ingkang dados driya
saptari datanpa angling

dasihe minta jinarwan
lamun lêpat anggèn ulun ngladosi
lêhêng dhinawuhna gupuh
sampun mindêl kewala
dhuh pangeran kawlasana dasihipun
dyan putra angrês miyarsa
wijiling sabda amanis

ingsun tan duka mring sira
apadene sih ingsun durung gêmpil
mring sira marma sun minggu
kasmaran ing supêna
krama putri ingsun tuku ing prang pupuh
prajane ing Tablarêtna
jêjuluk Mayanasari

saupama tan kalakyan
ingsun panggih tan wun tumêkèng lalis
prênahe sun durung wêruh
prajèng Tabêlarêtna
sang dyah mèsêm lêjar tyasira umatur
jamake wong duwe karsa
asung jarwa mring kang cèthi

manawi sagêd ngupaya
anak ditya sinidhêp nora bangkit
amomong ing maru agung
pinadhakkên wanita
rucah sapalèng budi giris dèn maru
malah sukaning tyas ingwang
winayuha catur sisih

jamak satriya utama
adarbea padmi sakawan sisih
garwa sêlir patang puluh
lamun panudyèng karsa
kula matur dhumatêng sang mahawiku
ing bab supêna paduka
rahadèn nauri aris

lah iya sakarsanira
sang dyah sigra mêsat wangwang ngrungkêbi
ing rama kang lagya turu
sarwi lara karuna
kagyat lênggah Sang Dityarini amuwus
dumèh punapa karuna
baya pinala ing laki

de wêkas ingsun mring sira
aywa wani-wani marang ing laki
anuta sakarsanipun
asraha pêjah gêsang
durung pira nglirkên wêkas sang dyah matur
botên pisan yèn dukaa
mantu andika kiyai

brôngta ing supênanira
kèksi krama lan Dyah Mayanasari
ing Tabêlarêtna prabu
ingkang adarbe putra
Raja Waspabasônta jêjulukipun
bapa nuli ulatana
yèn mantu andika mati

kula bapa kantun rôndha
kadiparan ulun tan bisa kari
Sang Dityarini angguguk
aris panabdanira
yèn mangkono nini undangên lakimu
tantara radèn wus prapta
ing ngarsane Dityarini

tumungkul asêmu waspa
sang ditya ngling karsanta sun turuti
saking dening trêsnaningsun
marang ing jênêng para
wajib ingsun anirnakkên prihatinmu
rèhning sun katêmpuh tuwa
lah ta uwis anak mami

biratên duhkitanira
ingsun ingkang mawa sira tumuli
mring nagri kang sira tutur
ya ing Tabêlarêtna
nanging thithik pamintèngsun mring sirèku
mung ywa lali ing rabinta
kang mring sira dahat asih

manira titip kewala
arinira marang ing sira kaki
tulusa salaminipun
dadia garwanira
Radyan Anglingkusuma aris umatur
yakti botên yèn limuta
nadyan kawula nguyuni

sakathahing adya-adya
datan nyipta kawula angalih sih
anjanmaa kaping pitu
andasih ing putranta
mung paminta kawula ingkang saèstu
mugi paduka untapna
ulun mring Tabêlarukmi

Dityarini angandika
lah ta payo sun atêrakên ugi
saksana umêsat mamprung
ditya wiku umawa
rajaputra wus lêpas laksananipun
mring nagri Tabêlarêtna
ing marga datan winarni

kunêng gantya kawuwusa
ingkang wontên ing Arditunon nênggih
pratapanira sang wiku
taksaka Bindiraja
Radèn Danurwenda lawan garwanipun
nêdhêng dènnya pêpasihan
lan garwa tansah karonsih

anulya sang rajaputra
Danurwenda kataman ing wiyadi
kagagas supênanipun
panggih lan putri endah
ing Tabêlarêtna nênggih nagrinipun
tan môntra-môntra nupêna
kadya ing sawantah panggih

dahat kalêlênganira
tan kawasa anglêlimut tyas wingit
kawangwang ing siyang dalu
kang kèksi ing supêna
anis naya dadyanggung minggu anjêtung
sing kabyatan ing kung rimang
siwuhên tan kêna angling

limut mring rarasing garwa
labêt sruning kapêtêk ing wiyadi
kang garwa unang ing kalbu
wus antara tri dina
tanpa nabda tansah kalimput ing wuyung
sang rêtna matur ing raka
anoraga angalap sih

paran kang dadya lêking tyas
de paduka pangeran tan kêna ngling
kewala minggu angungun
manawi ta kawula
anêrak ing kasisipan among kayun
kawula atadhah duka
paran dosa angewani

kadi paduka nampika
mring kawula jêr èstri nyênyampuri
yèn paduka wus tanpayun
muhung jinatènana
ingkang dadya darunaning tyas magiyuh
sira Radyan Danurwenda
angrangkul angaras pipi

sarwi pinondhong kang garwa
ngayang-ayang kinuswa wanti-wanti
saryangling dhuh ariningsun
landhêp pasanging driya
nora samar ing pamawang angon sêmu
aywa sira salah tômpa
sun jatèni sira yayi

kang dadya prawitèng unang
adhuh mirah marga dening sun ngimpi
panggih kalawan dyah ayu
putri Tabêlarêtna
lêwih endah tan siwah suwarnanipun
kalawan sira riningwang
aran Dèwi Rantansari

kêmbar rupa tunggal cahya
kadi jambe ênom sinigar kalih
tan ana siwah sarambut
yayi kalawan sira
kadya pêcat atmaningsun duk andulu
dene duwe wanodyendah
akêmbar lan sira gusti

lamun tan bisa panggiha
lawan ingkang kasatmatèng jro guling
tan wun ngong nêmahi lampus
kang dadyèmênging driya
ing Tabêlarêtna manira durung wruh
paranta mirah rèh ingwang
taman wun pralaya kingkin

sang dyah duk myarsa lingira
ingkang raka mèsêm umatur aris
kalingane nahên wuyung
kasmaran ing supêna
bok iyaa winalèhkên mau-mau
tan karya salah graita
têka amêmuhung kingkin

jamak wong aduwe karsa
winêdharna marang dasihe cèthi
manawa bisa têtulung
dinalih anak sarpa
brêkasakan môngsa bangkita mong maru
pinadha lan èstri rucah
sêrik tinandhingkên ing sih

anyêlira kawan dasa
anggêr aywa lali marang wak mami
lah jênat uculna ingsun
ngong matur ing jêng rama
sang dyah nulya ingudhunakên tumanduk
ing sanggar sarwi karuna
kang rama kapanggih guling

ginugah tangi anapa
ana paran sira têka anangis
apa binêndon ing kakung
matur datan dinukan
mantwandika kasmaran ngimpi kapangguh
lan dyah ing Tabêlarêtna
wasta Dèwi Rantansari

dhuh rama enggal untapna
mantwandika eman yèn mati kingkin
Sang Bindiraja amuwus
undangên lakinira
radèn sampun praptèng ngarsa dahat suntrut
angling Bindiraja paran
karsanta kalangkung têbih

nagri ing Tabêlarêtna
dhasar lagi ana prang gêdhe mangkin
kang dadya prawitèng pupuh
ratu sèwu nagara
angayuni putrinira sang aprabu
dadya wèh kewraning driya-
nira kang adarbe siwi

nulya karsane sang nata
putrinira kinarya pasanggiri
ratu sasra praja mau
ingadu bôndayuda
sapa ingkang jaya madyaning prang pupuh
tinariman putrinira
marma kèh kang para aji

madêgi sayêmbarendra
apa sira wani amagut jurit
Radèn Danurwenda matur
kawula datan wangwang
tandhing yuda amêngsaha ratu sèwu
sampun kapasthi ing driya
ulun tan nêdya ngunduri

sampun tuwan akên mantu yèn mundura
pêgatêna ing benjing
kalawan putranta
Sang Dèwi Manikara
gumuyu nambungi angling
ingkang pinêgat
môngsa gêlêma ugi

angling Wiku Bindiraja lah dandana
sun atêrakên nuli
lawan iki gada
sun wèhakên ing sira
sabêtêna yèn ajurit
ngamuk priyôngga
wruhanira sang pêkik

gada iku nguni walungsungan ingwang
sun puja dadi bindi
dan radèn pinarnah
nèng sêlaning makutha
Sang Bindiraja lumaris
manjing samodra
praptèng têlêng anuli

narpasutasinônggèng pêpêthitira
Bindiraja mêmangsit
dyan putra wus tômpa
ri wus nira mangkana
sinabêtkên rajasiwi
mêsat lir kilat
nir saking jalanidhi

radèn putra dhawah sajawining kitha
praptèng Tabêlarukmi
duk miyarsa surak
gumuruh mawurahan
èngêt karaos ing galih
dènnya kapisah
lan kadang sru wiyadi

mandhêg mangu ngadêg atêtêkên gada
kawarna Dityarini
wus anèng samodra
ngambang lir anggang-anggang
ri wusnya têlas mêmêling
sang narpaputra
binalangakên nuli

sru malêsat kadi andaru lumarap
tiba sajaban nagri
ing Tabêlarêtna
myarsa swaraning aprang
rahadèn nulya lumaris
nyangking gandhewa
kagyat mulat kang rayi

datan samar saking doh pinalajêngan
Danurwenda ningali
mring radèn tan samar
marani gurawalan
tundhuk kadya wong angimpi
arêrangkulan
kalihe èsmu tangis

dhuh arimas sukur sira maksih gêsang
nuhun aturing ari
paduka raharja
sukur rinêksèng dewa
salami wontên ing pundi
mojar kang raka
yayi kamantu mami

marang Dityarini ing Parangpidikan
kakangirayu lêwih
aran Pandamwulan
matur Dyan Danurwenda
kawula kamantu dening
Sang Bindiraja
dhepok ing Wukirbasmi

ri paduka wasta Dèwi Manikara
ayu lir widadari
gênti awêwarta
dènira anupêna
kalih mèsêm gya lumaris
manjing jro praja
mangkana sri bupati

ing Tabêlarêtna Sang Waspabasônta
munggwing panggungan linggih
lawan putranira
kacaryan mulat ing prang
wus kathah ingkang ngêmasi
pating sulayah
langkung ramening jurit

nanging datanpa wêkas kang yuda brata
wuwusên radèn kalih
sapraptaning rana
kang raka angandika
paran karsanira yayi
apa prayoga
katur ing nata dhihin

matur Radèn Danurwenda dhuh kakang mas
mindhak angronce kardi
sok ugi ngasorna
ratu sèwu nagara
pasthi yèn arabi putri
nulya umangsah
Danurwenda ing jurit

asêsumbar hèh ratu sèwu nagara
rêbutên sun ajurit
putra ing Malawa
jêjuluk Danurwenda
prajurit tan olèh tandhing
Anglingkusuma
mangsah anyênyumbari

sun putrèng Malawa ran Anglingkusuma
ananggulang ing jurit
ratu sasra praja
kabèh barênga mara
sigra samya angêbyuki
para satriya
miwah para narpati

kinêmbulan ing prang sang narpatanaya
prayitna radèn kalih
rinoban ing astra
busur watang sarampang
towok ganjur lawan lêmbing
adrês lir jawah
limpung lawan jêmparing

sigra mênthang gandhewa Anglingkusuma
lumêpas kang jêmparing
wasta Sarotama
pawèh nira sang dwija
Dityarini duk ing nguni
ngamuk priyôngga
kêsit saingga thathit

anggalasah tan petungan kang palastra
dèn amuk ing jêmparing
Radèn Danurwenda
sigra nabêtkên gada
bindi angamuk pribadi
amunah lawan
tanna kang mônggapulih

kang sawênèh raja anitih dwipôngga
prajurite ngubêngi
kaprawasèng gada
luluh lumrèng bantala
parêng lan wahana jurit
pamuking gada
darpa anggêgirisi

kang sawênèh raja awahana rata
rêncêm awor lan siti
sawênèh kaplajar
asru linud ing gada
akathah raja ngêmasi
swuh lan wahana
kagulung kapalipis

ingkang sugih japa rêmpu angganira
wênèh pukangnya sêbit
ana bau sêmpal
wênèh wugyatanira
putung kampad ing jêmparing
sawênèh raja
wantêr anitih èsthi

tilar wadya mangsah angikal sarampang
mati dening jêmparing
makundhah ing kisma
gajahira lumajar
mêta anarajang baris
gègèr wurahan
kadya manêngkêr langit

giris-giris mawur kuwur sumyar ambyar
sasaran rêbut urip
padhang pabaratan
lir tinub ing dahana
awu katêmpuh ing angin
sirna sadaya
sajuga tanna kari

muhung kantun rajaputra ing Malawa
ngadêg têtêkên bindi
Dyan Anglinggusuma
atêtêkên buntala
nèng soring waringin kalih
awas tumingal
natèng Tabêlarukmi

Sri Waspabasônta têdhak sing panggungan
putra kalih kinanthi
lunggwèng sitibêntar
angandika mring putra
nini papagên tumuli
ika lakinta
nèng soring wringin kalih

umarêka sarta padha manêmbaha
sang putri lênggana jrih
wus kênèng ubaya
lumèngsèr saking ngarsa
lumampah mandhêg anolih
masêmu merang
cipta tantuk mêmanis

praptèng prênahirang rajasiwi
sang dyah ayu mêndhak tur pranata
Anglingkusuma ciptane
bayèki raganipun
kang kaèksi sajroning guling
aris andikanira
babo sapa ranmu
anauri kang tinanya
radèn wasta kula pun Mayanasari
punagi nguswa pada

dyan sinambut risang kadi Ratih
Radèn Danurwenda duk pinaran
dera Kèn Rantansarine
datan kongsi amuwus
kusumayu sinambut nuli
kinuswa dyan ingêmban
kalihira laju
lumaksana mring ngarsendra
prapta ing byantara sami awotsari
ngandika sri pamasa

sintên ingkang sinambat ing wangi
lan ing pundi radèn kang pinôngka
miwah sintên sudarmane
dene prawira punjul
ing prang wignya tur surasakti
radyan umatur nêmbah
ingkang asêsunu
Maharaja Anglingdarma
ing Malawa duraka ing yayah bibi
tinundhung saking praja

dadya wanan datanpa nagari
panêngêran pun Anglingkusuma
pun Danurwenda kang anèm
arda kawêlas-ayun
cumanthaka sêdya makathik
ing paduka narendra
ngandika sang prabu
tan kawawa mangsulana
sih andika pun bapa ngaturkên cèthi
bêgjadadya pawongan

nging sarate maksih kirang siji
patibasampirira ing tilam
manuk kadhali kang putèh
ingkang bangkit amuwus
basa janma lamun tan olih
tangèh mondhong wanodya
sang nata dyan kondur
sang putri binêktèng pura
radyan kalih sampun ingaturan mêrgil
pinarnah jro ngudyana

sinugata dhadharan mawarni
rajaputrarda sinungga-sungga
datan cuwa sakarsane
nahan gantya winuwus
padhepokan ing Ngarcamanik
kang nuksmèng dhali seta
lênggah lan sang wiku
Bagawan Santanumurtya
angandika lah anggèr sri narapati
ing mangke sampun môngsa

angulati putra padukaji
rêke sami nèng Tabêlarêtna
lagya sungkawa kalihe
marma sayogi gupuh
sumusula marang ing siwi
kang nuksmèng dhali seta
tyasira kumêpyur
minta pamit wus linilan
sigra mêsat majêmur ing ima putih
ingkang sinêdyèng karsa

mring nagari ing Tabêlarukmi
tan winarna lampahirèng marga
praptèng Tabêlarêtnane
ri saksana jumujug
ing udyana sasanèng siwi
mencok ing nagapuspa
adangu nèng ngriku
wuwusên sang narpaputra
kalihira mangkya wus kawandasa-ri
makuwon anèng taman

mati antasasmaraning galih
awit dening pundhutan narendra
dèrèng bangkit ngantukake
samana rajasunu
sirêp janma mijil ing jawi
lan ari pirêmbagan
nèng ngandhaping taru
kang raka aris ngandika
kayaparan yayi mas karsanta mangkin
mungguh pundhutan nata

ngêndi antukira angulati
dhali putih bisa basèng janma
lamun manggunga mangkene
paran wêkasanipun
yèn parêka lawan ramaji
kaya ta nora kewran
awit rama prabu
dibya saciptane dadya
karasèng tyas nênggak waspa radèn kalih
kayatnan ingkang rama

osiking tyas kangjêng rama aji
lawan ibu uwis padha tuwa
yèn sedaa kaya priye
manira nora wêruh
angandika marang kang rayi
yayi mas karsaningwang
sayoga amupus
baya wus karsaning dewa
jênêng para lan ingsun arabi putri
yayi nora kalilan

lêhêng padha maluywa prayogi
ingkang rayi sêndhu aturira
têka makatên karsane
kawula datan sarju
mandah baya ucaping wuri
ngaku putraning nata
ing Malawa anung
kasusra ing tri bawana
kinajrihan ing ratu sasoring langit
puwara apêputra

têka saèn tur kalis ing isin
dene krama tan kongsi sajiwa
tinampik kurang sarate
nistha dama kalangkung
tuna budi anis ing ratri
datan wun ambêbêkta
ing jêng rama prabu
kakang mas mênggah kawula
yèn sambada ing karsa lêhêng sang putri
rinêbat ing ayuda

kawula kang sagah angêmbari
ingkang rama kalamun amampang
ulun tumpês sawadyane
kula raos ing kalbu
awon sirnanipun anampik
kêkathahên wangsulan
kang anèh pinundhut
mamrih aywa kongsi bisa
ratu cidrèng wacana kang wus kawijil
nguni prasêtyanira

sintên ingkang unggul ing ajurit
andarbèni putri kalihira
puwara malik basane
marma yogya ginêpuk
tan gumingsir prapta ing lalis
kang raka angandika
ingsun nora rêmbug
ingkang kaya karsanira
nandukakên niaya amêksa wani
sira wus kapotangan

dana boja muwah busanadi
sri narendra gumati kalintang
sun ora kolu yaktine
lamun ngêmpakkên dudu
ingkang rayi kèndêl tan angling
dahat sungkawèng driya
ya ta duk andulu
kang nuksmèng kadhali seta
saking luhur ngrês ing tyas wacana manis
dhuh babo putraningwang

kalingane anandhang prihatin
katujune maksih duwe bapa
bêgja têmên sira ênggèr
upama sun wus lampus
yakti nora sida arabi
marma ngong tilar praja
sira kang sun ruruh
eyangira karo seda
sira kulup sumiliha narapati
lan karo ibunira

sru sungkawa onênge kapati
marang sira marmane dèn enggal
payo kulup padha mulèh
wêlasa mring ibumu
radèn kalih kagyat miyarsi
mojar sintên punika
kang paring pitutur
baya ta kang jagrèng taman
mèsêm mojar layak lalyèng swara mami
jêr padha wus wibawa

iya ingsun ramanira kaki
Anglingdarma raja ing Malawa
radyan kagyat pamyarsane
tan samar ing pangrungu
mring swarane rama narpati
radyan sarêng tumênga
myat kadhali pingul
kadya kapas winusonan
suka ing tyasira rajaputra kalih
sarêng samya manêmbah

dhuh pukulun batharaning dasih
tumuruna kawularsa nêmbah
wus tumurun dhali putèh
mencok ing karangulu
putra kalih parêng nganjali
lir konjêm ing pratala
waspa drês kumucur
umatur dhuh kangjêng rama
kawula tur udani yèn uwa Madrim
palastrèng adilaga

mêngsah lawan pun Kalawrêdati
dityaji ing Gilingwêsi praja
kawula dados srayane
ing Baratmadya Prabu
sirnanipun uwa apatih
tuhu prajurit tama
tan mingkêd ing kewuh
ngungun ingkang malih warna
angandika ywa cinatur kang wus mati
balik paran karsanta

apa sira nora nêdya mulih
nora wêlas marang ibunira
kang putra kalih ature
dewaji sakalangkung
arsa mantuk nanging satunggil
ingkang dados sangsaya-
ning wardaya ulun
dèrèng acarêm ing krama
lan putri ing Tabêlarêtna dewaji
nadyan silih mantuka

lamun sarêng kalawan sang dèwi
langkung nistha satriya akrama
tan carêm lawan garwane
ngandika awor guyu
kang anuksmèng kadhali putih
nora carêm akrama
apa karanipun
satriya bagus prawira
apa ingkang cinacad putra ngabêkti
nêdha kadhali pêthak

ingkang bangkit angucap lir janmi
miwah ingkang kathah kandhanira
môngka patibasampire
punika kang pinundhut
kadya têmah dhatêng ing lalis
yèn wuna apêpanggya
lan mantu pukulun
mèsêm angling ingkang rama
ngêndi ana ki radèn apalakrami
nganggo têtukon bapa

iya amung lagi sira iki
nanging aywa maras ing tyasira
puluh-puluh kaya priye
nadyan dadia ingsun
têtukone donira rabi
iya kinapakêna
wong katêmpuh sêpuh
nging sira nuli muliha
yèn wus carêm lawan garwanira kaki
karo sira gawaa

tur sandika atmaja kêkalih
ingkang rama malih angandika
ingsun wêwarta ki radèn
lamun para rabimu
mantuningsun ing Ngarcamanik
wus padha apêputra
mantuningsun sêpuh
Ni Dèwi Srêngganarêtna
lanang aran Gôndakusuma apêkik
putus ing kawidigdyan

mantuningsun Ni Srêngganasari
wus pêputra wanodyayu endah
Sutiksnawati arane
putra kalih umatur
marma tuwan dene udani
ing mantu padukendra
ngandika sang prabu
manira kulup alawas
anèng Ngarcamanik nusul sira sêpi
marêm myat putuningwang

ingsun wulang rèhing kramaniti
putuningsun Si Gôndakusuma
malah wus pinanggihake
lan anake arimu
wayah ingsun Sutiksnawati
pamrayoganing besan
ramanta sang wiku
ingsun jumurung kaliwat
suka ing tyasira narpaputra kalih
myarsa sabdaning rama

marma ingsun anis sing nagari
sumusul ing sira wimbuh ing tyas
ibunira pamulare
karo ing siyang dalu
eyangira karo ngêmasi
durung ana gumantya
panjênênganipun
nagri ing Bojanagara
lan ing Kartanagara mung sira kaki
yogya gumantyèng eyang

radèn kalih kumêmbêng tan angling
lir mantuka sira sanalika
myarsa kang rama sabdane
darpa wêlas mring ibu
kang tinilar nahên wiyadi
kawangwang solahira
ibu kalihipun
wimbuh tinilar ing rama
ri wusnira mangkana rahadèn kalih
kadêlyan dènnya krama

nêmbah matur pukulun suwawi
ing sadaya-daya kalakyana
paduka dados sranane
badhe pakrama ulun
nuntên amba sagêda mulih
dahat onêng kawula
dhatêng kangjêng ibu
kang rama mèsêm ngandika
lah wus padha karia ingsun lumaris
mêsat kadhali seta

malbwèng pura wayah madya ratri
sang rêtnayu kalih dèrèng nendra
lunggwèng palôngka gêdhahe
lagya angrujit santun
sakathahing parêkan cèthi
wus aturu sadaya
dhali pêthak malbu
sang putri datan uninga
ri saksana andhêkêm pratisthèng guling
aris pangucapira

ingsun ingkang môngka tibasampir
tinambuhan dangu tan sinapa
marang kang darbe wismane
kagyat myarsa sang ayu
mulat ana kadhali putih
gupuh dènnya nambrama
bagea ki manuk
lah ta sapa aranira
anauri kang nuksmèng kadhali putih
ngong ran Gunawisaya

wijil ingsun ing Malawapati
ngong kinarya duta ing narendra
kinèn ngulari putrane
kêkalih lunga nglangut
mangke padha kapangyèng ngriki
lagi akrama anyar
kapalang tan atut
sumarma mangke manira
kang kinarya tibasampiring pakrami
ingsun sambitanira

cilik mula lakinira dhihin
lamun mothah muwah yèn karuna
sun kêjêri ngiringane
dadya mari amuwun
nuli suka ngong ngarih-arih
mangke diwasa krama
tan liyan wak ingsun
ingkang kinarya sarana
sun lakoni tumêka ing lara pati
datan nêdya suminggah

nimitanya atuta tumuli
lawan rajaputra ing Malawa
bagus tan ana cacade
prawirèng prang pinunjul
bapa raja tur ibu sori
akaki binagawan
buyut para ratu
kondhang paman sinangarya
tusing tapa winong ing jawata lêwih
mendah wruha kang rama

baya bungahe anglêliwati
darbe mantu putra lir andika
ingêla-êla pantêse
bêgjane kang kamantu
tur pinuja munggah swargadi
wus kasaksèn ing dewa
lamun wong kamantu
ing Sang Prabu Anglingdarma
cinacadhang sawarga kang lêwih adi
sumarmane tulusna

asih sêtya tuhu marang laki-
nira putra ing Malawapatya
awit agung ganjarane
lamun sira tan atut
kaplèsèd nèng wot ogal-agil
kalêbwèng côndramuka
putri kalih muwus
apa têmên ujarira
wong kamantu mring natèng Malawapati
besuk cinadhang swarga

witne ingsun awêlas kapati
marang rajaputra ing Malawa
wong tinuku ing prang rame
nanging sun jrih kalangkung
amuranga rèhing sudarmi
mangke wus kalampahan
tibasampir manuk
ingsun mawongan mring taman
benjing rama yèn duka sun talangpati
sang dhali micarèngtyas

katujua sida mondhong putri
kaki putra sarana wong tuwa
guna patibasampire
dangu sang nuksmèng manuk
apitutur mring putri kalih
pratikêling akrama
kacaryan sang ayu
sangkin sih mring rajaputra
ingkang sami makuwon ing tamansari
ing tyas tansah kasmaran

samana mèh praptèng enjing
sang rêtna arip kalintang
kalihe mujung asare
sigra sang kadhali seta
anilib wus umêsat
sapraptaning tamansantun
panggih lawan putranira

nêlas dènira mêmêling
mituhu putra kalihnya
kang rama lon andikane
wus kaki padha karia
dèn bêcik palakrama
sun arsa mulih karuhun
wêwarta mring ibunira

yakti bangêt nganti-anti
yèn ingsun tan enggal prapta
manawa kaku atine
ibunira karo pisan
radèn kalih manêmbah
kadhali putih dyan mabur
muluk angayuh gêgana

awor lawan mega putih
nahan ingkang kawarnaa
wau kang tinilar sare
Kèn Mayanasarilawan
ari Kèn Rantansêkar
kalihira sarêng wungu
mulat kadhali tan ana

pawongan wus samya tangi
sang ayu anggung têtanya
ana ngêndi dhali putèh
umatur para pawongan
kawula tan uninga
warnane kadhali pingul
patibasampiring tilam

kesahe datan udani
ingulatan datan ana
sang dyah kalih andikane
bisa agawe wigêna
kyai kadhali pêthak
bok iyaa sun tinunggu
anaa saking rong dina

biyang takona dèn aglis
mring rajaputrèng Malawa
nèng tamansari ênggone
ana ngêndi dhali pêthak
ing kene nora nana
sun ulati wus sakesuk
manawa mulih mring taman

apa tinubruk ing kucing
kiyai kadhali seta
mendah dukane kang darbe
apa kang sun têmpuhêna
pawongan mêsat prapta
ing ngarsanira sang bagus
manêmbah alon turira

saandikane sang putri
wus katur ing rajaputra
rahadyan mèsêm ing tyase
kaduga wêlinging rama
radyan kalih ngandika
yèn ilanga kyai manuk
kadhali putih anjanma

saisining dalêm puri
dèn têmpuhêna sadaya
môngsa ta arsaa ingong
nadyan ta winuwuhana
putri ayu sadasa
sanadyan gênêpa satus
yakti sun nora tarima

balia tutura aglis
inya marang gustinira
dèn ulihna dhali putèh
ingsun tan arsa akrama
nora kurang wanodya
mung patibasampir ingsun
dhali putih dèn ulihna

manêmbah mundur anangis
parêkan prapta ing ngarsa
èsmu karuna ature
sawêlinge rajaputra
sampun katur sadaya
sang putri kalih amuwus
baya wus karsèng bathara

dadi katêmpuhan mami
patibasampir kang ilang
kajaba mung raganingong
dadi gadhene sang putra
daya yèn amawongan
wus busana sang dyah ayu
kalih mentar mring udyana

ingiring parêkan cèthi
prapta ngarsane dyan putra
Kèn Mayanasari age
mring Radèn Anglingkusuma
sumungkêm ngaraspada
atur pêjah gêsangipun
wangwang sinambut kinuswa

sira Dèwi Rantansari
tan prabeda lan kang raka
ngaturkên pêjah gêsange
mring Rahadèn Danurwenda
sumungkêm nguswapada
sigra sang rêtna sinambut
mring Rahadèn Danurwenda

datan kawarna ing tulis
langên-langêning jro tilam
samya wus kapadhan sihe
anèng taman wus kawêntar
katur ing sri narendra
yèn sang dyah wus pulanglulut
patibasampir tinêkan

kadhali putih anjanmi
saratri dènira têngga
suka tyasira sang katong
ingkang putra tinimbalan
prapta sarimbit marak
sang nata asugun-sugun
mring mantunira kalihan

nêngna kang wus sukèng galih
warnanên Sang Binagawan
Santanumurti duk lunggoh
siniwi ing para ajar
dahat angarsa-arsa
mring besan ingkang anusul
ing putra lami tan prapta

apa ta durung kapanggih
sêmbawa yèn tan têmua
tan adangu antarane
kang nuksmèng kadhali seta
anjog sing mandyantara
praptèng ngarsane sang wiku
sampun ingacaran lênggah

sinambramèng têmbung manis
matur sang kadhali seta
purwa têkèng wasanane
sasolahe putranira
suka sang dwijawara
sigra animbali sunu
myang wayah rahadèn bambang

wus samya prapta ingapti
saksana atur pranata
maring sang kadhali pinge
mantu kalih matur nêmbah
pukulun putra tuwan
punapa sami rahayu
mojar sang kadhali seta

babo sutaningsun nini
aywa maras ing tyasira
lakinira sakarone
padha basuki wibawa
akrama putri kênya
dene ing sapungkur ingsun
lakinira nuli budhal

anungkak ing laku mami
nini ing sabisanira
sira ngrêrakita gupoh
sang rêtna matur sandika
dahat sukaning driya
duk samana garwanipun
Rahadèn Gôndakusuma

Sang Rêtna Sutiksnawati
praptèng môngsa wus ambabar
umiyos jalu putrane
apêkik suwarnanira
kang eyang sang bagawan
miwah sang kadhali pingul
kêtarda sukaning driya

miyat wayah jalu pêkik
dwijawara aturira
marang sang kadhali pinge
manawi panudyèng karsa
paduka sri narendra
buyut paduka pukulun
punikarsa kula pudya

drapon enggala birai
sang dhali mangayubagya
dyan buyut pinundhut age
winawa mring pamêlêngan
nênêdha ing jawata
menggalagêng wayahipun
tan mèngèng ciptaning driya

tuhu pandhita linêwih
kinatujon ing sakarsa
rahadèn buyut ing mangke
sakala sampun diwasa
dahat pêkik kang warna
angêblêgi eyangipun
sri bupati ing Malawa

sang pandhita wus umijil
saking sanggar pamêlêngan
dyan buyut anèng wurine
praptèng ngarsane kang eyang
kadhali seta miyat
mring buyut gawok kalangkung
de agêng sami sakala

wayah diwasa angênting
sang nata osiking driya
tuhu pandhita kinaot
ki besan ing Ngarcarêtna
sang tapa angandika
mring buyut nêmbaha kulup
ing kadhali eyangira

dyan buyut mangsah nganjali
sang tapa alon turira
paran ing karsa sang katong
amaringi nama marang
buyut ingkang prayoga
kadhali seta umatur
pukulun lamun sambada

lan karsa Sang Mahayakti
kawula paringi nama
pun Bambang Sri Malawane
jumurung sang muniwara
linimrahkên ing kathah
kalamun rahadèn buyut
nama Bambang Sri Malawa

sang kadhali matur malih
pukulun tuwan kantuna
basuki kawula mangke
arsa mantuk mring Malawa
dahat watir ing wuntat
de wus lami kesah ulun
muhung wêwêling kawula

ing samangsanipun prapti
putra paduka ki putra
ywakongsi lami nèng kene
nuntên tuwan kene budhal
dhatêng Malawapatya
sagarwa putra ywa kantun
kawula angarsa-arsa

marma makatên sang yogi
putra tuwan kalih pisan
arsa ulun adêgake
naradipa sowang-sowang
sumilih ingkang eyang
kêkalih wus samya surud
de nagari ing Malawa

jênêng kawula narpati
enjing yèn prapta ki putra
kawula arsa sumèlèh
dhumatêng wayah paduka
Bambang Gôndakusuma
sêdhêng kawula wus sêpuh
amagawan tapèng arga

nêlas dènira mêmêling
wus kawrat ing sang pandhita
sigra mit sang dhali putèh
mêsat ngayuh jumantara
kunêng gantya winarna
rajaputra kalihipun
kang anèng Tabêlarêtna

anggung dènnya amongrêsmi
lan kang garwa sih-sinihan
mangkana sang prawiranom
kayatnan wêlinging rama
sigra kêkalihira
siyaga marêk sang prabu
kêkanthèn asta lan garwa

wusnya pamit ing sang prabu
binêktan rajabranadi
tanapi busana mulya
sagung ingkang pèni-pèni
miwah binêktan pawongan
kya patih tinuduh ngiring

mawa sikêping prang sèwu
lir gêrah tangis jro puri
sang putri anulya nêmbah
mring rama lan ibu sori
sawusira sinambea
mijil saksana lumaris

radyan wahana carupung
lan garwa lampahirasri
jajaran awarna-warna
asêlur lampahing baris
kawingking ing Tablarêtna
datan kawarna ing margi

wus praptèng ampeyanipun
ing Baratmadya nagari
sêsugun sri naranata
amêthuk sagarwa siwi
cundhuk sajawining praja
ingirit manjing jro puri

sru êntyarsanirèng kalbu
Jalasangara sang aji
tinumpêk brana jro pura
yayah ngluwari punagi
sugata kadya samodra
ing Baratmadya sang putri

atur pranata ing kakung
arda sih mring maru kalih
kadya tunggal yayah rena
tan pisah andina ratri
amargil ing pagêlaran
rahadyan ginusti-gusti

kawarnaa ingkang rawuh
Manikara Pandamsari
samya tilar padhepokan
praptane awor lan angin
sumusul ing lakinira
anjujug ing tilamsari

kapita suka ing kalbu
rahadèn mulat ing rabi
pra garwa sami winartan
ing praptane rabi kalih
tan kawarna laminira
nèng Baratmadya nagari

dyan budhal sawadyanipun
garwa sadaya tan kari
pêpatih ing Baratmadya
lan rajaputra kêkalih
Radèn Mayangkara lawan
Wijangkara ingkang rayi

katiga samya tinuduh
dènira sri narapati
umiring putrèng Malawa
binêktan busana pèni
miwah rajabrana kathah
tri nambang sikêping jurit

lampahing wahana sêlur
tandhu jêmpana myang joli
carupung palang kajolang
sakathahing para cèthi
wênèh wahana turôngga
ana kawrat ing padhati

ing marga datan winuwus
lampaherahadèn kalih
kalawan sagarwanira
busana awarni-warni
kawacaning balakuswa
ingkang putih samya putih

ingkang gadhung samya gadhung
ingkang abrit sami abrit
ingkang irêng-irêng samya
ingkang biru-biru sami
kang jambon jambon sadaya
ingkang kuning sami kuning

Dyan Pancadnyana nèng pungkur
wadya salêksa tinindhih
Danurwenda munggwing liman
lawan ingkang para rabi
gumêrah samarga-marga
wus prapta ing Ngarcamanik

wong Ngarcamanik sêsuguh
gumêrah samya cêcawis
wasi ajar samya mapag
ing praptane rajasiwi
Dyan Gôndakusuma ngucap
ibu dawêg mêthuk sami

jêng rama kawarti rawuh
kang ibu ngandika aris
sira mapaga priyôngga
lawan rabinira kaki
lamun ingsun tumutura
mendah èsême wong nagri

ingsun iki wong wis sêpuh
sêdhêng mardikamong siwi
Sang Rêtna Sutiksnawatya
matur ing ibu suwawi
jêng ibu sami amapag
kang ingaturan nauri

mapaga lawan lakimu
Dyan Gôndakusuma nuli
manungsung lawan kang putra
sinunggi pratisthèng ngapti
de puthut sambitanira
pra endhang samya umiring

Kartiraga Somanipun
angapit ing kanan keri
wênèh wong angrata marga
sugata lir toya mili
tinumpuk nèng pinggir marga
tuwuk kang sami lumaris

wus praptèng sêngkaning gunung
Nglingkusuma têdhak nuli
kalawan kang para garwa
Kartiraga tur upaksi
mring Radèn Gôndakusuma
punika ramanta gusti

saksana rahadèn bagus
lan rabi Sutiksnawati
angrangkul padaning rama
jalwèstri samya manangis
putra kalihan pinarsya
lingnya babo anak mami

sira padha lawan ingsun
durung padha aningali
kang sinunggi iku sapa
putra umatur wotsari
punika wayah paduka
mring Malawa kang wêwangi

wasiyat sing eyang prabu
wayah sinambut sarya ngling
putuku lir buyutira
muga tirua kang sakti
radyan tanya marang putra
ibunira anèng ngêndi

dene nora na kadulu
aturing putra jêng umi
sawêg puyêng mila datan
tumutur mêthuk mariki
wangwang Radèn Danurwenda
tumêdhak saking ing èsthi

Dyan Gôndakusuma gupuh
lawan rabi marêpêki
manêmbah angraup pada-
ning sudarma miwah umi
nulya gênti ngrangkul wayah
myang ngêngudang angrêrêmih

ya ta samana wus rawuh
ing asrama Ngarcamanik
panggih lawan sang pandhita
ngabêkti agênti-gênti
wusnya sapta ri nèng arga
sang tapa ngandika aris

mring mantu muliha gupuh
lan garwanta muwah siwi
sru wêkase ramanira
awit ing Bojanagari
muwah ing Kartanagara
tanna kang jumênêng aji

karsane ramanta prabu
Nglingkusuma kang sumilih
kapraboning eyangira
mêngko ing Bojanagari
sira Danurwenda ingkang
mêngku ing Kartanagari

radyan kalih nulya dhawuh
mring wadya pinrih rumanti
ing lampah ngrukti wahana
radèn lan garwa ngabêkti
saha putra lawan wayah
wus budhal sing Ngarcamanik

mambak kang baris panganjur
kadi trunaning udadi
busêkan para pawongan
myang para êmban umiring
kang tinilar anèng arga
gumêrah sami anangis

ya ta kang sami lêlaku
pônca wlas ari nèng margi
nulya prapta ing Malawa
orêg wadyèng Mlawapati
manungsung ing rajaputra
busêkan dasih gung alit

samana sang mahaprabu
ingkang anuksmèng kadhali
dèrèng prapta wit kulina
acangkrama nèng wiyati
tantara prapta anulya
umanjing ing raga malih

sang prabu wangwang awungu
parêng matur garwa kalih
dhuh bathara kang mêngku rat
anuksma kongsi alami
kawuletang tigang warsa
nulya garwa dèn wartani

sutanira wus kamantu
de pandhitèng Ngarcamanik
roro anake wanodya
samyayu kang tuwa nami
Kusuma Srêngganarêtna
kang anom Srêngganasari

Anglingkusuma jinatu
lan Srêngganarêtna Dèwi
Danurwenda dhaup lawan
kang anom Srêngganasari
mêngko wus padha pêputra
mantunira karo yayi

Srêngganarêtna sêsunu
kakung suwarnane pêkik
ran Bambang Gôndakusuma
Srêngganasari sêsiwi
wanodya endah ing warna
ran Dèwi Sutiksnawati

karsane kang maha wiku
Si Gôndakusuma yayi
dhinaup lan kadangira
dhewe Kèn Sutiksnawati
samêngko wus apêputra
lanang warnane apêkik

samana manira nuju
nèng dhepok ing Ngarcamanik
ingsun wasiyati nama
Sri Malawa buyut mami
ya ta lagyeca wêwarta
swara gumêrah kapyarsi

busêkan wong dalêm agung
ing praptane rajasiwi
sagarwa putra lan wayah
karagan-ragan pra abdi
amêthuk ing narpatmaja
cinêndhak wus praptèng puri

gumrudug manjing kadhatun
panggih lan yayah myang umi
tan winarna langênira
kang sami onêng ing siwi
samyanggung among kawijan
jro pura miwah ing jawi

suka sukèng kalbu nutug
ya ta karsanirang aji
Raja Kandhi putranira
Kyana Patih Bathikmadrim
ginantyakkên ramanira
kang sirna madyaning jurit

anulya putra kang sêpuh
ingangkat madêg narpati
mêngku ing Bojanagara
jêjuluk Sumadigyaji
among praja patihira
de atmaja kang taruni

Dyan Danurwenda jinunjung
nata ing Kartanagari
sinung ran Danurbuwana
ingkang kinarya pêpatih
anama Kurakês praja
anulya narendra kalih

budhal marang prajanipun
datan winarna ing margi
sowang-sowang sampun prapta
ing prajanira pribadi
lama dènnya madêg nata
jrih lulut kang para abdi

gêmah arja prajanipun
kinajrihan ing paraji
Gôndakusuma winarna
wus ingadêgkên narpati
sumilih ing eyang nata
mêngku ing Malawapati

Anglingdarma sung jêjuluk
mring wayah kang gumantyaji
wasta Prabu Anglingdriya
wangwang Sang Anglingdarmaji
magawan lan padniswara
manungku puja sêmèdi

kentar panjênênganipun
prabwanom ing Mlawapati
angungkuli eyangira
munjuli sêsamèng aji
môndraguna kyat ing jagad
kasor sabuwana ajrih

