sami wuru prajurit ing Jamintoran
satriya pra dipati
gumulung angidak
gumrêdêg banjir bandhang
dhasare prasamya bêcik
botoh pêthingan
kang môngka senapati

wuwuh tyase prajurit ing Jamintoran
gumuntur anggunturi
rug rêbah bêlasah
wong Rulmuluk tumpêsan
datan kêna dèn tadhahi
wong Jamintoran
lir krura wil sakêthi

giris mulat mawur sakarine pêjah
wong Rulmuluk angisis
malêdug sarsaran
ngungsi sajroning pura
Kaharngalam kutha Wêsi
lêlarèn jêmbar
patang puluh dhêpèki

kadya sinaringan bubare kang mêngsah
manjing kitha tinarik
karêtêg ajungkang
prajurit Jamintoran
tan ana bisa nututi
dening balumbang
kèndêl sagung prajurit

kawistara ing rajaputra bramantya
kèndêle kang angusir
nalika punika
ki apatih tan pisah
sadangunira ajurit
kya patih Jahan
buntut kudaning gusti

rajaputra ngêtab kudane malumpat
larèn wus dèn liwati
nanging tan katingal
ki putra dening mêngsah
amatak pratingkahing jin
gya patih Jahan
sampun anarik tali

sarta gadanipun Sang Ismayatmaja
gulune dèn talèni
inguncalkên nulya
aprapta gèning bala
kang gada wus dèn cêkêli
dening prawira
salawe gya tinarik

sadangune mangkana raja pinutra
arsa magut tumuli
manjing lawang kitha
kya patih angrêrêpa
mring gustine anggendholi
sagung prawira
tyase môngsa puniki

suka luluh wontên ing pada paduka
sumêlang tyase sami
yèn tuwan tilara
mangkêl agring kang manah
dyan kèndêl sang raja pêkik
mancingi gada
maring sagung prajurit

dadya sampun jangkêp nêm atus prawira
lawan pitung dasèki
samya kinèn surak
sarwi wau pinêcat
nyilumane wus kaèksi
prasami surak
karêtêg dèn prêpêki

walêsane karêtêg ingkang sisihan
wong nêm atus kang narik
lawan pitung dasa
kang siji mung ki putra
gênjot tarataban wêsi
kuwate radyan
putra ingkang anarik

lan rantene panggantung pinêdhot rantas
sampun tumibèng siti
ingawe kang wadya
prajurit Jamintoran
anon sasmitaning gusti
kumrutug samya
ngambah wot sampun kêni

sampun ewon alêksan wong Jamintoran
prapta ênggèning gusti
gumêrah suraknya
orêg sajroning bata
bata wêsi ngati-ati
prawiranira
sami mrêpêki kori

madêg krodhanira Jêng Pangeran Kelan
matak Jabur nulya glis
têdhak saking kuda
lawang wêsi dhinupak
wus rêbah ingkang sasisih
sakèthèngira
nitih turôngga malih

lajêng narik pêdhang angêtap turôngga
mêsat pan kadi angin
jonggiraji nêngah
wau sagung prawira
dadi jêrambah wot wêsi
sasisih kambah
têtangkêbe kang kori

apuyêngan wadya gung sajroning pura
sagung kang pra dipati
wadya Jamintoran
nusul sang rajaputra
kadya ambabad bung pacing
nacah sêmôngka
tumpêsan mungsuh tapis

prajurit ing Jamintoran kadya mina
mamôngsa jroning warih
akêthèn ayutan
kang kamuk ing ki putra
miwah sagunging prajurit
wong Jamintoran
sakêthi nganti wani

pangamuke anglir andaka katawan
kadya kang bajo kulit
rahnya sumrawangan
awatês panggêlangan
umung walahu alami
kang luwih wikan
wêwilanganing pati

wontên ingkang pra dipati rada tuwa
midêr ngundhang-undhangi
hèh wong patang praja
aja na ngladèni prang
payo padha nungkul aris
yêkti kiyamat
yèn padha magut jurit

manjêr tunggul pêthak pipining sewakan
kiwa têngêning kori
samya tinggal panah
pêdhang kalawan gada
sagung kapraboning jurit
samya tinilar
ngumpul samya anisih

katupiksa marang ing Pangeran Kelan
hèh wa rêkyana patih
dulunên kang mêngsah
golong padha pêpanthan
tinggal gêgamaning jurit
kang ngarêp ika
kyana patih ningali

gya sinandêr patih tan adangu prapta
ya punggawane iki
têmua lan ingwang
payo sun gawa seba
ing gusti sang raja pêkik
prapta sadaya
punggawa mring ki patih

samya nitih kuda ngiring ki apatya
mubêng ngundhang-undhangi
ingkang maksih aprang
Rulmuluk Jamintoran
piyak kang sami ajurit
ingkang kacandhak
ing parentah wus mari

ingkang sêpi kiwa maksih rame aprang
tan ana ngucap ajrih
punggawa sadaya
binêkta mring apatya
prapta ing ngarsa sang pêkik
bubar kang aprang
kang kari mulat sami

yèn wus kathah panjêran bandera pêthak
ngumpul sagunging baris
wadya Jamintoran
punggawa para nata
wus angumpul sang apêkik
ngirid mring pura
ngumpul ing pôncaniti

sinêgahan dene punggawa sadaya
wusnya dèn parentahi
ngumpulêna arta
iki kang patang praja
ping pat upêtinirèki
nora sêsokan
ing Prabu Nyakrawati

Sadarsalam Sri Bupati Jamintoran
mangkya pêpêkan aglis
nuduh para nata
wêwolu ratu kêna
mring Jamintoran rumiyin
bêktaa gaman
prajurit kang sayêkti

ngulihakên bêbandan ratu sakawan
lan arta bulubêkti
kang patang pasokan
wêwolu para nata
ratu kang papat ginodhi
sadaya winrat
nèng palananing èsthi

ingkang kantun anèng Rulmuluk parentah
Jêng Pangran Kaelani
marang Ki Apatya
Jahansirun ngutusa
nagri tigang dasa kalih
tonjokên surat
êndi kang dèn ugêmi

apa nungkul apa amapaga ing prang
yèn nungkul dipun aglis
padha ngumpulêna
bulubêkti sadaya
kang patang pasokan nguni
yèn mapag ing prang
bêcikana kuthèki

jêrokêna lêlarèn lan kapurancang
tan wurung sun têkani
manawa ta sira
Ratu Bèhro lênggana
belani lurahmu dhingin
ratu sakawan
kang wis padha ginodhi

pan kasambut ing prang narendra sakawan
ing gusti sang apêkik
sawusnya sinurat
sinungkên kang dinuta
prawira kapat bupati
ambêkta bala
nyalêksa budhal sami

saking ing Rulmuluk prasami bubuhan
ingkang papat bupati
nênggih wolu sewang
anglayangi nagara
ing marga datan kawarni
samya miyarsa
ingkang Bèhro nagari

lamun nagri Rulmuluk pan sampun bêdhah
dening putra linuwih
saking tanah Arab
mangkya nèng Jamintoran
langkung prawira ngajurit
sumbagèng jagad
bagus datanpa tandhing

dadya gègèr ratu kang Bèhro nagara
ngumpulkên bulubêkti
badhe nungkul samya
mring Rulmuluk nagara
ênggène sang raja pêkik
ajrih anglawan
ing pawarti wus giris

rêmbag sagung para nata
ingkang Bèhro prajanira
kasaru sami miyarsa
nênggih dutaning satriya
prapta srat sampun tinampan
lajêng anungkul kewala
samêkta bulubêktinya
kang badhe katur sang nata

asêmaya budhalira
sasi lawan dinanira
anggawa panungkulira
pèni-pèni ing nagara
kunêng kang sami lêlampah
wuwusên sang narpatmaja
anèng Rulmuluk sineba
ing satriya pra punggawa

Jahansirun Ki Apatya
tur uninga mring ki putra
yèn caraka antuk karya
narendra kang Bèhro praja
satunggal tan wontên bôngga
nungkul aris samya seba
ing paduka ngèstupada
atur pati uripira

ing mangkya sami nèng marga
punggawastha kang dinuta
wau kalane miyarsa
Pangeran Jaswadiputra
antyanta trusthèng wardaya
panungkuling para raja
tan antara praptanira
Bèhro praja para nata

kerid Jahansirun Patya
Sidisalam marang ngarsa-
nira sang narpati naya
sakala manguswa pada
mring sang kalêngkaning putra
ngaturkên prasêtyanira
yèn minta aksama dènnya
tan enggal siwèng sang narpa

ing gusti sang rajaputra
nèng Rulmuluk kongsi lama
sadaya wus tinarima
bêktine kang para raja
undhang budhalan mring nagari Jamintoran
swaraning bala wurahan
kang bêkta bulubêktinya
kunêng gantya winursita
kang rumiyin para nata
ingkang tinuduh ngaturna
bêbandan ratu sakawan
ing Jamintoran wus prapta

katur unggule kang putra
arame dènira yuda
kênane kapat narendra
kang katur sami kabônda
kabèh kêna madyèng rana
sakalangkung ramenira
ngungun kang sami miyarsa
tuhu yèn satriya tama

prabu tyas marwata suta
acipta nugrahanira
ature kapat narendra
wus samya nandhang pusara
kabèh sami ingapura
tobate kapat narendra
tan dadya runtik sang nata
emut ing wong tuwanira

ingkang kinarya manggala
ing prang gung ambêdhah praja
balane ratu sakawan
ing Jamintoran andêlnya
mangke sutane abeka
tan dadya tyasira raja
tinarka lare kewala
mothah kudu ngajak beka

ingapura sadosanya
linuwaran sadayanya
ingulihkên karatonnya
tan owah tatuning lama
nagara agêng sadaya
wit saking rêrukunira
sasedanira kang rama
binagi putra sadaya

ing Jamintoran sang nata
ngidini sakarsanira
balik malih dèn apura
nora tutug dukanira
mangkya pinulihkên samya
amot palamartanira
apan ratu pinandhita
ing Jamintoran sang nata

satya boga ambêkira
ing Jamintoran sang nata
tur prawira ing ayuda
mangkana wontên tur priksa
ing nata yèn ingkang putra
prapta ngirid para nata
nagari Bèhro ratunya
wus sami nungkul sadaya

apa parentah sang nata
marang sagung pra dipatya
tuwin satriya punggawa
marang sajabaning kutha
wus budhal saking nagara
gumuruh swaraning bala
bêkta pêparing pamapag
busana agêm sang nata

sadintên antaranira
ing wuri budhal sang nata
anganti jawining kitha
munggèng matêngga dirada
wau kang sami amapag
wus panggih lan rajaputra
pinaringkên kang busana
kang kasarira sang nata

suka wau rajaputra
sarêng nampèni busana
sarêng dènira lumampah
nuli ana tur uninga
marang rêkyana apatya
yèn sri naranata memba
nganti sajabaning kutha
amêthuk sang wau prapta

dadya anata turira
marang ing sang narpaputra
yèn kang rama mêthuk mangkya
ngêntosi jawining kitha
duk miyarsa rajaputra
nulya asalin busana
kang saking sri maharaja
wusnya rinakit lampahnya

kuda lan patih nèng ngarsa
lawan sagung pra punggawa
wusnya katingal sang nata
lumayu sang rajaputra
têdhake saking turôngga
kalawan rêkyana patya
gurawalan kalih samya
katingalan mring sang nata

tumurun saking matêngga
sigra angrangkul kang putra
kinêmpit ingkang mustaka
ingaras-aras kang jôngga
adhuhwode kang wardaya
mung sira jimating driya
abangêt kuwatir ingwang
sukur rinêksa dening Hyang

abangêt kuwatir ingwang
tyas ingsun amêlang-mêlang
dulu mungsuhira aprang
ratu agung padha kadang
tur nêdhêng prawiraning prang
nora anyupêna ingwang
lamun mungsuhira gampang
adhuh putraningsun nyawa

ingkang kaboyong ing sira
kabèh wus ingsun apura
sun ulihakên sadaya
marang karatoning lama
sang rajaputra turira
inggih sumôngga ing karsa
owêl yèn botên taksiha
kenging kinarya manggala

atelat raka paduka
satilase mungsuhira
kinadang-kadang sadaya
sakalangkung asihira
kinarya andêling yuda
wus kadi sayayah rena
ngantukkên kadang sadaya
samya kinulawisudha

mèsêm ngandika sang nata
yèku pantês tinulada
manut mring kang wus utama
Jêng Sultan Kuparman uga
anêmu sarwa dumadya
dinulur sakarsanira
nugraha gêng wong tuwan ta
mugi ta ingsun bisaa

tulad mring wong tuwanira
mangkana wau sang nata
kèndêl dangu pamêthuknya
sawusnya adhahar nulya
budhal kondur sri narendra
tan kêna têbih kang putra
tuwin rêkyana apatya
dadya tontonan samarga

orêg sajroning nagara
sagunging wadya kang ngarsa
nonton wau praptanira
satriya kang mênang yuda
kang cinatur ora liya
amung kang amênang yuda
têlase sêkar gurisa
agantya sêmaradana

wus prapta sajroning puri
sang rajaputra binêkta
lajêng tumamèng kadhaton
sagung kang para dipatya
kang saking panglurugan
atampi gajaran sampun
bubar mantuk sowang-sowang

ratu tigang dasa kalih
gumatung nèng kapatihan
wuwusên pêndhak enjinge
sang nata miyos sineba
aglar sagung kang mônca
satriya mantri supênuh
punggawa lan ulubalang

para nata pra dipati
Patih Jahansirun ngarsa
Ratu Bèhkalih wurine
Rahadyan Amiratmaja
munggèng kanan sang nata
nèng wijohan palowanu
Pangeran Jaswadiputra

angandika sri bupati
hèh apatih sun apura
para Ratu Bèhro kuwe
misih lêlakone padha
prajane aja owah
papat ratu ing Rulmuluk
muliha manggalaning prang

lawan sun paringkên nênggih
mring gustimu kaki putra
lawan Ratu Bèhro kabèh
kang papat padha amonga
iya mring putraningwang
para Ratu Bèhro iku
karo ing ratu sakawan

dene pasebane nênggih
bêdhahên bata kang wetan
trusêna banjur lêbune
panggonane kaki putri
dadya ratu sakawan
seba mring taman puniku
panggonane kaki putra

lan wong Jamintoran iki
pratêlunên pra dipatya
mring ingsun saduman bae
mring kaki putra rong duman
kabèh padha sebaa
iya maring putraningsun
lan sira dhewe apatya

dene kang sun kon ngêmbani
wus pracaya kaki putra
mring sira kèh pangandêle
sira kang wus wruh ing watak
marang ing putraningwang
nurut maring sabudimu
mèsêm ki putra miyarsa

mupakat wong sanangari
parentahira sang nata
langkung suyud sadayane
sadaya wong Jamintoran
eca tyase ki putra
nora êsak nrus ing kalbu
satitah Kang Maha Mulya

kang dadya ayêming galih
supe maring gunging trêsna
ing rama miwah kadange
tuwin maring wadyabala
dene nèng Jamintoran
asring amanggih prang agung
angêlar-êlar jajahan

kunêng gantya kang winarni
sayêkti sarêng alampah
sigêgên kang winiraos
Wong Agung Surayèng Jagat
sapraptanya bêbêdhag
kang putra datan kadulu
sadaya wus sami prapta

sagung kang para narpati
ingundhangan sabalanya
jro wana ingubrês kabèh
jurang pèrèng pagunungan
apan ta winangênan
anênggih sadasa dalu
kapanggih tan kapanggiha

praptaa sagung bupati
satriya lan pra dipatya
nêlasah ing wana kabèh
budhal angilèn sadaya
ngalèr pinggir samodra
angidul kang pinggir gunung
sarêng sadintên lampahnya

wadya Rokam sipat mantri
tan wontên kang anèng wisma
para ratu punggawane
sami angubrês ing wana
godhong ingkang malumah
kinurêbakên puniku
kang mangkurêb linumahna

wadya ing Kelan atintrim
santana bupatinira
para ratu prihatine
wong Rokam wayang-wuyungan
praptèng sapuluh dina
dhatênge kang sami ngruruh
lêgêg tan ana manggihna

ingundhangan bubar sami
kondur marang kitha Rokam
karia wong bumi bae
anênitik calêngêpan
ingêbyak tan kapanggya
dadya sungkawa wong agung
kabèh sagung para nata

Gulangge aturirèki
kadya putri parayangan
amrasanak kangjêng anggèr
ngaturan mring kuthanira
bilih kinarya tumbal
milarsa lirih pukulun
wong agung alon ngandika

yèn mangkono karsa mami
nadyan padha angadoha
bêcik anamar lakune
kakang mas ing Tasikwaja
ya sira awakana
siji aja gawa batur
nênitik atmajanira

Adipati Guritwêsi
umatur inggih sandika
luwung makotên kemawon
nanging ing wingking kewala
sampun sangêt sungkawa
narima titah Hyang Luhur
pan inggih lagi kinarsan

lêlampahan agal rêmpit
duk kinarsakkên punika
yèn sangêt ta prihatine
atêmah mukir ing titah
riwus têlas pitungkas
sigra sami lèngsèr gupuh
mangkat saking pasamuan

ing dalu anis atitis
Adipati Tasikwaja
môngsa naa têtondhène
sampun utamèng anamar
Wong Agung Tasikwaja
nampèl wêntis mamprung-mamprung
tinggal kanthi tanpa kôntha

sapraptanirèng wanadri
amor lawan buron alas
ki adipati lampahe
singup-singup pinarpêkan
tarbis-tarbis pinaran
tan ana baya kaetung
byar rina lajêng lêlampah

ciptanira sang dipati
sun jujure iki baya
wana ingkang ngalor ngulon
rinikat ing lampahira
siyang dalu lêlampah
lagya antuk tigang dalu
kalawan ing patang dina

lampahe notog pasisir
lamat-lamat katingalan
ana gêdhong luhur katon
kalawan mawi manara
punika pinarpêkan
ngandhap wontên tamanipun
toyane wêning tur tawa

kèndêl sira ki dipati
ngungun dènira tumingal
andhêndhêng pagêr batane
tilas kinarya pondhokan
dèrèng lami tabêtnya
kinira kados wong agung
sêmune ingkang pêpara

iya sangkane saking di
lamun saking ing dharatan
pan nora ana tilase
nulya nênitik Marmaya
mring pinggring samodra
agabag akèh kadulu
tilas palabuhan palwa

ewon labête palwèki
ki adipati graita
iki kaya wong agunge
ingkang anggawa ki putra
jêtung Ki Umarmaya
wangsul marang manara wus
mring taman kang siti pêthak

Marmaya nginêp sawêngi
angayêm-ayêm salira
enjinge laju lampahe
pikir sadalu sasiyang
mung tinêmu budinya
iya kang pêpara iku
baya kang gawa ki putra

Umarmaya miling-miling
mulat wanguning kang wana
tuhu yèn praja labête
wontên gumrêmêng ing ngarsa
wukir alit katingal
akêkayon ijo sêmu
mandhêkêl ngungkang samodra

pinaranan tan asari
wus parêk ana guwanya
sela cêndhani lawange
kagyat sira ki dipatya
ngadêg pinggiring lawang
duk binuka tutupipun
pan ing jro isi sarkara

wontên wong tapa eca alinggih
nguluki salam marang Marmaya
muride Bagendha Salèh
Ki Umarmaya gupuh
angabêkti ngaras padèki
wusnya tata alênggah
ki dipati matur
andika tiyang punapa
lênguk-lênguk wontên ing ngriki pribadi
bêtah tan mawi rowang

lah punapa ingkang dika suprih
lawan sintên sinêbut ing nama
hèh kulup ingsun sabate
Nabi Salèh rumuhun
ingsun iki aran Sèh Sabli
matur malih Marmaya
pundi asmanipun
ing tanah ngriki punika
Ki Sèh Sabli wuwuse arum amanis
kulup ing Jaminingrab

nagara gung ing kuna puniki
duk jamane Jêng Sultan Iskandar
Iskandar Sultan Diskarnèn
sira apa andulu
prak ing marga puwara sandhing
bèji sitine pêthak
ing kuna puniku
kramate Sultan Iskandar
nalikane nagri ki pan maksih kapir
pinrih Islam binêdhah

duk maune arsa anglurugi
Sultan Agung Iskandar pinênggak
bangêt ture pêpatihe
jêng tuwan arsa mukul
Jaminingrab tan wontên warih
lêlampahan rong wulan
suwêng toyanipun
Sultan Iskandar ngandika
yèn mêngkono patih ingsun andhingini
mring nagri Jaminingrab

ingsun amung gawa bala kêdhik
sira ing wuri ingkang ngirida
iya balaningsun kabèh
Sultan Iskandar laju
marga alas kang tanpa warih
nulya Sultan Iskandar
ing sapraptanipun
ing jajahan Jaminingrab
mêtokakên karamat akarya bèji
ing sabên palerenan

munara gung bèji isi warih
lakon sadina bèji têtiga
gêdhong munara sandhinge
bèji kang toya agung
toya tawa kalangkung wêning
sabanjure mangkana
Umarmaya matur
inggih kawula angambah
ing munara bèjine toyanya wêning
inggih sipêng kawula

taman munara bèji kang dhingin
wontên tabêt anyar pinondhokan
pasisir tilas palwa kèh
Sèh Sabli alon muwus
taman dhukun sira sipêngi
ing taman ingkang lawas
iku bèji dhukun
singa lara yèn adusa
yêkti waras kulup sabarang sêsakit
barkat Sultan Iskandar

anyar iki apan ingkang prapti
putranira Natèng Jamintoran
nyakrawati ratu gêdhe
duk gêrah putranipun
iku nadar dèn sêsangèni
siram taman Iskandar
putri jagat kasub
tanpa tandhing soring wiyat
apêparab Rêtna Julung Sulasikin
kêthèn anggawa bala

malah ulihe saking ing ngriki
antuk nugraha putra kasasar
saking Arab pinangkane
pan wus ginawa mantuk
maring Jamintoran nagari
matur Ki Umarmaya
pintên têbihipun
ing Jamintoran nagara
saking ngriki ki tuwa alon nauri
têlung sasi layaran

dharatane iku rolas sasi
ngalor ngulon mêtu Jamintoran
nora ana dalan manèh
saking pakewuhipun
nora ana gêlêm margani
nagara Jaminambar
ratu têdhuh mumuk
angaku Sang Hyang Wisesa
jêjuluke nênggih Rabusamanawi
wal arli Saesalam

kulon iki tugnya watês langit
pirang-pirang lêksa kang nagara
karèh Jaminambar kabèh
kêthèn panggonan ratu
pan sumuyud wus dèn dhèwèki
mring Ratu Jaminambar
kang ngaku Hyang Agung
pra ratu dadya malekat
para putri ingkang dadya widadari
gawe langit kasapta

langkung jomblong Ki Umarmayèki
ngrungu tuture si kaki tuwa
runtik kaya sinêndhale
wêruha prajanipud
kumlungkunge anèng donyèki
kapir kawak-kumawak
nora ngrasa lampus
nglêlanangi anèng jagat
graitane ing jro tyas sang adipati
wurung mring Jamintoran

besuk yèn wis wêruh awak mami
ing kuthane si dubilah setan
mring Jamintoran kêkarèn
Ki Umarmaya matur
Ratu Jamintoran ta kaki
kapir punapa Islam
si kaki lingya rum
ratu agung binathara
agamane pan wus agama Ibrahim
ratu agung prakosa

para ratu ingkang kulon iki
mung têtêlu ingkang binathara
sinêmbah ing ratu kabèh
èring ratu têtêlu
nora ana êndhih-ingêndhih
kapara Jaminambar
kang luwih gungipun
sabab kilèn Jaminambar
dèn dhèwèki kang loro iku tan wani
ngrèh kulon Jaminambar

Jamintoran ingkang nyakrawati
lan ing Rokam katri Jaminambar
nora ana rèh-ingêrèh
mung mangkya wartanipun
wong bang wetan ngambah mariki
wong wetan tanah Arab
prajurite agung
manggala surayaning rat
lagi pindho rusake wong kulon iki
nguni Sultan Iskandar

angrata ing agama Ibrahim
sabakdane Jêng Sultan Iskandar
wong bang kulon murtat kabèh
bali agama Ênuh
kang rong duman saduman maksih
Ibrahim agamanya
Jamintoran iku
Sri Bathara Sadarsalam
ratu agung anyakrawati ing bumi
sabala para nata

mêngko kaya wiwit rosa malih
ing agama Ibrahim wong wetan
ngolah angrata malihe
ing Rokam kang pinukul
Kalakodrat padhakajodhi
Si Gajimôndalika
ing Sorangan gêmpur
Gulangge nungkul tan kêlar
anadhahi jurite wong wetan iki
Kalana Kakungingrat

lir samodra wadyanig prajurit
apan Wong Agung Suyarèng Jagat
Nabi Brahim lêluhure
kumpul sabalanipun
dhêdhapuran têdhak Ibrahim
mangkana wus pratela
Ki Umarmayèku
satuture kaki tuwa
amit nêmah lah kaki padha basuki
dongakna lakuningwang

iya putu dèn angati-ati
ngulon bênêr marga kèh muara
bèji maksih saurute
aja menggok sirèku
iya lamun sêdyanirèki
mring kutha Jaminambar
yèn sêdyanirèku
marang kutha Jamintoran
menggok ngalor dharatan wana asungil
babo ta dèn prayitna

sabarang cipta aja amalih
dèn sumendhe karsane kang nitah
dèn cucup êmbun-bunane
ping tiga gya sinêbul
wus mangkata sira basuki
Marmaya amit nêmbah
saking guwa mêtu
tan adangu praptèng jaba
wus angidak marga kang ngilèn wanadri
kang anjog Jaminambar

sabên bèji muara kang maksih
kinèndêlan mring ki adipatya
sinipêngan ing dalême
runtikira kagugu
ngudubilah lagi miyarsi
ratu ing Jaminambar
mangkono tingkahmu
angaku Hyang Maha Mulya
karya langit myang malekat widadari
lah iya rasakêna

samangsane ingsun kêna manjing
kuthanira hèh wong Jaminambar
sayêkti bilai gêdhe
Radèn Tasikwajèku
garundêlan samargi-margi
dhuh pêcah kêpalanya
si kêna bêbêndu
nora kaprah ngalam donya
si pêpèdhêp dèn awas kalêbon têlik
dutane Raja Arab

saya lêpas Arya Guritwêsi
tan winarna lampahirèng marga
sinigêg wau praptane
jawining kitha sampun
kitha iku sajroning langit
kabèh wong sajron kutha
tan ana puniku
ngrêratêngi kang tinadhah
pan rinayat marang Rabusamawati
tan kêna olah-olah

lamun ana kukus kang kaèksi
pinariksa mring sira narendra
ya apa kêkurangane
saking nugrahaningsun
kang bêbêthak wadya sang aji
anèng jabaning kutha
lêksan pawonipun
akêthèn sanggon kewala
kang ajaga jagule apan sakêthi
bupatine sadasa

pitung lêksa sêmbêlehannèki
sadinane unta blêgêdaba
sênuk warak miwah banthèng
kinarya ulamipun
duk puniku Umarmayèki
kèndêl jabaning kitha
nuju ing wêwarung
abarêngan dènnya lênggah
lan kapala juru bêthak mulih gilir
alèrèn lan Marmaya

sigra Adipati Guritwêsi
mêdalakên juwadah lan kalwa
saking ing jro kêkasange
pinangan apan sêngkud
wong kang lèrèn padha kapengin
Umarmaya têtawa
milu mangan cakut
kapala kang juru bêthak
satêlase Umarmaya ngambil malih
saking kêkasangira

wong mêmarung pan sami kapengin
tinawanan sami tumut mangan
kacaryan enak rasane
tinakonan angaku
wong padesan kang saking wukir
saking mêntas nglêlana
sangkan alitipun
ing mangke ayun uninga
ing kuthane Gusti Rabusamawati
wong ika anggraita

tan ataha wutah dènira ngling
Umarmaya alon wuwusira
wong iki tega ujare
paran ing tingkahipun
inggih gusti sang maha tinggi
karya langit kasapta
udan miwah mêndhung
surya lintang lawan wulan
kilat thathit punapa ingkang kinardi
wong ika saurira

sêsotya gung gilap suryanèki
sagung rêtna-rêtna sêsotyendah
ing langit isèn-isène
sinung sêsêntilipun
samya obah lamun tinarik
dadya pating galêbyar
lintang lan andaru
dene yèn akarya udan
langit wêsi punika kang kadi irig
soring langit têmbaga

langit kuningan nginggilirèki
langit sêlaka ing nginggilira
langit suwasa luhure
langit kancana murub
ingkang munggèng nginggil pribadi
kang dadi toya udan
sirahing toyèku
lêlampahan pitung dina
nginggil gunung udan lan kang dadi kali
saking doh tinalangan

talang wêsi cagak sami wêsi
talangipun linapis salaka
satus kaki pan jêmbare
toya kang saking gunung
tinalangan praptanirèki
toya sajroning kutha
yèn katiganipun
pinirèkkên nêngên ngiwa
anjog larèn sabane ing kutha sami
yèn rêndhêng jog jro pura

saluhure pan ing talang wêsi
talangipun linapis salaka
toya tinalangan joge
mring langit wêsi iku
cinarancang kang kadi irig
gèdhèg Marmaya ngucap
luwih budinipun
lawan sugih rajabrana
sugih bala dadine panggawe iki
nutug anasar-nasar

srêngengene sotya pirang kêthi
tinrêpakên ing watu mutyara
ing rina wêngi ancêre
sinèrèd ing wadya gung
ngetan ngulon abola-bali
wulane ya mangkana
amung lintangipun
mathok mung sêntil kewala
kang tinarik mrih obahe ting parêlik
katon pating galêbyar

datan uwus winuwus ing tulis
pratingkahe Natèng Jaminambar
salakune salewane
tuhu akarya jêtung
karya ngungun ingkang miyarsi
gawok isining jagat
sawênèh gumuyu
panggawe mêtu ing akal
dudu cipta kang mêtu kalawan sikir
amung kalawan rosa

ingkang Malaekat Mukarabin
ratu sakawan gagah prakosa
Surakal Jabaraile
kang nurunakên wahyu
pan Surakal puniku sêkti
sugih sikir lan kêmat
istijrate kabul
bisa angambah gêgana
sarta sarat nurut kukus mênyan ugi
yèn mumbul ing awiyat

kang jumênêng Malekat Jabrail
Ngijraile Sang Raja Duljalal
agung aluhur dêdêge
kêras puniku ratu
aprakosa boboting jurit
sudibya môndraguna
dene Raja Mangkruk
kang dadi Mikailira
lurah banyu dene kang dadi Israpil
Ratu Raja Sapardan

wontên ratu kêmbar angajrihi
gung aluhur dêdêg anyatus gas
wulu walingi jajane
gimbal ing remanipun
wulu langsêp sariranèki
puniku kang kinarya
Kirun wa Nakirun
angangge topèng andina
siniyungan kancana nêm dhêpa sisih
jêjuluking narendra

Raja Gugrug kang tuwa namèki
Raja Guntur nênggih kang taruna
ing Gêndhara kawijile
kuthane ratu iku
malaekat aruman nênggih
Raja Kasim kang nama
warnane abagus
malekatira Kutubah
Raja Wahas Raja Ishan kang sawiji
puniku ratu kêmbar

ing Nusabèn kuthanira nênggih
Raja Surakal ratu ing Garnat
puniku naking-sanake
Duljalal ratu agung
ing Barsahèl kuthanirèki
Sapardan ing Muntara
nagaranira gung
Raja Mangkruk ing Guwagal
sami ratu agung-agung kang kinardi
malekat kang Mukarab

malaekat kang papat pêpatih
têgêsipun sami kasalira
dene ratu rerehane
nênggih angênêm atus
para ratu kang môncabumi
sami ratu pangarsa
ping pat ngênêm atus
watês suruping baskara
pinggir langit kang kilèn tan wontên malih
gustine para raja

kabèh ngidhêp amangeran sami
marang sang nata ing Jaminambar
alêksan para ratune
Ki Umarmaya ngungun
sawusira anglèng kang warti
bubarkang palerenan
Umarmaya laju
mingêr ngalèr loring kutha
kang dèn angkah ngandhaping talang anênggih
yun wruh rakiting talang

lawan margine minggah ing langit
bale ngaras ênggèning Sesalam
sarta lan malaekate
Radèn Tasikwajèku
ciptanira momor yun manjing
Malaekat Mukarab
langkung panasipun
tyase Dipati Marmaya
eling-eling wong Jaminambar dèn eling
ana têlik prawira

dadya giro nèng marga pribadi
wau ta Dipati Tasikwaja
saking kêbêkèn nêpsune
tambuh pambuwangipun
melat-melot samargi-margi
nanti mar Saesalam
angaku Hyang Agung
liwat saking tanpa nalar
hèh dubilah Raja Rabusamawati
wal arli ya pangajha

ing têgêse rabusamawati
pangeraning pitung langit ika
kalawan pitung bumine
wau ta lampahipun
adipati ing Guritwêsi
sakèthèng kilèn prapta
ngandhap talangipun
langkung eram dènnya mulat
sugih têmên rosa têmên ratu iki
emane tanpa akal

adoh pitutur wong kene iki
lamun wruha iki mring Pangeran
mendah ta baya wuwuhe
ing kaluhuranipun
yèn nêmbaha marang Hyang Widhi
sasat Sultan Iskandar
gung karatonipun
Marmaya anurut talang
ing ngandhape nyacahkên kang saka wêsi
kang môngka cagak talang

pan pinanggih wolulikur kêthi
pan sapêluk gêngira sadaya
anigang atus luhure
sakawan luhuripun
agung gèdhèg Umarmayèki
prapta sirahing toya
Marmaya mêndhuwur
minggah ing wukir Jambawan
goning umbul salawe kang dèn talangi
winacak suji rancang

balanipun Malekat Mingkail
kang anganglang ing toya punika
Raja Makrub Mingkaile
Guwagal prajanipun
Adipati Marmaya ngaksi
yèn ana kang anganglang
singidan gènipun
ngangge topong saking Ngajrak
malaekat tan ana ingkang udani
Ki Umarmaya wikan

wong kang nganglang toya dèn parêki
kabèh Malaekat Mingkailan
ana dinumuk bathuke
anjumbul nora wêruh
Umarmaya mèsêm ningali
iki malekat apa
têka nora wêruh
maring ing janma manusa
padha gelo malaekat kene iki
padha malekat para

jaga banyu padha sangu roti
kalumpukan rotine agêlar
lan iwak menda sinujèn
lah ingsun lagi ngrungu
malaekat amangan roti
mangan subêkanalah
iku adatipun
malekat ing Jaminambar
ya carobo ngising padha mêtu tai
mambua ing sri nata

Adipati Tasikwaja
anapuk malekat siji
anggêro akalayaban
pilingane ngêmu gêtih
bature anulungi
kêna apa iku mau
tan wruh purwane padha
tatune darijinèki
ngêmu gêtih baya tinapuk ing setan

wusnya suwe kalayaban
kalêngêr tiba anjêngking
rubung kancane kèh prapta
ana graita sawiji
kiye baya dhêdhêmit
ing kene kang tunggu umbul
singit umbul Jêmbawan
payo nuli dèn sajèni
dimèn aja galak payo pinarsanak

asuka sang adipatya
anyandhak watu sawiji
itêm abundêr samaja
binalangakên tumuli
kêna dhase sawiji
narajang bathuk kumêpruk
pêcah wonge aniba
anjungkêl gumuling siti
sami kêkês malaekat padha gundam

kasaput dalu samana
prasamya mangisor mulih
pajagan langit kaping pat
goning Malekat Mingkail
balane tur upêksi
mring Mingkail Raja Mangkruk
yèn kancane kang tiwas
kêkalih pinangan dhêmit
kalihipun sami mèh kalêngêr tuwa

parentah têka mênênga
iku uga wong jro puri
dutane Sang Hyang Wisesa
kang rumêksa toya iki
sira kang dèn aruhi
aja camburwan sirèku
tukang toya turira
dene wong ngaruh-aruhi
watu itêm samaja olèh dhas pêcah

wau ingkang kawuwusa
Adipati Guritwêsi
ing dalu kalumpuk akal
apa ingkang dadi margi
kênaa amor manjing
sigra jêmpole malênthung
tôndhawus antuk akal
Umarmaya ciptanèki
pan akarya pratingkah pangeram-eram

darapon tinampanana
pangwulane ki dipati
malbu Malekat Mukaram
ki dipati malih warni
lan anjaluk sirèki
saking jro kêkasangipun
clêmpung alit punika
basa Lumayu kêcapi
kinalungkên ing gulu panabuhira

apan mung kawat têtiga
manut ing kidungirèki
calêmpung iku kinarya
padal ing sakidungnèki
anjaluk swara malih
ingkang mèmpêr Nabi Dawud
kumêdut kasangira
pratôndha yèn anuruti
lan parau gabus jêmbare saasta

kang ginawe lumah-lumah
pangurip sasada miring
sawusnya wau samakta
Adipati Guritwêsi
sigra dènnya angèli
malumah nèng palwa gabus
muni kêcapinira
winor kidunge amanis
ngênthêt-ênthêt swarane arum alaras

calêmpung tumumpang dhadha
ukara kidung angrawit
tinêpungan lan irama
kidunge lawan kêcapi
mêncit akêlip-kêlip
piniyarsa nganyut-anyut
lir gêndhing parayangan
kadya sêndhoning dhêdhêmit
kang miyarsa tyase gila amangkarag

galadhi anglangi bathang
mangisor mêsat manginggil
sêbat-sêbut saking ngandhap
pêsate nungsung wus dadi
nulya lajêng angèli
marang kitha badhenipun
palwane gabus kêna
binêkta mêsat manginggil
pan karakêt kalawan saliranira

praptane pukul sadasa
wancinira pan ing wêngi
kang tugur sajawinira
ing langit kaping pat sami
ya ta ngidung parasi
barêng kêcapi angungkung
kagyat sagung wong jaga
mangkat sami dèn tingali
duk katingal sumêbut panginggilira

eram sagung kang anjaga
nulya sami linggih malih
antara ana saêjam
kang mindha malekat prapti
angidung dèn padani
kêcapinira angungkung
wong saos sami gita
aningali ngadêg sami
Umarmaya mêsat malih nungsung toya

saêjam malih praptanya
nutut nora mêsat malih
wong kang saos atêtanya
sintên ta tuwan puniki
Umarmaya nauri
anyêntak sarwi ambêkuh
hèh kônca Mingkailan
padha tiwas sira iki
nora wêruh titahe Pangeranira

Pangeranmu nitah anyar
iya malekat sinêlir
nora para kaya sira
Sênthotmole ingsun iki
apan kinarya miji
ing Pangeran Sang Arabus-
samawati wal arla
norapik lurahirèki
wong mangkono linêbokkên malaekat

ngajarakên nora tata
karya malekat kur urip
carobo wong Mingkailan
mangkana ing nalikenjing
malekat ing jro sami
kabayan kang nganglang matur
Malekat Jabrailan
mênangi praptanirèki
matur solah pratingkah malekat anyar

abungah marwata suta
Raja Rabusamawati
gumêndhung nyatakkên karya
nitahmalekat amiji
Sênthotmole namèki
ing dalu pukul sapuluh
têdhak langit kaping pat
marang talang ingkang warih
amanggihi kang ngaku malekat anyar

prapta ing langit kaping pat
Raja Rabusamawati
ênggène sungapan toya
ginrêbêg ing Mukarabin
munggèng ing kursi manik
kursi kang pindha jumêrut
jenggote patang asta
inganggit lawan sotya di
pan kalêbu intên mirah lan mutyara

intên nêm atus kêmbaran
jumêrut nila widuri
kalawan ingkang mutyara
kang barancuh sêsotya di
wontên nêm atus malih
kêmbarane kang barancuh
murub agêbyar-gêbyar
jêjenggote sri bupati
lamun dalu dadi obor yèn lumampah

dhatênge langit kaping pat
Raja Rabusamawati
aglar malekat Mukarab
mangkana Marmaya prapti
ngèli ngidung parasi
calêmpunge sênthuk-sênthuk
winor ing kidungira
angadêg sri narapati
ngawe-awe gumujêng sarwi angakak

hèh kawulaningsun anyar
kang sun titahakên luwih
sun ugung kadadènira
sun kacèk lawan sirèki
lawan kang akèh iki
sun dadèkkên ingsun ugung
saking gawean ingwang
Umarmaya mêntas saking
jroning talang lajêng sujud ing bantala

batine ki adipatya
asujud marang Hyang Widhi
lamun nora asujuda
kacêthikan solahnèki
dènnyarsa bujung bêlis
marmane momor puniku
ki dipati karsanya
kênaa dèn parêpêki
aja luput batine bêbandhêmira

sujude Ki Umarmaya
adhapur tigang prakawis
kang rumiyin sujud mansar
pan kadi garaji miri
rongèh amalangkêrik
macicil sarwi malêmbung
ping kalih sujud baka
tan osik kadi ngêmasi
têkan napasira saêjam tan ana

sujud muntalèk ping tiga
ginantung sukunirèki
mung asta siji tumapak
ngandika kang ngaku Widhi
payo lèrèna dhingin
tampanana rahmat ingsun
matur Ki Umarmaya
ya ilahi ya iblisi
ing têgêse tuwan Pangeran kawula

dudu Ratu Jaminambar
Pangeran ingkang sayêkti
ya iblis samahlubina
tutuge pangucap batin
sabên matur sang aji
tinawilan banjuripun
têgêse Saesalam
sira setan luwih mukir
kang binêndon bakale wong kaya sira

kabatinane mangkana
laire kalangkung manis
dhuh Sang Rabusamawatya
Pangeraning pitung langit
wal arli pitung bumi
panêdya tuwan kang wau
sun titahakên sira
sun kacèk sira sayêkti
iya lawan kabèh gêgawean ingwang

milane amba punika
darbe sujud tigang warni
gih saking panitah tuwan
angguguk sri narapati
gawok sri narapati
sagung malekat Mukarub
jungkir Ki Umarmaya
sukune nginggil rêspati
dalamakan karo ginawe anêmbah

batine ngagagi dhupak
lair sukane tan sipi
Sang Aprabu Jaminambar
gumuyu apijêt ati
gya Umarmaya jêngking
kêkayang sarwi malêmbung
gumêr sabèh kang mulat
solahe sang adipati
Saesalam tyasira cilik prabata

dene ta kabisanira
nora dèn aku pribadi
kuwasane kang anitah
Gusti Rabusamawati
kinarya angluwihi
lan sadaya kancanipun
iku pangucapira
nuju kathah kang miyarsi
jêblak-jêbluk tyase Prabu Jaminambar

winêdalakên sadaya
kabisane ki dipati
dènira namur ngawula
Raja Rabusamawati
ngêntèk sukakirèki
dènira agung ginunggung
têtêp pangwasanira
tuhu wong bodho ing pikir
kabisane mung sugih kalawan rosa

sapa ngasorakên ingwang
bala ngong kadi jaladri
baranaku tan petungan
lawan kuwating ajurit
mila ngaku Hyang Widhi
saking gunging balanipun
lawan sugihe brana
pangrasane soring langit
nora nana kang rosa kang sugih brana

kang sugih bala prawira
amung Rabusamawati
lali lamun jagat jêmbar
isine akèh winarni
wau kang namur ngabdi
ingawe inguwuh-uwuh
hèh titah ingsun anyar
iya kang sun gawe luwih
ingsun lali sira sun jênêngkên sapa

matur nêmbah Umarmaya
kala amba tuwan pêtik
yèn mangke amba matura
owêl kang miyarsa kêdhik
yèn kathah kang miyarsi
têtêp ing pangandêlipun
ngimankên lamun tuwan
tuhu Pangeraning bumi
dene ingkang pakartine karya smara

Raja Rabusamawati
nimbali para malekat
kang wontên langit kapindho
miwah nèng langit ping tiga
tuwin langit ping lima
kaping nêm prasamya ngumpul
marang ing langit kaping pat

sami kinèn aningali
solahe malekat anyar
kang mêntas tinitahake
sadaya pan kagawokan
gujênge bata rêbah
kabèh pan sami anggunggung
pangwasane kang anitah

kang sawênèh ana angling
tuhu luwih gustiningwang
iku nitahkên mangkono
tan kêna kinaya ngapa
gêgaweane Suksma
tuhu Sang Hyang Maha Luhur
kêkutha nèng Jaminambar

ngulatana soring langit
môngsa ta dadak antuka
wong mangkono tanagane
iku ta Sang Hyang Wisesa
yèn gawe kaelokan
yêkti tan kêna tiniru
ing padha-padha manusa

mangkana Sri Narapati
Jaminambar angandika
kang asujud kinèn lèrèn
maring ngarsa mlaku nungsang
sirahe kang lumampah
lawan siji astanipun
sukune apêpulêtan

nêmbah suku wanti-wanti
gumuruh gujênging kathah
dupi prapta ing ngarsane
Rabusamawati mojar
sun lali namanira
iya ing pangganjar ingsun
kang mindha-mindha turira

duk malêm Salasa wêngi
tuwan wuru-wuru panjang
brênduwin anuntên mire
angiwa paduka mutah
riyak paduka kathah
awor brênduwin pukulun
anuntên panabda tuwan

hèh riyak ingsun brênduwin
sira dadia malekat
ingsun luwihakên dhewe
jênggèlèk kawula dadya
suka jumbul sang nata
anggêro dènnya gumuyu
ya mangkono sabdaningwang

Malekat Tarijul Takwil
punika basane Arab
basa Jawa Sênthotmole
Sênthotmodot iya tunggal
dene kêluwar panjang
iku basane Lumayu
mangkana wong Jaminambar

ngidung malih Marmayèki
kidunge cara bêngkuwang
wong Jaminambar nora wroh
lamun Jawaa mangkana
eling wong Jaminambar
kang sira anggêp Hyang Agung
tan pantês agêgêmblungan

sun gorohi anuruti
tak umpak jêbul abungah
dudu riyak-riyèk ingong
uwis ta wong Jaminambar
awasna Allahira
tan gêgoroh milu gêmblung
angarah guru alêman

pangakunira Hyang Widhi
riyake wuru winginya
iya nora kêdhah-kêdhèh
prandene nurut kewala
amrih ginunggung kathah
nanging kalangkung sinamur
pratingkahira Marmaya

pra malekat dèn dhawuhi
ya malekat ingsun anyar
arane Si Sênthotmodot
pan iku kêkasih ingwang
kabèh padha ngidhêpa
apa satuture iku
padha sira lakonana

sigra kondur sri bupati
marang langit kaping sapta
langit kancana ênggène
ing ngriku balane ngaras
ênggène Hyang Wisesa
Malekat Modot tan kantun
sêdya nut satingkahira

Malekat Tarijul Takwil
langkung saking kinasihan
ya Ki Sênthotmole-mole
praptane langit kancana
lênggah ing bale ngaras
kang angaku Raja Rabus-
samawati angandika

ingsun larihi brênduwin
hèh malekat ingsun anyar
sigra cinandhak kupine
lawan gêlas kang sinotya
linarih langkung suka
hèh sira malekat ingsun
sun larihi anginuma

linarih sampun atampi
duk sêmana byar raina
sira Ki Malekat Modot
binêkta mêng-amêng marang
kaswargan ing sang nata
wus prapta ing sawarga gung
ingkang ginêbyog kancana

kang kinarya cêngkir gadhing
balarak lawan tapasnya
kancana ingkang ginawe
miwah karambil dawêgan
garing samya kancana
tanapi galugunipun
êmase kalangkung tuwa

ênggène angapit kori
dene wit-witan sadaya
godhong pinupusan cindhe
agodhong kêling sadaya
kinayu apu abra
cèlèng mas kuldi mas agung
jaran mas miwah banthèng mas

buron alas buron kali
kang kinarya mas sadaya
sabilik saênggèn-ênggèn
myang gène widadarinya
sadaya putri tawan
kang ayu-ayu pinunjul
Umarmaya tinawanan

hèh malekat ngong lilani
sun kawênangakên sira
ngubêka kawidadarèn
sun kawênangkên miliha
widadari kang endah
sun ganjarakên sirèku
têtêpa wismèng suwarga

Malekat Tarijul Takwil
sujud alon aturira
pukulun pan inggih dede
adate kang malaekat
lamun laki rabia
langite manawi rubuh
kêni rêngune tyas tuwan

yêkti dadi wrêjit cacing
yèn amba anglampahana
tiwas pun Malekat Modot
yèn angajapa cintraka
guguk alatah-latah
yèn kalawan sukaningsun
môngsa si nêmua papa

amêksa-mêksa tinampik
milane lumuh kalintang
manawi awon tamtune
kawula miyarsa warta
inggih isining donya
wontên malih luwih agung
prajurit pêpakuning rat

saking bang wetan puniki
tanah Arab ing Kuparman
kadi tuwan prabawane
manawi panas murina
tuwan angaku Allah
wong agunge bilih purun
mêmêngsahan kalih tuwan

tekad tuwan kang tinarik
dhatêng agama manusa
nagari ing Rokam mangke
lan Kalakodrat Sorangan
sampun nungkul kaidak
suka ngakak sarwi guguk
kaliru pangrungunira

mangkene lakune yêkti
Si Gulangge kirim layang
duk tanggal ping pat praptane
kang muni sajroning layang
ana wong agung prapta
sugih bala para ratu
kadi wutahing samodra

nêdya nungkul marang mami
pan wurung duwe Pangeran
milarsa suwita ingong
Si Gulangge apan lagya
sêmaya ngatêrêna
wong wetan kang prapta nungkul
tanah Ngarab ing Kuparman

anggawa ratu sakêthi
badhe dèn srahkên maringwang
ratune wong wetan kuwe
mung nêdya kawulakêna
awake pan angrasa
manawa kawruhan ingsun
tan wande prajane rusak

kaya sasi ngarêp iki
praptane wong agung wetan
kang dèn irid Si Gulangge
wus ingsun cawisi prênah
jabane langit wetan
ing ara-ara Jamirun
jêmbar kamot sabalanya

ya ta wau ki dipati
angguguk ing kabatinan
iki ta alah maloto
Allah ta wong Jaminambar
gêndhungan laku sopak
iya rasakna êndhasmu
têka bisa laku dora

mêcahakên dhasmu iki
wong Arab môngsa têluka
marang ratu kang mangkono
bisa gawe-gawe ojat
lah têka bêtahêna
môngsa ta wurunga gêmpur
durakamu nora kaprah

sadina dènnya palêsir
wus dangu kondur sang nata
marang ing bale ngarase
nimbali para kabayan
Malekat Jabrailan
Ngijrailan sami rawuh
Mingkailan Ngisrailan

kabayane sami prapti
wontên satus malaekat
angalih wêlas balane
Mingkail Ngisrail prapta
nayuban sang mahraja
kêdhik amung rencangipun
têdhak anèng bale ngaras

Marmaya kinèn ngêcapi
sarwi angidung lêlewa
langkung sukane sang katong
malaekat kabayanan
gujênge bata rêbah
anutug kasukanipun
Malekat Modot lêlewa

akèh malekat gulinting
sayah ing panginumira
gumuyu Malekat Modot
lah iku padha malekat
têka kêna karipan
kêna mêndêm kêna lêsu
alah iya rasakêna

sangsaya kathah gumlinting
rêbah ing saênggèn-gènnya
Marmaya nglarihi manèh
winoran paekanira
Dipati Tasikwaja
ing darubêsi cinampur
darubêsi sawatara

mung Sang Rabusamawati
gumujêng maksih alênggah
dèn angkoh-angkoh tibane
mêsêlate Umarmaya
kinèn anglarihana
pinrih ing katungkulipun
sinambi sarta lêlewa

linêbonan darubêsi
sagêgêm ing gêsalira
dhasar wus sayah sang katong
mèh rêbah dening waragang
linarih mring Marmaya
sigra nginum Raja Rabus
pan lajêng rêbah mring wuntat

darubêsine angrêbda
sri narendra wus kadi angêmasi
ki adipati agupuh
sagunging lawang-lawang
kinuncenan Umarmaya sêdyanipun
tutuga sapolah-polah
dènira gawe bilai

malekat satus kabayan
binuntonan irunge darubêsi
kabèh wus kadi wong lampus
saênggoning balasah
langkung suka ki adipati andulu
sigra ngambil pamalingan
peso landhêp kadi angin

cinukur jêjenggotira
sira Rabusamawati wal arli
sandhangên mêngko gundhulmu
iya wong ngaku Allah
wus barêsih jenggote tinêkuk-têkuk
sampun winadhahah kasang
patang asda panjangnèki

nulya cinukur risahnya
wus balindhis bathukira tinulis
asu jodhon lawan munyuk
wurine ngasu gènnya
ambêbidhung angiwi-iwi mring asu
nilawêrdi kang kinarya
asu irêng bêlang kuning

sirah tinulis sadaya
cinalorèng nulya malekat sami
wau kêbayan kang satus
kabèh wus cinukuran
kèh warnane ana lingsang ana kuwuk
tur samya jodhon-jodhonan
ana lutung lan trênggiling

ana pinèrèt kewala
ana ingkang kinuncung kinuciri
ana papat kuncungipun
kathah winarna-warna
nulya kêndhi pangunjukanira prabu
sigra kang kêndhi sinuntak
sinalinan kang giguhi

nulya Marmaya nênurat
iya tunggul panantang ing ajurit
sinèlèhkên karangulu
nêlas pêpacuhira
Adipati Marmaya pan arsa mêtu
mêdal saking bale ngaras
kesah nurut talang malih

nungsung lampahira prapta
sirah toya lajêng tumurun aglis
margi lama jêbulipun
lajêng sang adipatya
rêrikatan manawa ana kang nusul
Ki Dipati Tasikwaja
agung dènnya nampèl wêntis

wusnya lêpas lampahira
praptèng wana simpangan ingkang margi
kaki tuwa tuduhipun
kang anjog Jamintoran
lajêng menggok ing lampah wus tigang dalu
eca nèng margi wus nimpang
Adipati Guritwêsi

atata ing lakunira
ayêm nora ana ingkang ngregoni
amung nênêdha Hyang Agung
jinurunga raharja
kunêng wuri Jaminambar kang winuwus
apan kongsi tigang dina
kalêngêr ing darubêsi

katungkul para malekat
Jabarail iku luwih pribadi
lungguh lan panêkaripun
sira Prabu Surakal
lah ta adhi kadingarèn Sang Hyang Agung
têlung dina iki towang
tan ana anênimbali

seba mring langit kasapta
karsanira Surakal Jabarail
prapta bale ngaras sampun
dhêdhêp tan ana swara
maras ing tyas ana pa tanpa swarèku
kalamun acangkramaa
iya nora tilar mami

angintip korining ngaras
katingalan sami pating gulinting
manjing Ki Surakal sampun
ngungun atêbah jaja
mulat nganan ngèri samya kabarubuh
tan ana ingkang anawa
iya ingkang darubêsi

nadyan kongsia sawulan
lamun nora tinawa tan anglilir
Surakal angambil gupuh
lênga wijèn kalawan
jêruk pêcêl sigra tinawa sang prabu
janggèlèk wungu karasa
sirahipun pan apêrih

ngambil kêndhi pangunjukan
duk ingunjuk rasa gônda tan yukti
binanting kêndhi malêdug
sigra ngusapi sirah
lan jêjenggot sirna labête cinukur
mundhut paesan pinasang
paesan sigra binanting

anglênggêr Sri Saesalam
kang malekat satus dèn panawani
marang Si Surakal wau
sarêng tangi sadaya
ting cakikik asami guyu-ginuyu
taha mulat mring sang nata
jêtunge duka prihatin

Surakal maring ngajêngan
angandika Sang Rabusamawati
hèh Surakal paran iku
apa mêngkene iya
mulat wau kang tumumpang karangulu
karêtas nulya cinandhak
tiningalan isi tulis

inguncalkên mring Surakal
lah wacanên layange sapa iki
nulya winaca asêru
têmbunge punang sêrat
hèh Sang Prabu Jaminambar si bêbêndu
dene girang guyu sira
tan wêruh kalêbon têlik

ananjak karti sampeka
ya pangendrajala maling sinêkti
baskara amara sandu
kumprung pêngung ta sira
satriya Rab pangeran ing Silahulun
wong agung ing Tasikwaja
Adipati Guritwêsi

satriya ing Giripura
tambak cangkol pothèt panglaya nabi
Guritwêsi murdèng kewuh
si sêdhêng luwih kurang
Kakungingrat ya iki kadange sêpuh
tanggulange pramudita
wong Jaminambar dèn eling

apa jampêng tan miyarsa
gêgobogmu sangisoring wiyati
ana wong agung pinunjul
trah Ngarab lair Mêkah
angadhaton tanah Kuparman kutha gung
bêbala lêksan narendra
Kalana Surayèng Bumi

mêngko wus ana ing Rokam
lir samodra wadya miwah prajurit
tiwas apa ta gunamu
môncapat môncalima
wus kancikan gêgaman nora angrungu
kang badhe anglêbur iya
gonira akarya langit

mocot utamangganira
lan ginêmpur ing Jaminambar iki
jêrokna larènirèku
langitmu dhuwurêna
isènana sawêndra bêbala ratu
lah iya padha kumpulna
kabèh dandanan ngajurit

muwuhana malaekat
kurubiyun milihana rasêksi
kuthamu pan nora wurung
gêmpur de wong Kuparman
ngulu watu ratu kêna jenggotipun
eling-eling babo sira
hèh Sang Rabusamawati

wus titi layang gung duka
hèh jujulên Si Modot ana ngêndi
layak mubêng durung mêtu
têka ing langit ingwang
arêp karya pakewuh gêng ngarubiru
bêndhe kang para malekat
angubrês sajroning langit

Surakal ngambil cêndhana
lawan mênyan ubêkan jroning langit
Surakal wus awor kukus
ngubrês langit sadaya
wus tan ana têliking Kuparman laju
sayêkti mring nagri Rokam
mring gone gustinirèki

Surakal arip wus prapta
matur nêmbah ing Rabusamawati
dede kinôntha pukulun
tuwan punika mêngsah
pan Wong Agung Kuparman awrat satuhu
dene sugihe dandanan
agal alit pait manis

yèn suwawi tuwan angêrigi
para ratu sadaya praptaa
kang salawe èwu dene
nuntên rerehanipun
pra dipati môncanagari
yèn sampun sami prapta
para ratu-ratu
inggih sae tinimbangan
wong Kuparman balane kadi jaladri
ing tandhing tan kuciwa

ing jajahan sawatêsing langit
ingundhangan lare limang kilan
yèn lanang kang kêna gawe
karana ta pukulun
ing punika pungkasan inggih
yèn tuwan mênang ing prang
lan wong agung iku
sayêktine nora aprang
malih-malih igih sangisoring langit
sintên kang purun nglawan

liya prajurit kakunge bumi
ya ta nurut anglampahkên duta
turôngga ewon dutane
nêngna Sang Raja Rabus-
samawati adandan baris
ngrakit kapraboning prang
busanèng wadya gung
wau ta ingkang winarna
lampahira Adipati Guritwêsi
sampun anèng simpangan

wana Jamintoran dèn anciki
pan pinêlak wau lampahira
agung tinampèl pupune
dadya amamprung-mamprung
ki dipati ing Guritwêsi
ingkang lakon sawulan
ing sadina rawuh
mangkana saturutira
lampahira ing marga datan kawarni
prapta ing Jamintoran

manjing kutha enjing sang dipati
lajêng marang kori panangkilan
nuju sang nata wijile
tan kari rajasunu
pan supênuh ing pôncaniti
satriya pra dipatya
miwah para ratu
aglar adine amônca
wong kang tunggu kori ingkang dèn takoni
ing kene apa ana

wong nênêka sing liya nagari
satriya nom apêkik kang warna
kang tunggu lawang saure
inggih wontên puniku
saking taman Iskandar nguni
rajaputri kang angsal
kala nêdya adus
marang wana Jaminingrab
inggih taman Iskandar kang siti putih
ngriku manggih satriya

mangke sampun tinunggil sang aji
sinrahakên nagri Jamintoran
inggih bang-bang lum-alume
prabu anom puniku
sang dipati ing Guritwêsi
dêlap têmên sang nata
apa rêp minantu
pan iku têtukon ingwang
lagi minggat yaiku ingsun ulati
angling wong tunggu lawang

sira iki wong tuwa punapi
liwat sarune pangucapira
pan narpaputra nèng kene
ingêla-êla langkung
dhasar moncol prawirèng jurit
tur têrahing Kuparman
wijining aluhur
dene wani-wani sira
cala-culu apa rika iki baring
macicil Umarmaya

puluh-puluh ujêr tukon mami
ya pagene wêdia angucap
lah mara aturna age
dadi bilainingsun
nora nyambat marang sirèki
nadyan dèn sêsêmpala
sun labuhi tuhu
nora gumingsir satindak
apan sira iya wong ajaga kardi
singa-singa munia

akon ngaturakên ing sang aji
apadene mring sang rajaputra
darma ngaturakên bae
bilai nora milu
jêr sabênêr-bênêre mami
tan anêdya cancala
gawe-gawe wuwus
samya gawok kang miyarsa
ana ingkang rada tuwa anglêmêsi
lah iku aturêna

nora bênêr ngandhêga sirèki
apan uwis unine mangkana
tinêmah sinandhang dhewe
têka matura gupuh
mumpung sêdhêng lagya tinangkil
sang nata lan kang putra
wong atunggu pintu
siji marang panangkilan
ingkang kari angrubung samya ningali
maring sang wau prapta

ngawasakên angiling-ilingi
cacah warnane Ki Umarmaya
sinawang dene wanine
angucapakên saru
kang satêngah abisik-bisik
layak nora cak-êncak
barang tingkahipun
wong iki daluya bisa
sun badhea tan duwe wudêl wong iki
lêlewane katara

lan sêmune nora ngising tai
pêpantêse ngisingakên timah
anèh wong iki ulêse
kunêng kang samya ngrubung
wau ingkang atur upêksi
kang maring panangkilan
prapta ngarsa prabu
tur sêmbah yèn kori jaba
wontên prapta tiyang kayungyun satunggil
ulêse paripolah

nanging ngakên gustinipun nênggih
putra tuwan jêng gusti punika
kang dèn akên têtukone
kagyat miyarsa prabu
sarwi nolih kang putra aglis
mèsêm umatur sigra
punika pukulun
inggih gêlare pun uwa
sok makotên Adipati Guritwêsi
sang nata angandika

kulup Ki Dipati Guritwêsi
kadange tuwa anaking-sanak
lan ramanira ginawe
ulubalang pakewuh
kang nanggulang ing baya pati
lurah pangendrajala
dhustha marasadu
wadana maling sajagat
yèn mangkono ingsun parêke pribadi
sasat Sang Kakungingrat

rajaputra umatur wotsari
nuwun sampun paduka tumêdhak
munga amba lan pun patèh
kewala kang amêthuk
sigra têdhak wau sang pêkik
pan sampun dhinawuhan
Patih Jahansirun
andhèrèk sang narpasuta
pra dipati sakawan ingkang angiring
praptane kori jaba

rajaputra wau duk ningali
mring kang uwa asru pinlajêngan
anungkêmi ing padane
kang putra gya rinangkul
mring dipati ing Guritwêsi
tumut angrangkul pada
Patih Jahansirun
matur paduka ngaturan
ing Sri Nata Sang Prabu Anyakrawati
Bathara Jamintoran

sami jomblong kang atêngga kori
mulat rajaputra ngrangkul pada
miwah ki patih anggêpe
mangkana aturipun
rajaputra lan ki apatih
Dipati Tasikwaja
maksih sênggruk-sênggruk
ngusapi netra lumampah
rajaputra angapit lan ki apatih
praptane panangkilan

têdhak Sri Bathara Nyakrawati
Jamintoran Prabu Sadarsalam
saking ing singasanane
ngurmati ing pamêthuk
ingkang prapta ki adipati
gapyuk asêsalaman [...lama
lajêng sang aprabu
nyandhak astane Marmaya
wus binêkta nunggil singasana rukmi
Marmaya kipa-kipa

nanging pinêksa ing sri bupati
sang dipati datan kêna selak
sang aprabu andikane
ki raka uga sampun
pakênira nganggo wêwadi
ing pangraos kawula
prasasat Wong Agung
Kalana Surayèng Jagat
ingkang prapta ing Jamintoran ing ngriki
nugrahaning kawula

ki dipati wau anuruti
wus anunggil anèng singasana
Prabu Jamintoran mangke
kathah prasabênipun
kula kakang sumanggèng kapti
Risang Surayèng Jagat
pamêngkuning luput
dening kawula punika
kaping kalih lêpat kawula sayêkti
mring Sang Surayèng Jagat

kang rumiyin wong agung wus lami
wontên Kalakodrat ing Sorangan
miwah ing Rokam bêdhahe
ngradin agami sampun
nagri kilèn ing sapuniki
apan sampun kaidak
prasami anungkul
ginêmpur ingkang abôngga
kula ingkang wus tunggil ingkang agami
têkaa botên sowan

