sampun mangsah Dipati Japan ayuda
prajurite rumiyin
mapan sêdyanira
yèn tan lanang kang yuda
aja kongsi mulih urip
sawadyanira
sanggupe tan gumingsir

gêgamane sira Dêmang Jasupônta
angayunakên kawis
wontên wong sadasa
ciptanira ki arya
yèn wong wetan anêmêni
ingsun lan sira
angrasa lamun kontit

Jasupônta angatag ing wadyanira
obarên omah iki
dimène aura
gêgamane wong wetan
yèn mêksih gêmbêl kang baris
awrat sinôngga
dening sira kang jurit

dan binêsmi dahana anulya mubal
kabêkta dening angin
angalor sadaya
kukuse kang dahana
gêgaman etan angisis
dadya aura
wong Mataram nindaki

Adipati Martalaya anarajang
têngah rana kapering
Arya Jasupônta
narajang saking kiwa
wong wetan datan udani
mêrêm kewala
katampêkan ing gêni

wong bang wetan tinarajang rinampogan
samya kagum kang jurit
angawur kewala
pangamuke wong wetan
nanging datan angudhili
sampun kapapan
wong wetan akèh mati

adipati ing Japan mulat ing wadya
pêrange wus kalindhih
sigra nyandhak tumbak
kudane wus kinêtab
anandêr têngahing jurit
sarwi sêsumbar
lah kêmbulana mami

iya iki rupane Dipati Japan
têdhak Madiun mami
kang aran Mas Lonthang
lah mara kêmbulana
sampun anêngahi jurit
singa katrajang
bubar akathah kanin

Adipati Martalaya sigra ngatag
mring kancanira mantri
pan bubuhanira
lah payo kinathahan
sigra sakèh para mantri
sarêng tumandang
dipati dèn byuk wani

tandangira dipati lir singa kurda
kinarutug ing mimis
sinosog ing watang
nanging datan tumama
anulya dipun bandhêmi
binrangkolangan
ginitik popor bêdhil

kadi pira kuwate tiyang satunggal
tan ana kang nulungi
dipati ing Japan
aniba saking kuda
kinaroyok lawan bêdhil
sampun palastra
wong wetan aningali

Ki Tumênggung Kapulungan pan uninga
Dipati Japan mati
gumêtêr dhrodhogan
tan goroh ujar ingwang
dhingin atingong wus titir
prandene iya
wong kêndêl-kêndêl mati

alah payo batur mundur dèn agancang
sapa ngalêm yèn mati
angur lumayua
sapa yitna yuwana
sigra anandêr tan aris
Ki Kapulungan
kulambine winalik

wong Mataram nulya amburu sadaya
wong wetan dèn tumbaki
sing kacandhak pêjah
Dipati Surabaya
gêgamane wus angisis
sigra lumajar
datan atolih buri

Dipati Tuban wruh bature lumajar
sampun dharodhog dhingin
awake dipatya
nulya atilar liman
sigra angêtab turanggi
anandêr kêbat
sêlire tan tinolih

pakathike anyêluk mring gustinira
sêlir kiyai kari
dipatya angucap
dhiyêm jangan bicara
besuk bolih bini lagi
saya anggêbras
sêlir maksih nèng èsthi

katututan dening wadya ing Mataram
gajahe dèn adhangi
nulya tinunggangan
sêlir padha karuna
Ni Graita kang sawiji
Ni Andrawela
namane kang sawiji

wong Mataram malêtêr Dipati Tuban
saparane katawis
nitih kuda pêthak
panganggya obra muncar
marmanya dipun balêdig
amèh kacandhak
kudane dèn udhuni

Adipati Tuban nusup galagahan
sinambêr ing tik iyik
anjola aniba
nyana sinambêr gêlap
lahadèn bolik kibaring
wêdi ngong dahat
sadalan pan kacerit

kapalira kacandhak de wong Mataram
anulya dèn tunggangi
suka ingkang angsal
malangkrik sênggak-sênggak
gajahe wus dèn tunggangi
pitêkurmana
langkung suka prajurit

sampun katur sadaya ingkang bandhangan
dhatêng Sultan Matawis
sarta sêlirira
Dipati Martalaya
lawan Jasupônta aglis
marêk sang nata
angaturakên jisim

Adipati Japan jisime binakta
wus katur ing narpati
sultan angandika
lah êndi parènèkna
ki besan Japan kang jisim
pan sampun prapta
ngarsaning sri bupati

adêgêna jisime ki besan Japan
iki silih prajurit
mapan wong bang wetan
mung iki dhewe lanang
mung ki besan wong prajurit
lah wong Mataram
bêktanên jisim iki

lah pêtakên ing Butuh tunggal lan sultan
Pajang payo dèn aglis
iku si prawira
tan gingsir ing samaya
saujare dèn kurêpi
layak tinêpa
dening kang kari-kari

sri narendra sigra akèn atêngara
ingsun akèn tumuli
mulih mring Mataram
anulya tinêngaran
sadaya kang punang baris
bubar atata
saprênah-prênahnèki

tan kawarna ing marga pan sampun prapta
ing jro kitha Matawis
sampun anggêganjar
tan kawarna laminya
watara satêngah sasi
sri naranata
sineba dening mantri

angandika sang nata mring Martalaya
lah Jasupônta iki
sira lumakua
sakèhing wong nagara
sabaturira Panumping
sira gawaa
sarta gêgaman jurit

lan si adhi Santênan sira gawaa
lan bala sanagari
sigra Martalaya
matur saha wotsêkar
wong Panumping mêpak baris
anulya bubar
tan kawarna ing margi

sampun prapta ing Pathi sira dipatya
Martalaya nimbali
wong Pathi dandana
dipatine wus mêdal
anulya sira lumaris
tan kawarnaa
ing marga sampun prapti

sampun prapta ing Lasêm amasanggrahan
dening Dipati Pathi
kidul kilèn kitha
gènnya amasanggrahan
dening wadya ing Matawis
kidul ing kitha
samya atêpung baris

pan nagara ing Lasêm sampun kinêpang
wong Lasêm sampun tintrim
angrasa yèn kalah
tan purun mêtonana
nulya kasaput ing wêngi
rêrêp sadaya
wong Lasêm padha ajrih

pan wong cili akathah mêdal sêmana
angungsi ing wong Pathi
swaranira umyang
wong Mataram uninga
yèn jro kitha gègèr ngili
panyananira
binêdhah ing wong Pathi

wong Mataram pan sampun rêmbag sadaya
arsa agrangsang biting
anulya lumampah
jro kitha linêbonan
bupati lawan kang dasih
datan sawala
gêgaman dèn bongkoki

pan wong Lasêm dinum lir pendah ranjapan
pinaro lan wong Pathi
anulya binêkta
mulih marang Mataram
boyongan jarahan ênting
datan kawarna
ing marga sampun prapti

ing Mataram pan sami seba sadaya
sri narendra wus mijil
pêpak wadyabala
Dipati Martalaya
wus marêk dhatêng narpati
Ki Jasupônta
lumampah brôngta kingkin

wus prapta ngarsa sang aji
Jasupônta lan dipatya
Santênan lan sabalane
ngaturakên bêboyongan
sampun katur sadaya
dhumatêng jêng sang aprabu
sang nata kalangkung suka

sêmana dèn sangkalani
ula ngêndhog margèng jagat
lawan malih sangkalane
kala Adipati Japan
pêjahira ayuda
pinêtak anèng ing Butuh
rêsi guna pôncaning rat

ginanjar Dipati Pathi
dèn pêpantês panganggenya
wus sinung arta êmase
miwah wadya ing Mataram
wus linèlèr warata
sadaya tan wontên kantun
sang nata anulya jêngkar

malêbêt ing dalêm puri
sampun alami sêmana
kangjêng sultan sigra miyos
sineba sagung ing wadya
miwah para santana
kang tansah munggèng ing ngayun
Singaranu Martalaya

sinandhing tan kêna têbih
kangjêng sultan angandika
lah kakang Martalayage
iya sira lumakua
anglurug mring bang wetan
sira bêdhahakaruhun
nagara ing Pasuruan

sakèhing para dipati
kabèh padha lumakua
ana dene wêkas ingong
yèn wus praptèng Pasuruan
sakèh santananingwang
padha amondhoka besuk
ana sakiduling kutha

kakang Martalaya benjing
mondhoka kang kidul wetan
pan wong Pajang aja têbèh
ana dene Alap-alap
mondhoka loring kutha
yèn têka sira ing besuk
nagara ing Pasuruan

aja lyan sira antèni
amung ing dina Jumungah
antinên yèn sira campoh
lah uwis padha bubara
sigra Ki Martalaya
miwah pra santana sampun
atur sêmbah samya bubar

miwah wong Mataram sami
sadaya pan sami bubar
sing alun-alun bubare
amondhok jawining kitha
wong cili ngantos samya
pan sampun bubar sadarum
ya ta Adipati Pajang

samana sampun acawis
sagêgaman ing ayuda
samana wus bubar kabèh
ênêngakêna sêmana
kocapa sri narendra
wus jêngkar sing sitiluhur
pinarêk ing kamandhungan

Jasupônta dèn timbali
prapta ngarsa nulya nêmbah
sri narendra angling alon
hèh Jasupônta miyanga
sumusula mangetan
sira sun karya pandulu-
ningsun dèn waspada tingal

jênêngana wong Matawis
kang bêcik lawan kang ala
kang wong Mataram sakèhe
aja sira awèh liwat
jabaning barisira
dening yèn ana kang purun
narajang wêwalêrira

ora têmên iku ugi
angawula maring ingwang
sira muliha dèn age
maring nagara Mataram
lah wis sira mangkata
Jasupônta nêmbah matur
bubar sagêgamanira

nusul mring bang wetan aglis
tan kawarna lampahira
wus kasusul ing lampahe
gêgaman wetan apanjang
wus panggih Jasupônta
lawan Ki Martalayèku
wus amangsit Jasupônta

Martalaya tampi wangsit
wruh sêmune Jasupônta
anulya bubar lampahe
gêgaman saking ing Sala
mangetan purugira
lampahe gêgaman agung
sakèhe desa kang kambah

rusak tanêm tuwuhnèki
datan kawarna ing marga
pan sampun prapta lampahe
nagara ing Pasuruan
samarga anjêjarah
sakèh wong desa malêdug
padha angungsi jro kutha

wong Pasuruan pan sami
sakèhe ngungsi jro kitha
kawara bupatine
Ki Tumênggung Kapulungan
abaris jroning pura
amalatar barisipun
midêr anjagani pura

mangkana wadyèng Matawis
sami angêpung nagara
mondhok kidul wetan êlor
dening sakiduling kutha
ika kang tinuguran
amung kulon ingkang suwung
pan kinarya lêlawangan

liyan ika dèn pêpêti
Ki Tumênggung Kapulungan
têtêgar nèng jro kithane
sarwi ngidêri barisnya
pan sarya undhang-undhang
hèh sakèh kawulaningsun
wong Pasuruan sadaya

dèn prayitna sira benjing
ingong ajak ngamuk sira
mring wong Mataram barise
ingsun ajak barêng pêjah
pan wus dalu sêmana
anuju ing dintênipun
marêngi malêm Jumungah

amicarèng jroning ati
Adipati Kapulungan
kaya ngapa benjing ingong
yèn ingsun kalakon aprang
môngsa beda lan saban
pasthi yèn kablêdig ingsun
môngsa ngalahna wong kathah

dening kalane kariyin
duk ingsun prang mungsuh padha
parandening kalah ingong
myang dhingin duk Pasiwalan
pan kêdhik wong Mataram
wong wetan kalintang agung
prandene ngong iya kalah

Bênrêl kongsi kapacirit
sadalan awêtu tinja
tan bisa mêpêti êbol
mêngko manah yèn mênanga
dhasar mêngko wak ingwang
kari dhewe tanpa batur
wus bosên têmên kabêdhah

lêng têka minggata mami
sapa yitna ayuwana
pasthi apanjang umure
lah bojo kêbat dandana
ingkang layak kok gawa
payo ngili mêngko dalu
gya Tumênggung Kapulungan

pan undhang-undhang siraglis
rencangira ingapusan
hèh wong Pasuruan kabèh
padha sira adandana
ing mêngko wong Mataram
sun amuke mêngko dalu
wiyahèn sok kinalahan

sun baling tan sun têmêni
wong Mataram pan akathah
kalamun ora dalune
gonnya ngamuk wong Mataram
môngsa sira mênanga
yèn mêngko ingamuk dalu
pasthi gagap-gugup ika

tambuh solah mungsuhnèki
pasthi wong Mataram ika
ara-uru satêmahe
dadya wong Mataram rusak
prang padha rowangira
sapolah-polahe iku
têka tinonton kewala

sarta sinurakan sami
saking êlor lawan wetan
pasthi bingung satêmahe
iya wong Mataram ika
anuli tinarajang
prat-prot tinumbakan lêbur
pasthi mênang yudanira

lawan sira nora busik
lah uwis sira dandana
prajurit wus anut kabèh
saêrèhe gustinira
Tumênggung Kapulungan
saksana anuli mundur
rabine binabisikan

lah payo bojo dèn aglis
dandana gêgawanira
sarta gêgendhonga age
anaa ingkang kinarya
sangu angili ika
lan maninge aja kantun
asangua sêga wedang

ayya kari sêga aking
lalab tempe lombok abang
sarta uyah têrasine
kene ngong gembole dhawak
bok-êmboke kapisah
lan sira ana dêlanggung
sadaya ingsun ngandhuta

nora gêgolèki nanging
Ki Tumênggung Kapulungan
sigra kêkambil kapale
aran pun Andaru ika
cêmêng ulêse kuda
sigra rabinira sampun
tinunggangakên ing kuda

sarwi gêgendhong kang rabi
anèng saluhur ing kuda
ambêntoyong gendhongane
Ki Tumênggung Kapulungan
sigra anuli mêdal
sarwi têngara tinabuh
alok-alok wêdalira

lah payo sapa kang kari
pasthi sun karikit sira
wadya samya mangkat age
apan sami aprayitna
sêdya angamuk padha
wadya Mataram angrungu
yèn mêngsah mêtoni ika

wong Mataram dandan sami
gêgamane sowang-sowang
sampun kêkambil kudane
wong Pasuruan wus mêdal
panyanane narajang
sarêng cêlak lampahipun
Ki Tumênggung Kapulungan

anggepak ngulon siraglis
tan kandhêg ing lampahira
ing Surabaya jujuge
wong Pasuruan uninga
yèn gustine anggepak
angulon gêndring lumayu
lawan rabine kewala

angulon paranirèki
ya ta balane sadaya
sami sangêt pêpisuhe
bêndara edan mandhêga
mêngko sun kêthok dhawak
wong Pasuruan gya wangsul
samya mangsuli rabinya

wong mataram wus udani
gya samya nututi ika
kacandhak jawi kithane
nulya sami tinumbakan
wau wong Pasuruan
kang kacandhak akèh lampus
wus ainêb lawang kitha

ing dalu datan kawarni
enjang wong Mataram samya
wus angrampit kitha kabèh
nulya samya ngrangsang kitha
nuju dina Jumungah
sêmana duk bêdhahipun
ing jro kitha Pasuruan

gumuruh swaraning tangis
wus malêbu jroning kitha
wong Mataram sakathahe
sami arêbut boyongan
pan wus binêkta mêdal
kang kutha ingobar sampun
èstrine wus binoyongan

miwah jarahane sami
boyongan binêkta mêdal
wus sami praptèng pondhoke
kèh ingkang prajurit samya
lajêng nututi sira
mring kakang Pulungan sampun
kacandhak wontên ing Bendha

dupi wau aningali
Ki Tumênggung Kapulungan
yèn wong Mataram lampahe
amburu marang ing sira
kudane nandêr kêbat
pan kajêblog kudanipun
rubuh tumênggung lumumpat

sêga aking kocar-kacir
lumayu akêkadhalan
bojo binêkta sawiyos
sadaya kantun kadhatyan
binoyong wong Mataram
kudane sami rinêbut
Kapulungan dipun bêdhag

lumayu kawalik-walik
anusup ing galagahan
sambat bojo mati ingong
têka lêsu awak ingwang
angrasa arêp mangan
sêganira wadhang wau
apa ana kari baya

cilakane awak mami
dene ta nora kayaa
karag kocar-kacir êntèk
jaran ilang bojo ical
sêga iki ya sirna
apa ta ingkang ginugut
darbèk iki padha sirna

dene kaniaya iki
patagihan têmên ingwang
liwat arêp udud ingong
lah dalah apyunku ilang
ing ngêndi gone rêntah
wong Mataram kang winuwus
kelangan pamburunira

anuli samya abali
mung bojone kang tinilar
kang binêkta lan jarane
wus prapta ing pamondhokan
wus katur ing gustinya
jarahan wus samya dinum
mring sagung para dipatya

anulya bubar kariyin
wau Ki Jayasupônta
nglampahi wêling sang katong
rumiyin mring Jasupônta
lampahira wus prapta
sêmana Jurang Parau
sigra anulya rêrangkah

anèng ing Jurang Palwèki
wong Mataram sigra bubar
wong amit ta kêna mulèh
sagunging para dipatya
samya ngiringkên sira
boyongan samya yu-ayu
pan wus ngaturan uninga

yèn Arya Jasupôntèki
ing mangke tugur rêrangkah
anèng gunung Paraune
pan ora kêna wong liwat
lêgêg sagung bupatya
Ki Martalaya amuwus
kadipundi iki baya

lah apa dadine iki
karsane kang Jasupônta
tugur nèng Jurang Palwane
dene têka wong Mataram
tan ana sinung liwat
Dipati Purubayèku
ya ta aris angandika

iya ing panduga mami
yèn uni iki anaa
ing karsa dalêm bantune
laku maring Pasuruan
sun watara jêng sultan
asung sêrat maring ingsun
Dipati Mandura mojar

apa si karsane iki
têka ngadhangi dêdalan
arêp nganakakên bae
jaman boya bêcik ika
sampun kakehan ujar
lah nêdha tinêrak purun
Pangran Purubaya mojar

lah kakang Mandura mangkin
manira turuti dika
Arya Jasupônta kiye
kaya boya wani ika
yèn karsane priyôngga
nanging ing panduganingsun
karya karsane jêng sultan

Jasupônta iki ugi
tugure ing Jurang Palwa
angadhangi liwat ingong
liwating wong ing Mataram
kayapa gèn wania
sasat anggèr ing Matarum
kang atugur Jurang Palwa

sangêt kaduwung ing galih
wau Ki Arya Mandura
duwe ujar kang balosok
Ngabèi Singawadana
mirsa ujar mangkana
anulya bubar karuhun
wus prapta ing Jurang Palwa

Singawadana sung warti
lamun Ki Arya Mandura
arsa narajang rangkahe
Ki Arya Jayasupônta
aris dènira ngucap
lah apa karane wurung
wingi nora sida ngrunjang

lah kakang wruhanirèki
milaningsun tugur ika
nèng Jurang Parau kene
ngalami prentahing sultan
sigra Ki Jasupônta
ya ta nulya bubar wau
saking Jurang Palwa ika

wong Mataram tumulyaglis
sami langkung lampahira
mantuk dhatêng Matawise
punika sêsangkalannya
trus katiga kang janma
sampun ing mangkana wau
Kangjêng Sinuhun Ngalaga

sampun ingaturan mangkin
boyongan sing Pasuruan
langkung suka tyase katong
Pasuruan bêdhahira
sirarya Jasupônta
atur warti gustinipun
yèn Arya Mandurarêja

kang arsa narajang wani
dhumatêng ing patuguran
rajèng Alaga dêlinge
lah uwis aja dinawa
ujar ingkang mangkana
tan winarna laminipun
wontên antara sawarsa

sêmana miyos tinangkil
sang aprabu ing Alaga
pêpak sawadyabalane
miwah kang para santana
kang tansah anèng ngarsa
Ki Tumênggung Singaranu
umatur ing sri narendra

anuhun duka narpati
kawula miyarsa warta
nênggih pun paman ing Paos
bêbesanan lan wong Tuban
sri narendra ngandika
apa rinasanan iku
môngsa paman balilaa

Jasupônta matur aris
rumuhun duk Pasêdhahan
Dipati Mandura anggèr
apan akarsa narajang
patuguran kawula
angandika sang aprabu
lah ta môngsa mangkanaa

si paman Mandura ugi
apan iku ta wong tuwa
môngsa balila atine
anêngakêna sang nata
warnanen Ki Mandura
atur surat karsanipun
maring nagara ing Pajang

utusan sampun lumaris
datan kawarna ing marga
utusan prapta lampahe
nênggih nagara ing Pajang
sêmana kang utusan
pan sampun awêling atur
dhatêng kang wong tunggu lawang

apan wus katur anênggih
yèn wontên utusan prapta
dhatêng dipati ing Paos
utusan saking Ki Arya
Mandura ing Mataram
tinimbalan kang ingutus
wus prapta mijil ing ngarsa

punang utusan matur wotsari
aturira alon
adipati nampani surate
wus binuka ulêse kang tulis
sinukma ing ati
wau suratipun

pèngêt layangira Adipati
Mandura awiyos
yayiAdipati Pajang mangke
kang sampun angsal sih ing Hyang Widi
kapindho Jêng Nabi
Mukamad panutup

miwah barkat sahabat kêkasih
sakawan winongwong
lan barkate para wali kabèh
ingkang sinare ing nusa Jawi
lawan angsal malih
barkat ing lêluhur

sêsampun ing salam donga mami
adhimas awiyos
rêmbag dika lah dinadèkake
yèn andika akarsa ambalik
dhatêng ing Matawis
sêdhêng usumipun

jêngandika benjang yèn ajurit
lawan jêng sang katong
pan manira ngamuk ing wurine
têka dipun parcaya ing benjing
andêlêna mami
yèn têka ing pupuh

sampun têlas bêbukaning tulis
saèsthi prayèngong
sampun kawrat ing dalêm surate
Adipati Pajang ngandikaris
mring duta kang prapti
matura anuhun

kaya nora si kakang nyidrani
yèn dhatêng rêrêmpon
ri kang duta asangêt ature
kadi botên gumingsir ing jangji
angling sang dipati
muliha karuhun

lah matura si kakang ing benjing
yèn antuk margèngong
datan wurung sun balik ing rajèng
poma si kakang aja nyidrani
utusan sigramit
anêmbah wus mantuk

sampun prapta ing ngarsaning gusti
aturira alon
rayi paduka ngantos margine
sampun pasthi yèn benjing ambalik
utusan wotsari
wau kang winuwus

kang kocapa sri bupati mijil
sineba dening wong
sri narendra aris andikane
ingsun angrungu ing Pajang nguni
ana jaran bêcik
Si Domba ranipun

lah wong gandhèk lumakua aglis
sira ingsun kongkon
maring Pajang pundhutên jarane
Tambakbaya Si Domba ranèki
kang kinon wotsari
aglis lampahipun

tan kawarna ing marga wus prapti
ing Pajang kadhaton
Dipati Pajang sineba mangke
nanging Tambakbaya dèrèng nangkil
putusan wotsari
alon aturipun

sampeyan tampi timbalan aglis
andika sang katong
kinèn mundhut manira jarane
pun Tambakbaya manira iki
adipati angling
dudu jaran ingsun

lah mêngko sun undange mariki
dipati gya akon
angundanga mring Tambakbayane
lan kudane gawanên dèn aglis
utusan wus prapti
Tambakbaya matur

jêngandika ngandikan tumuli
dening jêng sang katong
kapal dika kabêktaa mangke
kinarsakkên sang natèng Matawis
Tambakbaya angling
rêngu ulatipun

abah-abahana dèn agêlis
iya jaran ingong
abah-abah pawatangan bae
apan sampun dipun kêkapani
tinurunkên aglis
Tambakbaya mêtu

wus anitih kuda sarya angling
eman jaran ingong
singa wong kang nunggangana kiye
manawa ta besuk ingsun mati
singa anduwèni
iya kapal ingsun

sampun prapta ing pasowan aglis
dipati lingnyalon
kapalira pinundhut ing mangke
dene kangjêng sultan ing Matawis
aturêna bêcik
iku karsaningsun

Tambakbaya rêngu ulatnèki
ature tan alon
yèn pun Domba pinundhut sang natèng
lêhêng rabi kawula kariyin
pinundhut ing gusti
sumôngga ing atur

Tambakbaya sigra mundur aglis
nitih kuda cemplo
dèn pêpanas utusan atine
kudanira sigra dèn camêthi
pun Domba anirig
sarwi nyandhak lawung

dènnya têtêgar sira maripit
wuwuse tan alon
dening eman Si Domba lungane
lamun ingsun iya maksih urip
sun rewangi mati
tan awèh pinundhut

Tambakbaya kulite jiniwir
wuwuse tan alon
kulit ingsun iki maksih kangge
kalih sasi yèn karyanên jurit
amungsuh Matawis
pantês ingsun purun

sarya tingkah watange kumitir
sêrêgnya kaprabon
kang utusan dèn pêpanastine
dèn têlasakên solah ing ragi
utusan ningali
dan apamit mantuk

lampahira sêsandêran aglis
wus praptèng kadhaton
sigra marêk ing sultan sirage
atur sêmbah ri kang duta kalih
sarêng awotsari
kawula umatur

tuwan utus mring Pajang nagari
mundhut kapalnya wong
Tambakbaya pun Domba wastane
botên suka kapundhut narpati
amêmanas ati
ing sasolahipun

pan wong Pajang tuhuyèn ambalik
piangkahe awon
dèn tèkêna wong Mataram mrene
môngsa ingsun ajriha prang jurit
ya ta sri bupati
lintang dukanipun

sigra mijil sang nata tinangkil
pêpak wadya katong
langkung duka sang nata wijile
jajanyabrit yayah mêtu agni
wadana lir rawi
lathinya kumêdut

tingalnyadik anglir mêtu bahni
wadyabala anon
yèn sang nata asangêt dukane
wadana sami konjêm ing siti
tan angraos urip
sang natangling asru

boyongana wong Pajang dèn ênting
yèn abôngga kang wong
patènana kabèh wong lanange
wong Mataram wus lêga kang galih
sadaya wotsari
sarêng bubaripun

wus lumampah sagunging prajurit
wong Pajang binoyong
têlas kabèh gègèr wong desane
kang abôngga samya dèn patèni
sawênèh angungsi
dhatêng kithanipun

kang kacandhak jinarah kinrikit
dipukang punang wong
sampun têlas kidul nagarane
sampun binêkta dhatêng Matawis
ing Pajang kawarni
adipatinipun

wus apêpak gêgamaning jurit
pêpak wadyanya wong
Tambakbaya pêpêk gêgamane
kajinêman ingkang dèn kêkisik
samya dèn timbali
kasmaran prang pupuh

kawan dasa kang prajurit
sami prakosa digdaya
amamêdèni warnane
ajêjenggot palawangan
babrêngos kadi singat
godhèg simbar jajanipun
pupu malang ajêjembrak

yèn sinuduk angèsêmi
yèn tinumbak angujiwat
binêdhil suka guyune
kang aran Gêlap Angampar
lawan Juranggêrawah
Langitbêdhah Macan Guguh
lawan pun Sapigumarang

pun Kalandaru sawiji
Kalamarcu Marcukundha
lan pun Dhudhasalawase
lan pun Edansabêndina
lawan pun Kênènglanat
Jayajegrang ingkang sêpuh
dinulu pating prangangah

lan pun Rônggalalulalis
lan pun Dêmang Sadaedan
lan Ki Jakaprabangsane
awasta Ki Walanganggas
lawan Pasararungan
Gagakrimang Rôngga Janur
iku pangiriding lampah

lan pun Suduk Kocar-kacir
lan pun Orakawarasan
Kênèngtulah Salawase
Dhudha Mete-mete ika
lawan pun Jakakawak
lan Ginêpokjêngatngayun
sampun samêkta sadaya

wong Pajang sampun abaris
pêpak wadyabalanira
Ki Dêmang Jagabayane
kinarya gêdhig manggala
ênêngêna sêmana
kocapa sira sang prabu
ing Mataram siniwaka

lan sampun amêpak baris
wong Mataram sampun prapta
ambêkta sagêgamane
bupatinira pêpakan
aseba ing ngayunan
ya ta ngandika sang prabu
alah paman ing Mandura

pakênira kang darbèni
wong Mataram tindhihana
sapa lêleda jurite
sira patenana dhawak
lan uwa Purubaya
si paman Juminah iku
lan dipati ing Sumêdhang

lawan Dêmang Tanpanangkil
iku sami angiringa
kang dadia pangawate
adipati ing Mandura
angrasa yèn kewuhan
anêdha ing patutipun
umatur ing sri narendra

dhingin pan sampun ajangji
lawan dipati ing Pajang
mangke aèwêt manahe
yèn ora anglakonana
sangêt sih sri narendra
môngsa sun dadia ratu
apan têpange wus kathah

sigra bubar ingkang baris
Ki Mandura anèng têngah
tan kawarna ing lampahe
wus praptèng nagari Pajang
sampun ayun-ayunan
atata gêgamanipun
Ki Mandura anèng têngah

kang dadi pangawat kering
ki dipati ing Sumêdhang
Pangran Juminah kanthine
kang dadi pangawat kanan
Pangeran Purubaya
akanthi lan arinipun
Dêmang Tanpanangkil ika

Dipati Pajang ngling aris
anèng sajabaning kutha
Ki Tambakbaya têngêne
Dêmang Jagaraga ngarsa
anèng pangawat kanan
Dipati Pajang angrungu
yèn Mandura ngirid lampah

angrasa adhêm kang ati
dening sanggupe kang kina
angrowangi ing jurite
anêngakêna saksana
enjang sampun atata
ayun-ayunan anguwuh
wong Pajang lan wong Mataram

sigra têngara tinitir
nulya anêmpuh kang yuda
Dipati Tambakbayane
anarajang wong Sumêdhang
pan sampun katadhahan
angamuk sarowangipun
wong Sumêdhang kathah pêjah

Dipati Sumêdhang kanin
Tambakbayamungsuhira
kêlangkung dening têguhe
nulya Pangeran Juminah
wong Pajang gya tinunjang
dèn amuk sabalanipun
wong Pajang akathah pêjah

Dipati Pajang nulungi
nanging kêkathahên lawan
Tambakbaya pangamuke
dèn byuk dening wong Mataram
kalangkung karepotan
Ki Tambakbaya lumayu
tur sarwi angundhat-undhat

Ki Mandura dèn pisuhi
dening cidra ing ubaya
wong Pajang angucap kabèh
ala têmên Ki Mandura
cidra ing jangjinira
wong Mataram samya ngrungu
ginaritakên ing manah

Ki Mandura witning kardi
sakathahe wong Mataram
sami anitèni kabèh
Dipati Pajang lumajar
lan Arya Tambakbaya
angampiri garwanipun
wus binoncèngakên kuda

pan dipun balêdig wani
wong Pajang asêsandêran
andarwili sêsambate
lah bojo dèn kukuh sira
manawa sira tiba
binandhang dening ing mungsuh
Ki Tambakbaya wus tiba

rabine dipun cêkêli
tumulya atilar bala
sarwi angucap rabine
jaran iki kawisuna
yèn ora sun tilara
tinurut saparan ingsun
mari-mari yèn kacandhak

sampun prapta ing Sêmanggi
sigra numpak ing baita
wong têtiga sampun amot
Ki Dipati Jagaraga
lan Arya Tambakbaya
Dipati Pajang nèng ngayun
lampahe adhêdhayungan

wong Mataram anyêkêli
jaran kang aran Ki Domba
kapal kêna katigane
kang darbe wus kapalajar
wong Pajang jinarahan
kêbo sapi donyanipun
binakta maring Mataram

wus tinanahakên sami
parane Dipati Pajang
ing Surabaya jujuge
wong Mataram sampun bubar
datan kawarnèng marga
prapta ing Mataram sampun
kangjêng sultan siniwaka

wus katur sadaya sami
kapal kang aran Si Domba
sarta lawan boyongane
pan sampun katur sadaya
suka sri naranata
Dipati Pajang dinangu
ngêndi kang dèn ungsi iya

kang tinanya atur bêkti
inggih dhatêng Surapringga
katiga pisan jujuge
sri narendra angandika
lah kakang Martalaya
sira sun utus anglurug
lan Si Arya Jasupônta

padha cawisa kariyin
sadandananing ayuda
wong Sèwu numbakanyare
wong Bumija acawisa
lan sira utusana
mring Pathi awèha wêruh
sultan anglurug mring Tuban

sigra jêngkar sri bupati
malêbêt ing dhatulaya
datan winarna lamine
wong Mataram wus siyaga
dipati ing Santênan
wus angadêg barisipun
anganthi wadya Mataram

sang nata miyos tinangkil
pêpak wadyabalanira
samêkta lan gêgamane
Adipati Martalaya
lan Arya Jasupônta
wus winêling de sang prabu
Martalaya awotsêkar

angandika sri bupati
lah uwis sira bubara
dèn prayitna ing yudane
para mantri samya nêmbah
wus bubar sing ajêngan
wadya untape kumutug
gêgaman sampun lumampah

datan kawarna ing margi
sigêgên ing lampahira
ingkang winangsulan malèh
praptane Dipati Pajang
lawan Ki Tambakbaya
wau ta ingkang tinutur
praptane ing Surabaya

dipati ing Surabanggi
sêmana arsa tumandang
saking asangêt marmane
dipati ing Surabaya
mring Arya Tambakbaya
apan sinisalin sampun
dipati ing Tambakbaya

saksana umatur aris
wau Arya Tambakbaya
mring natèng Surabayane
kawula matur ing tuwan
sampun tuwan atandang
bilih tan nôngga pukulun
ing yudane wong Mataram

inggih prayayi Matawis
tan wontên braja tumama
dening kaliwat têguhe
pangeran ing Purubaya
wontên malih digdaya
Dipati Balitar iku
lan Dipati Upasônta

lawan wontên malih sêkti
Dipati Mandurarêja
lawan wontên lêwih malèh
dipati ing Pringgalaya
wontên malih punika
Pangeran Pugêr puniku
kabèh sami digdayanya

dipati ing Surabanggi
kalangkung duka ing nala
nanging tan kawêdal linge
bêdhile agêm punika
nulya pinundhut enggal
ya ta ingisenan sampun
sarta mimise kancana

sinambut kang punang bêdhil
dipati ingTambakbaya
sinipat kêna jajane
dipati ing Surabaya
duka awor sihira
dening mimis kang dhumawuh
i jajane Tambakbaya

apan gèpèng punang mimis
anulya aglis cinandhak
mring Arya Tambakbayane
wus katur sang adipatya
mimis gèpèng punika
lah punika wartinipun
kêkalahane sang nata

dipati ing Tambakbanggi
jinunjung ing lungguhira
mring natèng Surabayane
jênêng Dipati Sanjata
nuli ingambil putra
pan sampun ingambil mantu
atut dènira akrama

ingkang kawarnaa malih
lampahira wong Mataram
apan wus lêpas lampahe
yèn dalu rêrêb rêrangkah
enjing bubar lampahnya
tan ana mawi pakewuh
lampahe wadya Mataram

datan kawarna ing margi
wus praptèng nagari Tuban
wong Pathi golong lampahe
wadya Tuban rinayahan
kalangkung kagegeran
wong Tuban sami lumayu
angungsi sajroning kutha

wong Lasêm sami angili
miwah wong desa sadaya
ngili mring Tuban parane
dening dipati ing Tuban
pan sampun aputusan
dhatêng Madura karuhun
panêdha tinulangana

miwah ta ing Surabanggi
sami jinalukan tandang
Dipati Surabayane
anjagèng kitha priyôngga
milane tan lumampah
amung ta utusanipun
adipati ing Sanjata

prajurit kaplayu dhingin
kêkalahan saking Pajang
Ki Arya Tambakbayane
jinunjunglinggih Dipatya
Sanjata aranira
punika kang kinèn bantu
maring nagari ing Tuban

Jagaraga kinèn ngirid
gêgaman ing Surabaya
wus bubar sagêgamane
miwah gêgaman ing Sampang
wus abantu mring Tuban
amung sèwu kathahipun
wus manjing kutha ing Tuban

sapraptanira ing Tubin
apan sampun sinuguhan
ênêngêna caritane
warnanên baris Mataram
pan sampun tatan-tatan
wong Mataram pondhokipun
kidule kutha ing Tuban

dening Adipati Pathi
barise kilèn ing kitha
sampun dadi dêdalane
biting lumampah akarya
jagang angrangsang kutha
punika ing karsanipun
sampun anêmbang têngara

sampun lumampah kang baris
wong Mataram ngrangsang kutha
umyang gumuruh surake
arame abêbêdhilan
sampun rame kang yuda
surake lir gunung rubuh
kadi ombaking samodra

sigra wong Mataram aglis
anulya angangsêg kitha
marakakên tingkês age
sêdyane anampyok kitha
ramya abêbêdhilan
aglis wong ing Tuban wau
marakakên bêdhil braja

awasta pun Sidamurti
saiji aran pun Gêlap
nulya ngunèkakên karo
pun Sidamurti apasah
tugêl dadi têtiga
pun Gêlapan sampun rêmpu
Dipati Tuban anjola

tugêle pun Sidamurti
èmêng tyase rajèng Tuban
kinarya têngêran gêdhe
wasiyat ing kina-kina
yèn bêdhil iku pêcah
pêsthi Tuban lêburipun
tan ana ing jayanira

prangira kasaput wêngi
mundur Adipati Tuban
amicara jro manahe
kaya ngapa yèn mênanga
lamun ingsun jurita
wasiyat kina wus rêmpu
lan wong Mataram akathah

sampun malêbêt ing puri
pinarêk lan para garwa
dipati lêsu awake
alon dènira ngandika
sira Dipati Tuban
pa gene badan alêsu
bojo sira adandana

pêtha bakal ingkang lari
lawan sira gêgendhonga
aja kari kêkêndhile
ingkang garwa nuli dandan
polahe kagugupan
sarêng wanci têngah dalu
panakawan tinimbalan

panakawas wus winangsit
padha sira gamêlana
paseban jaba dèn rame
gêgaman dimèn malatar
akukuh yudanira
mêngko ingsun arsa ngamuk
poma aja obah-obah

sampun wayah têngah wêngi
Dipati Tuban wus mangkat
binêkta amung bojone
gamêlan sampun tinêmbang
arame giyak-giyak
Dipati Tuban wus mêtu
amarga ing bêbutulan

