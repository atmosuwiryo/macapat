andalêdêg balane Sri Dasamuka
saking kitha wus mijil
umèb rêbut papan
sagung bala wanara
kagyat mungsuhira mijil
warnaning ditya
beda lan wingi-wingi

wus anarka lamun Prabu Dasamuka
ingkang ngawaki jurit
Narpati Sugriwa
ngundhangi wre prawira
prasami ngubêngi gusti
sang binathara
orêk wre saos jurit

amangsiti Sang Gunawan Wibisana
yèn èstu kang miyosi
Prabu Dasamuka
katawis kang busana
sagung têngêran jro mijil
kang wre sanega
têtêp pangkate sami

wus agêlar rêksasa kang sampun prapta
jawining kitha rakit
saking jro kumêrap
wêdale dèrèng têlas
sira sang danawa aji
lagyarsa minggah
munggèng rata gêng manik

kadya Mèru kinuswa ing êmas-êmas
anglir prabata rukmi
mubyar sinasotya
kuda rinawis abra
ing cêmara manik-manik
gêbyaring sotya
lir surya anêngahi

linimput ing sotya kang turôngga sasra
tinon kuda pangirid
lan lintang sumêbar
liwêran lawan rata
ditya kang rinukmi-rukmi
busananira
garêbêg kanan kering

kadya mega kêna gêbyaring baskara
kanaka manik-manik
sêsotya mutyara
gumilap gumarilap
kumêlap angilat thathit
pating pancurat
umung kêndhang gong bèri

akêthèn kang gurnang gubar kêndhang-kêndhang
ewon salomprèt muni
praptèng dirgantara
gurnitaning kang swara
buta barêng gro sakêthi
sayuta-yuta
yayah manêngkêr langit

daludage makuwung-kuwung kawangwang
wangkawa ngobar-abir
mantri kang manggala
busanèng udan êmas
badhama parasu piling
nanggala kunta
gada dhêndha magandhi

tuwêk lori limpung candrasa myang cakra
muncar-muncar ngênani
liwêran mancurat
pra jawata gumêrah
mangigêl saturut margi
wus praptèng jaban
kitha sri yaksa aji

galak samya mrih mungsuh bala rêksasa
bupati kang mangirid
Sang Wilohitaksa
Gathodrama Odara
kadya bubula kang bumi
bumi prakêmpa
wadyawanara aglis

punggawane mangsah tumindak mêmolah
prasamya dingkik-dingkik
ngadhèdhèrmakanjar
samya mêmangun suka
de Sang Rawana prapta glis
bala wanara
ing tyas kadya punagi

bala ditya kumêrap samya galaknya
têmpuh ramening jurit
majêmur wurahan
mungur-mungur liwêran
samya mrih kasuran amrih
pati umangsah
parêng pyuk tan apilih

anduk-dinuk angrêmpak têpak-tinêpak
mawrêk sambit-sinambit
myang kunta nanggala
limpung parasu cakra
candrasa têmpuh lan wukir
watu-watu tal
gumrujug magênturi

udan wukir riris watu sela tala
sumyar ngampak-ampaki
ampuhan palu tal
lêbu mulêk walikan
caruk awor kang ajurit
kuwêl-kuwêlan
pêtêng dhêdhêting jurit

rukêt awor kèh kaliru mungsuhira
saking pêtêng nglimputi
paworing payudan
kèh wre lawan wanara
hèh wre aja ingsun iki
gapyuk sigra wal
miwah sami dityèki

gapyuk rukêt siyung-siniyung wuwusnya
rêksasa ingsun iki
buta ing Ngalêngka
bature rukêt mojar
bok butane sira iki
Sang Wibisana
banjur ingsun patèni

ingsun dudu butane Sang Wibisana
buta Ngalêngka pasthi
aja ngunta ringwang
aja anyiyung ringwang
tan wus ramening ajurit
sigra Anoman
mangsah nêngah ing jurit

anguwori kang awor patyan-pinatyan
kang katêrak wal sami
urip kalihira
wau Sang Bayusuta
gèning yaksa dèn têngahi
nyandhak anyêndhal
sêbrak sêbit anarik

kumarêcêk anênanggul ananggulang
kinuwêk kèh kawalik
kawilêt gulunya
mring kuku Sang Anoman
sinêndhal uwang kabalik
kalêngêr rêbah
akèh kang angêmasi

ana ingkang kêsambut siyung suwaknya
kang kapalindhês gathik
ginêthuk ing pathak
pêcah wutah ingkang rah
malêbêt rahnyaumili
dhêmèl ing lêmah
rah sumrambah ing siti

mari mêlêk lêbu kasiram ludira
padhang madyaning jurit
Dyan Sang Ragutama
têtulung mring wanara
sigra nguculkên jêmparing
ingarah-arah
lumêpas sanjata di

katarajang ditya sèwu ana pêjah
gusis lir dèn saponi
pinindho tiniban
balasah kênèng panah
ngisis buta magêrsari
angiri nganan
akèh angungsi wuri

Prabu Rawana Bramantya
pangayape ditya mantri kèh mati
para manggala kapusus
katiban ing sanjata
ngatag kusir gumrit ratanya tumanduk
ana prapta angin nampak
Sang Dasamuka kabalik

angin-angin gora prapta
awor sindhung gagak angrèp ing nginggil
nguliling ulêngan umung
praptane wèh ngalamat
marang Prabu Dasamuka asung pemut
asor ngasmaradilaga
hèh babo dèn ngati-ati



kadya trunaning udaya
kang wadya wre umèb kumrêtêg sami
Sri Dasamuka agupuh
angatag wil punggawa
Gathodara Maodara parêng magut
katri Sang Wilohitaksa
sarêng mangsah apêpulih

munggèng dipôngga angiglak
ngagêm limpung solahe mobat-mabit
Narpati Sugriwa gupuh
nêmbah sigra umêsat
mangsah dharat Wilohitaksa pinagut
ingêmbat muka tinêpak
Ilohitaksa ngêmasi

tan pinindho pêjahira
Gathodara sigra mangsah pêpulih
agah-agah amrih pupuh
Sugriwa sigra nyandhak
gunung watu Sang Gathodara binêntur
rêmuk tiniban ing wungkal
karingkêl wus angêmasi

Maodara sigra mangsah
apêpulih Sang Anggada nulya glis
amalu ing tal wus lampus
pêcah mukane rêmak
pêjah pisan punggawa tri sarêngipun
anglela Sri Dasamuka
patine patih jro katri

krura muntab Dasamuka
tyas ru-ara galak sakala angrik
wutah kasudiranipun
kadya anglêburêna
marang bala wanara tapis amusus
sadina mêngko kewala
nora nganti dina malih

mangsah gumritratanira
kadyanggane sarpa galak angêlih
kadya ge-agea naut
lir dahanakanginan
mawut-mawut murub ginawa ing lesus
pangamuke sang yaksendra
mêngkap wre ebating jurit

sigra sang narendra putra
lan kang rayi sami nadhahi jurit
katiga Wibisanèku
ngapit Narpati Rama
mungging kanan sang ari Lêksmana sadu
Sang Gunawan Wibisana
angapit kang munggèng kering

Dasamuka mênthang langkap
mêtu buron alas mulêk ngêbêki
andaka maesa danu
singa warak dipôngga
wraha sarpa saking jêmparing kumrutug
arak-arakan abayak
nadhahi wong agung katri

Rama Lêksmana kalawan
Wibisana sarêng dènnya nglêpasi
nir baya pamanahipun
katri sangkêping guna
pamungkasing sanjata panulakipun
kinawih ing trilokaya
sirna gêmpang kang jêmparing

naraca bubul wus sirna
Dasamuka sarosa datan ajrih
ing prang kinarubut têlu
ngêdalkên kasantikan
lir jawata purusa katri wong agung
Rama Lêksmana kalawan
Wibisana pêkik-pêkik

Sang Gunawan Wibisana
nguculakên sanjata mêtu agni
mulat tumeja ngênguwung
krodha Sang Dasamuka
mêtokakên sanjata ngin-angin lesus
tumundha panah naraca
kumêbul dalêdêg mijil

akêthèn limpung candrasa
kunta piling parasu lawan gandhi
badhama mêtu ambubul
tumamèng kapi bala
Sri Bupati Sugriwa tinuduh ngimpun
nênêtêgi kapi bala
wau kang rame ajurit

muntab trisula kartala
yaksa prabu mêmanah wanti-wanti
ing payudan kadi mêndhung
dening panah pangabar
manah malih Dasamuka mijil gunung
sigra mênthang gandar wastra
Narpati Rama nglêpasi

têmpuk pyuk anèng gêgana
gandarwastra panulak sirna gusis
yaksendra pangabaripun
gumuruh kang wanara
dewa-dewa ing awiyat surak umung
anyuraki Dasamuka
ngudanakên wangi-wangi

Rawana soring sarana
ngêntha asasênggrang mênthang jêmparing
Gunawan Wibisana wus
mêsat panah panulak
katut kombul Dasamuka panahipun
punggêl daludag katrajang
ing panah panulak gusis

saya sru dènira krura
nglêpasakên limpung lumêpas aglis
narendra putra tinuju
limpung sêdhêng mèh prapta
sigra ari Lêksmana sanjata mamprung
limpunge punggêl pinanah
Rawana kaku tyasnèki

ratane rêmak pinanah
sirna lawan kusire myang turanggi
katut ngrata sumyuripun
malumpat Dasamuka
tan adangu kang nyaosi rata rawuh
minggah malih Dasamuka
ing tyas tan ngunduri jurit

krodha muntap Sang Buminata Ngalêngka
dene kaprabon jurit
singa linêpasna
punggêl ana kang sirna
katut kabuncang ing angin
asalin kunta
mrêpêki ing ajurit

ngayat kunta sarya sru pamuwusira
hèh Rama dèn abêcik
iki kuntaningwang
dèn prayitna atadhah
Rama ingkang dèn ayati
dupi lumêpas
Lêksmana ingkang pinrih

jajanira sira Sang Truna Widagda
niba gumuling siti
kunta nrus ing jaja
ngungun nangis kang raka
sungkawa dènnya ningali
Prabu Sugriwa
wre kabèh sêdhih kingkin

Sang Gunawan Wibisana kagyat mulat
Lêksmana nandhang kanin
sigra dènnya nyandhak
sinundhang Sang Lêksmana
kunta tumancêp tinarik
tatu ingusap
mring Wibisana aglis

wus cinatu waluya Truna Lêksmana
sigra dènnya ngabêkti
mring rakanarendra
Rama angrangkul sigra
ngaras êmbune kang rayi
Prabu Sugriwa
ilang dènnya prihatin

lan sagunging prawira wanara mulat
Lêksmana dènnya kanin
ing mangke waluya
sinambut Wibisana
tan ana labêting kanin
mêre wurahan
suka-suka tan sipi

angandika Bathara Ramawijaya
hèh ta Andayapati
ing kene saosna
iya kang sandilata
panguripe wong sabumi
sira gadhuha
prayoga ing ajurit

manawa na kang kanin sira nambakna
iya kang maosadi
Anoman tur sêmbah
nuwun inggih sandika
wau kang ayuda kalih
Sang Dasamuka
amundhut rata salin

datan antuk dènnya ngadu pangabaran
pêpulih tanpakolih
tan apilih papan
Prabu Ramawijaya
dènira ngladèni jurit
sakarsa-karsa
sinarah sarèhnèki

tyasira ge gugup nuli matènana
mring mungsuhira aglis
Prabu Dasamuka
sigra minggah ing rata
ratane manik pramati
kapraboning prang
wus munggèng rata manik

angadhangkrang ngiglag Prabu Dasamuka
nèng luhur rata manik
gêbyaring makutha
murub kadya baskara
Dasamuka mêmpêng kapti
kadya matia
mungsuh sadina iki

gumrit ratanira kuda ngombak-ombak
parêng sèwu dènnya ngrik
gumrah swaranira
awor bala wanara
sandeya Hyang Endra ngèksi
Ramawijaya
dènnya dharat ing jurit

lawaning prang Dasamuka munggèng rata
saksana anêdhaki
rata nawarêtna
lawan sarati dewa
kang juru ngingêr ing jurit
lawan sanjata
Guwawijaya prapti

bramastra kang tinurunakên Hyang Endra
gumêbyar amratani
nadyan ing ranangga
kagyat bala wanara
sadaya ebat ningali
praptaning rata
ngarsane gustinèki

sigra nitih Wong Agung Ramawijaya
munggèng ing rata manik
kang rayi Sang Arya
Truna Widagda minggah
gumuruh wre surak sami
pangrasanira
ing aprang dhandhanggêndhis

wusnya Prabu Ramawijayèki
munggèng ratasaking Batharendra
jawata ngawiyat kabèh
urmatira jumurung
sarwi ngudanakên wêwangi
lumrang gôndakusuma
sumêbar sumawur
Sang Gunawan Wibisana
duk tumingal nyatane luwih-linuwih
sayêkti ungguling prang

gustiningsun sang binathara di
nora ana sangsayaning yuda
Dasamuka sajatine
tuhu prajurit punjul
nanging datan bisa nglong-longi
tyase kang aru-ara
dèniranggung rusuh
mangsah mrêpêki Rawana
wruh mungsuhe wus munggèng ing rata manik
yaksendra mênthang langkap

nglêpasakên jêmparing linuwih
mêtu sakathahe kang sanjata
narendra putra nulya ge
amênthang langkapipun
lumêpas kang sanjata luwih
sanjata kang ginawa
duk anèng wana gung
nglêbur ditya ing pratapan
têmpuh êpur adangu panahnya gênti
panah pinuja-puja

sigra nglêpasi sanjata malih
yaksendra mêtu bujôngga pasa
kumêbul panah wêdale
Ramawijaya gupuh
nglêpasakên sanjata luwih
wêtune tanpetungan
samya ambêbujung
mring panahe Dasamuka
sangsaya gung panah ngêbêkiwiyati
sirna bujôngga pasa

Dasamuka sigra jinêmparing
kêna murdane niba ing rata
mulat wau ta kusire
yèn gustinira lampus
susah sigra mêdhun mring siti
ngungsèkkên sariranya
Dasamuka wungu
katon kusire lumajar
tinudingan hèh dhustha têmên si kusir
atinggal rataningwang

apa sinêngguh ingsun ngêmasi
kusire sigra adhêrakalan
wangsul marang rata age
saking jrih gustinipun
Dasamuka nglêpasi malih
limpungipun trisula
pêpujan rumuhun
sigra Sri Ramawijaya
nguculakên bramastra panulak aglis
limpung pinutêr sirna

lan môntra Sang Hyang Endra kinardi
panulake sagunging gêgaman
sigra sang aprang kalihe
gênti pagut-pinagut
sami ngabên sanjata sêkti
têmpuh pur kang sanjata
gêsang dadi awu
samya angêtog kabisan
ngêntèkakên ing pratingkah sura sêkti
dènnya sami digdaya

samya angambil sanjata malih
gantya nglêpasi panah bramastra
sanjata akèh warnane
ana kang rupa diyu
ana rupa iwak jaladri
kang rupa buron alas
ana rupa manuk
manuk garudha iya na
danguning prang tutug tatag ing ajurit
atangguh-tinangguhan

datan kurang kasudiran sêkti
tuju-tinuju sadangunira
anutug angên-angêne
tan ana kang cidra wus
putus marang wêweka sami
rata gantya putêran
aliru gènipun
kadi cakraning gilingan
dènnya aprang tata tètèh têmu tandhing
sêdhêng atêtandhingan

mêlêg mulêg lêbu angin-angin
anut ing rata dangu putêran
angin-angine sumêrèt
lesus mulêg malêdug
lêbu kentas katampêg ngangin
kadya lintangliwêran
sêsotya kumêpyur
rêrêngganing rata rêtna
ratanyobah lêbunira prapta malih
ibêkan ing paprangan

gêbyaring sotya kèsisan angin
kadi lintang asêsiring kilat
anut tinut lan gêbyare
lir Hyang Bramana nawung
lawan Yama ngadu prang tandhing
umung jawatèng tawang
suka andêdulu
wanara ngrèb akalangan
tan wruh samar midêr tan ajrih kaplipis
samya calêking rata

dangu maputêran rata kalih
kadya gonjing siti magiwangan
gumêtêr otêr patêre
wukir kadya gumuntur
orêg agra kagiri-giri
gumuruh anglir gêrah
gora guntur kêtug
prabawane kang ayuda
apan samya winongwonging jawata di
dadya gung kang prabawa

gêbyaring surya sirêm nyirêmi
anglir palimarma mring kang aprang
kumocak ing samodra rèh
anut pandhêlongipun
dènnya bumi agonjang-ganjing
wanara kudhêmpalan
rumêmpak tumumpuk
kangsamya garêbêg rata
uwal kuwêl ngudhampêl guling-gumuling
yayah kadi kasukan

sela tala gunung-gunung sami
anjagani kadi matak japa
dènnya obahing bumine
amrih luputing gugrug
ringgang-ringgung gênjoting wukir
manawa graning arga
kadya rug gumuntur
kusir buta anggung tiba
kusir dewa mèpèt mrêpêki pok tali
dhêpès ngrapêti tampar

parandene anggung kontrang-kantring
kusir dewa kêtampèl ing barat
linuding rata gonjinge
dhêpès-dhêpès kêbandul
kusir dewa matur wotsari
dhuh sang narendra putra
sampun dangu-dangu
paduka angladosi prang
lan Rawana pijêr linawaning tandhing
inggih tuwas punapa

dhuh wêlasa ing bumi lan langit
gênjot-gênjot sadanguning aprang
kadya rug kang samodra rèh
prabata kadi guntur
salah lamun pinèt ing tandhing
yèn anggung makatêna
bumi têmah bubul
lah ta nuntên lêpasana
dangu-dangu ing prang pijêr mamèt silip
apan pun Dasamuka

salamine rêrêgêding bumi
ratu murka ru-ara andadra
yèn paduka wèh prang rèrèh
si murka anênungkul
inggih môngsa tumamèng aji
nanging mêwahi risak
ing jagad pukulun
yèn paduka mêndha-mêndha
tuwan anti bok sêktine ana kèri
wingking manggih wisesa

sampun têlas kanuragan sêkti
Dasamuka upamane damar
salami tan kadi mangke
sangête urubipun
amaraman murub tan sipi
ujêr lisahe têlas
murub nuli lampus
wus jamak damar mèh sirna
murub sangêt lah prabu suwawi nuli
paduka lêkasana

sampun sêdhêng paduka ngajèni
yudaning ratu sanadyan murka
pantês rinewang prang rèrèh
apan punika sampun
gèn paduka nyabari budi
amrih aprang utama
kalampahan dangu
sampun mangsane punika
ing pêjahe rêrêgêding pitung bumi
bumi pinanas-panas

tri buwana ngajêng-ajêng sami
asrêp padèning panah paduka
ing jagad môngka sirame
Guwawijaya gupuh
lêkasêna sanjata sêkti
luwih ing tri bawana
pinuji pinunjul
tibaning Guwawijaya
apan sasat Mèru lan Himawan wukir
boting Guwawijaya

môngka kêndhêng ratuning ngin-angin
barat sajagad mangatêr mêsat
ratuning agni landhêpe
lan surya-surya putus
môngka êlar-êlarirèki
wuluning pêksi raja
mawa sindhung-riwut
lan angin-angining gêlap
aliwêran katon pangruwating silip
sajagad mati atap

dursila murka mêmala lalis
kadi pinusus Guwawijaya
lah nuntên pênthangên age
tan luput patinipun
Dasamuka murkaning bumi
kunêng ta aturira
kusir dewa wau
sigra Sang Ramawijaya
ngadêgakên langkap pinênthang pinusthi
tajêm ingarah-arah

sarwi nguwuh sakêdhap dènnya ngling
ujar ngoko bae tanpaPrabu Sugriwa. Prabu Rama. R. Lêksmana. R. Anoman.Prabu Dasamuka. R. Wibisana.krama
dèn prayitna iya kiye
Dasamuka patimu
dyan lumêpas Rawana kêni
tênggak pêgat kaparah
rubuh kabarubuh
gumêbrug sapuluh pisan
sirahira ya ta lajêng angêmasi
Buminata Ngalêngka

kapi bala gumrudug parêng jrit
gora gurnita manêngkêr wiyat
kumrubut mulat sirahe
atub susun atimbun
kadya gêrah wre êncak-êncik
ana kang lumba-lumba
ana mumbul-mumbul
cikrak-cikrak lincak-lincak
akêkèjèk ana jêngking ngolang-ngaling
miring arêrangkangan

tan wus ucapên kang bala kapi
dènnya suka kapasuk ing suka
tan ana siku-sikune
gunging suka sinungku
kadi pêjah amanggih urip
kadya rare ru-ara
tanpa rungyan dangu
dening solahing wanara
kunêng wiyat jawata samya ngurmati
ngudanakên sri nata

sapêjahe Dasamuka
pêtêng dhêdhêt angin-angin
anggarubuh gula dupa
sumawur saking wiyati
lan sagung wangi-wangi
kumukus kumêpyur arum
sagung para jawata
suka ngêsorakên sami
samya ngigêl munggèng luhur madyantara

kèh katon mukaning dewa
tapake datan kaèksi
dènnya sêsanti wus jaya
jayane sang jayèng bumi
kombang lumrèng wiyati
mêmara mamrih rum-arum
wau Sang Wibisana
duk pêjah yaksa narpati
malayoni nungkêmi padaning raka

Sang Gunawan Wibisana
angarang tikbra nêkani
pasuking tyas kamanungsan
luhnyandrês karasèng galih
sêsambat amlasasih
dhuh kadangingong satuhu
Buminata Ngalêngka
dulunên ta sêmbah mami
arinira Si Gunawan Wibisana

kakang prabu aksamanta
atur ingsun nguni-uni
sakêcap tan ana salah
ing mêngko kabèh pinanggih
papa têmahan pati
patine amurang laku
laku murka dursila
silane kang dèn ugêmi
pêksa mungsuh risang para martèng jagad

jagad juga tanpa sama
Narpati Rama sayêkti
sêsotya rêtnaning jagad
amumpuni jayèng bumi
miwiti anguwiti
ing bumi Bathara Wisnu
baboning sabuwana
barang tumitah kumêlip
datan liyan mijil sing Wisnu Bathara

Ngendraloka Janaloka
mung Wisnu nuragèng bumi
bumi langit angin mega
wukir-wukir jalanidi
jurang lan kali-kali
alas lan saisinipun
lintang baskara wulan
tan lyaning Wisnu murwani
nadyan sukêt garinting lan kalamênta

sangkane ana tumitah
Wisnu babone sayêkti
ing mangkya angejawantah
têka wani ngajak jurit
tinuturan wêwadi
sakèhing atur katawur
upama anêmbaha
wuwuh karatone luwih
sangsaya gung gunggunging nagri Ngalêngka

mung murka ala kewala
ambêke ingkang ginati
mung ewuh pakewuh lampah
iku kang dèn kaluwihi
tan ana guna malih
amung durmala pinuwung
suka mring siya-siya
puwa-puwa ambêg julig
liwat-liwat aturku amrih raharja

karya ngong wêlasing jagad
prabu kadangku sayêkti
siya-siya maring jagad
isine dèn obrak-abrik
pangrasane tan kêni
ing bilai lara lampus
dhuh ah ah kadang ingwang
liwat sêdhih ngong ningali
dene iya patine pati druhaka

êndi rupane punggawa
kang matur angkara budi
tan lyan kadang mamrih arja
têtêpe karatonnèki
budi sikara budi
lah iki pinanggihipun
patine anggêgawa
mati salah-salah sami
salah kabèh patine druhakèng dewa

mangke têtêp kalampahan
nampik ing atur sayêkti
yèn ta nguni ginugua
sagunge atur sayêkti
pantês awèting urip
ing karaton luwih luhur
Narpati Ramabadra
sêmbahên akunên yêkti
tuwanggana sasat kaki binathara

duk padha apagunêman
kang padha pait tan yêkti
tan anaginawe rasa
gêmpur panggawe kangbêcik
iki ta kang pinanggih
wong kadêrêng kudu bêrung
darung kasurang-surang
tan ana manggih basuki
wong sineba tan ana rèh kasumbaga

anasabana bêbaya
ingkang bêbayani bumi
sabda yu tindak raharja
kaluhuraning kang pinrih
kakinta mituturi
miwah wêwêlinging ibu
padha kinèn nêmbaha
mring Wong Agung Dasarati
padha dewa pan iku dewa musthika

sagung bupati kang guna
guna wêweka undhagi
dene tan ana kinarsan
ngêndi ana narapati
nora nitèn-nitèni
maring laku iya dudu
biru dèn gawe abang
abang ta dèn gawe kuning
nadyan kêna môngsa dadia mas kentar

ingkang dudu pênggawe-pênggawe nguni
agawe mirungga
pangrasane luwih bêcik
tan wruh kêkêmbanging rusak

dhuh kadangku liwat luwih karya sêdhih
patining narendra
têka nora amrih bêcik
ing mêngko akarya susah

ngêndêlakên aji pôncasonanèki
êndi toging karya
pangrasane luput pati
dene ta datan kadia

dhuh putrane si ibu putuning kaki
anake si bapa
têka murang kramaniti
pan si bapa pandhitarja

amumpuni paramarta sadu budi
sanadyan butaa
kaki Bagawan Sumali
iya tyase pinandhita

kudu-kudu angalap putri Mantili
kêsêl aturingwang
pira-pira kang malangi
siji tan ana dhinahar

ngêndi ana tan kandhêg tuturing kaki
pan ing jaman apa
bôngga pituturing kaki
warahing ibu pinugal

pangrasane sanadyan ibu jêr èstri
pututur kaarjan
sanadyan ta ibu èstri
jêrku trahing witaradya

kocap anggung papa pira kang pinanggih
bôngga ing wong tuwa
tan pantês madêg narpati
nora pantês pêparentah

sangsaya sru Gunawan dènira nangis
Arya Wibisana
katut kulit kêna daging
katut otod balung darah

dhuh kadangku patimu pati rasêksi
dene nguni padha
puruhita basa luwih
mati maria raksasa

ah ngong matur panggawe awèt basuki
têka anggung galak
tan pinirsa tutur bêcik
dadak dêduka andhupak

parandene mêksa matur kongsi ail
trêsnaning kêkadang
aja katêkan bilai
bilai gêgawa bala

ah ah adhuh kadangku tuwa sayêkti
pagene awuta
tuli-tuli tanpa tali
mung ala katula-tula

lagi tumon wong kudu nêdya bilai
gampang tanpa srana
malah kêdah dèn karêpi
jêr basuki nganggo beya

cacad têmên kakang prabu sira iki
saarda-ardanya
dosanira amratani
mring sakèhing wong atuwa

maring bala maring langit lawan bumi
mring isining alas
miwah isining jaladri
kabèh padha pinadosa

Sang Gunawan Wibisanadènnya nangis
danguning sêsambat
kalangkung marma ningali
Wong Agung Ramawijaya

kadya ngungun ambalèni kang prihatin
Lêksmana widagda
myang Sugriwa Narapati
dhêdhêp tan ana ngandika

myang bala wre kabèh tan ana cumuwit
dhêdhêp sapayudan
nadyan mega lawan angin
mênêng tan ana lumampah

kadi milu jêtung ingkang bumi langit
baskara kêlaran
sirêm-sirêm mêtu riris
Wong Agung Ramawijaya

tinon sampun adangu dènira nangis
Sang Ramawijaya
aririh dènnya marani
mring Gunawan Wibisana

lan taruna Lêksmana lan Sugriwa Ji
Anoman Anggada
prasamya mèlu mrêpêki
nèng pungkurira narendra

Narpati Ramawijaya
angandika kadi angarih-arih
hèh Wibisana ta uwus
aywa prihatin dahat
Dasamuka pan uwis manggih linuhung
narendra mati ing rana
wus punagi nguni-uni

pan iya Si Dasamuka
wus amangun ing kautaman nênggih
karana gagahing ratu
kacakra wartèng jagad
nora mingkêt ing wacana wus kawuwus
tan suruding rananggana
kautamaning narpati

nêtêpi patining raja
aprang rame nutug sagêlarnèki
ing aprang anggung angamuk
amrih ayuning bala
iya amrih karusakaning kang mungsuh
wajibing ratu rumêksa
balane mênangajurit

ing mêngko Si Dasamuka
balanira kabèh rêmpu ing jurit
punggawa satriyanipun
rêmak ngasmarèng laga
Si Rawana anglabuhi lara lampus
uwus tan ana cinacad
patining ratu sayêkti

luhung ta prasêtyakêna
tanpa tuwas yèku sira tangisi
pancakanên mring patunu
atêrna mring kamulyan
malar-malar nêmua apurèng lampus
mungguh Hyang Jagad Pratingkah
amanggiha swarga adi

kagyat Arya Wibisana
wungu nolih dhêku ngarsaning gusti
bukuh misih sênggruk-sênggruk
anut kang pangandika
angêjèpi marang ditya wadyanipun
prapta angatêri wrêksa
aking lênga lawan agni

tinunu wangkening raka
kalih wus pinujan dupa sêmadi
kumutug kukus kumêlun
minantran sampun sirna
wangkenira ingkang raka kalihipun
sinêksèn Bathara Rama
narpati ngandika malih

hèh Gunawan Wibisana
sira ingkang madêga narapati
Ngalêngka gumatya prabu
siniwi ing rêksasa
prabawanta mardikèng bawana nulus
krêtarta mumpuni guna
wêweka asihing dasih

pulihna praja Ngalêngka
rahayune payunên waluyaning
rêksasa kèh mudha punggung
lumrah ati durjana
undhangêna ngalapa ing rèhirèku
wênang anut marènana
tingkah kang murka ing bumi

ngêntèkna pituturira
ing bêcike sasolahing praja di
apan ta sira pinutus
ing susila tan kurang
ing wêweka norantèk ing krama tuhu
dèn tata yayi yèn sira
pitutur amarentahi

mring balanira sadaya
barang ing rèh mriha panggawe bêcik
amrih utama tinêmu
aja atinggal sarat
iya wajib sarat wong arsa pitutur
dhèwèke anêtêpana
dèn panggah dèn anglakoni

yèn sira wus kalampahan
angawruhi kalawan anêtêpi
tan angèl balanirèku
sagung mantri punggawa
myang apatih patih kang mêmatah laku
iku padha bisakêna
ing rèh ayu kramaniti

warata sarewangira
sarerehan kabèh sayêkti pinrih
panggawe rahayunipun
jêr wus nêtêpi sira
panggawe kang dèn pituturakên iku
sapatih lan sapunggawa
kabèh wus padha ngakoni

samantri-mantri warata
wonge cilik môngsa na gêlêm kari
saanak sarabinipun
kudu milya sadaya
nadyan praja milu tangi nêdya ayu
marmane wajibing raja
agawe tuladan bêcik

yêkti tinelat sajagad
yèn ratune ing rèh wus dèn ugêmi
têtêp ing asama tutug
sumêbaring parentah
marma yayi prayitnanên yèning prabu
yêkti tiniru sajagad
mungguhing rèh ala bêcik

ala ya tiniru ala
yèn abêcik yêkti tiniru bêcik
anut sasolahing ratu
tiniru isining rat
lawan sira elinga bathara wolu
poma iku munggèng sira
lire kang sawiji-wiji

wêwolu sariranira
yêkti nora kêna sira ngoncati
salah siji saking wolu
cacad karatonira
yèn tinggala salah siji saking wolu
kang dhingin Bathara Endra
Bathara Surya ping kalih

Bayu ingkang kaping tiga
Kuwera kang sakawanipun nênggih
Baruna kalimanipun
Yama Côndra lan Brama
jangkêp wolu kang mêsthi môngka ing prabu
angganira ngastha brata
sayêkti ing narapati

lampahe Bathara Endra
ngudanakên wêwangi ing sabumi
dana sumêbarsumawur
maratani sajagad
kawaratan gung alit sadayanipun
pan ora amilih janma
lakuning Endra sayêkti

iku yayi lakokêna
sawadyane kabèh amot ing bumi
dene Yama lampahipun
milara krama ala
wong durjana ing praja kabèh linêbur
nora ngetung kadang warga
yèn durjana dèn patèni

barang kang laku dursila
ingupaya kabèh dèn osak-asik
sagone ingusir tinut
kacandhak pinatenan
rêrêgêding praja pinrih beratipun
mangkono Bathara Yama
gone rumêksa praja di

maling mêmalaning praja
pinrih ilang dursila ngrêrêgêdi
angundhangi wadyanipun
tan na kêna omaha
ingkang sandhing panggawe ala tinundhung
kang ala wus pinatenan
sajinise tumpês tapis

kang jinis panggawe ala
lah anggonên Bathara Yama yêkti
Surya kaping tiganipun
lakuning palamarta
ngudanakên sabarang rèh arum-arum
amanjingakên rêrasan
asrêping kang dèn têtêpi

tan galak nutut sakarsa
tan karasa wadya pinrih ing bêcik
tan ana rêrêngunipun
sumusupa mrih kêna
ingkang pinrih rinasan-rasanan alus
pangisêpe rêrêsêpan
kasêsêp kêna kang pinrih

tan age saliring karsa
nadyan lumuh tyase kêni pinulih
tan katêngên pan rinasuk
pangisêpe sarasa
pan kaping pat Bathara Côndra ing laku
apura sarananira
amênuhi ring sabumi

mrih eca isining praja
ing pangrèhe wêwangi lan mêmanis
sawuwuse manis arum
saulat parikrama
guyu-guyu èsême winor ing tanduk
satindak datan rêkasa
mung marentahkên mêmanis

ambêk santa sabuwana
nrus ing manah marta-marta mêmanis
sangsaya sru arum-arum
asih sagung pandhita
kaping lima lampahe Bathara Bayu
nging tekat pakartiningrat
budining rat dèn kawruhi

tanpa wangên tan têngêran
gène amrih mèt budining dumadi
kêna kabudayanipun
ing rèh datan kawruhan
bisa amèt budine wadya sawêgung
dursila mulya kawruhan
sasolahe wadya kèksi

sinambi angupaboga
myang busana anggung mangun kamuktin
tan ana antaranipun
mring kasukaning bala
amêmaès sang para yogyaning wadu
sarta gung tyase sinuksma
gunaning yuwana pinrih

ing tyas datan kêna molah
sapolahe kabèh wus dèn kawruhi
dibyandanadana tinut
lampah susila arja
wus kakênan jagad kautamanipun
ing mêngko Bayu lampahnya
iya èngêtên sayêkti

kaping nêm Sang Hyang Kuwera
agung mukti boga sarya ngenaki
tan agêpok raganipun
namakakên sarana
kang wus kinon amusthi pasthining laku
amung pracaya kewala
dènira tan amrih silib

gung ning praja pinarcaya
dananya sru kasêktèn dèn ugêmi
nora ngalêm nora nutuh
samoa sinasama
rèhning sun srah kabèh kawiryan wus sinung
tan wruh ingupaya sira
tuhuning pribadi pinrih

kasaptanira Baruna
anggung ngagêm sanjata lampahnèki
bisa basuki ing laku
amusthi ing wardaya
guna-guna kagunan kabèh ginêlung
angapus saisining rat
putus wêweka kaèksi

angapus sagung durjana
sêdhih kingkin dursila silajuti
saisining rat kawêngku
kèsthi kang ala arja
têmpuhing sarana datan kegah-keguh
kukuh kautamanira
tuladên Baruna yêkti

bratane Bathara Brama
ngupa boga sawadyane gung alit
kabèh galak marang mungsuh
bisa basaning wadya
sirna parangmuka kaparag kapusus
tirunên Bathara Brama
lakine Ni Rarasati

nora tungkul rumêksèng wadya lit
tyasira katonton
sabuwana yèn owah lakune
agung ngulahakên sarwa gusthi
agung tan apilih
panggusthining laku

tinutakên tinatuman kêni
ing rèh kang ginayoh
pinaryitna panggawene kabèh
angowahkên iku gêng binudi
yèn laku wus bêcik
panggahên dèn kukuh

pratingkahayuananimbangi
kang akarya keron
wawasên ing lakunira têmbe
wêwalêre aja sira lali
wuwus ingkang uwis
gumêlaring ngayun

angên-angên ing tyas aja lali
angkuhên bêbadhong
asêmadi angkuhên sêsupe
luluse mangunah mangun êning
angigêla yêkti
tataglaring kalbu

agung sukanên driyanirèki
aja gung wirangrong
yèn kagêma ing rèh kawulane
makutha aywa kathung kalapi
liring rêgêm ati
buwangên dèn gupuh

ririh bênêr nguwitên nèng ati
ulat dèn katongton
putusing tyas sumuk mêmanise
ing tyas ingkang anênangi runtik
japanên sayêkti
arda nuting nêpsu

ing tyas suci sumuk ulat manis
sagung rèh kawêngkon
ing tyas rêgêd asiru ulate
suka sêtya manis amrakati
ayême tyas titi
pangrèh nora luput

sarjana môngka gandaning bumi
rêratus kêkonyoh
ngulahakên ing rat kaluwihe
arjaning praja tan lirip bangkit
yèn ta winowor ing
pangridhuning laku

pakolihe yèn panggah tan osik
bakuh ing pakewoh
aja miris yèn miris dadine
kalong-longan darajate gêmpil
lakokna sayêkti
ngawruhi wadya gung

môngka akasing jagad sayêkti
rumêksa gung anom
mariksa maring wadyabalane
ngêlu mulês waras dèn kawruhi
sajroning praja di
aja na katungkul

apura paramarta môngka wit
anggêpên dèn manggon
kalêpasan bae pamawase
aja keguh dumèh gêdhe cilik
ing rèh bênêr sisip
wawasên dèn putus

mungguhing suka miwah prihatin
ing wadya katongton
gampang ewuh ing praja sukêre
dèn karuruh ing rèh tan karirih
dèn katêmu budi
budinênsakayun

arjaning praja nora manasi
tan ana lêlakon
ngowahakên marang pikukuhe
pêngkuh ngaubi rumêksèng bumi
kaluhuran pasthi
pinayu pikukuh

yayi Prabu Wibisana pasthi
luhuring kaprabon
kang wus kocap busanèng jagade
kamulyane pèni-pèni manis
aywa bot sirèki
duwèke praja gung

êmas môngka busananing dasih
kang langlanging kewoh
kang nangggulang praja sêsukêre
kang jagani jagad siyang ratri
nora ngèl ta yayi
arjaning praja gung

nora kêna pinèta ingmaling
malinge katanggor
saking nora ana pangungsène
dènnya rêmpêg saprajanirèki
rumêksane sami
tan ana talutuh

talutuhe kapipit kacêpit
kapêngkok kasompok
lami-lami marèni alane
jrih malumêmala milalati
ulate katawis
bok kawawas kawus

sagung ingkang ala dadi bêcik
ingkang bêcik wuwoh
imbuh susila mring krahayone
saking kêna prabawanta yayi
pracayèng praja di
sawadyanira yu

prihên têmên para sarjanèki
kang bisa ambobot
ing bot repot amrih sujanane
ing rat panut panuragèng budi
pragnyana udani
jroning jurang parung

pêtênging guwa-guwèng wanadri
wawasên kang kinon
sarjana wèh kawruhing isine
pinanduking sastra wus kaèksi
paprênahan sungil
sungapan sastra yu

prayogyane wruh robing jaladri
jaba jro katonton
parang-parang curi batining we
sastra dibya sabarang pakarti
tan kulêdira mrih
pragnyananing laku

saratana sêsuluh mrih titi
titi kang winêngkon
mêmala kang mêmulêt ing tyase
rinampasing pitutur sayêkti
ririhên dèn kêni
kinulit rinasuk

rasukên ing krama siniwêri
wruhênèng kadudon
robana rum mêmanis pawore
amrih aja sangsayèng pakarti
sidaning kamuktin
lir gêlah manaput

yèn wus kakênan rèh kang sawiji
wisata kang adoh
kasumbaga prayitna ambêge
susila mrih kasatmatèng gusti
dènnya wus miyarsi
prabunya mrih ayu

samoaning kang sumewa sami
pasang karahayon
munah ingkang durcara silane
dènnya mrih sinatmatèng ing aji
kawawas ing bumi
wikrama satuhu

ratu aywa amisesèng rukmi
pan yayi tan pandon
êmas iku pasamuan gone
pan wajibing busananing bumi
yèn sira kukuhi
wisaning praja gung

saguna-guna gununging bumi
kondhanging kaprabon
upa boga sawadya-wadya kèh
tan apilih sawadya gung alit
tan bênggang ingkang sih
mrih sapraja lulut

kawibawaning prabu ta yayi
yèn ambêgira bot
ngandumakên ing kawibawane
iku cacading karaton yayi
rusak dama nisthip
rusak patinipun

karana jroning urip puniki
ana kang dèn antos
mung sadhela tan langgêng uripe
yayi rusak jamaning wong urip
jamaning wong mati
têtêp ananipun

yèn lalia pangrèhirèng bumi
dhusthanya tan pandon
pira-pira rusake patine
tuna yayi wong madêg narpati
tiwasa ing pati
Wibisana nuhun

gunaning ratu prihên amardi
tinut karahayon
lan paksanên marga pakewuhe
mriha lêstari sagung lumaris
wajibing narpati
bêciki marga gung

damaring praja ja mati-mati
sadêging kaprabon
aja kandhêg madhangi jagade
môngka panarik ing rèh sayêkti
ing pati pinanggih
kautamèng prabu

yèn arêsik prajanira yayi
sagung ingkang tumon
praja kang lyan kontap prabawane
takut tulad kaarjaning bumi
trusing budi yêkti
Wibisana nuhun

tilasing wadya kang galak nguni
ingunên aywa doh
manjing maring ratu kagunane
iya dadi busananing bumi
atur tanpa uwis
sikakna kadyasu

Prabu Wibisana awotsari
wre samya anjomblong
miyarsa ring prabu pituture
lan maninge adêgira yayi
Ngalêngka Narpati
winongwong tumuwuh

nguni kadya winisan prajèki
sira madêg katong
iya ingkang dadi panawane
mawèh suka saisining bumi
de prabunya titi
titi yèn mêgatruh

isining rat lêng-lêng 

 kadya sih andulu
ing rèh prabu tama kalih
kasmaran myarsa pitutur
samodra ombake aris
minggir gumulung anggolong


ima-ima amuntir langkung tumiyung
sumêrot kang maruta ris
kadya matag ngigêlipun
sang lalita miwir samir
ngurmati sang madêgkatong


darma mangkin apanggah manahira nut
ring pamulang pasang putih
nêtêpi ambêg pinunjul
amolah arjaning bumi
Prabu Gunawan kinaot


patitising pasang tuju tanggap saur
mêmunah manah mênuhi
marjayèng mêmala lulut
binengkasing pasang suci
Wibisana waskithèng don


anglir têlakaririsan môngsa pitu
rumêsêp sumusup êning
sinêtya prasêtyanipun
kadya tunggil yayah bibi
angganira karahayon


purwa taru mandira ring gunung-gunung
anjêtung tan anamosik
isthane jingglêng pitutur
pradapanira tumiling
kadya mrih talingankaro


sumbagambêg 

 sumiwèng rat tuhu-tuhu
rum-arum sumêkar amrik
pala-pala mêndhuh-mêndhuh
wijah dènnya amiyarsi
ing ngrèh sang mulang kaprabon


limanmilu manungku tulalenipun
anglabèt talingan amrih
kadya mirsaa pitutur
andakamènglèng tumiling
lir pasang talingan karo


sêkar jambu kentaring angin sumawur
lawa mêkar mrak ngigêli
urmat suka-suka dulu
mring Sang Gunawan atampi
wulanging sumbaga katong


ôngsa muluk munya têpi talaga gung
lir suwarèng rowangnèki
mriha nêniling warta yu
kidang mangsul marêpêki
lir kantun mirêng pawartos


singa-singa kagyat ing kidang umangsul
lir cipta kantuning kardi
mêkar macicil angungun
ngisis siyung nungsung angin
netranekalih malorok


sato-sato sêtya nut pasangan runtut
samya wèh rêngganing bumi
prabawabawaning nusul
sang rumêksèng prabu titi
wuruke 

 rum-arum mawor


wus sinêksèn ing walangtaga kêkutu
ing rèh molahakên bumi
isining rat ngastutyayu
kupu-kupu kipik-kipik
sru kanginan rum umawor


mari muntêl ing êtal kuntul andulur
dalidir ngidêr-idêri
têpining kang sètu-sètu
bôndalayu ngilayuni
arum sumawur sumêrot


titip atap têpining sètu aturu
tan ana winalangati
linanglangan arum-arum
keritingmaruta aris
mamrih amarasi panon


sakèh murka-murka marimurkanipun
mangimur-imur ngêmori
sarjana jênak majênu
jinatèn mardu mrik minging
mapanggah mungguh ginugon


nora bêtah katitih botoh kabutuh
baskara bôngsa basuki
sastratamardi mamêrdu
sihirèng susela êning
kêna bawaning kaprabon


tan akêndhat narendra pituturipun
lir cêndhana munggèng rukmi
dinupan ngambar rum-arum
tinon 

 warnane nêlahi
rumêsêp kadang kinatong


wutuh atah narpati jroning tyasipun
mawantah mamrês punanggih
dêstuning rèh mamrih luhur
mangayubagyaning bumi
miliring prabu kinaot


Dhandhanggula
lawan yayi prabu dèn nastiti
anitèni ing wadya punggawa
amrênahakên karyane
kang bisa ing alêmbut
aja wèhi agaling kardi
kang bisa maring agal
aja wèhi lêmbut
kang prakosa ing ayuda
ana ingkang prakosa sabarang kardi
dèn bisa matah-matah


miwah wadya kang alul sêmadi
karêm marang pangulah mêmuja
tulusêna panggawene
aja ta wowor sambu
keron laku dhompo ing budi
tumpangsoning prakara
rêgêd êmpanipun
yayi Prabu Wibisana
watêking wong tumpangso sabarang budi
cacad maring wêweka


angingua punggawa kang pêkik
yayi dadi kumaraning praja
ambusanani jagade
punggawa kang

dibya nung
kang prakosa maring ajurit
yèku minôngka wisa
amisaring mungsuh
punggawa kang bisa basa
basukine marang krama kukuh titi
karyanên tuwanggana


sarta ingkang wignya marang budi
wruhasanta budi paramarta
lêpas marang wêkasane
wêkasing rèhrahayu
aja adoh lan sira yayi
palane aja pêgat
rewangêna muwus
wuwus maring kawusanan
wêkasane ing aurip nêmu pati
patipatitis mriha


nora beda pangrèhira yayi
iya maring ing jagad samoa
lawan jagadira dhewe
myang walêr ngakiripun
luputing wong angulah budi
lawan angulah badan
padha pajunipun
pondurane kering kanan
yèn wus kêna kang dadi gêgawa sisip
dene wus kinawruhan


kawruhana sadina ja lali
pama damar urube kanginan
atajêm dadi urube
yayi pêpêtêng pitu
tutupana singkurên ugi
kaluputaning badan
lawan 

 praja iku
sami amitung prakara
yèn karêksa brukut pangunjaranèki
marang pitung prakara


yayi Prabu Wibisana iki
lire pêpêtêng pitu ing jagad
iya sawiji-wijine
mungguh jênênging ratu
aja cidramaring pêpatih
pêpatih aja cidra
mring punggawanipun
para punggawa pan aja
anyidrani iya marang para mantri
para mantri ja cidra


marang janma-janma desa tani
lan balike dadi saprakara
patih ywa cidrèng ratune
miwah punggawanipun
iya aywa cidrèng pêpatih
lan mantri aywa cidra
mring punggawanipun
miwah saturute pisan
yèn nêraka têmahan salaya budi
bumi mring kabudayan


yèku wite ingkang mêmêtêngi
pêtêng pêpitu yèku kêpala
dene yayi kapindhone
apan jênênging ratu
ing santana mantri kêkasih
aywa sih sampun katrap
adile prajèku
yèn ratu iku gêgampang
marang adil lan marang mantri kêkasih 


yèn katrap ingalingan


yèku yayi pêpêtêng ping kalih
dene pêpêtêng kang kaping tiga
pêpatih lan punggawane
aja matur ing ratu
ngaturakên dadia mantri
ing anak miwah kadang
myang santananipun
kalamun durung prayoga
durung bisa basa busananing mantri
basukining wêweka


apan kathah sarat karya mantri
iya nora kêna ginagampang
dhingin wruha ing awake
lamun wêkasan lampus
nora awèt jamaning urip
kapindho mantri wruha
wêkasaning dudu
lawan wêkasaning iya
lanwêkasing lor kidul ngulon udani
wetan miwah ing têngah


lan wêruha isining jaladri
tuwin isining wana sadaya
utamèng bumi langite
lawan manising têmbung
wruh ing têmbung kang kandêl tipis
miwah kang dawa cêndhak
mandhêg lawan maju
myang purwa madya wasana
bôngsa mantri sudarsanane ing budi
busananing nagara


kang apêkik utamaning mantri


ulat tangguh nrus ing kalbu tatag
trangginas marang karyane
ayêm marang pakewuh
ririh rèrèh marang ing pamrih
aris marang rêrasan
putusing rahayu
têtêg yèn amanggih laga
titi tètèh têtela mring siyang ratri
ratrining puruhita


mantri sami busananing budi
jrih durcara awasing wêwirang
nora gumunggung ambêge
arjaning tyas kadurus
dêrêsing kang wêweka titi
têtika tan antara
pantaraning atur
wêruh sandining sampeka
sulêksana tan galak tututing liring
larang liring sandeya


mantrimukya kondhanging praja di
kang wus tatal rèh tinula-tula
tuman tutut têtulade
tan dadak tindak-tanduk
wruhing dudu dandanan dadi
kasuda winisuda
kang luput linampus
winongwong winangun krama
supayane miyata kang miyatani
pulihing pangupaya


wruha ing rèh saking ngiring ririh
yèn ingkang wus bisa gancang awas
wus kawawas pakèwuhe 


nistha madyaning laku
kautaman kaciptèng galih
gêgala nora gagal
mantri agul-agul
manggala golonganing prang
myang bicara putus musthikaning mantri
sumèh ing pasamuan


tan asamar sêmuning sasami
sumuking netya madya utama
tinaman krama pamète
susila dursila yu
kontap pinèt saking pakarti
samangsane tinatap
wus atap tan luput
putus patitising tingkah
kang mangkono aja doh kathikên yayi
busana natèng praja


mantri punggawa lajêring bumi
nora kêna yayi singawonga
adêging wisma pamane
ana sakane guru
saka rawa mantri lit-alit
yèn ana kang anyêlak
upamane bubuk
iku mantri kang durcara
mêmarahi iya nora anguwati
marang adêging wisma


kaping pate pêpêtêng ta yayi
aja amèt artane punggawa
lan aja mundhut sutane
lan kaping limanipun
yayi aja nglarangi

kali
aja nglarangi alas
têgal-têgal gunung
ara-ara lan samodra
isi apa yayi aja anglarangi
upajiwaning wadya


kaping nême aja sônggarunggi
marang sagunging prajuritira
miwah juru tampingane
aja anêrang bêndu
mring prajurit mring juru tamping
kang sira patah jaga
nadhahi pakewuh
têtêpe pitu durjana
singgahêna gêgêlah rêgêding bumi
kabèh wisaning praja


pêtêng pitu jroning badan yayi
patraping pati pati pantaka
êndi dadirêrêgêde
ayya karêm dyah ayu
aja karêm ing êmas manik
sêsotya nawarêtna
ing pati nênungkul
kêkêsên tyasira arda
kunjaranên ing puja lawan sêmadi
kasukan apêsêna


yèn sira mrih utamaning pati
iya yayi Prabu Wibisana
tumus praja utamane
anggêpe ngrèh wadya gung
yèn lupute padhanên yayi
lawan luputing pêjah
iku yayi prabu
yèn luput 

 dera mrih pêjah
yêkti luput pangrèhira ing praja di
padha kang dadi beka


tunggal pêtêng pitu jroning jisim
ayya ngêkèhakên asêsumbar
iku wong sumêkti dhewe
ambêg prawira digung
iku yayi pêtênging ati
apan iku larangan
tan patut kawuwus
yayi dudu duwèkira
kagungane kang akarya bumi langit
kibir dirdirèng jagad


lawan aja galak sirèng lathi
agung dêduka tan angapura
mêmisuh saru wuwuse
tunggal pêpêtêng pitu
lamun ora ilanging galih
nora bisa utama
ing patining ratu
kalêthêk arsa nênacad
iku yayi sêsukêr nyukêri galih
barang salayèng karsa


bekaning pati mala malilit
mulêt ati lulut nora kentas
bekaning praja ruwêde
tuturkatawur-tawur
nora tawar dènnya mrih yêkti
sêsingating andaka
dinadak tinanduk
kasulak kapêlak-pêlak
ing tyas gugup nora 

 kongsi anggagapi
anggah atur kagean


lamun ana punggawanta wêgig
nanging drêmba warêgana ing mas
dêdimèn dadi sêtyane
ampuh kinarya panduk
maring mungsuh asring kajodhi
nora kalawan aprang
panungkuling mungsuh
yayi Prabu Wibisana
yèn wus pêpak kundhang pangulah nagari
sumbaga jayèng rana


lan sumêbar murahira yayi
lansumawur paramartanira
mungsuh prapta nungkul dhewe
sasat Bathara Guru
panganggêpe si wong sirèki
sawab lêgawanira
pracayèng pakewuh
dene sira wus pratama
rêrêgêding badan sampun angawruhi
wruh rêrêgêding jagad


mungsuh jroning badan wus kajodhi
mungsuh sêsukêre praja bisa
binengkas basuki bae
yèku digdaya tuhu
surèng rana ing agal alit
pan jatining wisesa
wasistha kawêngku
kakangira Dasamuka
pan pinunjul ing prang prakosa linuwih
nanging agal kewala 




mungsuhing badan tan dèn kawruhi
pira yayi wawrating ayuda
apranga lan sira dhewe
tan wurung kasoripun
ing sayêkti-yêktining yayi
timbang kalawan sira
kaprawiranipun
kari kasujananira
iya pira kuwate wong gêdhag-gêdhig
pan misih kuwat nalar


yayi prabu dèn awas dèn eling
babon ingkang marang kaluhuran
apura parikramane
adil pan suku bau
adil iku pan madya yayi
apura pan utama
bêtah dadi luhur
samêktanên yèn kacandhak
poma yayi apura trusên nèng galih
prabawa paribawa


mrihên têmên apuranirèki
andarmaa ngaubi sajagad
nuragèng bisa basane
basuki sabiyantu
bêbayane nora bayani
rêksanên buta desa
buta gunung-gunung
kabèh salina parentah
padha nuta parentah winangun iki
wêwangunan kamulyan


kamulyaning sajagad dumadi
karêksane 

 berating durjana
dursila salah lêpase
suyasanên pinangguh
guwa pêtêng lan jurang trêbis
kali-kali kalingan
ing sastra sang prabu
amadhangi sabuwana
jroning guwa katon pinanduking tulis
padhang rêgêd katawang


kas mêmala mêmalaning bumi
yayi prihên waluya kang ala
elinga mèle kalalèn
lilanana ja nglulu
têtulanên dimèn katali
aja kongsi katula-
tula alanipun
dènira rumêksèng bala
balabane maring bala angêlèbi
kaleban sabuwana


prabawane sarjananta yayi
prayogyakna kêrtagnyananira
wignya susila darma wèh
ayunira mahayu
ngilangakên malawèh mukti
mrih titi parikrama
kramanira nulus
sira Narpati Gunawan
susilawan punyawan marta mênuhi
sampêta pasang cipta


datan liyan sêtyanira nguni
amêmuhung apura kewala
Wibisana tur sêmbahe
mugèstuwa pukulun 


sabdaning kang binathara di
Sang Prabu Wibisana
matur têmbung arum
danawa ditya rêksasa
kêthèn yutan sakantune kang ngêmasi
prapta mring Wibisana


buta wanara sampun anunggil
dhêdhêt samadyaning ranagana
ing pasanggrahan siwine
dèrèng karsa ngadhatun
rèhning pura tapis kabêsmi
Prabu Ramawijaya
nêlaskên pamuruk
mring Narpati Wibisana
pyuking trêsna sasat nunggil kulit daging
otod bêbalung darah


tan kemutan mring putri Mantili
sabêdhahe nagari Ngalêngka
mring Wibisana karême
dènnya timbalan wuwus
sawuruke katampan sami
sadaya tanpa ilang
dadya wêwah sêngkut
yèn dèrèng pati kaduga
nyundhul atur ing lire sawiji-wiji
wijining karaharjan


samya sêngkute kang anampani
kang anampakakên suka wutah
tan apatah tèh-tinètèh
tata titi tinutuh
têtuhune iwah linuwih
wuwuh ewon 

 tan owah
pamuwuhing ayu
kauyun yu warnanira
jagad-jagad jêjêg Ngalêngka nglangkungi
kalêngkaning sri nata


Sinom
hèh yayi Prabu Ngalêngka
ana karyane mas manik
sêsotya myang nawarêtna
ing gêdhong gantungên yayi
môngka praboting bumi
beya busananing ayu
asrining prajanira
gumantung lawan mas manik
sarêgêpa ambêciki prajanira


punggawa ambêg dipôngga
sira ngingua ta yayi
lan punggawa ambêg singa
lan ambêg andaka yayi
padha kathikên katri
lawan ingkang pindha nujum
kang pindha pinandhita
sira duwea ta yayi
kabèh iku dadi busananing praja


wadya kang bêcik swaranya
lawan ingkang pêkik-pêkik
lawan kang pintêr lah-olah
kang bisa mêmatut malih
kêbon-kêbon prasami
yayi ngingua sirèku
aywa pêgat mêmuja
barang prakaraning bumi
atasêna marang Hyang Jagad Pratingkah


kunêng

Sang Bathara Rama-
wijaya amituturi
marang Prabu Wibisana
kadêrêng samya dera mrih
ing kamulyaning bumi
panggahing panganggêpipun
Narpati Wibisana
manut sawulangirèki
tan tinilar rèh saking Narendra Rama


lir pratala kapanasan
rêngka tatibanan riris
tyasira Sang Wibisana
rinêsêp sinanta budi
sumusup mukêt ati
rumêsêp marang jêjantung
sacipta-ciptanira
pinrih kalêngkaning bumi
mastu kabèh jawata sami sumbaga


dènira praja Ngalêngka
tisonya binengkas adi
sadaya sinalin tindak
wêwangunaning prajèki
bumi kalawan langit
mega angin samodra gung
sadaya urun suka
mulat ing praja lêstari
kang jumênêng nata manik tanpa una


maharsi sewa sogata
jawata-jawatènglangit
girang-girang mastutia
mulat prabu santa budi
têtêp anyakrawarti
ing jagad ambêg pinunjul
rêngrêng wuwuh

prabanya
lèn toya marta nibani
amuwuhi kuwunge praja Ngalêngka


suka-suka Sang Hyang Endra
agung dènira ngudani
we maya marta sugônda
ngurmati sang madêg aji
ala-ala kaili
dursila luntur katawur
kari sêsucinira
bumi rame amênuhi
arum-arum sumawur nagri Ngalêngka


têmpuhing pawaka gônda
manjing ing Ngalêngka nagri
sangsaya wêwah yunira
rahayu kang bumi-bumi
Ngalêngka nglêluwihi
danawa rêksasa diyu
umèb amitakonan
amrih panggawe kang bêcik
mukti mulya sagung kang buta pandhita


rusake wukir Suwela
Batharendra kang minulih
miwah wukir ing Maendra
wuwuh wowohane malih
dewa ngundhang-undhangi
samya amêmulih gunung
Sang Prabu Wibisana
têtêp karatonirèki
jawi kitha sakala praja raharja


lawan karatoning kaka
Ngalêngka arja samangkin
miwah

tyase buta desa
buta tani eca sami
angrasa luput sami
ing bilai sapraja gung
wus amacak punggawa
nayaka kang pra dipati
buta juru tampingan wus pinacêkan


Bathara Ramawijaya
wus anyipta udan sari
sinawuran sandilata
ing payudan maratani
bangke wanara sami
katiban prasami tumtum
kang tangi-tangi dilat
ing sandilata wus sami
urip sagung wanara kang mati yuda


lir angimpi idhêpira
lir tangi turu prasami
tuwuh kang bala wanara
tan ana kalong sawiji
suka-suka prasami
ing payudan kadi mêndhung
kèhe bala wanara
lan ditya ingkang sumiwi
kang asaos suguh mring bala wanara


samya amukti wisaya
wanara kabèh gung alit
akèh warnaning sugata
myang busana sotya manik
pinôngka sawarga di
para prawira tinêmu
sêmbulih sudirèng prang
pamalêse wus pinanggih
suka-suka gung alit bala wanara 




wus sampurna paripurna
dènnya madêg narapati
Ngalêngka gagah apurba
misesa sih amêrtani
sagung buta nèng wukir
pitêkur gundhala gundhul
samya mêdhun sung urmat
mring sang madêg prabu niti
tata tètèh titih Prabu Wibisana


winongwong kaunang-unang
wêwangunaning tyas êning
sumbaga pangupa boga
ing pêpantaran patitis
putus tatas undhagi
apandhega bôndha bandhu
bêbudènnya lir rêtna
tan owah anrus ing batin
pinasthika narendra kanthi utama


Kinanthi
adèn-adèn apan timbun
pasugatanira luwih
marang kang bala wanara
surasaasalin-salin
mangkana adining praja
Ngalêngka puja sêmadi


sato-sato ing wana gung
prasamya salin pakarti
merang ring sang madêg nata
prabawane ambawani
macan mari amêmôngsa
badhog kidang lawan kancil


sêsaba atut aruntut
macan 

 kidang lawan kancil
gêlathik prit alap-alap
atut sêsabane nunggil
badhog-binadhog tan ana
runtut kang sarwa gumêlip


kodhok lawan ula runtut
samya jrih sang narapati
Maha Prabu Wibisana
prabawa diwangkarani
kadya sasôngka we marta
gêgônda manut ing riris


riris raras arum-arum
ramya sumawur sumilir
sapraja Ngalêngka sumyar
lir kinênan riris manis
mangkana Sang Bayusuta
umatur saha wotsari


paran ing karsa pukulun
ari paduka sang putri
ing mangke sampun alama
nênggih samadyaning sasi
bêdhahe nagri Ngalêngka
pêjahe rêksasa aji


paduka tan arsa dangu
ing ari putri Mantili
ngandika Narpati Rama
sira lumakua aglis
maring taman argasoka
matura ring yayi dèwi


lamun wus sirna kang mungsuh
yêksa prabu wus ngêmasi
tumpês mantrine satriya
mantri punggawane 

 ênting
yayi Prabu Wibisana
sun adêgkên narapati


Anoman tur sêmbah mundur
lajêng manjing dalêm puri
praptèng taman Ngargasoka
ngarsane sang rajaputri
putri Mantilidirêja
ngandika lah sira prapti


lami sun angayun-ayun
dene tan paring udani
Anoman matur anêmbah
raka paduka jêng gusti
lagya amêmulang krama
Wibisana madêg aji


ngandika kusumaning rum
Anoman sêksinên mami
luwara ing duka cipta
ilang sagung kang prihatin
matura ring gustinira
yèn ing nguni sun punagi


yèn jaya prange gustimu
ngong mêthuk madyaning jurit
sumêmbah nèng pabaratan
Anoman mêsat wotsari
datan dangu praptanira
ngarsane sri narapati


Bayusuta nêmbah matur
ari paduka sang putri
arsa umangsah manêmbah
ing pada panggihèng ngriki
sasat pinôngka ubaya
yèn paduka mênang jurit


Narpati Rama

lingnya rum
konên sêsuci rêrêsik
anjarag sêdya sujana
kusuma ari Mantili
têtela sêtya-sumêtya
yêkti sarat arêrêsik


Anoman tur sêmbah mundur
tan adangu nulya prapti
anèng taman Argasoka
umatur timbalannèki
raka paduka narendra
paduka kinèn rêrêsik


kagyat sang putri angrungu
sêdyane katona ugi
brangtane kapati brôngta
salin daging salin kulit
sêtyane kauningana
mring raka dènnya gêng brangti


katona yèn salin wulu
sêdyane sang rajaputri
dene ta ana parentah
sayêkti têka nglakoni
Anoman kaliru basa
dudu rêrêsik ing warih


sang putri sêtya satuhu
saparentah anglakoni
asiram sarwi gêgônda
asalin sinjangirèki
ukêl sinêkar dinupan
kasor Dèwi Rarasati


wus kawêtu saking kidung
yune tan kêna ginurit


kasor kabèh dyah ing swarga
apsari pantês nyênyèthi
putri Mantilidirêja
pantês siniwèng apsari


saking Argasoka sampun
mangkat Sang Putri Mantili
tansah Kusuma Trijatha
lawan sapawongannèki
lawan Radèn Bayusuta
kang umiring anèng wuri


ing taman soka kapungkur
ing pasanggrahan wus prapti
ngarsane Narendra Rama
siniwèng bala wre sami
lawan kang bala rêksasa
prabu kalih munggèng ngarsi


Sugriwa sawadyanipun
Wibisana sawadyèki
Kusuma Mantili ngarsa
manêmbah ing raka aglis
Narpati Rama tumingal
kapasuk emut ing galih


dènira laminèng mungsuh
dadyanêg dènnya ningali
pan amung sakêdhap netra
tumungkul dènira linggih
sarwi nurat-nurat kisma
kèndêl Sang Putri Mantili


makidhupuh ngarsanipun
rapuh sumaput tyasnèki
sarandu lir pinarjaya
lalu laranira lami
kadya duk pisah sawarsa 


dènnya sakit manakiti


dènnya ingewan kalangkung
pijêr nulis-nulis siti
lan asintru mukanira
sang rajaputri sru nangis
dhuh lae batharaningwang
paran dosaningsun iki


kapati-pati gustiku
dasih arsa mangabêkti
ingewan nora kinarsan
pijêr nulis-nulis siti
saya sru dènnya karuna
Sang Rajaputri Mantili


Kusuma Trijatha anglud
mingsêk-mingsêk mêrbês mili
sêdya-sinêdya mangkana
wong agung katiga sami
Lêksmana Sugriwa lawan
Wibisana mêrbês mili


miwah sagung ingkang dulu
wanara rêksasa sami
kamiwêlasên tumingal
kusung-kusunge tinampik
samya nutuh gustinira
wre ditya kang alit-alit


sang rêtna sêsambatipun
pamularira mlasasih
kang tênggak kadya pinêkak
kapipit tyasira rujit
sagunging lara tan ana
pati brôngta mêmungkasi


merang ngarsaning wadya gung


tangise putri Mantili
dhuh kasmala têmên sira
sarira tan amèt uwis
ênggoning dana bêndana
paranbaya awak mami


tan kandêl pan dasih ingsun
sun labuhi larapati
ingaran karya nênuntak
ngênêg-ênêgi tyasnèki
Wong Agung Ramawijaya
pangandikanira aris


hèh Janakatmaja ulun
môngsawusa ing tyas mami
môngsa rinêbuta pêjah
yèn uwusa ing tyas mami
lah ta uwus aja lara
pan uwis kalakon iki


sira panggih lawan ingsun
ananging ana sakêdhik
ênêge wardayaningwang
dene wus sawarsa mangkin
lamine sira nèng mêngsah
mêlanging tyas sônggarunggi


kusuma ing tyas kapasuk
sukêre Ngalêngka iki
dadi tumamèng tyas ingwang
tinanduk ênêging galih
pan sira wus jodhoningwang
siniwêr ing walangati


tan pramônca ing tumuwuh
nora cancala ing bumi
karane apa kinarya 


pambengkas ênêging galih
pan sira putri utama
tan wangwang akarya brangti


kadya sih andulu
ing rèh prabu tama kalih
kasmaran myarsa pitutur
samodra ombake aris
minggir gumulung anggolong

ima-ima amuntir langkung tumiyung
sumêrot kang maruta ris
kadya matag ngigêlipun
sang lalita miwir samir
ngurmati sang madêgkatong

darma mangkin apanggah manahira nut
ring pamulang pasang putih
nêtêpi ambêg pinunjul
amolah arjaning bumi
Prabu Gunawan kinaot

patitising pasang tuju tanggap saur
mêmunah manah mênuhi
marjayèng mêmala lulut
binengkasing pasang suci
Wibisana waskithèng don

anglir têlakaririsan môngsa pitu
rumêsêp sumusup êning
sinêtya prasêtyanipun
kadya tunggil yayah bibi
angganira karahayon

purwa taru mandira ring gunung-gunung
anjêtung tan anamosik
isthane jingglêng pitutur
pradapanira tumiling
kadya mrih talingankaro

sumbagambêg sumiwèng rat tuhu-tuhu
rum-arum sumêkar amrik
pala-pala mêndhuh-mêndhuh
wijah dènnya amiyarsi
ing ngrèh sang mulang kaprabon

limanmilu manungku tulalenipun
anglabèt talingan amrih
kadya mirsaa pitutur
andakamènglèng tumiling
lir pasang talingan karo

sêkar jambu kentaring angin sumawur
lawa mêkar mrak ngigêli
urmat suka-suka dulu
mring Sang Gunawan atampi
wulanging sumbaga katong

ôngsa muluk munya têpi talaga gung
lir suwarèng rowangnèki
mriha nêniling warta yu
kidang mangsul marêpêki
lir kantun mirêng pawartos

singa-singa kagyat ing kidang umangsul
lir cipta kantuning kardi
mêkar macicil angungun
ngisis siyung nungsung angin
netranekalih malorok

sato-sato sêtya nut pasangan runtut
samya wèh rêngganing bumi
prabawabawaning nusul
sang rumêksèng prabu titi
wuruke rum-arum mawor

wus sinêksèn ing walangtaga kêkutu
ing rèh molahakên bumi
isining rat ngastutyayu
kupu-kupu kipik-kipik
sru kanginan rum umawor

mari muntêl ing êtal kuntul andulur
dalidir ngidêr-idêri
têpining kang sètu-sètu
bôndalayu ngilayuni
arum sumawur sumêrot

titip atap têpining sètu aturu
tan ana winalangati
linanglangan arum-arum
keritingmaruta aris
mamrih amarasi panon

sakèh murka-murka marimurkanipun
mangimur-imur ngêmori
sarjana jênak majênu
jinatèn mardu mrik minging
mapanggah mungguh ginugon

nora bêtah katitih botoh kabutuh
baskara bôngsa basuki
sastratamardi mamêrdu
sihirèng susela êning
kêna bawaning kaprabon

tan akêndhat narendra pituturipun
lir cêndhana munggèng rukmi
dinupan ngambar rum-arum
tinon warnane nêlahi
rumêsêp kadang kinatong

wutuh atah narpati jroning tyasipun
mawantah mamrês punanggih
dêstuning rèh mamrih luhur
mangayubagyaning bumi
miliring prabu kinaot

lawan yayi prabu dèn nastiti
anitèni ing wadya punggawa
amrênahakên karyane
kang bisa ing alêmbut
aja wèhi agaling kardi
kang bisa maring agal
aja wèhi lêmbut
kang prakosa ing ayuda
ana ingkang prakosa sabarang kardi
dèn bisa matah-matah

miwah wadya kang alul sêmadi
karêm marang pangulah mêmuja
tulusêna panggawene
aja ta wowor sambu
keron laku dhompo ing budi
tumpangsoning prakara
rêgêd êmpanipun
yayi Prabu Wibisana
watêking wong tumpangso sabarang budi
cacad maring wêweka

angingua punggawa kang pêkik
yayi dadi kumaraning praja
ambusanani jagade
punggawa kangdibya nung
kang prakosa maring ajurit
yèku minôngka wisa
amisaring mungsuh
punggawa kang bisa basa
basukine marang krama kukuh titi
karyanên tuwanggana

sarta ingkang wignya marang budi
wruhasanta budi paramarta
lêpas marang wêkasane
wêkasing rèhrahayu
aja adoh lan sira yayi
palane aja pêgat
rewangêna muwus
wuwus maring kawusanan
wêkasane ing aurip nêmu pati
patipatitis mriha

nora beda pangrèhira yayi
iya maring ing jagad samoa
lawan jagadira dhewe
myang walêr ngakiripun
luputing wong angulah budi
lawan angulah badan
padha pajunipun
pondurane kering kanan
yèn wus kêna kang dadi gêgawa sisip
dene wus kinawruhan

kawruhana sadina ja lali
pama damar urube kanginan
atajêm dadi urube
yayi pêpêtêng pitu
tutupana singkurên ugi
kaluputaning badan
lawan praja iku
sami amitung prakara
yèn karêksa brukut pangunjaranèki
marang pitung prakara

yayi Prabu Wibisana iki
lire pêpêtêng pitu ing jagad
iya sawiji-wijine
mungguh jênênging ratu
aja cidramaring pêpatih
pêpatih aja cidra
mring punggawanipun
para punggawa pan aja
anyidrani iya marang para mantri
para mantri ja cidra

marang janma-janma desa tani
lan balike dadi saprakara
patih ywa cidrèng ratune
miwah punggawanipun
iya aywa cidrèng pêpatih
lan mantri aywa cidra
mring punggawanipun
miwah saturute pisan
yèn nêraka têmahan salaya budi
bumi mring kabudayan

yèku wite ingkang mêmêtêngi
pêtêng pêpitu yèku kêpala
dene yayi kapindhone
apan jênênging ratu
ing santana mantri kêkasih
aywa sih sampun katrap
adile prajèku
yèn ratu iku gêgampang
marang adil lan marang mantri kêkasih
yèn katrap ingalingan

yèku yayi pêpêtêng ping kalih
dene pêpêtêng kang kaping tiga
pêpatih lan punggawane
aja matur ing ratu
ngaturakên dadia mantri
ing anak miwah kadang
myang santananipun
kalamun durung prayoga
durung bisa basa busananing mantri
basukining wêweka

apan kathah sarat karya mantri
iya nora kêna ginagampang
dhingin wruha ing awake
lamun wêkasan lampus
nora awèt jamaning urip
kapindho mantri wruha
wêkasaning dudu
lawan wêkasaning iya
lanwêkasing lor kidul ngulon udani
wetan miwah ing têngah

lan wêruha isining jaladri
tuwin isining wana sadaya
utamèng bumi langite
lawan manising têmbung
wruh ing têmbung kang kandêl tipis
miwah kang dawa cêndhak
mandhêg lawan maju
myang purwa madya wasana
bôngsa mantri sudarsanane ing budi
busananing nagara

kang apêkik utamaning mantri
ulat tangguh nrus ing kalbu tatag
trangginas marang karyane
ayêm marang pakewuh
ririh rèrèh marang ing pamrih
aris marang rêrasan
putusing rahayu
têtêg yèn amanggih laga
titi tètèh têtela mring siyang ratri
ratrining puruhita

mantri sami busananing budi
jrih durcara awasing wêwirang
nora gumunggung ambêge
arjaning tyas kadurus
dêrêsing kang wêweka titi
têtika tan antara
pantaraning atur
wêruh sandining sampeka
sulêksana tan galak tututing liring
larang liring sandeya

mantrimukya kondhanging praja di
kang wus tatal rèh tinula-tula
tuman tutut têtulade
tan dadak tindak-tanduk
wruhing dudu dandanan dadi
kasuda winisuda
kang luput linampus
winongwong winangun krama
supayane miyata kang miyatani
pulihing pangupaya

wruha ing rèh saking ngiring ririh
yèn ingkang wus bisa gancang awas
wus kawawas pakèwuhe
nistha madyaning laku
kautaman kaciptèng galih
gêgala nora gagal
mantri agul-agul
manggala golonganing prang
myang bicara putus musthikaning mantri
sumèh ing pasamuan

tan asamar sêmuning sasami
sumuking netya madya utama
tinaman krama pamète
susila dursila yu
kontap pinèt saking pakarti
samangsane tinatap
wus atap tan luput
putus patitising tingkah
kang mangkono aja doh kathikên yayi
busana natèng praja

mantri punggawa lajêring bumi
nora kêna yayi singawonga
adêging wisma pamane
ana sakane guru
saka rawa mantri lit-alit
yèn ana kang anyêlak
upamane bubuk
iku mantri kang durcara
mêmarahi iya nora anguwati
marang adêging wisma

kaping pate pêpêtêng ta yayi
aja amèt artane punggawa
lan aja mundhut sutane
lan kaping limanipun
yayi aja nglarangikali
aja nglarangi alas
têgal-têgal gunung
ara-ara lan samodra
isi apa yayi aja anglarangi
upajiwaning wadya

kaping nême aja sônggarunggi
marang sagunging prajuritira
miwah juru tampingane
aja anêrang bêndu
mring prajurit mring juru tamping
kang sira patah jaga
nadhahi pakewuh
têtêpe pitu durjana
singgahêna gêgêlah rêgêding bumi
kabèh wisaning praja

pêtêng pitu jroning badan yayi
patraping pati pati pantaka
êndi dadirêrêgêde
ayya karêm dyah ayu
aja karêm ing êmas manik
sêsotya nawarêtna
ing pati nênungkul
kêkêsên tyasira arda
kunjaranên ing puja lawan sêmadi
kasukan apêsêna

yèn sira mrih utamaning pati
iya yayi Prabu Wibisana
tumus praja utamane
anggêpe ngrèh wadya gung
yèn lupute padhanên yayi
lawan luputing pêjah
iku yayi prabu
yèn luput dera mrih pêjah
yêkti luput pangrèhira ing praja di
padha kang dadi beka

tunggal pêtêng pitu jroning jisim
ayya ngêkèhakên asêsumbar
iku wong sumêkti dhewe
ambêg prawira digung
iku yayi pêtênging ati
apan iku larangan
tan patut kawuwus
yayi dudu duwèkira
kagungane kang akarya bumi langit
kibir dirdirèng jagad

lawan aja galak sirèng lathi
agung dêduka tan angapura
mêmisuh saru wuwuse
tunggal pêpêtêng pitu
lamun ora ilanging galih
nora bisa utama
ing patining ratu
kalêthêk arsa nênacad
iku yayi sêsukêr nyukêri galih
barang salayèng karsa

bekaning pati mala malilit
mulêt ati lulut nora kentas
bekaning praja ruwêde
tuturkatawur-tawur
nora tawar dènnya mrih yêkti
sêsingating andaka
dinadak tinanduk
kasulak kapêlak-pêlak
ing tyas gugup nora kongsi anggagapi
anggah atur kagean

lamun ana punggawanta wêgig
nanging drêmba warêgana ing mas
dêdimèn dadi sêtyane
ampuh kinarya panduk
maring mungsuh asring kajodhi
nora kalawan aprang
panungkuling mungsuh
yayi Prabu Wibisana
yèn wus pêpak kundhang pangulah nagari
sumbaga jayèng rana

lan sumêbar murahira yayi
lansumawur paramartanira
mungsuh prapta nungkul dhewe
sasat Bathara Guru
panganggêpe si wong sirèki
sawab lêgawanira
pracayèng pakewuh
dene sira wus pratama
rêrêgêding badan sampun angawruhi
wruh rêrêgêding jagad

mungsuh jroning badan wus kajodhi
mungsuh sêsukêre praja bisa
binengkas basuki bae
yèku digdaya tuhu
surèng rana ing agal alit
pan jatining wisesa
wasistha kawêngku
kakangira Dasamuka
pan pinunjul ing prang prakosa linuwih
nanging agal kewala

mungsuhing badan tan dèn kawruhi
pira yayi wawrating ayuda
apranga lan sira dhewe
tan wurung kasoripun
ing sayêkti-yêktining yayi
timbang kalawan sira
kaprawiranipun
kari kasujananira
iya pira kuwate wong gêdhag-gêdhig
pan misih kuwat nalar

yayi prabu dèn awas dèn eling
babon ingkang marang kaluhuran
apura parikramane
adil pan suku bau
adil iku pan madya yayi
apura pan utama
bêtah dadi luhur
samêktanên yèn kacandhak
poma yayi apura trusên nèng galih
prabawa paribawa

mrihên têmên apuranirèki
andarmaa ngaubi sajagad
nuragèng bisa basane
basuki sabiyantu
bêbayane nora bayani
rêksanên buta desa
buta gunung-gunung
kabèh salina parentah
padha nuta parentah winangun iki
wêwangunan kamulyan

kamulyaning sajagad dumadi
karêksane berating durjana
dursila salah lêpase
suyasanên pinangguh
guwa pêtêng lan jurang trêbis
kali-kali kalingan
ing sastra sang prabu
amadhangi sabuwana
jroning guwa katon pinanduking tulis
padhang rêgêd katawang

kas mêmala mêmalaning bumi
yayi prihên waluya kang ala
elinga mèle kalalèn
lilanana ja nglulu
têtulanên dimèn katali
aja kongsi katula-
tula alanipun
dènira rumêksèng bala
balabane maring bala angêlèbi
kaleban sabuwana

prabawane sarjananta yayi
prayogyakna kêrtagnyananira
wignya susila darma wèh
ayunira mahayu
ngilangakên malawèh mukti
mrih titi parikrama
kramanira nulus
sira Narpati Gunawan
susilawan punyawan marta mênuhi
sampêta pasang cipta

datan liyan sêtyanira nguni
amêmuhung apura kewala
Wibisana tur sêmbahe
mugèstuwa pukulun
sabdaning kang binathara di
Sang Prabu Wibisana
matur têmbung arum
danawa ditya rêksasa
kêthèn yutan sakantune kang ngêmasi
prapta mring Wibisana

buta wanara sampun anunggil
dhêdhêt samadyaning ranagana
ing pasanggrahan siwine
dèrèng karsa ngadhatun
rèhning pura tapis kabêsmi
Prabu Ramawijaya
nêlaskên pamuruk
mring Narpati Wibisana
pyuking trêsna sasat nunggil kulit daging
otod bêbalung darah

tan kemutan mring putri Mantili
sabêdhahe nagari Ngalêngka
mring Wibisana karême
dènnya timbalan wuwus
sawuruke katampan sami
sadaya tanpa ilang
dadya wêwah sêngkut
yèn dèrèng pati kaduga
nyundhul atur ing lire sawiji-wiji
wijining karaharjan

samya sêngkute kang anampani
kang anampakakên suka wutah
tan apatah tèh-tinètèh
tata titi tinutuh
têtuhune iwah linuwih
wuwuh ewon tan owah
pamuwuhing ayu
kauyun yu warnanira
jagad-jagad jêjêg Ngalêngka nglangkungi
kalêngkaning sri nata

hèh yayi Prabu Ngalêngka
ana karyane mas manik
sêsotya myang nawarêtna
ing gêdhong gantungên yayi
môngka praboting bumi
beya busananing ayu
asrining prajanira
gumantung lawan mas manik
sarêgêpa ambêciki prajanira

punggawa ambêg dipôngga
sira ngingua ta yayi
lan punggawa ambêg singa
lan ambêg andaka yayi
padha kathikên katri
lawan ingkang pindha nujum
kang pindha pinandhita
sira duwea ta yayi
kabèh iku dadi busananing praja

wadya kang bêcik swaranya
lawan ingkang pêkik-pêkik
lawan kang pintêr lah-olah
kang bisa mêmatut malih
kêbon-kêbon prasami
yayi ngingua sirèku
aywa pêgat mêmuja
barang prakaraning bumi
atasêna marang Hyang Jagad Pratingkah

kunêngSang Bathara Rama-
wijaya amituturi
marang Prabu Wibisana
kadêrêng samya dera mrih
ing kamulyaning bumi
panggahing panganggêpipun
Narpati Wibisana
manut sawulangirèki
tan tinilar rèh saking Narendra Rama

lir pratala kapanasan
rêngka tatibanan riris
tyasira Sang Wibisana
rinêsêp sinanta budi
sumusup mukêt ati
rumêsêp marang jêjantung
sacipta-ciptanira
pinrih kalêngkaning bumi
mastu kabèh jawata sami sumbaga

dènira praja Ngalêngka
tisonya binengkas adi
sadaya sinalin tindak
wêwangunaning prajèki
bumi kalawan langit
mega angin samodra gung
sadaya urun suka
mulat ing praja lêstari
kang jumênêng nata manik tanpa una

maharsi sewa sogata
jawata-jawatènglangit
girang-girang mastutia
mulat prabu santa budi
têtêp anyakrawarti
ing jagad ambêg pinunjul
rêngrêng wuwuhprabanya
lèn toya marta nibani
amuwuhi kuwunge praja Ngalêngka

suka-suka Sang Hyang Endra
agung dènira ngudani
we maya marta sugônda
ngurmati sang madêg aji
ala-ala kaili
dursila luntur katawur
kari sêsucinira
bumi rame amênuhi
arum-arum sumawur nagri Ngalêngka

têmpuhing pawaka gônda
manjing ing Ngalêngka nagri
sangsaya wêwah yunira
rahayu kang bumi-bumi
Ngalêngka nglêluwihi
danawa rêksasa diyu
umèb amitakonan
amrih panggawe kang bêcik
mukti mulya sagung kang buta pandhita

rusake wukir Suwela
Batharendra kang minulih
miwah wukir ing Maendra
wuwuh wowohane malih
dewa ngundhang-undhangi
samya amêmulih gunung
Sang Prabu Wibisana
têtêp karatonirèki
jawi kitha sakala praja raharja

lawan karatoning kaka
Ngalêngka arja samangkin
miwahtyase buta desa
buta tani eca sami
angrasa luput sami
ing bilai sapraja gung
wus amacak punggawa
nayaka kang pra dipati
buta juru tampingan wus pinacêkan

Bathara Ramawijaya
wus anyipta udan sari
sinawuran sandilata
ing payudan maratani
bangke wanara sami
katiban prasami tumtum
kang tangi-tangi dilat
ing sandilata wus sami
urip sagung wanara kang mati yuda

lir angimpi idhêpira
lir tangi turu prasami
tuwuh kang bala wanara
tan ana kalong sawiji
suka-suka prasami
ing payudan kadi mêndhung
kèhe bala wanara
lan ditya ingkang sumiwi
kang asaos suguh mring bala wanara

samya amukti wisaya
wanara kabèh gung alit
akèh warnaning sugata
myang busana sotya manik
pinôngka sawarga di
para prawira tinêmu
sêmbulih sudirèng prang
pamalêse wus pinanggih
suka-suka gung alit bala wanara

wus sampurna paripurna
dènnya madêg narapati
Ngalêngka gagah apurba
misesa sih amêrtani
sagung buta nèng wukir
pitêkur gundhala gundhul
samya mêdhun sung urmat
mring sang madêg prabu niti
tata tètèh titih Prabu Wibisana

winongwong kaunang-unang
wêwangunaning tyas êning
sumbaga pangupa boga
ing pêpantaran patitis
putus tatas undhagi
apandhega bôndha bandhu
bêbudènnya lir rêtna
tan owah anrus ing batin
pinasthika narendra kanthi utama

adèn-adèn apan timbun
pasugatanira luwih
marang kang bala wanara
surasaasalin-salin
mangkana adining praja
Ngalêngka puja sêmadi

sato-sato ing wana gung
prasamya salin pakarti
merang ring sang madêg nata
prabawane ambawani
macan mari amêmôngsa
badhog kidang lawan kancil

sêsaba atut aruntut
macan kidang lawan kancil
gêlathik prit alap-alap
atut sêsabane nunggil
badhog-binadhog tan ana
runtut kang sarwa gumêlip

kodhok lawan ula runtut
samya jrih sang narapati
Maha Prabu Wibisana
prabawa diwangkarani
kadya sasôngka we marta
gêgônda manut ing riris

riris raras arum-arum
ramya sumawur sumilir
sapraja Ngalêngka sumyar
lir kinênan riris manis
mangkana Sang Bayusuta
umatur saha wotsari

paran ing karsa pukulun
ari paduka sang putri
ing mangke sampun alama
nênggih samadyaning sasi
bêdhahe nagri Ngalêngka
pêjahe rêksasa aji

paduka tan arsa dangu
ing ari putri Mantili
ngandika Narpati Rama
sira lumakua aglis
maring taman argasoka
matura ring yayi dèwi

lamun wus sirna kang mungsuh
yêksa prabu wus ngêmasi
tumpês mantrine satriya
mantri punggawane ênting
yayi Prabu Wibisana
sun adêgkên narapati

Anoman tur sêmbah mundur
lajêng manjing dalêm puri
praptèng taman Ngargasoka
ngarsane sang rajaputri
putri Mantilidirêja
ngandika lah sira prapti

lami sun angayun-ayun
dene tan paring udani
Anoman matur anêmbah
raka paduka jêng gusti
lagya amêmulang krama
Wibisana madêg aji

ngandika kusumaning rum
Anoman sêksinên mami
luwara ing duka cipta
ilang sagung kang prihatin
matura ring gustinira
yèn ing nguni sun punagi

yèn jaya prange gustimu
ngong mêthuk madyaning jurit
sumêmbah nèng pabaratan
Anoman mêsat wotsari
datan dangu praptanira
ngarsane sri narapati

Bayusuta nêmbah matur
ari paduka sang putri
arsa umangsah manêmbah
ing pada panggihèng ngriki
sasat pinôngka ubaya
yèn paduka mênang jurit

Narpati Ramalingnya rum
konên sêsuci rêrêsik
anjarag sêdya sujana
kusuma ari Mantili
têtela sêtya-sumêtya
yêkti sarat arêrêsik

Anoman tur sêmbah mundur
tan adangu nulya prapti
anèng taman Argasoka
umatur timbalannèki
raka paduka narendra
paduka kinèn rêrêsik

kagyat sang putri angrungu
sêdyane katona ugi
brangtane kapati brôngta
salin daging salin kulit
sêtyane kauningana
mring raka dènnya gêng brangti

katona yèn salin wulu
sêdyane sang rajaputri
dene ta ana parentah
sayêkti têka nglakoni
Anoman kaliru basa
dudu rêrêsik ing warih

sang putri sêtya satuhu
saparentah anglakoni
asiram sarwi gêgônda
asalin sinjangirèki
ukêl sinêkar dinupan
kasor Dèwi Rarasati

wus kawêtu saking kidung
yune tan kêna ginurit
kasor kabèh dyah ing swarga
apsari pantês nyênyèthi
putri Mantilidirêja
pantês siniwèng apsari

saking Argasoka sampun
mangkat Sang Putri Mantili
tansah Kusuma Trijatha
lawan sapawongannèki
lawan Radèn Bayusuta
kang umiring anèng wuri

ing taman soka kapungkur
ing pasanggrahan wus prapti
ngarsane Narendra Rama
siniwèng bala wre sami
lawan kang bala rêksasa
prabu kalih munggèng ngarsi

Sugriwa sawadyanipun
Wibisana sawadyèki
Kusuma Mantili ngarsa
manêmbah ing raka aglis
Narpati Rama tumingal
kapasuk emut ing galih

dènira laminèng mungsuh
dadyanêg dènnya ningali
pan amung sakêdhap netra
tumungkul dènira linggih
sarwi nurat-nurat kisma
kèndêl Sang Putri Mantili

makidhupuh ngarsanipun
rapuh sumaput tyasnèki
sarandu lir pinarjaya
lalu laranira lami
kadya duk pisah sawarsa
dènnya sakit manakiti

dènnya ingewan kalangkung
pijêr nulis-nulis siti
lan asintru mukanira
sang rajaputri sru nangis
dhuh lae batharaningwang
paran dosaningsun iki

kapati-pati gustiku
dasih arsa mangabêkti
ingewan nora kinarsan
pijêr nulis-nulis siti
saya sru dènnya karuna
Sang Rajaputri Mantili

Kusuma Trijatha anglud
mingsêk-mingsêk mêrbês mili
sêdya-sinêdya mangkana
wong agung katiga sami
Lêksmana Sugriwa lawan
Wibisana mêrbês mili

miwah sagung ingkang dulu
wanara rêksasa sami
kamiwêlasên tumingal
kusung-kusunge tinampik
samya nutuh gustinira
wre ditya kang alit-alit

sang rêtna sêsambatipun
pamularira mlasasih
kang tênggak kadya pinêkak
kapipit tyasira rujit
sagunging lara tan ana
pati brôngta mêmungkasi

merang ngarsaning wadya gung
tangise putri Mantili
dhuh kasmala têmên sira
sarira tan amèt uwis
ênggoning dana bêndana
paranbaya awak mami

tan kandêl pan dasih ingsun
sun labuhi larapati
ingaran karya nênuntak
ngênêg-ênêgi tyasnèki
Wong Agung Ramawijaya
pangandikanira aris

hèh Janakatmaja ulun
môngsawusa ing tyas mami
môngsa rinêbuta pêjah
yèn uwusa ing tyas mami
lah ta uwus aja lara
pan uwis kalakon iki

sira panggih lawan ingsun
ananging ana sakêdhik
ênêge wardayaningwang
dene wus sawarsa mangkin
lamine sira nèng mêngsah
mêlanging tyas sônggarunggi

kusuma ing tyas kapasuk
sukêre Ngalêngka iki
dadi tumamèng tyas ingwang
tinanduk ênêging galih
pan sira wus jodhoningwang
siniwêr ing walangati

tan pramônca ing tumuwuh
nora cancala ing bumi
karane apa kinarya
pambengkas ênêging galih
pan sira putri utama
tan wangwang akarya brangti

