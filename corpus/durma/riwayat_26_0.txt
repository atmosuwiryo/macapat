dyan rinilan panêmbahan undurira
mung bêkta rencang kalih
kimpul kinalungan
bêbêruk kang ginawa
cis Sêkarmulih cinangking
pusakanira
ingkang tan kêna kari

rencang kalih bêkta bêruk bathokira
panêmbahan lumaris
mampir mring Miyana
pamit bok ayunira
Nyai Branjung sampun ngimpi
lamun kapanggya
kalawan ingkang rayi

datan dangu panêmbahan praptanira
anèng Miyana panggih
Nyi Branjung wus mapag
anèng plataranira
sarwi muwus marang ari
dene ta sira
esuk têmên aprapti

daradasih kalawan supênaningwang
wus adate yèn ngipi
lamun esuk têka
panêmbahan saurnya
bok ayu marma sun gipih
ing praptaningwang
arsa marang ing Tubin

pan dinuta Jêng Sultan Agung Mataram
nyirêpa kraman Tubin
iya kangjêng sultan
isih nèng wismaningwang
prajurit tan sikêp sami
iya lebotan
sun kongkon dhongkèl sabin

pan sadalu panêmbahan nèng Miyana
warnanên dupi enjing
pamit maring raka
arsa laju lampahnya
supados dipun idini
ing lampahira
pan sampun dèn lilani

kalih dintên lampahira anèng marga
ananging tan winarni
mangsuli carita
wau sapungkurira
jêng sultan nulya dhawuhi
mring wadyanira
kinèn andhongkèl sabin

sikêpira kathahe satus sawidak
ingkang sami dhongkèli
pra mantri tindhihnya
akarya têtaruban
pan wontên griya satunggil
kinarya lênggah
jêng sultan yèn nênggani

sabên dina tiyang kang dhongkèl sadaya
têdhanira kinirim
jêng sultan samana
tan arsa akondura
mundhut dhaharan kinirim
nèng tarubira
rintên dalu sang aji

kapinujon jêng sultan kinirim jangan
asêm katutan isi
kêkalih klungsunya
nulya pinundhut sigra
klungsuh kinèn nanêm siti
ing prênahira
lèr wetan ingkang sabin

sinung sabda kinarya tandhaning yuda
ingkang nglurug mring Tubin
yèn kalungsu bisa
thukul unggul kang yuda
kaki Jangkung ya basuki
wau enjangnya
klungsu wus thukul nênggih

kinèn nyrumbung kanan kering rinajêgan
dupi wus tigang ari
asêm tiningalan
sadêdêg inggilira
Sultan Agung dhasar sêkti
sabarang cipta
pasthi iya adadi

ênêngêna jêng sultan gantya kocapa
panêmbahan winarni
wus prapta ing Tuban
jumujug gyaning kraman
lir sêsumbar apêpeling
he wong ing Tuban
pagene sira sami

ambalela maring nata sadudibya
Sultan Agung Mantawis
ambêg paramarta
asih mring dasihira
lamun sira darbe kapti
atur prasaja
sang nata minangkani

yèn mangkana sira murtat ing Pangeran
tan nganggêp nuring Widhi
nurbuwah kukumah
ganjarane sang nata
saking pinarcayèng Widhi
ngadil pramarta
mêmayu ing sabumi

lah wêcakna paranta ing sêdyanira
sira anggung aruntik
wruhanira ingwang
dutane sri narendra
mring sira kinèn sung peling
aywa andadra
kadya solah rarywalit

duk rinungu dening sagunging karaman
catur kang senapati
asru dènnya mojar
maring wadya karaman
lah aywa rinungu sami
wuwusing janma
angicuk angapusi

mung wong siji sapira ing rosanira
bêdhilana tumuli
wadya kraman sigra
gadgada anyanjata
saya adrês ingkang mimis
Sèh Jangkung tansah
amandhi bêruk sarwi

arum manis wijiling andikanira
dhuh anak-anak mami
pagene daluya
datan mangrêti baya
paksa amrih ing pêpati
tinêmu padha
angganira pribadi

sasêdyane manungsa panggih priyôngga
maring badan puniki
kang mrih rahayua
pasthi antuk wiyana
sapa ingkang mamrih pati
tibèng pralaya
saking karya pribadi

duk samana ramening prang swaranira
lir gêrah ingkang bêdhil
kukus ngampak-ampak
mimisira lir jawah
tumanduk mring wong sawiji
Sèh Jangkung tansah
bêrukira pinandhi

lir cinelung tibaning mimis sadaya
maring bêruk umanjing
yèn wus kêbak sigra
sumêmbur sumamburat
balining mimis ngênèni
maring kang gadhah
balasah angêmasi

mung sadina yudanira panêmbahan
wadya kraman wus gusis
kang tatu sadaya
lumayu ngungsi gêsang
kêpalanira kajodhi
amung sakawan
tinigas gya tinanjir

sisanira wadya kraman nungkul samya
mrêtobat atur bêkti
panêmbahan nulya
manjing puraning kraman
mundhut jêjarahan nênggih
katur sadaya
tan ana ingkang kari

amung dadya gangsal gotongan kang brana
panêmbahan ningali
malbèng masjidira
ana mimbar prayoga
ingukir-ukir arêmit
kinèn bêktaa
anulya dèn prantèni

wontên kêtip nênggih nagari ing Tuban
Miguruh ingkang nami
pan darbe atmaja
wanodyayu utama
Pandhanarum ingkang nami
nulya katura
mring kang unggul ing jurit

môngka liru bêboyonganing ayuda
krana sagung parèstri
anak rabinira
karaman sami musna
angungsi maring wanardi
datan karuwan
ingkang tinujwèng kapti

panêmbahan nalikanira tumingal
rêsêp ingkang panggalih
pan lajêng binêkta
numpak anèng jêmpana
panêmbahan kondur nuli
tiyang ingTuban
kawan dasa kang ngiring

sarêmbatan gêgotongan anèng ngarsa
datan winarnèng margi
wus prapta lampahnya
anèng Landhoh kang desa
jêng sultan dupi ningali
praptaning raka
tumêdhak mapag aglis

sêsalaman sami sukanirèng driya
nulya tumamèng panti
wus sami pinarak
panêmbahan turira
pukulun sri narapati
ulun tur wikan
anggèn kawula jurit

sampun unggul saking pangèstu paduka
tumêngggungira nênggih
karaman kanthinya
sakawan cacahira
wus ulun tigasi sami
tinanjir pisan
kang kantun nungkul sami

gih punika rajabrana saking Tuban
rolas gotongan sami
katura sang nata
kawula amung drêma
anuduh karsa jêng gusti
nyirêpi kraman
amba sumanggèng kapti

kangjêng sultan alon pangandikanira
ingsun paringkên sami
sakathahing brana
ingkang saking ing Tuban
dadosa ganjaran mami
ing karyanira
bak ayu kang darbèni

gone dhongkèl sabin iki dèrèng dadya
kang nglurug sampun prapti
angsal bêboyongan
panêmbahan turira
yèn makatên ingkang sabin
gudêr namanya
dene nalika kardi

sawêg gudêr kawula sadangunira
gumêdêr andon jurit
sabin dèrèng dadya
kawula sampun prapta
jêng sultan suka ngamini
pêpèngêtira
mila karan samangkin

kangjêng sultan alon wijiling wacana
kakang kula ing wuri
nanêm asêm ika
benjang dipun kandhanga
kangge pêkên Kêmis benjing
karya midhangan
yèn wontên ingkang apti

Sultan Agung dènnya nèng Landhoh kang desa
samana sampun lami
wus satêngah côndra
siyang ratri binoja
dhatêng kang raka sadasih
ing sabên dina
tan pêgat motong kambing

tarunaning kang candrama
jêng sultan nulya apamit
mring raka sakalihira
pangandikanira aris
dhuh kakang ing samangkin
sun pamit arsa akondur
dyan ayu aturira
ingsun jumurung karsaji
rahayua ing marga praptaning pura

lan salam taklim manira
mring garwanta pramèswari
pandonga pamujiningwang
maring putranta nak mami
rahayua salami
sinambadana sakayun
samana wus salaman
kanthi matrênyuh ing galih
nênggak waspa ketang ing katrêsnanira

risaksana nulya budhal
nitih kuda jragêm manggis
kambilanira kancana
larabipun bludru abrit
sinulam jêne pinggir
sôngga wêdhi jêne sêpuh
èbègira garudhan
rinajut punang turanggi
kuda kêdhu kadya gambar warnanira

prajurit lumampah ngarsa
ingkang sami nitih wajik
datan kawursitèng marga
tri ari dènnya lumaris
prapta nagri Mantawis
jêng sultan manjing kadhatun
bubar sagunging wadya
mantuk sêsowangan sami
ênêngêna Jêng Sultan Agung Mantaram

duk kalaning panêmbahan
lumampah kasatan warih
Ki Praya ingkang sung toya
lêgèn kalihbumbung nuli
ing mangke atêtuwi
Ki Prayaguna puniku
ambêkta sutanira
wanudya ayu ing warni
aturira kalangkung dènnya ngrarêpa

manawi paduka karsa
inggih anak kula èstri
kula aturkên punika
dadosa kang para nyai
inggih kang wontên wingking
punika ing warnanipun
Bakirah namanira
panêmbahan duk mriksani
kaduk endah ing warna rare punika

karsanira panêmbahan
Bakirah minôngka sêlir
anulya dèn ningkah pisan
lawan garwa saking Tubin
rukun samya ngladèni
pan sami mèsêm gumuyu
saking jrihirèng raka
nêtêpi bêktining èstri
tri tatêlu punika ingkang linakyan

amantêp dhatêng ing priya
agêmi kayaning laki
satiti barang pratingkah
ngati-ati lamun angling
angon sêmuning laki
mantêp idhêp amituhu
mantêp têmên mring priya
idhêp caosaning laki
guyub anut kalawan prentahing priya

tuhu asih dhatêng priya
tan amalih tyas pangèksi
ajrih kalamun duraka
yèn wong wadon tingkah juti
melik liyaning laki
siniksa dening Hyang Agung
malêbèng ing naraka
ura klabang kalajêngking
angantupi badane gêbèl sadaya

jêrit-jêrit sambatira
tan ana ingkang nulungi
nora kêna maidoa
wus kacêtha dalêm dalil
marmane ta pawèstri
dèn abêkti maring kakung
iku pangeranira
ing dunya tumêkèng akir
yèn tumêmên amasthi munggah suwarga

wong wadon jaman ing mangkya
arang kang têmên mring laki
sèwu siji nora nana
kang kadya sinêbut nginggil
yèn nora dèn kayani
bêlasar ing tindakipun
anulya mentar ramban
sok ugi angsala dhuwit
nora èngêt lamun wuri manggih papa

kèh kewat wadon samangkya
tan sumungkêm maring laki
ngaku pribadi gaota
wasis angupaya picis
sugih kagunan adi
ambêgira amamêngku
arsa mangrèh kang priya
watake ngungkul-ungkuli
kumalancang sêndhu wêngis maring priya

apan ta sampun akathah
wong wadon ing jaman mangkin
ingkang nindaki mangkana
lali yèn tinitah èstri
datan prayitnèng wuri
lamun kasangsara muput
adoh bêkti mring priya
iku wadon kênèng sarik
gêgadhangan dadya intiping naraka

saiba yèn darbe putra
nuruni candhala nisthip
datan wurung anggêgawa
luhure ing nguni-uni
buyut canggah myang kaki
ngaku turuning linuhung
balasar tindakira
apa ta titike bêcik
yèn bêcika môngsa lakune mangkana

sinigêg ingkang carita
wuwusên gantya winarni
panêmbahan sampun lama
gènnya dalêm Landhoh nênggih
ing karya asêsabin
kathahipun mung nêm bau
sabin gudêr kang nama
dadose dhadhongkèl sabin
yèn nanêmi datan puput ing sadina

ananging kuciwanira
panêmbahan tan darbèni
maesa ingkang kinarya
anggarap wau kang sabin
nuju enjang lumaris
panêmbahan karsanipun
angupaya maesa
anjajah desa akongsi
kapalantrah tan ana darbe maesa

ingkang kêna tinumbasa
praptèng dhusun Losèk panggih
pêpitu wong mayu wisma
tinanya pamuwus aris
hèh bagus ingkang sami
mayu kula tanya tuhu
baya ngriki wontêna
janma sade mesa ugi
kula arsa numbas kêkalih kewala

kang mayu wêngis saurnya
tan wontên sade ing ngriki
maesa amung sapala
kinarya bêtah sêsabin
kalamun dika apti
ing ara-ara kang kidul
nika wontên maesa
gêng dhamplak nging sampun mati
lamun arsa alapên tan mawi arta

panêmbahan nulya mentar
mangidul arsa udani
saèstu wontên maesa
agêng nanging sampun lalis
dèrèng dangu katitik
alangkung jêtunging kalbu
eman mulat gêngira
sungu dhamplak angluwihi
yèn uripa saiba agêng arowa

dyan pinriksa panêmbahan
anggung ginrayang waradin
kanthi pangunguning driya
eman têmên kêbo iki
dene gêdhe ngluwihi
sarta crapang sungunipun
bok bisa urip mana
eman têmên lamun mati
panêmbahan nênuwun maring Hyang Suksma

asalat kalih rêkangat
amêpêt dènnya nutupi
sakèh babahan sêsanga
supe wus kadya ngêmasi
ngêningkên tingal batin
maligi ing ciptanipun
datan liya maring Hyang
kang sipat Rahman myang Rakim
kang ngratoni kauripan ngalam donya

tan liyan Allah Tangala
kang karya bumi lan langit
ingkang nora jaman makam
kang sipat langgêng tan gingsir
saking panuwun mami
muga tinurutan ingsun
inggih panuwun amba
kalisa kang sampun lalis
kang supados sagêda gêsang awèta

samana wontên antara
katrima dènnya mêmuji
risaksana panêmbahan
maesa dipun cêpêngi
singate kanan kering
cinablèk ambal ping têlu
lah mara atangia
lembon têmên gonmu guling
nulya kagèt maesa nglabèt buntutnya

kèplèk-kèplèk kupingira
buntutipun jênthat-jênthit
mripatipun byar-êbyaran
andhangak sarwi anglirik
panêmbahan nulya ngling
lah mara ngadêga gupuh
jênggèlèk kang maesa
jênggèrèng sarwi atangi
nulya ngadêg sampun gêsang kadya lama

kawuwusa kang umulat
tiyang mayu pitu iji
muwus marang kancanira
wong ika kawasa yêkti
kêbo mati wus urip
payo padha nuwun maklum
mau ngong sêntak-sêntak
gya muwus wong pitu iji
amurugi dhatêng ngarsa panêmbahan

tiyang pitu aturira
galap gangsul gih kiyai
kawula nuwun apura
anêmbah lan ngasih-asih
kawula datan uning
dhatêng ing sampeyan wau
panêmbahan ngandika
nora dadi ngapa yêkti
wus jamake wong padon mêgat wikalpa

ya ta wau panêmbahan nulyakondur
maesanira ingiring
tiyang pitu atut pungkur
nyêgati ing kanan kering
lampahira alon-alon

tan winarna praptèng dhusun Sari wau
amarêngi nabrang kali
panêmbahan nulya dhawuh
maesa kinèn ngêdusi
tiyang pitu guyang ngosok

sampun rêsik wau ing pangguyangipun
panêmbahan mariksani
ing singat panyrapangipun
anjêbabah nglêluwihi
baya amêdèni uwong

anêsaki yèn malbèng lawang kang ciyut
sadhêpa sisih tur lincip
yèn dèn êngon lare iku
bokmanawa sami ajrih
yèn isih sungu mangkono

risaksana cinandhak ing singatipun
binêkuk ing kanan kering
sinabdan sarwi thinuthuk
ingêcis Ki Sêkarmulih
kang singat nunjêm mangisor

kalihipun kang singat wus dadya dhungkul
anuju marang ing siti
malah yèn anêdha rumput
lamun datan anèng rawi
tan sagêt nyênggut kapanggol

singat duwa èwêt dènnya nyênggut rumput
margi singat nujah bumi
maesa wus karan dhungkul
lamun cêmêng ingkang warni
putihing wulu tan katon

panêmbahan sigra angandika arum
dhatêng tiyang pitu nênggih
wus padha muliha tutug
ing kene panrima mami
gonmu padha ngatêr mring ngong

pan wus tutug kali têngah iya ingsun
bacutna amayu panti
wus padha balia gupuh
besuk bae tilik mami
iya marang desa Landhoh

tiyang pitu nêmbah sarêng pamitipun
wus mungkur sadaya mulih
panbêmbahan lajêng kondur
maesa dhungkul nèng wingking
sampun rawuh wismèng Landhoh

garwanira kapang-kapang samya mêthuk
kalangkung sukaning kapti
dene angsal mesa dhungkul
agêngnya pan anglangkungi
anuli sinungan ênggon

enjangipun wau ta pun mesa dhungkul
arsa binêkta mring sabin
badhe kinarya maluku
maesa dhungkul tan apti
gobag-gabig irung ngêmpros

klirak-klirik macicil maripatipun
pan arsa wau nundhangi
sabat Praya abdi wau
asangêt gènira ajrih
manawi sinundhang yêktos

salamine maesa dhungkul puniku
botên purun karya sabin
yèn enjang kesah anglangut
dhatêng pasabannya rawi
yèn mantuk wayahnya surop

tarkadhangan dugi rawi Sêdho wau
ngantos praptèng Sokawati
tigang wulan datan mantuk
ing sapurug lamun ratri
sapurune dènnya manggon

wau dhungkul yèn wontên tandur sinênggut
sabine mêdal nglangkungi
yèn siyang gupakanipun
sawetaning Landhoh dèsi
labêtipun kongsi balong

marginipun maesa dhungkul winuwus
yèn saba dhatêng ing rawi
dados kali nami Bandhung
yèn mantuk saking ing rawi
singate katutan kangkong

yèn angayom dhatêng ngandhap asêmipun
ingkang nama asêm dhampit
punika plegunganipun
yèn kesah nglômpra pribadi
nora nganggo dipun êngon

ênêngêna gantya wau kang winuwus
Sultan Agung ing Mantawis
adhawuh mring gandhèkipun
lah gandhèk sira sun tuding
lumakua maring Landhoh

paringêna kêbo lanang karo iku
maring si kakang kinarni
anggarapa sabinipun
kang aran si gudêr nguni
sira matura mangkono

gandhèk nêmbah sandika ing aturipun
gya lèngsèr saking ngarsaji
gya budhal angirid laju
tan kocap ana ing margi
sampun prapta dhusun Landhoh

gandhèk matur dhatêng panêmbahanipun
kawula ingutus gusti
dhatêng Kangjêng Sultan Agung
maringkên maesa kalih
kang satunggal nami totor

kang satunggal pun botor ing naminipun
katur ing sampeyan sami
panêmbahan wuwusipun
inggih gandhèk sampun tampi
abangêt panuwun ingong

kadya kasmaraning galih
kang duta wus sinunggata
warata ing sakanthine
wusing rêrêm ing antara
pamit linilan budhal
tan kawarna anèng ênu
prapta ing Mantaram sigra

umatur sri narapati
sasolahira dinuta
maesa kalih tinampèn
dhatêng ing raka sampeyan
dahat panuwunira
linilan gandhèk wus mundur
praptèng wisma sowang-sowang

kawuwusa Landhoh dèsi
panêmbahan langkung suka
dene antuk paringane
maesa saking Mantaram
sapasang sami rosa
ingkang kinarya maluku
pun gudêr sabin sadaya

pun dhungkul ing sabên ari
anggung ngalômpra priyôngga
tarkadhang yèn mantuk sore
enjangira malih kesah
tan kêna rinèh karya
dadya salami ngalawung
amung barkahe kewala

kalangkung wêdaling sabin
galêng dèn tanêmi kacang
yèn angundhuhi kacange
katurakên ing Mantaram
miwah kintun kang putra
dhatêng Crêbon putranipun
Kêtip Trangkil kang dinuta

sakêdhap sampun aprapti
Kêtip Trangkil ing lampahnya
dumugi dhatêng Crêbone
kacang sampun tinampanan
Rahadèn Mukmin suka
Kêtip Trangkil pamit mantuk
sampun prapta Landhoh desa

wau Dyah Rêtna Jinoli
garwanira panêmbahan
umatur dhatêng rakane
kawula matur sampeyan
amung putra andika
Dyan Mukmin prayoginipun
bok inggih tinimbalana

kula êmonge wong kalih
wontên ing ngriki kewala
sampun anèng ing Crêbone
kawula tan darbe putra
kenging katingalana
sintên kang darbèni wau
barang sadaya punika

panêmbahan anuruti
enjange nulya utusan
abdi Praya Tip Trangkile
wus prapta anèng ing ngarsa
panêmbahan ngandika
sira ro samya sun utus
Tip Trangkil lan Prayaguna

maranga Crêbon nagari
amboyongi putraningwang
si kulup gawanên mrene
Tip Trangkil matur manêmbah
lan sabat abdi Priya
sampun lèngsèr saking ngayun
umentar lajêng lampahnya

Praya lawan Katip Trangkil
lampahira gêgancangan
tan kocap anèng margane
samana lampahnya prapta
anèng Crêbon nagara
anulya wau umatur
ing ngarsanira jêng sultan

manêmbah nèng ngarsa kalih
Tip Trangkil alon aturnya
dhuh gusti amba ing mangke
dinutèng putra paduka
ing Landhoh panêmbahan
inggih kinèn anênuwun
wayah paduka rahadyan

Dyan Ayu Rêtna Jinoli
garwa kang saking Mataram
asangêt ing panuwune
ping kalih badhe wuninga
dhèrèk ngêmong kewala
pan datan adarbe sunu
arsa angakêna putra

dipun êmong garwa kalih
Mataram kalayan Tuban
wira-wiri ing akire
lamun kangêna paduka
kawula kang ngatêrna
kalih pun Praya satuhu
makatên atur putranta

jêng sultan ngandika aris
Tip Trangkil sakarêpira
ingsun amung dongakake
kang wayah gya tinimbalan
wus prapta anèng ngarsa
kulup milua sirèku
Tip Trangkil lan Prayaguna

sira kulup dèn timbali
sudarmamu panêmbahan
budhala ing dina kiye
sawab bêcik dinanira
dina têmu nêmbêlas
santosa watêke kulup
rahayu ana ing marga

kang wayah anulya pamit
sinêbul bunbunanira
tinimbul dening eyange
inggih sampun kongsi pasah
tapak tilas gurenda
Tip Trangkil anêmbah matur
lèngsèr saking ngarsa sultan

Radèn Mukmin lan Tip Trangkil
abidhal lajêng lumampah
êmbanira dhèrèkake
sakawan ing kathahira
pan datan kenging pisah
duk alit sangêt mongipun
ingga yuswa wolung warsa

êmban sakawan pawèstri
sarupane pan binêkta
Radèn Mukmin titihane
kuda jragêm wulunira
larapipun sangkêlat
têlisire sutra biru
rêspati lampahnya kuda

kangjêng sultan ambêktani
mantri sakawan ngiringna
ing wayah wau lampahe
tiyang kupu kalih dasa
wontên kang bêkta tumbak
lamêng lawan pêdhang suduk
gumrudug ing lampahira

kang dèn iring taksih alit
nêmbe yuswa wolung warsa
katingal amung cahyane
sumunu kadi sasôngka
bagus lurus utama
kathah samarga andulu
kacaryan mulat ing warna

datan kawursitèng margi
Radèn Mukmin sampun prapta
ing Landhoh padalêmane
kang rama sampun miyarsa
praptane ingkang putra
sawêg dumugi lèr dhusun
gya mêthuk kanthi pra garwa

Radèn Mukmin sampun mêdhun
pinondhong ing Kêtip Trangkil
saking nginggiling turôngga
dupi prapta ngajêng kori
wiwaraning paregolan
lumampah laju umanjing

rama ibu duk andulu
tan taha nulya mlajêngi
cinandhak ing astanira
kinanthi ing kanan kering
Dyan Mukmin anguswa pada
ing rama myang ibu kalih

anulya tata alungguh
sadaya kang ngiring sami
kuda sampun inguculan
pinarnah unggyannya tartip
panêmbahan nênggak waspa
mring putra ngandika aris

apa sira krasan kulup
anèng kene ya lêstari
karsane iki ibunta
arsa ingêmong pribadi
ywa wangsul mring eyangira
marang Cirêbon nagari

kang putra alon umatur
amung sumôngga wak mami
lamun eyang akangêna
kawula kang anuwèni
tan dangu mijil dhaharan
sugatanira mênuhi

wus wrata sadayanipun
mantri miwah kang umiring
sarta ing sakancanira
sampun pinaringan bukti
bakdanira sami nadhah
linorod ing rencang sami

warnanên kalamun dalu
Radèn Mukmin lamun guling
kinêlonan ibunira
kêkalih samya tan têbih
ibu kalih langkung sihnya
kadya putranya pribadi

mangkana datan winuwus
Dyan Mukmin nèng Landhoh dèsi
ibu kalih langkung trêsna
ing putra kang mêrak ati
môngka panutan manawa
arsa darbea kang siwi

mantri Cirêbon winuwus
ingkang umiring Dyan Mukmin
sakawan ing kathahira
sampun ing watara ari
gènnya anèng Landhoh desa
pamit mantuk dèn lilani

warnanên duk enjangipun
wus siyaga nulya pamit
dhumatêng ing panêmbahan
gya lèngsèr saking ing ngarsi
panêmbahan kintun kacang
katur jêng sultan anênggih

gangsal rêmbat kathahipun
wus binêkta sikêp sami
anulya sami budhalan
tan kocap ana ing margi
wus prapta Crêbon nagara
mantri matur ing ngarsaji

tata titi aturipun
miwiti kongsi mêkasi
sasolahira nèng marga
kongsi praptanirèng dèsi
jêng sultan dupi miyarsa
kalangkung sukaning galih

mangkana ingkang pakintun
tinampan dening sang aji
nulya sultan angandika
sun tarima sira mantri
ing salaku ngatêrêna
lakune si kulup Mukmin

sun lilani samya mantuk
wus lèngsèr kang para mantri
wus praptèng wisma sowangan
nêngna ing Crêbon nagari
panêmbahan kang winarna
samana karsa ngyasani

akarya kang masjid agung
pan amung kajêng satunggil
kinarya masjid punika
sarta lumbung kang satunggil
pucuknya kajêng kalihnya
kinarya lêsung wus dadi

lumbung wau namanipun
lêngkara sinèrèn idi
lêsungipun nami banyak
warnanên wayahnya enjing
garwanira panêmbahan
saking Gêbanganom nguni

ambabar wawratanipun
miyos jalu langkung pêkik
panêmbahan angandika
padha si kulup kang warni
dadya kulup namanira
panêmbahan kang dhawuhi

dadya ganti kang winuwus
anênggih Rahadèn Mukmin
putranipun ingkang tuwa
duk yuswa limalas warsi
karsanira panêmbahan
pan arsa dipun supiti

lir sarkara panêmbahan nênggih
tan winarna dènira miwaha
Dyan Mukmin sinupitake
dhikir nabi sadalu
raringgitan ingkang saari
bakdanya sinupitan
antara nêm taun
Rahadèn Mukmin samana
dhinaupkên lan kadang Crêbon nagari
antuk kadang nak sanak

datan kocap rêrêngganing panggih
nèng nagara Cirêbon samana
saking kang eyang karsane
antara arinipun
gya binoyong garwa sang pêkik
praptaning Landhoh desa
wus sinungan dunung
wisma priyôngga apelag
pinaringan pêparabira sang pêkik
Pangran Tirtakusuma

sampun atut dènnya palakrami
datan wontên salayaning driya
arukun wau kalihe
kawarna duk ing dangu
panêmbahan dènira tani
amungkul sabên dina
yèn rêndhêng amacul
sabin pun gudêr namanya
kang minôngka pikuwatira sabatih
kalawan warganira

mesa kalih kang saking Matawis
pan kinarya anggarap sabinnya
kongsi sadaya rampunge
yèn tanêm adatipun
mragat mesa kangge ngingoni
tiyang kang samya tônja
kalawan andhaut
ambanjari anèng sawah
wus lastari pun gudêr akêmplang lagi
panèn suda long-longan

wus adate wong tandur tan mawi
pituwase amung ingingonan
yèn mêthik mèlu dêrêpe
lagya antuk baburuh
kang bawonan pituwas pari
mara nêm umbalannya
pari ingkang sinung
narima caraning desa
yèn anggêntang antuk katul miwah mênir
mangkana lumrahira

galêngane samya dèn tanêmi
kacang rambat mawi lêlanjaran
rangkêp tiga pananême
nênggih lanjaranipun
kajêng talok miwah kang kêling
anggênggêng yèn sinawang
saking liyan dhusun
kadya ngadêgakên tumbak
mèmpêr baris ajajar rumangsang ardi
mangkana katingalan

Jêng Pangeran Pasiraman nagri
duk tumingal saking katêbihan
kanyana pacak barise
ing Landhoh Ki Sèh Jangkung
lan miyarsa ngadêgkên masjid
datan minta palilah
mring Pangeran Kudus
anulya matah utusan
animbali dhatêng panêmbahan aglis
tan kocap anèng marga

gandhèk kalih prapta matur aris
inggih dhatêng ngarsa panêmbahan
kula ingutus wiyose
Kangjêng Pangeran Kudus
yèn sampeyan dipun timbali
sarêng salampah kula
panêmbahan muwus
gih gandhèk kula atanya
wontên paran kula ngangge dèn timbali
Pangeran Pasiraman

gandhèk matur kula mirêng warti
yèn sampeyan apacak barisan
katingal saking Kuduse
waos ngadêg supênuh
dhawuhipun jêng pangran nênggih
sarêng kula tumingal
tan wontên puniku
punika kang katingalan
saking Kudus kados tiyang pacak baris
panêmbahan ngandika

kônca gandhèk inggih bokmanawi
kula nandur ing kacang punika
anggênggêng pan lanjarane
katingal saking Kudus
kados tiyang apacak baris
suwawi dèn priksaa
nèng sabin puniku
sarta ngundhuh kacangira
gandhèk kalih anulya lumampah gipih
prapta sabin kacangan

gandhèk kalih eram duk ningali
badhe ngundhuh wohingkacang ika
satunggil wit pamêndhête
satunggil kacangipun
kêmpalira dipun prantèni
pikantuk kalih kêndhang
gandhèk nulya wangsul
ngarsanira panêmbahan
sami matur kasinggihan gih puniki
yêktos lanjaran kacang

panêmbahan têdhaknya kairing
maring Kudus ambêkta sakabat
Kêtip Trangkil ing namane
anênggih kalihipun
Sokarana namaning abdi
tan kocap anèng marga
sampun praptèng Kudus
pangeran nuju pinarak
panêmbahan ingacaran sampun linggih
saha atur prênata

dipun adhêp pra santanèng ngarsi
saha mantri sapunggawanira
supênuh jêjêl ngarsane
pangeran ngandika rum
jêbèng Landhoh kula timbali
kula sampun wuninga
kala wingènipun
pacak baris kêtingalan
saking ngriki waos gênggêng anglangkungi
napa nêdya angraman

panêmbahan nulya matur aris
inggih kula tan nêdya punapa
eca-eca atêtanèn
yèn môngsa rêndhêng macul
wêdalipun kang kula bukti
amung lanjaran kacang
manawi pupiku
kados waos katingalan
saking ngriki pangeran amriksa têbih
kula datan rumôngsa

jêng pangeran wuwusnya amanis
jêbèng Landhoh inggih jêngandika
punapa inggih sababe
ayasa masjid agung
jêngandika tan minta idi
punapi tan miyarsa
pasisir sadarum
kang nyêpêng adil kukumnya
inggih kula jêngandika anggêgampil
datan lapur manira

jêngandika kula ukum pati
sabab nêrak adiling pranata
tinggal udanagarane
panêmbahan umatur
pan sumôngga lamun kinapti
sisipe jasat kula
sumarah ingukum
panêmbahan sinuguhan
jênang blowok sak pêngaron angêbêki
kinèn nêdha têlasna

sanès jênang sajatine gamping
panêmbahan lajêng aparentah
Tip Trangkil kinèn nêlaske
kang liningan agupuh
jênang blowok sigra binukti
pangaron dinilatan
saking gurihipun
jênang têlas sêmu kirang
kang tumingal samya ngungune tan sipi
Katip Trangkil tandangnya

datan dangu nulya ana prapti
Panêmbahan Kadilangu ika
putra Jêng Sultan Kaline
rawuhnya anèng Kudus
Jêng Pangeran Kudus tumuli
anêmbah ngaras pada
karawuhan guru
anulya sami pinarak
Panêmbahan Kadilangu ngandika ris
jêbèng Kudus ta sira

ana paran karsanira iki
Pangran Kudus alon aturira
jêbèng Landhoh ing wiyose
badhe kawula ukum
ukum pati sabab asisip
sampun gêdhawa lêpat
tan suminggah kayun
lêpate sampun kadhadha
damêl masjid tan mawi aminta idi
punika darunanya

Panêmbahan Kadilangu aris
ja mangkono karya pakênira
anggung angugung ardane
iku ta hawa napsu
kang gumunggung dupèh darbèni
anggadhuh pangawasa
palilahing ratu
ratu wêwakiling Allah
mung kinarya sarana amêngku adil
iya adiling Suksma

tan widada sira yèn darbèni
ati murka tanduk siya-siya
ora sapira salahe
wruhanira wong iku
lamun gadhuh kawasa adil
aywa karêm masesa
sasamèng tumuwuh
dèn adil têrusing driya
ati suci tan krana melik tan mèri
gagêthing sucènana

apa sira kalimput ing kapti
mung kadêrêng merang liring manah
ginagampil pangwasane
lan manèh sira wêruh
jêbèng Landhoh iku sayêkti
ipe Sultan Mataram
Landhoh prênah sêpuh
yèn ing wuri kapiyarsa
mring jêng sultan tan wurung kang amrinani
dadi apa ta sira

ing bêcike uga olèh wakil
baturira jêbèng Landhoh ika
iya salah sawijine
nulya Pangeran Kudus
dhawuh dhatêng Ki Landhoh nuli
inggih kenging wakila
Ki Landhoh nabda rum
pan wakilipun punika
Katip Trangkil kinêjepan sampun uning
nulya marêk mangarsa

wus samapta anambêli pati
tyas lêgawa sumèh ingkang netya
apasrah pati uripe
gya linêkasan sampun
tukang tuwêk sampun ngawiti
anyublês pulung manah
kang êrah sumêmbur
arum gandanira ngambar
maksih abang ludira ingkang umijil
panêmbahan ngandika

yèn jamake kang lêgawèng pati
êrah seta sucining wardaya
tan dangu wutah gêtihe
kang gônda marbuk arum
samya eram ingkang umèksi
sawênèh na rêrasan
Kêtip Trangkil tuhu
wikan doning kasampurnan
wus waspada marang panggonaning pati
patitis ulihira

sampun pêjah Kêtip Trangkil mangkin
layonira nênggih gilang-gilang
panêmbahan lon wuwuse
Kêtip Trangkil sirèku
kêbat sira muliha dhingin
dèn uthik ing cisira
kang layon sumêbut
wus musna saka ing ngarsa
langkung gawok sadaya ingkang ningali
kawarti tibanira

Pasuruhan lèr kilèning dèsi
saking Landhoh karan Makamdawa
kinubur sakèh warise
mangkana gancaripun
sami eram dhatêng Tip Trangkil
inggih dados penginan
musna layonipun
êrahipun sagêd pêthak
sarta ngambar gandanira arum wangi
tôndha minggah suwarga

wus linilan Sèh Jangkung umulih
Pangran Kudus wus malbèng dalêmnya
panêmbahan andikane
kondur mring Kadilangu
Panêmbahan Landhoh winarni
kondur mring dalêmira
samana wus rawuh
panêmbahan aprêsapa
besuk buri iya anak putu mami
aja ana besanan

karo turun Pangran Kudus iki
luhung ngalap ja kongsi dialap
punika wau purwane
kongsi prapta saturun
lamun nrajang pasthi bilai
tan wontên kuwarasan
kang nrajang satuhu
nêmahi salah satunggal
yèn trêkadhang kalih pisan angêmasi
iku duk purwanira

milanipun kang sami miyarsi
sanak-sanak ingkang amirênga
punika ing sadayane
dipun sami mituhu
mituhoni wêwalêr dhingin
aja ana sêmbrana
tan wande tinêmu
aluhung dèn singkirana
ing wêwalêr amasthi manggih basuki
gambuh salaminira

nêngêna kang winuwus
amangsuli carita rumuhun
Ki Sèh Jangkung sadurunge lunga anis
andon lêlana anglangut
taksih nèng Miyana manggon

wus darbe garwanipun
èstri saking pakeringan dhusun
inggih sampun gadhahi putra satunggal
jalu warnanira bagus
ingkang wasta Radèn Momok

supitira sang bagus
ingkang uwa kang nyupitna dangu
Nyai Branjung wit sudarmanira anis
kongsi imah-imah wau
kang uwa ingkang katêmpoh

antuk nak-sanakipun
saking pakeringaning kang dhusun
nèng Miyana lènira sasana nunggil
lawan kang uwa Nyi Branjung
salami dènira manggon

Radèn Momok winuwus
tinimbalan dhatêng ramanipun
Panêmbahan utusan nimbali siwi
Radèn Momok sampun tumut
garwanya dhèrèk binoyong

Radèn Momok prapta wus
nênggih dhatêng dhusun Landhoh kidul
ingkang rama inggih sampun amaringi
griya kalih sami bagus
Radèn Momok sampun manggon

Radèn Momok puniku
saking garwa pakeringan dhusun
garwa ingkang panênggak Palembang putri
pêputra wanudya ayu
Dyah Sunthi warna kinaot

wus krama sang rêtnayu
nèng Palembang kang eyang kang mangku
antuk kadang priyôngga wau lêstari
dalêm nèng Palembang mêngku
sapalih praja winêngkon

nguni tilaranipun
gêganjaran pratignya ing dangu
ingkang rama panêmbahan duk numbali
Palembang anèng pagêblug
ginanjar bumi saparon

garwa ingkang katêlu
putri Crêbon mangkya tilar sunu
nama Pangran Tirtakusuma ing mangkin
putri Mataram kacatur
Rêtna Jinoli sang sinom

datan pêputra wau
garwa ingkang kalima sang ayu
saking Tuban ugi datan asêsiwi
wus pinasthi ing Hyang Agung
pandumanirèng dumados

pamêkas sêliripun
saking Gêbanganom darbe sunu
jalu sampun diwasa supit kawingking
samana sampun adhaup
garwanira ayu anom

saking Sêmawis iku
sutanira nangkoda pinunjul
langkung sugih akathah bêktaning èstri
maring Landhoh binoyong wus
cinêndhak ingkang cariyos

samana sampun sêpuh
panêmbahan ing Landhoh puniku
sampun kraos dungkap wêkasaning urip
antuk sasmita pituduh
ngalamat karasèng batos

panêmbahan panuju
pinarakan para putranipun
miwah garwa têtiga munggèng ing ngarsi
tiga putra myang pra mantu
samya marêk datan adoh

para sabat ing ngayun
myang sêntana pêpakan sadarum
duk samana panêmbahan ngandika ris
lah padha rungokna ingsun
arsa tutur kang sayêktos

garwa lan putraningsun
têmbe wuri ing sapungkur ingsun
yèn sun uwis murud marang ing kajatin
dèn sami sabar arukun
prayoga êmong-ingêmong

poma ywa tukar padu
lawan cidra lêlamis ing wuwus
karsaningsun ing desa Landhoh puniki
bakal ingsun dum pra têlu
saduman iya Si Momok

iya sadumanipun
Tirtakusuma kang darbe baku
kang saduman si kulup ingkang darbèni
Dyan Momok alon umatur
asangêt panuwun ingong

rama amba tan ayun
botên rêmên amba prentah dhusun
tampèkêna inggih pun adhi kêkalih
Dyan Tirtakusumanipun
lan pun kulup ariningong

rama kula mung nuwun
paring idi inggih anèng ngayun
kang supados kaliyah donya ing ngriki
ngungkuli sasami ulun
kang rama ngandika alon

sun idini sirèku
iya Momok sugiha pinunjul
angungkuli marang sasamining jalmi
katêkan sapamuwusmu
langkung bingah Radèn Momok

panêmbahan lingnya rum
mring kang putra Tirtakusumèku
yèn mangkono desa Landhoh ingsun palih
sira ingkang wetan iku
adhimu si kulup kulon

desa kang slawe iku
kang têlulas sira kang anggadhuh
ingkang rolas adhimu kulup darbèni
amung kacèk siji dhusun
sabab kulup ingkang anom

lan malih wêkas ingsun
kalangênan ingsun kêbo dhungkul
gonmu ngrumat iya iku kang abêcik
yèn ingsun apan wis murud
gawenên sidhêkah ingong

yèn têmbe ajal ingsun
kuburên nèng kidul masjid iku
singgêt gêdhong gawenên ingkang prayogi
kabèh ing wasiyat ingsun
kumpulna sajroning gêdhong

Kyai Pênamarwêdhung
Kyai Panji iya Kudhisangut
Sêkarmulih êcis bathok kuraisin
dhêsthar wulung payung agung
simpênên sajroning gêdhong

aja wani sirèku
anyimpêni utawa anggadhuh
nora nana ingkang manira idini
yèn ana gawe kang parlu
kêna kasilih dianggo

poma ing wêkas ingsun
aja na kang wani nrajang mau
lamun wani apês ing dina kang wuri
abot sanggane tinêmu
mung iku pitutur ingong

katri putra umatur
gih sandika rama dhawuhipun
sakathahing jêng rama ingkang wawêling
kawula inggih mituhu
èngêt-èngêt jroning batos

nulya bibaran sampun
panêmbahan malbèng dalêmipun
para putra bibaran wus sami mulih
wus prapta ing dalêmipun
sagarwanira yu anom

panembahan enjangira
pamit dhatêng garwa katri
arsa marêk mring Mataram
sabat kalih kang tut wingking
tan kocap anèng margi
sakêdhap Mataram rawuh
Sultan Agung pinarak
panêmbahan marêk ngarsi
nulya lênggah ajajar lawan jêng sultan

Sultan Agung angandika
ki raka wontên punapi
dene têka siyang-siyang
punapa wontên wigati
inggih anyalawadi
panêmbahan alon matur
marmanya amba sowan
umarêk paduka gusti
caos atur kawula nêdya pamitan

ing têmbe môngsa panggiha
kantun sapisan puniki
amba nuwun idi sultan
mantuk ing rahmatullahi
jêng sultan gih basuki
amba manggiha rahayu
ing alam kalanggêngan
ingkang datan ewah gingsir
mung punika jêng sultan atur kawula

miwah kaping kalihira
kawula anuwun titip
nênggih raka jêng paduka
Dèn Ayu Rêtna Jinoli
yèn kirang kang binukti
paduka paring kêkintun
tarlèn anak kawula
Tirtakusuma kang nami
môngsa borong jêng sultan sakarsanira

Sultan Agung angandika
insya Allah bil ngalamin
samana gya sinunggata
dhahar rampadan mawarni
kalih kêmbulan sami
jêng sultan mring rakanipun
bakdanipun dhaharan
kang raka nulya kinanthi
dipun ajak malêbèng ing dalêm pura

saratri sami raosan
gunêm raos ngèlmi gaib
datan winarnèng carita
enjang panêmbahan pamit
jêng sultan angamini
panêmbahan bidhal sampun
laju maring Palembang
panggih putranipun èstri
tan antara sakêdhap wus prapta Plembang

panggih lan Jêng Sultan Plembang
samana nuju siniwi
ingacaran sampun lênggah
jêng sultan ngandika aris
wontên paran pun adhi
kadi wontên karyanipun
panêmbahan turira
marmamba marêk mariki
badhe pamit mantuk dhatêng rahmatullah

jêng sultan lon wuwusira
kula inggih angamini
panêmbahan aturira
kawula amung atitip
putra sampeyan èstri
wayah sampeyan puniku
yèn kirang têdhanira
môngsa boronga sang aji
mung punika prêlunya gèn kula sowan

Sultan Palembang ngandika
adhi sampun walanggalih
putrane èstri punika
wus nambut silaning krami
dhaup kadang pribadi
apanggih anak sadulur
putra ing kapatihan
panêmbahan matur aris
sakalangkung pamundhi panuwun amba

panêmbahan gya pamitan
arsa panggih garwa siwi
rinilan sampun apanggya
pan sampun pinarak kalih
kang putra angujungi
kang rama nyêbul kang êmbun
pan sarwi angandika
lah nini sapungkur mami
ingkang atut dènira apalakrama

pawitane wong akrama
amung eling iku nini
idhêp mantêp marang priya
bêkti satiti ing laki
gêmi angati-ati
iku nini wêkas ingsun
têgêse eling ika
ja bêlasar tingkah juti
ingkang eling yèn sira winêngku priya

têgêse idhêp ta nyawa
idhêp yèn adarbe laki
nyaosi sakarsanira
nadyan kakung rêmên sêlir
sira caosi nini
ngupaya wanudya ayu
caosna lakinira
darapon bingah kang ati
iya iku gonira ruba mring priya

yèn akèh rêrubanira
sira pasthi dèn asihi
sira kang kinarya garwa
tinuwa wawrating galih
galih trisnaninglaki
kadya sinunggi ingêmbun
sih wêlas marang sira
sabab sira anglêgani
sakabèhe wong wadon kang watak nistha

batine mring lakinira
tan rila lunga atêbih
mung dhèwèke kang darbea
sinunga sandhang myang bukti
asmara dèn tuwuki
linêgan sakayun-kayun
iku wadon kêparat
arda murka maring laki
sabên dina lakine tan kenging lunga

iku sira aywa nelat
wong wadon nguthuh anisthip
nora wurung tibèng sasar
yèn besuk sira ngêmasi
nora dèn aku yêkti
marang umate jêng rasul
myang umate Prêtimah
dinokok naraka benjing
kalajêngking kalabang ngantup sadaya

yèn wadon madhêp mring priya
ngidhêp tumêmên abêkti
tan mèngèng karsaning priya
sarèh parentahing laki
siyang dalu tan gingsir
mituhu mring priyanipun
datan sawalèng karsa
bingah têrus lair batin
yèn lakine dèn anggêp pangeranira

bêkti iku têgêsira
awêdi marang ing laki
yèn kinèngkèn lakinira
ingkang bingar ulat manis
kang kêbat sêmu ririh
aja tumindak su-grusu
ana gawe sapira
yèn ingundang maring laki
dipun enggal anilar marêk ing priya

sêtiti ing têgêsira
sabarang darbèking laki
ingon-ingon myang bêkakas
sabên dina dèn kawruhi
pitik iwèn lan pêksi
kêbo jaran bèbèk wêdhus
sapi utawa banyak
aja kurang gone bukti
sabên dina gonira atiti priksa

têgêse gêmi punika
gêmèni kayaning laki
têgêse nastiti ika
nitèni dhaharing laki
apa ingkang kinapti
sakèh kalangênanipun
miwah ta pakarêman
dhêdhaharan adi-adi
aywa towong mangkono ing sabên dina

lan maninge wêkas ingwang
aja clula-clulu nini
cêlathu mring lakinira
aja grundêl jroning ati
aja ngaban-abani
ing sandhuwur tênggak iku
gêdhe durakanira
sasat mungsuh mring Hyang Widhi
lamun mati besuk nora nêmu iman

yèn nini angèstokêna
sakèhing wulang puniki
salamêt donganya kerat
sinôngga benjing ngêmasi
ngungkuli widadari
pun bapa wani ananggung
pasthi cinadhang-cadhang
marang Hyang Kang Maha Suci
sinung cahya ngungkuli pra widadarya

agêdhe ganjaranira
ana maning iku nini
wadon winayuh ing priya
nora êsak nora sêrik
arukun trusing ati
sabên dina runtung-runtung
kang tuwa wruh tuwanya
kang kari ngrasa taruni
wus pinasthi cinadhang munggah suwarga

panêmbahan gone mulang
dhatêng putranipun èstri
wus tumplak piwulangira
kang putra matur ngabêkti
jêng rama kula pundhi
dhawuh sampeyan ingêmbun
inggih rama idinya
muga bangkita nglampahi
sagêd èngêt salami praptèng antaka

saking pangèstu paduka
kados dhawuh wau nênggih
kang rama alon ngandika
iya nini sun idèni
muga pinaring eling
jinurunga pangèsthimu
kang putra matur nêmbah
asangêt pamundhi mami
panêmbahan gêntosan marêki garwa

mung dènnya angarah-arah
lamun arsa dèn pamiti
tinilar wêkasanira
rinapu ingarih-arih
winulang winawêling
kongsi wêkasaning ngèlmu
gaib sangkan lan paran
kang garwa widagdèng wangsit
wus tan samar dununging gêsang wêkasan

enjangira panêmbahan
pamit mring garwa myang siwi
kondur jinurung gya bidhal
sakêdhap netra wus prapti
dhatêng Crêbon nagari
umarêk ing marasêpuh
Sultan Crêbon pinarak
panêmbahan praptèng ngarsi
kangjêng sultan sigra ngacarani putra

punapa sami raharja
anak lami tan têtuwi
Si Kulup Tirtakusuma
punapa sami basuki
botên kinèn tut wuri
panêmbahan alon matur
inggih pangèstu tuwan
sadaya sami basuki
marmanira kawula sowan agita

kawula badhe pamitan
môngka wêkasaning panggih
kula nuwun arsa waphat
mantuk ing rohmatulahi
sultan alon nauri
inggih sakêthi jumurung
angamini manira
salamêta ngalam gaib
sampun samar kang pinusthi jroning cipta

panêmbahan gya pamitan
linilan bidhal tumuli
laju têrus maring Mêkah
pinanggih Imam Sapingi
Kanapi lan Kambali
Maliki sakawanipun
nulya sami salaman
panêmbahan matur aris
mila kula sowan ing ngarsa sampeyan

môngka wêkasaning panggya
lawan sampeyan ing wuri
kantun sapisan punika
kula badhe nuwun pamit
mantuk ajal ngêbadi
Imam Sapingi amuwus
insya Allah Tangala
manira inggih ngamini
langkung sukur maring robil ngalamina

anênggih nulya salaman
panêmbahan sampun pamit
budhal lampahe wus prapta
Miyana dhukuhe lami
Nyai Branjung winarni
kang rayi sigra rinangkul
sarwi alon atanya
dêngarèn ariku iki
siyang-siyang baya ana karyanira

panêmbahan wuwusira
bok ayu kula apamit
mantuk dhatêng kalanggêngan
Nyi Branjung alon nauri
ya alkhamdulilahi
ya diapura dosamu
pinaringana iman
iya dening Maha Sukci
gonmu mulih marang alam kalanggêngan

anulya sami dhaharan
bakda dhahar gone pamit
sakêdhèp netra wus prapta
dhatêng Landhoh kidul nênggih
sabat kalih tan kari
ing lampah sapurug-purug
samana pan wus panggya
garwa katri mêthuk sami
gya pinarak lan garwa myang para putra

sêkabat papat nèng ngarsa
Krêtasana kang satunggil
Prayaguna kalihira
Wanarinda ingkang katri
sakawan Praya abdi
santana aglar supênuh
panêmbahan ngandika
priyayi prentah sujanmi
dadi dhuwur ngungkuli sapadha-padha

loro maknane punika
kang siji makna nagari
lorone ing têgêsira
sabara alaku tani
macul sira têmêni
aja maro tingalipun
parêk sandhang lan pangan
wong tani iku brêkati
amartani iya marang ing sasama

nanging lamun tani sira
aja cukêng lawan bêngis
jakat pitrah aja lirwa
yèn sira arsa abêcik
kisase jakat iki
samêt sadêrêpan iku
aja anganggo eman
kalonge mau kang kari
ing têgêse wong eman nora kaduman

ginarap apan tan bêrkat
pari bêras nuli ênting
marga nora gêlêm jakat
isih rêgêd durung brêsih
dadi akèh kang wani
seluman padha angrêbut
tikuse mèlu môngsa
bubuk bang mèlu ngrusuhi
andrêmunuh mèlu ngrusak sarinira

yèn sira anyambut karya
pan amung tigang prakawis
iku sira adhêpêna
maca macul lawan ngaji
nêtêpi salah siji
nora kurang panganipun
têgêse wong amaca
suwita sira têmêni
bokmanawa dadi priyayi ta sira

sanadyan nora dadia
ugêre uwus nglakoni
mung dadia carik desa
bisa alus pundhak radin
macul sira têmêni
sawaha kang ômba iku
tani ratuning donya
yèn akèh olèhe pari
amalira sabên dina aja pêgat

ngaji sira têmênana
supaya dadia santri
manawa ginanjar bêgja
yèn mangrêti dadi naib
sokur bisaa dadi
guru santri wismèng dhusun
yèn wisma anèng desa
bisa donga dadi modin
pundhak alus anampani jakat pitrah

dadi olèh pangasilan
kinarya nipkahing rabi
esuk-esuk sinarêngan
kaundang tôngga kêndhuri
ana kang bacut tahlil
olèh barkat slawatipun
wong siji patang uwang
tan susah sira ngingoni
marang batih miwah anak rabinira

lan malih wêkas manira
padha gêgulanga benjing
pratingkahe wong agêsang
padha alurua ngèlmi
ngèlmi rasa sajati
wêkasaning pati iku
parlune wong agêsang
wêruha ênggone pati
basa pati patitis ing prênahira

yèn nora wêruha sira
têmah samar gonmu mati
mulih nora wêruh wisma
dadi sêmut wêrjit cacing
sira kang ngati-ati
wong urip iku apêrlu
aja angeman donya
donya ora kanggo mati
amung ngèlmu rasa kang kêna ginawa

olèha donya sapira
yèn nora wêruh ing ngèlmi
sarta nora gawe amal
iku mandar angrubêti
tan wurung bilaèni
amurungakên ing laku
donya ginawe ngamal
dadi sarate wong urip
uripira murakabi sama-sama

lanang wadon iya padha
sira ya lurua ngèlmi
salat sira lakonana
sêmbahyang wêdi Hyang Widhi
iku lakuning ngèlmi
aja tinggal salat iku
salat jakating badan
lamun nora dèn jakati
isih rêgêd durung suci yèn palastra

upamane yèn wus tuwa
medanipun warna kalih
nganggoa ambêg utama
barang solah kudu bêcik
bêciki ing sasami
narima ing batinipun
sabar tawêkal sira
aja êsak aja sêrik
ya bisaa salamêt donya ngakerat

angaku turun manira
panêmbahan sira iki
nora mangrêti ing sastra
Jawa Arab nora bangkit
nora gaguru ngèlmi
tôndha dudu turun ingsun
yèn ngaku turun ingwang
masthi anggêgulang ngèlmi
nora arsa gêgulang laku maksiyat

kang putra katri turira
sangêt panuwun kapundhi
dhawuhipun kangjêng rama
muga antuka kang idi
tumanêm jroning kapti
kangjêng rama dhawuhipun
antuka ingkang barkah
supados sagêd nglampahi
ingkang dados dhawuh jêng rama sadaya

kang rama alon ngandika
iya manira idèni
panêmbahan datan lama
anulya gêrah ngranuhi
antara gangsal ari
têlas ing pamulangipun
marang garwa lan putra
siyang dalu datan têbih
anjagèni kang rama gènira gêrah

tanapi para santana
pêpakan sami ngadhêpi
tan ana ingkang mantuka
tuguran jalu lan èstri
sadaya angladèni
panêmbahan gêrahipun
sampun praptèng takdirnya
dintên Ngahat Wage ugi
sasi Rajab tanggalipun gangsal wêlas

taune Alip punika
sangkalane ingkang warsi
tri rasa angin narendra 
panêmbahan seda mangkin
kang garwa sami nangis
putra tiga ting salênggruk
layon sampun ingangkat
siniraman sampun suci
sinalatan binakta marang kuburan

sakidul masjid prênahnya
panêmbahan sampun mêling
dhatêng ingkang putra tiga
gêdhonge sampun adadi
ngajêng pinasang nuli
wasiyatnya sampun kumpul
kasimpên gêdhong samya
bakdanya bibaran mulih
dalunipun angaji sami tahlilan

dugi kawan dasa dina
sabên dalu sami tahlil
têlas maesa sadasa
maesa dhungkul ngesahi
sêntana amadosi
ting salêbar tan pinangguh
lami-lami samana
sèwu dina dhungkul prapti
nêdha ruwat wus kumambang gènnya mragat

sèwu dina Dyan Ayu Rêtna Jinoli
gêrah nulya seda
pamêtak ana ing jawi
datan nunggil lan kang raka

kapitunan dènnya datan darbe siwi
garwa saking Tuban
gêrah lajêng angêmasi
anênggih lajêng pinêtak

garwa saking Gêbanganom anututi
gêrah lajêng seda
garwa tiga angêmasi
pinêtak jawi sadaya

putranipun panêmbahan ingkang kalih
wus nama Pangeran
Dyan Tirtakusuma nami
kasêbut Pangeran Têngah

Radèn Kulup Pangeran Dagan kang nami
Radèn Momok ika
ingkang sêpuh datan apti
jumênêng nama pangeran

Radèn Momok amung donya dèn sênêngi
kalangkung sugihnya
ing nguni wus nuwun idi
ing rama sang panêmbahan

duk samana Pangeran Têngah tur uning
mringnagri Mataram
sedane rama lan wibi
tumruntun sami palastra

karya ngungun galihira sri bupati
ketang trêsnanira
marang kadang wrêda èstri
lan ipe sang panêmbahan

Radèn Momok samana tan darbe siwi
pan wus karsaning Hyang
pêpancinira pribadi
saking jinurunging donya

Sang Pangeran Têngah wau wus sêsiwi
jalu mung sajuga
apêkik ingkang suwarni
Dyan Amir ing namanira

wusnya supit anulya kinèn akrami
pikantuk Madura
buyut sultan sang suputri
Dèn Ajêng Hayat kang nama

Radèn Amir sampun pinaringan nami
dening ingkang rama
Tirtamênggala sang pêkik
atut rukun lawan garwa

wus binoyong maring Landhoh apêpanti
wau Pangran Dagan
jalu putrane sawiji
warnane bagus sêmbada

ingkang rama nênggih sampun paring nami
Dyan Iskak kang nama
wus supit nulya akrami
pikantuk garwa Samarang

naking sanak pulunan saking ing wibi
sutaning nangkoda
sugihira anglangkungi
kasusra nagri Samarang

garwanira Dyan Iskak wau kang nami
ran Rara Sulbiyah
nalikanya dèn boyongi
akathah bêbêktanira

sinjang kêling arta perak miwah rukmi
sadasa gotongan
sakala lajêng asugih
nênggih wau Radèn Iskak

putra jalu tinumbas dhatêng pawèstri
lajêng damêl bôndha
Radèn Iskak ngalih nami
Pangeran Natakusuma

ênêngêna nênggih wau kang winarni
agênti kocapa
wontên tiyang dagang grami
kang wisma nagari Wôngga

lèrèh mondhok lèring dhusun Landhoh nênggih
anèng ngara-ara
tiyang Wôngga Sokawati
ing ngriku lerehanira

saking kidul bêkta bawang nilawrêdi
winade Juwana
mantukipun bêkta trasi
winade dhatêng Mataram

tiyang Wôngga sampun mantuk sing Juwani
lêmbu tigang dasa
lèrèh ngara-ara nguni
sarêng dalu tan wuninga

ambên cucal cinolong ginigit anjing
enjang arsa bidhal
ambêne ical satunggil
dadya kandhêg lampahira

kêpalanya ingkang minôngka nglurahi
nami Sôntawignya
malêbêt ing Landhoh nênggih
marêk Jêng Pangeran Têngah

sampun prapta anèng ngarsa atur bêkti
matur mêlasarsa
manawi inggih marêngi
pan saking karsa paduka

amba nuwun wacucal mesa sakêdhik
satêbah kewala
panjangipun kawan kaki
kinarya ambên momotan

wau dalu ambên binakta ing anjing
mung ical satunggal
karya cothoning agrami
asangêt panuwun amba

Pangran Têngah pangandikanira aris
pundi wismandika
ing dhusun napa nagari
Sôntawignya aprênata

dhuh pangeran wisma amba ing nagari
ing Wôngga pradikan
amba dagang brambang gusti
amba sade mring Juwana

wangsul amba akilak gêrèh myang trasi
yèn nyipêng kawula
salèring dhusun puniki
ara-arane kang wiyar

cakêt balong ngombèkakên lêmbu gampil
miwah yèn angguyang
mila sabên anèng ngriki
pangeran nulya ngandika

dhatêng sabat Praya abdi kang nèng ngarsi
lah sira jukukna
Praya walulang sathithik
anaa têka satêbah

abdi Praya umentar nulya angiris
panuju cucalnya
maesa dhungkul dèn iris
pan lajêng dèn paringêna

dhatêng tiyang Wôngga sampun dèn tampani
anulya pamitan
pangeran sampun nglilani
wusnya mundur saking ngarsa

Sôntawignya wus panggih kônca kang grami
anèng ara-ara
lêmbu lajêng dèn momoti
cucal dhungkul ambênira

nulya bidhal sadaya lêmbu nèng ngarsi
lêmbu tigang dasa
sadaya dipun gênthani
arame suwaranira

ting kalênèng gêntha wontên agêng alit
sêlur lampahira
lare angèn kèh ningali
arantap samarga-marga

datan kocap lampahira anèng margi
sampun praptèng wisma
ing Wôngga sadaya sami
kocapa lêmbu satunggal

nulya ngamuk momotane kocar-kacir
kantun cêkathakan
taksih kanthil anèng gigir
lêmbu kadya katempelan

mlajêng ngalèr ngilèn ngidul ngetan nênggih
binendrong ing kathah
wontên ingkang nyanjatani
datan busik wulunira

pangamuke lêmbu saya anêmêni
nunjang miwah nyundhang
akathah tiyang kang kanin
lêmbu lumajêng mring wana

tinututan sadaya datan nguntapi
sêrap wayahira
tiyang sami wangsul mulih
tan kawarna dalunira

sarêng enjang Sôntawignya matur maring
ing bêndaranira
Pangeran Wôngga winarni
duk prapta anèng ing ngarsa

gya umatur purwa madya wanasaning
duk nuwun wacucal
anèng Landhoh kongsi prapti
jêng pangran ngungun gya dhawah

dhatêng dêmang rôngga bêkêl lan ngabèi
kinèn ngupayaa
kang lêmbu malbèng wanadri
samana sigra budhalan

samya bêkta sanjata tumbak lan kêris
kadya nglurug pêrang
wana dipun kêpung nuli
tiyang kathah samya surak

lêmbu kagyat janggirat akirig-kirig
macicil netranya
lajêng nêmpuh amburoni
binendrong waos sanjata

pangamuke kang lêmbu saya mawrêdi
sarosa agalak
kathah ingkang nandhang kanin
dadya mundur barisira

kèhing janma giris ajrih dipun sundhang
kang samya nandhang kanin
sami ginotongan
karinira tan arsa
mapagna têmpuh ing sapi
barisanira
samya prayitnèng wèsthi

wayah asar kang lêmbu sampun asayah
kengingnya dipun jaring
kabêkta mring wisma
katur dhatêng jêng pangran
cêkathakan taksih kanthil
pangran dhawuhnya
pan kinèn bukak aglis

gya binukak cêkathakanira nulya
pangeran dhawuh nuli
dhatêng Sôntawignya
hèh mara sanjataa
Sôntawignya nyandhak aglis
sênjatanira
lêmbu kenging ngêmasi

Jêng Pangeran Wôngga alon andikanya
Sôntawignya puniki
apa krananira
pasah sira sanjata
maubinendrong ing bêdhil
nora tumama
kongsi nêlasna mimis

Sôntawignya wau alon aturira
kawula kintên gusti
cucal ambênira
kados sagêd digdaya
gèn kula nuwun rumiyin
dhatêng Jêng Pangran
Têngah ing Landhoh nguni

jêng pangeran nulya dhawuh mêndhêt kuda
nulya dipun kalungi
cucal ambên ika
nulya dipun sanjata
kaping gangsal datan bucik
kinèn anumbak
tinitir tan nêdhasi

dipun pindhah kinalungakên maesa
binendrong dèn bêdhili
pan inggih tan pasah
pangeran dhawuh sigra
cucal lajêng dipun bagi
samêrang-mêrang
nênggih agêngnya sami

sampun radin dinum dhatêng tiyang Wôngga
kinarya jimat sami
kabuntêl ing sinjang
kangge supe sadaya
wontên kang kinarya angkin
ulêsnya pêthak
samya pinundhi-pundhi

antarane wontên ing satêngah wulan
katur Sultan Mantawis
parêngnya jêng sultan
saking aturing wadya
Pangeran Wôngga tur uning
mring Kangjêng Sultan
Agung nagri Mantawis

aturira wiwitan têkèng wêkasan
Sultan Agung gya nuding
gandhèk pamajêgan
sakawan kathahira
ingutus mring Landhoh mundhi
nawalanira
sang nata ing Mantawis

Sultan Agung alon ing andikanira
mantri sira sun tuding
marang Landhoh desa
paringna kang nawala
Tirtakusuma puniki
jabaning layang
tuturna anak mami

lulangira kêbo dhungkul lan sungunya
sun pundhut mring Mantawis
sira gawa pisan
sartakiriman ingwang
ganjaran rong adêg iki
pangagêm ingwang
paringna putra mami

wis budhala saiki bêcik kinarya
lumakua nèng margi
wus mundur saksana
gandhèk mundhi nuwala
miwah babêktan nulya glis
mantri sakawan
prasamya nitih wajik

kalih dasa rencangira ingkang dharat
gêgancangan lumaris
kawan dintên prapta
inggih Landhoh kang desa
jêng pangran kagyat ing galih
wontên caraka
saking Mantaram nagri

wus ngacaran caraka lênggah satata
Pangeran Têngah aglis
marêki kang lênggah
cakêt gandhèk kang duta
ngapurancang anampèni
ingkang nawala
sri nata ing Mantawis

pinijêt nulya binuka
sinukmara jroning galih
mangkana wêdharing kata
iki ta nawala mami
sing ramanta sang aji
ing Mantaram Sultan Agung
kawasa ngabdurahman
panata gama sayidin
kalokèng rat mêngkoni talatah Jawa

lyan puji pandonganingwang
wêruha ing putra mami
Rahadèn Tirtakusuma
satriya anom apêkik
ingkang sênêng amungkim
ing desa Landhoh pinunjul
têtelambêg sudibya
titi ing panggawe sukci
narambahi sakadang kawulawarga

sawuse pandonganingwang
wêruha ing putra mami
nalika tanggal limalas
sajroning pasa kang sasi
sira katêkan yêkti
wong ing Wôngga dagang lêmbu
kang aran Sôntawignya
minta walulang sadêmi
mung satêbah kawan kaki panjangira

manawa lêga tyasira
lulang turahane nguni
ingsun pundhut mring Mantaram
dalah sungune kêkalih
aja kaliru kaki
kang sun pundhut lulang dhungkul
sarta sungune pisan
gawakna utusan mami
saisihe lulang dhungkul gawakêna

kajabane karsaningwang
iki ingsun akêkirim
sapangadêge busana
kêris sapêndhoke mantri
dhêsthar lawan kulambi
sabuk gêdhog sutra alus
kampuh lan jarik ômba
èpèk renda lawan brêci
iya iku lorodan agêmanira

wus titi punang nawala
tinulis ing Rêbo Lêgi
wolu likur tanggalira
anênggih Sawal kang sasi
pinuju ingkang warsi
Êdal taune lumaku
sêngkalanirèng warsa
kirim blônja ingkang rayi
limang atus pitung dasa pitu ika

Pangeran Tirtakusuma
sarêng maca ingkang tulis
sinukmèng jroning wardaya
kadhadha sarasa sami
marwata sukèng galih
mring kang rama Sultan Agung
dene paring busana
rong pangadêg agêm aji
mila gandhèk kang duta sinuba-suba

sigra dhawuh jêng pangeran
pra santana dèn timbali
tuwin wau ingkang raka
Radèn Momok dèn aturi
miwah pangran kang rayi
sadaya wus praptèng ngayun
manggihi mantri duta
ingkang saking ing Mantawis
sabên dalu gènira sami jagongan

sêrat saking ing Mantaram
inggih sampun dèn wangsuli
ingkang nyêrat putranira
Radèn Amir sampun wasis
kang rama paring wisik
kabèh purwakaning têmbung
mêmanising bêbasan
ngasorkên jiwa myang dhiri
aywa kongsi kaduk ngêgungkên sarira

Sultan Agung ratu kwasa
prênah sêpuh dhasar sakti
dadi ratu tanah Jawa
sinêmbah para dipati
pira-pira wak mami
sinaruwe mring sang prabu
mulane putraningwang
gonmu nulis ingkang bêcik
aywa kongsi aksara mêgat kalimah

dêstun têmên yèn wong desa
kurang tata miwah titi
nora mangrêti sujana
ja kongsi ngisab-isabi
yèn ginuyu wong nagri
tôndha têdhak saking dhusun
kang putra aturira
kados botên nguciwani
botên bèntên ing ngriki miwah Mataram

tamtu wontên kaotira
ing dhusun lawan nagari
dipun ulig sabên dina
alanyah basa kang manis
bok inggih tiyang nagri
kinèn gandhèng amêluku
môngsa pilih nyandhaka
kalayan tiyang ing dèsi
nadyan dhusun datan sawiyah dhusunnya

kang rama alon ngandika
iya bênêr sira kaki
sêrat dadya tinupiksa
ing rama sampun ngrujuki
anulya dèn ulêsi
kang rama suka ing kalbu
mèngêt wasising putra
tan ana dèn wêwaoni
tan winarna ing dalu dènnya manurat

dupi enjang kang pustaka
tinampèkakên tumuli
dhatêng gandhèk ing Mantaram
gandhèk sampun anampèni
nulya umatur aris
pangeran kawula nuwun
mumpung enjang abidhal
tigang ari anèng ngriki
bok satêmah dadia pangarsa-arsa

Pangeran Tirtakusuma
pangandikanira aris
inggih sumôngga kewala
gandhèk lèngsèr saking ngarsi
wus bidhal nitih wajik
tan kocap anèng marga gung
wus prapta ing Mantaram
jêng sultan nuju siniwi
gandhèk laju tumamèng ngarsa narendra

sarta wau mundhi sêrat
wangsulan katur sang aji
tinampan nulya binuka
sinuksma raosing tulis
tata titi patitis
patraping ukara mungguh
jêng sultan jroning driya
karênan mèsêm ing galih
dene bisa udanagara utama

punika sêrat kawula
Tirtakusuma pun dasih
ing Landhoh dhêdhukuh amba
saking sihira sang aji
konjuk paduka aji
ing pada sumungkêm ulun
jêng sultan kang kawasa
ngabdurahman ya sayidin
kang bawani talatah ing tanah Jawa

panêtêp panatagama
kang sudibya martèng dasih
maharjèng nagri Mantaram
pundhèning para dipati
môncapraja pasisir
samya sih suka sumungku
kalok kajana priya
kasusra ing liyan nagri
bèr budiman danane pindha narmada

tarlèn ing atur kawula
kawula sampun nampèni
sadaya paring paduka
kalangkung amba pêpundhi
busana sarwa adi
dadosa jimat satuhu
salami trah-tumêrah
saking barkah paduka ji
dene wau pamundhut paduka nata

wacucal singating mesa
pun dhungkul ingkang wus lalis
kalangênan raka tuwan
cumadhong amba ing runtik
wus kathah ingkang cicir
tan kantênan purugipun
amung kantun watara
wacucal kasarêng mangkin
singatira wus dadya bakalan samya

jungkat lèpèn myang balabah
sami katur sarêng mangkin
mugi konjuka paduka
cucal kantun kalih kaki
panjang sakawan kaki
sumôngga karsa pukulun
patikbra tadhah duka
saking lirwane pun abdi
kang nèng Landhoh mêmundhi sabdaning nata

narimah titahing Suksma
mugi antuk sihing Widhi
angêmbun-êmbun suksmana
sampating kintaka titi
ing ari Soma Manis
marêngi tanggal ping catur
Dulkangidah wulannya
taun Dal sangkalèng warsi
kali sabrang maruta miwah bantala 

kalangkung sukaning driya
sang nata dupi nupèksi
patrap têmbunging ukara
tan mambua wêton dèsi
basa mêmês amanis
mendaha anèng praja gung
ngungkuli wong Mataram
nora uman ing pangrêti
nadyan desa taliti wong bêk sujana

jêng sultan nulya ngandika
maring gandhèk catur mantri
hèh mantri sira muliha
gya lèngsèr sarwi wotsari
undurira sing ngarsi
wus sami sowangan mantuk
jêng sultan gya ngadhatyan
ginarêbêg para putri
pramèswara tumapak gya kanthèn asta

nêngêna Jêng Sultan Agung
nulya ganti kang winarni
Sôntawignya tiyang Wôngga
awangsul mring Landhoh nênggih
anuwun cucal maesa
panunggilira ing nguni

umatur sayêktosipun
cucal karya ambên sapi
praptèng Wôngga nulya mêta
binendrong tumbak lan bêdhil
lêmbunipun datan pasah
sawabing cucal sing ngriki

Sôntawignya matur galur
miwiti kongsi mêkasi
cucal sampun dadya jimat
tiyang sa-Wôngga waradin
amung kaduman samêrang
kadamêl jimat pribadi

mênggah wau kikmahipun
kawula sampun ngayoni
dèn waos tiyang sadasa
botên busik awak mami
aming supe panganggenya
sampun kangge kibir yêkti

kang dulu eram sadarum
Sôntawignya matur titi
Pangeran Tirtakusuma
pangandikanira aris
inggih paman Sôntawignya
cucal dhungkul sampun gusis

kapundhut jêng sang aprabu
sapungkure paman nguni
Sôntawignya aturira
bokmanawi taksih kêdhik
bêbalung miwah taracak
untunya manawi taksih

yèn taksih cucale dhungkul
wontêna sailir alit
kawula ngaturi arta
gangsal atus warni ringgit
punika Pangeran Wôngga
bêktani arta mring mami

Pangeran Têngah gumuyu
ati daya lamun taksih
kula niki basakêna
kados lênga kari busik
botên wuninga ing warta
sampuna dika mariki

lah inggih dika umatur
mring Suryakusuma adhi
pangeran ingkang mardika
adalêm Wôngga nagari
yèn cucal dhungkul wus têlas
kapundhut marang Mantawis

Sôntawignya nêmbah ngungun
kalangkung jêtung ing kapti
gya pamit sampun linilan
mantuk maring Wôngga nagri
mangkana sapungkurira
Sôntawignya saking ngarsi

pangeran sakadangipun
kang raka miwah kang rayi
Radèn Momok angandika
Pangeran Dagan tanapi
sagung kang para santana
pangulu kêtip myang modin

sami pêpakan sadarum
cucal dhungkul sakantuning
binagi para santana
balungnya kang dèn pêndhêmi
kinèn sami dhudhukana
sadaya wêtah pinanggih

binage sakadangipun
kinarya jimatan sami
aniru tiyang ing Wôngga
ingkang akathah pribadi
Pangeran Tirtakusuma
singate datan binagi

singat cucal balung untu
kinarya jimat barkahi
datan beda digdayanya
botên pasah tumbak kêris
sarta nêbihakên godha
gêndruwo kêbo kêmali

milanya maesa dhungkul
singat cucal balung sami
kenging kinarya jimatan
sabab maesa wus mati
ginugah ing panêmbahan
sagêd gêsang kadi nguni

pan dadi klangênanipun
datan pinardi ing kardi
sadaya sasolahira
graita wus kadya janmi
kacèk datan bisa ngucap
pinasthi karsa Hyang Widhi

akathah lamun cinatur
gancanging cariyos nuli
Radèn Momok sampun seda
pinêtak sakilèn masjid
botên tunggil lan kang rama
sampun karsaning pribadi

warnanên ingkang winuwus
Radèn Tirtamênggalèki
putra kalih sami priya
ing suwarna sami pêkik
pangarsa ran Radèn Rahmat
tarunane Radèn Sahit

kinasihan kalihipun
mring eyang pangran sang kalih
siyang ratri datan pêgat
sapurugnya tinut wuri
kalangkung dinama-dama
yuswane wus wolung warsi

pangeran datan winuwus
putranya ingkang winarni
Rahadèn Natakusuma
Ki Agêng Banyol winilis
ingkang sampun darbe putra
pêpitu kathahing siwi

ingkang pambajêngnya jalu
Radèn Sadat kang wêwangi
kang nênêm sami wanodya
datan kocap ingkang sami
wus pêthêl baboning sêrat
marma tan winarnèng tulis

Pangeran Têngah cinatur
gêrahira sampun lami
sangêt kalih dintên nulya
jêng pangran mêkasi jangji
pangeran datan winarna
prapta arsa atêtuwi

sedaning raka wus dalu
Kêmis Paing wanci lingsir
nuju tanggal gangsal wêlas
wulane Jumadilakir
Jimakir sangkalèng warsa
watu endra bale bumi 

garwa putra nangis umyung
tuwin wayahira kalih
miwah sagung pra santana
sabab ingkang sami asih
wus jamake wong palastra
kurmate dipun tangisi

têka kurang sêdhêpipun
yèn garwa putra ngêmasi
lamun nora tinangisan
rinasan liyaning janmi
wong tuwa kadang palastra
sami bingah têmên iki

tur mundhak mêtêngi kubur
yèn wong mati dèn tangisi
malah padha sukèng tyasnya
duk kalane bayi lair
wong tuwa sadulur bungah
kaurmatanirangênting

ya iku upaminipun
wong mati iku amulih
marang alam kang tan owah
sabab apa dèn tangisi
maring wismanya priyôngga
ya bakal mulya sayêkti

mulane wajib maguru
wêruh sangkan paran pati
kang patitis ulihira
aywa kasasar ing margi
ja kêna godha rêncana
iku bakal bilaèni

pira lawase wong dunung
nèng donya tan wurung mulih
jalu èstri padha-padha
Jawa Cina Lônda Bugis
ora wurung yèn palastra
wajib padha ngihtiyari

wêruha panggonanipun
kang bakal sira parani
apa baya warnanira
apa irêng ijo putih
apa wungu kuning abang
apa rungkut padhang brêsih

iku uga luwih prêlu
aja tungkul donya iki
aja kongsi mati sasar
mulih ora wêruh margi
dadi kênjêng tanpa soca
mungguh dadi wrêjit cacing

yèn dadi cacing gêng kalung
dimôngsa iwèn lan pitik
mulane wong urip padha
elinga pênggawe bêcik
wêruha ingkang sinêdya
sêdya wêruh gone pati

akathah lamun winuwus
sarêng waktu wayah enjing
Pangeran Tirtakusuma
layone dipun sirami
sampun wau sinalatan
nulya modin kêtip santri

amragat maesanipun
kalih pun Botor sarakit
nalika taksih agêsang
sampun dhawuh marang siwi
mila Botor lawan Kalang
sampun pasrah ngèsthi pati

layone binakta sampun
anèng pasarean nuli
sumare wetaning rama
angangge gêdhong pribadi
ingapit ibu kalihnya
ingkang putra anêngahi

adulya bibaran sampun
kaji santri ingkang ngiring
sami dèn adhêp sadaya
botên parêng sami mulih
pitung dintên kajatira
tahlil kawan dasa ari

kang putra pangeran wau
Radèn Tirtamênggalèki
kang gumantos ingkang rama
Pangeran Wetan kang nami
asuyut para santana
paprentahan kados lami

wus têlas ing ajatipun
Pangeran Dagan kang rayi
agêrah pan lajêng seda
sami ugi kurmat tangis
kathah putra wayahira
Ki Agêng Banyol asugih

sinarèkkên kidulipun
anèng pagêr kikis jawi
margi dhawuhe kang rama
nalika taksih suwargi
gèning ngubur jawi dhadhah
cinakêtakên sudarmi

tan kocap ing kajatipun
aganti ingkang winarni
Pangeran Wetan winarna
kang putra jalu kêkalih
Radèn Rahmat ingkang tuwa
Radèn Sahit kang taruni

Radèn Rahmat pamit wau
dhatêng ingkang rama nênggih
kesah ngaji dhatêng Dêmak
kang rama wus anglilani
enjingipun nulya bidhal
bêkta punakawan kalih

anjujug griya pangulu
imame Dêmak nagari
Radèn Rahmat sampun lama
gène ngaji sampun bangkit
winulang pangulu Dêmak
yèn môngsa pasa winarni

dipun karsakakên darus
anèng dalêming bupati
santri tan parêng mantuka
sami pinaringan bukti
buka kalawan saurnya
datan pêgat sabên ratri

samana panuju dalu
rahadèn ayu bupati
marêngi malêming Sukra
maos kitab anèng jawi
bibarira mring pandhapa
ing wanci wus lingsir ratri

kagyat mulat katon murub
winawas sarwi marpêki
santri tilêm ting galasah
kang katon murub sawiji
anulya ge cinakêtan
sinuwèk bêbêtnya mijil

radèn ayu nulya malbèng puri
umatur raka lon
ingkang raka winungu sarene
sang dipati kagyat wungu aglis
kang garwa pinanggih
amêtêk kang suku

sang dipati angandika aris
ana pa riningong
ingkang garwa alon ing ature
inggih kula umatur sayêkti
kula saking jawi
kraos langkung sumuk

wontên murub mancorong kaèksi
urub sêmu ijo
kula intip pan dugi cakête
santri kathah kang samya aguling
inggih mung satunggil
kang kadulu murub

kula sêbit sinjangnya sakêdhik
kalih kilan kados
ingkang raka alon andikane
mêngko esuk sun priksane yayi
êndi ingkang ciri
suwèk bêbêtipun

ki dipati gya miyos ing jawi
angandika alon
marang kêtip tindhih andikane
sira kêtip modin miwah santri
kabèh aja mulih
nganti mêngko esuk

lurah kêtip umatur wotsari
sandika turnya lon
ki dipati gya malbèng dalême
nulya dhawuh ngêdalna tumuli
sauraning santri
saksana wus mêtu

kathahipun kalih wêlas santri
modin pitu kang wong
kêtip kalih satunggal lurahe
bakda saur kêtip marentahi
sakabèhe santri
ywa mulih sadarum

padha barêng mulih lawan mami
anganti kang dhawoh
sang dipati iya timbalane
modin santri samya nyandikani
tan kawarnèng ratri
sarêng enjangipun

sang dipati gya miyos mring jawi
lan garwa sang sinom
apan sarwi kêkanthèn astane
kêtip modin samya ngadhêp ngarsi
nèng têngah pandhapi
angantosi dhawuh

sang dipati angandika aris
dhatêng kêtib anom
hèh ta kêtip santri pira kèhe
ingkang nginêp ana ing pandhapi
iya mau ratri
kêtip anom matur

santri amung kalih wêlas gusti
agêng alit anom
modin pitu kêkalih kêtibe
kapêtêngan miwah magêrsari
amba datan uning
pintên cacahipun

radèn ayu gya ngandika aris
iya kêtib anom
santri rolas ya kiraba kabèh
sarta modin padha kirab sami
krana mau bêngi
kailangan ingsun

supeningsun ya tibèng pandhapi
bokmanawa manggoh
ana ingkang jupuk ngumpêtake
kêtib anom sigra ngadêg aglis
modin lawan santri
akirab sadarum

kinèn ucul sabukira sami
kantun bêbêt mawon
Radèn Rahmat pan ucul sabuke
mingkas-mingkus gènira nguculi
batos sêmu isin
suwèk bêbêdipun

tan wuninga suwèke ing wêngi
osikirèng batos
mung kinintên sinuwèk kancane
santri kathah yèn ana kang jail
apanas kang ati
wit kang sih pangulu

radèn ayu anulya anjawil
bêbisik raka lon
gih punika kang suwèk sinjange
datan samar pasikoning santri
pan kula suluhi
mawi damaripun

dyan dipati angandika aris
iya kêtib anom
santri siji iku gawa mrene
kêtib anom sigra nyandhak aglis
Dyan Rahmat kinanthi
umarêk ing ngayun

angandika dèn ayu dipati
hèh santri sun takon
iya sira ing ngêndi wismane
lawan sapa jênêngira yêkti
sapa darbe siwi
ngêndi asalipun

Radèn Rahmat umatur ngabêkti
kula matur yêktos
nami kula pun Rahmat wiyose
dhusun Landhoh wisma kula gusti
ingkang asêsiwi
mring amba satuhu

inggih Tirtamanggala kang nami
pradikan ing Landhoh
tanya malih dipati dêlinge
ramanira apa prentah janmi
apa darbe kardi
myang amêngku dhusun

Radèn Rahmat aturnya wotsari
pun rama sayêktos
angrèh dhusun Landhoh saurute
dadya dêmang pangeran wêwangi
naluri sing kaki
panêmbahan dangu

dyan dipati angandika malih
sira aywa adoh
sira ingsun andhêg anèng kene
ingsun pundhut anak ta sirèki
yèn esuk angaji
wismane pangulu

Radèn Rahmat matur awotsari
sumôngga kemawon
mung paduka wontêna karsane
utusana maring Landhoh gusti
aparing udani
mring sudarma ulun

angandika rahadèn dipati
liya dina ingong
ya utusan mring Landhoh bakale
tan antara jêngkar sang dipati
lan garwa kinanthi
manjing dalêmipun

Radèn Rahmat samana wus tunggil
lan pra putra anom
sabên enjing sami pangajine
mring pangulon sabakdane nuli
lan pra putra sami
sêsarêngan kondur

rintên dalu Dyan Rahmat anunggil
kadipatèn manggon
pan sinau lir carik karyane
anênurat basa Jawi nunggil
lawan para carik
tan dangu wus putus

tan winarna antarane nuli
ingkang kacariyos
dyan dipati utusan mantrine
dhatêng Landhoh sarwi bêkta tulis
tan kawarnèng margi
prapta Landhoh sampun

Pangran Wetan Tirtamanggalèki
dyan kagèt duk anon
aningali kuda ing kathahe
dipun kintên utusan Matawis
nulya dèn panggihi
mantri dêmang cundhuk

kang nawala sampun dèn tampèni
sigra binuka lon
gya pinijêt winaca rasane
têmbungira sêrat arum manis
kintaka mrak ati
gambuhing kêkidung

asalamungalekum
warahmatul wabarakatuhu
salam kula katura dhatêng pun adhi
Radèn Tirtamênggala nung
Pangeran Wetan ingLandhoh

sêrat sing rakanipun
Adipati Dêmak prajanipun
ajêjuluk Padmanagara Dipati
anênggih ing wiyosipun
yèn parêng eklasing batos

lamun lêgawèng kayun
putranira kang mangke dumunung
Radèn Rahmat marêngi maguru ngaji
wontên wismaning pangulu
ing Dêmak Kauman manggon

badhe kula mèt mantu
apikantuk putra kula wadu
kang pambajêng nama Radèn Rara Kuning
yèn tinakdir ing Hyang Agung
dinadosakên ing jodho

Radèn Rahmat puniku
nênggih sampun wontên tigang taun
kula ajar wontên kadipatèn nulis
Jawi Arab sampun putus
tan wontên ingkang winaon

têlas titining têmbung
sêrat ingkang kasêbat ing ngayun
mugi adhi sarimbit sami anggalih
kula nuwun angsul-angsul
sarat ecanirèng batos

Dyan Tirtamanggalèku
sampun tamat ing pamaosipun
malbèng dalêm sarwi sêrate cinangking
panggih lawan garwanipun
bêbukane winiraos

kang garwa duk rumungu
langkung suka putra pinèt mantu
dyan dipati kang madêg Dêmak nagari
pikantuk pambayunipun
èstri warnanira tanggon

karya sêrat sul-angsul
sampun dadya pinaringkên wau
dhatêng mantri ing Dêmak sampun tinampi
sunggatanira supênuh
gya pamit budhalnya alon

tan kocap nèng marga gung
sampun prapta ing Dêmak praja gung
dyan dipatipanuju sawêg siniwi
mantri duta sampun cundhuk
mundhi sêrat wus cumaos

sêrat gya katur sampun
wus pinijêt binuka sadarum
sêrat angsul-angsul kang saking ing rayi
Radèn Tirtamanggalèku
Pangeran Wetan ing Landhoh

wasalam alaekum
warahmatulah wabarakatuh
atur salam kawula nênggih kang rayi
kang mungkim nèng Landhoh dhusun
katur kakang mas kinaot

jêng adipati dunung
nagri Dêmak Padmanagara nung
kang kawiyos pustaka sampun katampi
sarananira sadarum
kacakêp tumanêm batos

karsa paduka wau
kasdu mupu dhatêng lare dhusun
atur kula sarimbit sampun nanggêni
mung sumôngga karsanipun
kula sadarmi kemawon

amung angakên sunu
gih dadosa nênggih jodhonipun
putra tuwan kang pêparab Rara Kuning
sagêd lulut alêstantun
tan ana sawalèng batos

mung punika tur ulun
titi ingkang kintaka wêwangsul
amarêngi ing tanggal ping kalih dèsi
pinarêng ing sasi Mulud
taun Je ingkang gumantos

dyan dipati gya kondur
wus bibaran punggawa sadarum
sampun panggih kalawan garwa nèng puri
wêwarah ing purwanipun
kongsi wêkasaning pandon

binabar sêratipun
wêwangsulan saking Landhoh dhusun
langkung suka sang dyah dupi amiyarsi
ing karsa sakalihipun
arsa niti kang sayêktos

dènira katon murub
paran dadya wêkasan ing pungkur
kang kadulu dening dyan ayu dipati
nèng pandhapa nêdhêng turu
cahya ijo amancorong

nêngêna kang winuwus
nênggih Pangran Tirtamanggalèku
gya amatah utusan mring Dêmak nagri
ngaturi mesa salangkung
panyumbang ulam ing pawon

môngka sunggatanipun
miwah dadya ulame patayub
kangjêng Dêmak gya dhawuh kinèn nampèni
maesa inggih salangkung
ingkang saking besan Landhoh

dyan dipati adhawuh
animbali dhatêng ki pangulu
datan dangu pangulu anulya prapti
wus marêk ana ing ngayun
dyan dipati ngandika lon

hèh Nursalim pangulu
ningkahêna iya putraningsun
Radèn Rahmat dhaup lawan Rara Kuning
mas kawinnya kuran iku
rolas tail êmas kêtos

pangulu alon matur
gih sandika punapa kang dhawuh
Radèn Rahmat anulya dipun janjèni
cinêpêng ing astanipun
sinaksenan kêtib anom

bakdaning kajatipun
ambêngane walimatol ngurus
dyan kinêpang kêtip modin lawan santri
kaji mantri punggawa gung
pra santana sami caos

gumêrah swaranipun
ambêngane sami dipun kêpung
tyang satunggal bandhulnya nênggih saringgit
lan saptangan sutra alus
sadaya bingah ing batos

anulya bibar sampun
Radèn Rahmat dhèrèk ki pangulu
dhawuhira anênggih radèn dipati
wayah asar paèsipun
ngangge cara kaji mawon

adat Dêmak puniku
nênggih mawi cara kaji wau
cara Arab ingkang dipun irib-irib
amrih nyawabana iku
murih sagêda têtiron

sampun asar kang waktu
Radèn Rahmat binusanan sampun
dhasar santri binusanan cara kaji
kathah samar samya dulu
ing warna bagus sih anom

yèn ta sampun abagus
môngsa pinèt lare Landhoh dhusun
dadya mantu pambayunira dipati
ing Dêmak ingkang amêngku
nagari pasisir kaot

pangantèn sampun dhaup
tarêbangan para santri sayuk
langkung rame dènira singir adhikir
pitung dalu laminipun
pasamuwane kinêtog

dene sabibaripun
pra priyayi ya kinèn atayub
pitung dalu sami kasukan angibing
ronggèngipun ayu-ayu
tan ana ingkang winaon

agung sunggatanipun
pasamuwan ing wiwahanipun
mung pangantèn datan tumut-tumut ngibing
margi ngulama jêjêndhul
sucinira lair batos

sabibarirèng tayub
pamiwahan pakurmatanipun
dhaupipun Dyan Rahmat lan Lara Kuning
wus bubar wiwahanipun
pangantèn tuwi mring Landhoh

datan winarnèng ênu
praptèng Landhoh panggih rama ibu
langkung suka kinurmatan para santri
sadalu sami akêntrung
luyêng rahap tan ananggop

kongsi sapasar muput
pinangantèn anèng Landhoh dhusun
nulya wangsul maring ing Dêmak nagari
rama ibu sru jumurung
gya budhal pangantèn karo

prapta ing Dêmak wangsul
atut rukun sakalihanipun
mong-ingêmong karya suka kang ningali
jêng dipati sru sihipun
dhatêng kang mantu kinaot

sigêg caritanipun
pan wus tamat têtêdhakanipun
nora bisa anambung karya panganggit
manawa crita angawur
têmah dosa anyalêmong

puwara anênuwun
kang mangikêt kakawin mring sagung
anupiksa sarasanirèng kintèki
manawa na galap gangsul
kuciwaning kang cariyos

nuwun aksamanipun
kang manurat tan widagdèng têmbung
basa sastra tanapi kang mawa kawi
pasaja angakên cubluk
saking kumêdah cariyos

mung môngka pèngêt lowung
marang sagung kang marsudi kawruh
têmbe wuri manawa ana kang sudi
wasis akarya panambung
nênggih wau kang cariyos

titi tataning têmbung
tamat tumon tumanêm ing jantung
tita tatas têmên amung amèngêti
mung borong marang kang kasdu
tumonton tuladan kaot

