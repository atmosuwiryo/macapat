tan winarna ing dalu wuwusên enjang
miyos sri narapati
munggwing sitibêntar
andhèr kang balakuswa
wong priyantaka saragni
wus munggwing ngarsa
anjaga ngapit-apit

wong atusan sumambung ing wuri aglar
samya samêktèng wèsthi
jagabaya ngarsa
lawan wong nyangkragnyana
panyutra kalawan miji
wong anirbaya
nèng ngarsa sikêp bêdhil

patranala kalawan wong darmaita
maundara miranti
myang wong wirabajra
nala kanoman ika
kalawan patrayudèki
yudamanggala
ing ngarsa wong pinilih

kartayasa kalawan wong wisamarta
wong tanuastra sami
miwah wong jantaka
tan lali sikêpira
wong martalulut anangkil
singanagara
angubêng sri bupati

wong katagung gandhèk klawan mantri mudha
sangkêp ngarsa narpati
myang wong jagasura
tuwin wisa pracôndha
sasikêpira tan kari
kabayan ngarsa
gêdhong wuri narpati

pan sadaya sami samêktèng ayuda
sagung pratiwa jawi
anèng panangkilan
saha wadya siyaga
ing alun-alun abaris
ki arya ngucap
anggêpuk Surapati

wong Kumpêni kang ajaga Kartasura
pan sampun tur upaksi
marang Sang Dipatya
Sampang lan Surapringga
yèn anggêpuk Surapati
wadya Madura
lan wadya Surawèsthi

apan baris ing pasar sang adipatya
kêkalih munggwing loji
pan lajêng samana
maksih jaro kewala
sagung wong môncanagari
baris ing Sêndhang
dene wadya pasisir

pan sadaya baris warung wayu aglar
liya bupati kalih
kang amangku karya
Madura Surapringga
gantya wau kang winarni
Kapitan Êtak
lan Radèn Sindurjèki

apan sampun bubar saking Toyadana
sagung wadya Kumpêni
gumuruhswaranya
ya ta Radèn Sindurja
pan sampun utusan mangsit
mring Sang Dipatya
ing Sampang Surawèsthi

sasampune panggih duta ing Sindurjan
lawan dipati kalih
ya ta Sang Dipatya
Madura Surapringga
asru ngucap ing Kumpêni
tuwan manira
arsa gêcêka aglis

maring Anrangkusuma nanging andika
barisa pôncaniti
angrêksa ing nata
sigra sami siyaga
sagunging wadya Kumpêni
pan sarêng budhal
lawan dipati kalih

kalih atus Kumpêni ing Kartasura
ing alun-alun prapti
wus baris malatar
wau kang kawuwusa
wadya Sampang Surawèsthi
lajêng lampahnya
gumrah kang têngara tri

pan anglurug marang ing Anrangkusuman
baris samana nênggih
wadya Surabaya
miwah wadya Madura
ing lêlurungnya wus prapti
bêdhol sadaya
Rahadèn Surapati

wadya kawan dasa golong tan apisah
miwah rahadèn patih
saha wadyanira
samya golong ing lampah
wong Surabaya nututi
lan wong Madura
prasamya anututi

ambêdhili wong Sampang wong Surabaya
nanging tan mawi mimis
pan obat kewala
sèwu ingkang sênapan
sarêng unine kang bêdhil
lir gunung rêbah
amor suraking janmi

prapta Ngasêm Kapitan Tak lampahira
kagyat miyarsa bêdhil
Arya Sindurêja
asru pangucapira
lah punika Surapati
kinarubut prang
Êtak asru dènnya ngling

alah nêdha Ki Sindurja dèn aenggal
age nulia jurit
lan SiSurapatya
Arya Sindurja ngucap
tuwan manira pan ajrih
marang sang nata
yèn dika prang ing margi

apan ingkang pangandika sri narendra
asoa pôncaniti
wadya Kartasura
tuwan maksih akathah
ambêbujung Surapati
dèrèng kasoran
sampun age nulungi

nulya ana dutane Dipati Sampang
panggih lan Sindurjèki
duta aturira
kawula pan dinuta
ingkang raka sang dipati
atur uninga
lamun pun Surapati

dèn bêbujung mangalor gepak mangetan
andika dèn aturi
nuntên dipun enggal
lawan Kapitan Êtak
manawa pun Surapati
ngidul parannya
satêmah gêpuk puri

dika radèn ing alun-alun barisa
rakanta langkung watir
sigra Kapitan Tak
lan Arya Sindurêja
ginêlak lampahing baris
gumrah swaranya
ing alun-alun prapti

wus akumpul Kumpêni barise aglar
yèn tinon angajrihi
lor waringin kêmbar
wus samya sinêgahan
dawêgan kalawan cêngkir
wadya kèhira
kang catur wong Kumpêni

tigang taun gawane Kapitan Êtak
kalih atus wong Bugis
pônca tus Mêkasar
miwah Ambon punika
sira tan minggah manginggil
wusnya tabean
kalawan sri bupati

atur kêkintun sira gurnardur jendral
wus katur ing sang aji
ya ta Kapitan Tak
alon ing aturira
kawula dinuta gusti
pun kaki jendral
mikut buron Kumpêni

ingkang wontên ing nagri dalêm punika
lilah paduka gusti
sang nata ngandika
lah iya dèn pracaya
apan ta Si Surapati
bôngga maringwang
ya bôngga mring Kumpêni

sarupane wong ingsun ing Kartasura
padha sun kon ngrewangi
milua ing sira
mau ingkang sun duta
bêbujung Si Surapati
wong ing Madura
lawan ing Surawèsthi

nanging sira Êtak aja lunga-lunga
nadyan maguta jurit
aja doh lan ingwang
manawa ta kasoran
wong Sampang wong Surawèsthi
Si Surapatya
têmah anggêpuk puri

sarêng mirsa Êtak andikaning nata
langkung suka ing galih
asru aturira
dhuh gusti sampun susah
yèn pun Êtak maksih urip
pun Surapatya
gêsang sasat ngêmasi

inggih gusti sampun munggwing astaningwang
Surapati abaik
nanti beta ajar
dhia punya kêpala
beta taruk bawah kaki
alatah-latah
sarwi angêntrog wêntis

wus tumurun Êtak saking sitibêntar
nindhihi barisnèki
ya ta Sindurêja
sigra dènnya utusan
marang sang dipati kalih
ing Surabaya
lan Pangran Madurèki

amangsita yèn Kapitan Tak wus prapta
ngalun-alun abaris
ya ta kawuwusa
wau Ki Surapatya
dèn bêbujung dèn bêdhili
ing Pepe prapta
gepak mangetan aglis

nurut kali Pepe tinurut mangetan
dene bupati kalih
sarwi binêdhilan
prapta Bungas bang wetan
gepak ngidul Surapati
myang radèn patya
ing Sêndhang kang dèn jogi

katêrajang barise môncanagara
mawur malêdug ngisis
ya ta cinarita
wontên wadya Madura
lêlurah wong saragêni
kaku tyasira
aran Ki Konangpasir

Konangpasir angucap mring rowangira
akêsêl têmên mami
anggung bêburonan
alambang lêlumbungan
payo padha nganggo mimis
Tak kasap pisan
jinajal sigra bêdhil

rowangira Surapati siji kêna
kêna wêntise mati
angling Surapatya
wong Sampang liwat ala
amadal wêlinging gusti
wangsul saksana
ngilèn Ki Surapati

tinarajang wadya Sampang kapalajar
Surapati nututi
wontên kang kacandhak
têtiyang tinumbakan
wong Madura ingkang kanin
katur Pangeran
Madura sukèng galih

angandika mring Dipati Surapringga
hèh kakang Surèngwèsthi
iki olèh tôndha
iya kaparêng uga
wong manira nandhang kanin
wus winangsitan
wau Ki Surapati

pan tinuntun kang mati wong ing Madura
myang wadya Surèngwèsthi
mangilèn plajêngnya
binujung sinurakan
ing wadyane Surapati
myang wadyanira
wau rahadèn patih

Radèn Anrangkusuma tansah nèng wuntat
amomong Surapati
ya ta kawarnaa
wong Sampang kang lumampah
ing alun-alun wus prapti
gègèr saksana
kang baris pôncaniti

ya ta Radèn Sindurja wau punika
ingkang momong Kumpêni
asru dènnya ngucap
marang Kapitan Êtak
hèh tuwan paran karsèki
wadya Madura
punika wus kajodhi

miwah wadya Surabaya wus kaplajar
kathah kang nandhang kanin
tan adangu prapta
wadyabala Madura
kang samya anandhang kanin
langkung ing ngarsa-
nira baris Kumpêni

Kapitan Tak mulat kalangkung bramantya
wadyane dèn abani
mukul tamburira
rolas pan sarêng munya
gumrambyang anggêgumyuri
wau kawarna
Rahadèn Surapati

kang bêbujung maring wadya Surabaya
ing alun-alun prapti
kang samya lumajar
lajêng mangilèn samya
ana kang umanjing puri
gêdhong pasowan
satunggal wus dèn basmi

Surapati pan sampun praptèng pagongan
tarab barise linggih
ya ta sri narendra
munggwing ing sitibêntar
ingadhêp dening para ri
katiga samya
munggwing ngarsa narpati

pan apacak baris kang wadya kaparak
rumêksa ing narpati
kanan kering aglar
ya ta wadya Sindurjan
lan wadyane pra dipati
ambêdhil samya
marang Ki Surapati

ingadêgan mring wadyane Surapatya
mawur lumayu ngisis
sira Tak bramantya
sigra ngabani bala
lêlumbungan wong Kumpêni
wong Jawa gumrah
otêr wong sanagari

wus aparêk Kumpêni awas tumingal
mring wonge Surapati
sigra ingabanan
Kumpêni sarêng mangsah
lir gêlap sèwu barungi
tambur gumêrah
bangkilung surak Bugis

maksih dhêdhêp Surapati saha wadya
ingêdrèl wanti-wanti
kukusing sêndawa
pêtêng lir ampak-ampak
ya ta Radèn Surapati
ngabani bala
sarêng umangsah jurit

wus anêmpuh Surapati ngamuk rampak
Kumpêni anadhahi
akuwêl kewala
kumrutug kang sênapan
pêtêng kukus anglimputi
pangêdrèlira
Kumpêni wanti-wanti

Radèn Surapati angamuk manêngah
lir banthèng tawan kanin
kabèh wadyanira
lir buta rêbut môngsa
wong patang puluh apipit
numbak amêdhang
anyuduk angakahi

wus akathah Kumpêni kang kamuk pêjah
kang wuri ambêdhili
Êtak langkung gusar
banting têpiyonira
ulat andik naut rawis
mêrakkên bala
umangsah ingkang wuri

apan kocap ing carita Kapitan Tak
datan cara Kumpêni
anganggo makutha
grudha rêp mungkur ika
têbah jaja anting-anting
lir Kumbakarna
agêng luhur ngajrihi

ramening prang sanjata lir ardi gêmpal
awor tambur barungi
Radèn Surapatya
sayah pangamukira
mundur prasamya alinggih
anèng pagongan
ana ngulati warih

ya ta wontên timbalan saking narendra
nêdha Ki Surapati
sampun kalayatan
Surapati turira
sandika aso rumiyin
sigra umangsah
Rahadèn Surapati

tinadhahan Surapati ing sanjata
Surapati mangungkih
nêngah sawadyanya
pan sampun sèlèh watang
rukêt gapyuk karo kêris
Ki Surapatya
liwung awuru gêtih

saya kathah Kumpêni kang kamuk pêjah
malah tan ngambah siti
angidak bêbathang
Rahadèn Surapatya
Êtak ingkang dèn prêpêki
apan kasangsang
ing mimis lir dèn soki

dhuwungira wolulas kang dèn curiga
Rahadèn Surapati
sabên-sabên angsal
sadasa gya binucal
gya asalin dhuwung malih
dangu mangkana
anggènira ajurit

sira Êtak mulat mobit tandangira
kapranggul ing ajurit
litnan narik pêdhang
anèng ngarsane Êtak
Bun Jaladri anadhahi
padha sudira
pêdhang kalawan kêris

pan sinuduk lutnan jajane tan pasah
kumrampyang kêrenèki
pinindho tan pasah
malês lutnan amêdhang
Bun Jaladri angingêri
gêgithokira
cinandhak saking wuri

pan kalumah Bandar Bèt wus kinakahan
ginorok wus ngêmasi
ramening ayuda
rukêt ulêng-ulêngan
akuwêl pêdhang lan kêris
sanjata pêjah
gêbug-ginêbug bêdhil

Surapati rukêt lan Kapitan Britman
sinuduk wanti-wanti
Britman datan pasah
sigra malês amêdhang
tan bucik Ki Surapati
gêlut saksana
udrêg banting-binanting

Surapati cinakot gulu iringnya
ginêbêg anglir anjing
Surapati gila
sakala pan lumajar
sêdhih dening idunèki
emut saksana
Rahadèn Surapati

patrêmira kinandhut nèng kanthong sruwal
ginagap pan kêpanggih
Britman winangsulan
ginoco gulunira
tatas pan sampun ngêmasi
upsirnya samya
kumrubut anulungi

nadyan wonge Surapati akèh prapta
dadya rame kang jurit
Bugis myang Makasar
prange akulithihan
mulat ing mungsuh agiris
Prabu Mangkurat
suka dènnya umèksi

Kapitan Tak mulat yèn Britman wus pêjah
bramantyane tan sipi
mandhegani bala
sakarine kang pêjah
Kumpêni atata baris
sarêng umangsah
sira Tak mobat-mabit

munggwèng ngarsa angamuk Kapitan Êtak
sagung wadya Kumpêni
ambyuk sarêng mangsah
tadhah Ki Surapatya
miwah rahadèn apatih
sarêng umangsah
wadya golong angungkih

sira Êtak sinosog ganjur tan pasah
winatang datan bucik
sigra anarajang
Rahadèn Surapatya
miwah rahadèn apatih
Ki Surapatya
Êtak kang dèn prêpêki

dyan ginoco Kapitan Tak datan pasah
pugêl pucuking kêris
Radèn Surapatya
sampun asalin kadga
panuduke wanti-wanti
Kapitan Êtak
tan pisan-pisan bucik

upasira Kapitan Tak kalih wêlas
Nurbus andêling jurit
ngêbyuk saking kanan
rinubung binêdhilan
wau Radèn Surapati
sarowangira
saya gingsir ing jurit

nèng pagongan atarab samya alênggah
Kumpêni ambêdhili
saking ing kadohan
datan wani parêka
sira Radèn Surapati
pan dhinawuhan
timbalaning narpati

Surapati nêdha sampun kalayatan
dinukan ing narpati
alon aturira
kyai inggih sandika
kenginga aso rumiyin
pan dèrèng suda
manahe ingkang abdi

lawan rencang punika wontên kabranan
arsa anginum warih
inggih tiga wêlas
ingkang sami kabranan
wong gandhèk gya wangsul malih
prapta ing ngarsa-
nira sri narapati

pan wong gandhèk sigra umatur sang nata
ature Surapati
wus katur sadaya
mèsêm sri naradipa
ngandika marang kang rayi
hèh ta adhimas
sayah Si Surapati

tuwanana payo yayi dèn akêbat
mênawa nêniwasi
sigra jêng pangeran
anêmbah ngaras pada
têdhak saking ing sitinggil
mring kamandhungan
kapanggih lan kang abdi

kamandhungan prênahe wong Kapugêran
wolulas kang pinilih
binêktèng pangeran
kinèn salin busana
kadya wonge Surapati
miwah pangeran
busananira salin

apan mindha kadya wonge Surapatya
kêmbar sawadyanèki
sigra jêng pangeran
mingêr ngilèn lampahnya
angalèr anjog masigit
wadya wolulas
tan pisah lawan gusti

nulya mêdal saking masigit mangetan
ing alun-alun prapti
ya ta Surapatya
awas dènira mulat
yèn Pangran Pugêr nulungi
sigra umangsah
wadya arêbut dhingin

Surapati angantêp pangamukira
miwah rahadèn patih
wong Kumpêni tadhah
ya ta kangjêng pangeran
saha wadya marêpêki
nalabung yuda
wus awor Surapati

jêng pangeran wus praptèng ngarsaning Êtak
dyan kinarubut bêdhil
pangran tan suminggah
sarwi angêmbat watang
Kyai Palèrèt kinardi
sigra pangeran
Kaptin Tak dèn larihi

jajanira kawatgata trus walikat
tiba datan ngulisik
wadya Kapugêran
wolulas ngamuk rampak
kadya banthèng tawan kanin
numbak Walônda
lir numbaki cêcindhil

têtumpêsan Kumpêni pating jalêmpah
tan ana môngga pulih
gêmpang ingamukan
mring wadya Kapugêran
myang Rahadèn Surapati
Kumpêni pêjah
wangke tumpang atindhih

wong Kumpêni winatara ingkang gêsang
salawe lan wong Bugis
sumyur pan lumajar
ya ta Radèn Sindurja
Kumpêni wus dèn tulungi
kang nandhang brana
binêkta maring loji

Surapati kalawan sabalanira
sadaya lir wong ngimpi
ya ta sri narendra
kang munggwèng sitibêntar
trustha angandika aris
tuhu prawira
iya Si Surapati

bocah gandhèk timbalana yayi êmas
lawan Si Surapati
Si Anrangkusuma
wong gandhèk atur sêmbah
wus mudhun saking sitinggil
wus tinimbalan
sira Pangran Dipati

lawan Surapati minggah sitibêntar
miwah rahadèn patih
praptèng ngarsa nata
asru dènnya ngandika
sarwi gumujêng sang aji
padha bagea
kang mêntas mangun jurit

hèh yayi mas anêmên dènira yuda
akrodha sun tingali
kang rayi tur sêmbah
apan timbalan tuwan
sayêkti kawula ajrih
yèn tan nêmêna
angguguk sri bupati

ingkang rayi pinatêdhan dhêdhaharan
jêram kalawan manggis
jambu lan sêmôngka
dhuku kalawan salak
katiga samya abukti
rahadyan patya
myang Surapati kingkin

ngandika sri narapati
marang Radèn Surapatya
ya bangêt tarimaningong
nanging sira angetana
nagarèng Pasuruan
sun ganjarake sirèku
ing kono sira lungguha

sira apacaka baris
anèng nagri Pasuruan
poma dèn prayitnèng gawe
sira sun paringi pangkat
bupati myang jênênga
Wiranagara Tumênggung
têlas timbalan narendra

anêmbah Ki Surapati
kalangkung panuhunira
ngandika malih sang katong
mring Radèn Anrangkusuma
iya sira milua
maring Pasuruan iku
kalawan Si Surapatya

tur sêmbah rêkyana patih
ing karsa datan lênggana
pan wus pinaring sangune
busana arta kancana
miwah Ki Surapatya
wus sinungan sangu sèwu
sang nata malih ngandika

payo mangkata tumuli
nèng dalan obong-obonga
anadene kang sun kongkon
ambêbujung marang sira
iya wong Surabaya
lawan wong Madura iku
miwah wong môncanagara

kêkalih sarêng wotsari
angaras pada narendra
katri Pangeran Pugêre
wus lèngsèr prapta ing jaba
panggih lan wadyanira
gênti wau kang winuwus
wong Sampang lan Surabaya

saking kilèn angêbyuki
ambêdhili sami surak
lir gunung jugruk swarane
myang wadya môncanagara
sadaya sarêng mangsah
Radèn Surapati wau
wus lorod sawadyanira

mangetan dipun bêdhili
samarga ngobongi wisma
pan ingêlud saparane
prange Surapati lan Tak
gajah lunga kawayang
nabi kawuwusa dalu
Kumpêni ingkang lumajar

kang samya kèndêl ing loji
pan ing dalu kesahira
bangun raina inggate
karainan anèng marga
tumpês dening wong desa
ya ta wau sang aprabu
enjing miyos siniwaka

pêpak sadaya kang nangkil
sagunging kang pra dipatya
pra satriya ing ngarsandhèr
Jêng Pangeran Pugêr seba
myang Pangeran Panular
Radèn Tapa anèng ngayun
sang nata alon ngandika

hèh yayi mas adipati
salungane si apatya
kang gêntènana lungguhe
apan ta Si Sindurêja
kang rayi atur sêmbah
inggih kalangkung jumurung
ing karsa paduka nata

kalawan maninge yayi
arinira Si Panular
pan wus liwat diwasane
iku sun sungi pêparab
Pangran Arya Mataram
lan lêlungguha wong sèwu
lawan arinta Si Tapa

iku padha sun paringi
limang atus lungguhira
kalawan adhi maninge
Si Paman Natakusuma
ingsun karya wadana
wong gêdhe wadananipun
kang rayi jumurung karsa

mupakat sami ngèstrèni
sagunging para dipatya
ing karsanira sang katong
gantya wau kawuwusa
Rahadèn Surapatya
ingkang maksih dèn bêburu
ing ênu datan winarna

ing Pasuruan wus prapti
sagunging para dipatya
kang bêbujung bali kabèh
ya ta Radèn Surapatya
kang anèng Pasuruan
wus têtêp dènira lungguh
tan ana pinalang driya

suyud nagri kanan kering
ing Bangil lan Prabalingga
ing Pajarakan wus dene
miwah Japan Wirasaba
ing Daham myang Sarêngat
ing Ngantang Winongan suyud
seba marang Pasuruan

lèr wetaning ardi Wilis
ingobongan binahakan
apan wus dadi barise
ya ta sagung pra dipatya
môncanagara prapta
ing Kartasura wus katur
mring sang nata solahira

trustha tyasira narpati
ya ta ingkang kawuwusa
apan wus katur solahe
Kumêndur Sêlut Driyansah
kang anèng ing Japara
yèn Kapitan Êtak lampus
tumpês sakumpêninira

ayuda lan Surapati
nèng alun-alun dènnya prang
sêmana mênggak galihe
Kumêndur Sêlut Driyansah
sampun akarya surat
kang dinuta layar sampun
maring nagri Batawiah

mangkana ingkang winarni
Radèn Arya Sindurêja
pan sampun mêsat dutane
marang nagri ing Japara
saandikaning nata
kinèn prasamya angsung wruh
yèn Êtak tiwas ing yuda

miwah wadyaning narpati
akathah ingkang kabranan
myang mantri punggawa kabèh
kang duta praptèng Japara
katur kawitanira
maring ing Kumêndur Sêlut
Driyansah gya pinariksa

miyarsa têmbunging tulis
kumêndur èmênging nala
nanging tansah gebag-gèbèg
kang duta nulya tinulak
datan mawi wangsulan
samana ingkang cinatur
pan nagara ing Japara

wong Jawa lan wong Kumpêni
tan wontên saba-sinaba
butarêpan sadinane
wau duta ing Sindurjan
wus prapta Kartasura
katur marang sang aprabu
yèn Kumpêni sangêt mênggak

mangkana sri narapati
animbali pra dipatya
myang kang rayikatigane
sapraptanira ing pura
wus munggwèng ngabyantara
sang nata ngandika arum
hèh yayi mas adipatya

paran karsanira yayi
dene si kumêndur êsak
iku yayi karsaningong
yèn ana kang dadi marga
bêcik yayi mas pisan
ilangna sêsukêr ingsun
Pangeran Pugêr tur sêmbah

yèn kenging amba ngaturi
sampun ngantosa punika
têmah ru-ara jagade
yèn cidraa ing wacana
lungsur ingkang darajad
yèn karsa paduka nuhun
asangêt atur kawula

nadyan ta punika kapir
tan kêna dèn cidranana
pan kapir rowang dununge
dene sampun kalampahan
têtulung ing paduka
de yèn wontên marginipun
sok sampun saking paduka

yèn wontêna margi malih
kadya kang sampun kalakyan
sakarsa paduka katong
dadya kang raka ngandika
yèn mangkono yayi mas
anaria punggawa gung
sapa kang sanggup ngêjuma

marang êsaking Kumpêni
pan agung ganjaran ingwang
payo pikirên dèn age
kang rayi tur sêmbah mêdal
miwah sagung dipatya
ing srimanganti wus rawuh
tan winarna solahira

sagung ingkang pra dipati
pasisir môncanagara
kang tinari sami mopo
wontên abdining narendra
lungguh mantri kaparak
Jiwaraga namanipun
punika kang nanggupana

katur ing jêng sri bupati
ingidèn gya lumaksana
amundhi sêrating katong
myang kêkintun warna-warna
datan kawarnèng marga
ing Japara sampun rawuh
Ki Ngabèi Jiwaraga

lajêng tumamèng jro loji

 pêpikulan munggwèng ngarsa
nging kandhêg nèng jawi andhèr
kagyat Kumpêni umiyat
ya ta Ki Jiwaraga
pinapag marang Kumêndur
Sêlut Driyansah saksana

Ki Jiwaraga lingnya ris
tuwan manira dinuta
matêdhakakên sêrate
Jêng Gusti Sri Naranata
Prabu ing Kartasura
lawan punika kêkintun
inggih kuda sakêmbaran

lawan uwos pitung dhacin
lêmbu sèkêt lan marica
kumêndur gupuh anthuke
pan sarwi ambuka surat
pan sampun tinupiksa
wusnya kadriya kang têmbung
Kumêndur Sêlut Driyansah

dêngèngèk wacana aris
hèh ta Kyai Jiwaraga
apuranira sang katong
dene anggêga pawarta
binandhung lalawora
kula botên angrêmpêlu
ciptaa sak mring sang nata

pan kacatur tigang ratri
Jiwaraga nèng Japara
langkung panyuba-nyubane
Kumêndur Sêlut Driyansah
sampun akarya surat
sul-angsul konjuk sang prabu
sarya ngaturi rêruba

baludru renda myang gênis
kêstop pan sampun tinampan
Ki Jiwaraga nulya ge
mêsat saking ing Japara
datan kawarnèng marga
ing Kartasura prapta wus
katur marang sri narendra

Jiwaraga antuk kardi
pustaka konjuk sang nata
myang sadaya tur-ature
kang sêrat sampun kadriya
Ki Jiwaraga nulya
ginanjar mring sang aprabu
langkung suka sri narendra

apan kinarya bupati
pinatêdhan ing Japara
kinarya pramugarine
Kumpêni kang nèng Japara
sira Ki Jiwaraga
sinungan nama tumênggung
Ki Tumênggung Martapura

wus kinèn budhal tumuli
marang nagari Japara
datan kawarna solahe
Ki Tumênggung Martapura
apan sampun siyaga
lan saanak rabinipun
wus budhal marang Japara

ing marga datan winarni
cinêndhak praptèng Japara
kumêndur langkung sukane
marang Kyai Jiwaraga
jinunjung lungguhira
pan tinuduh karyanipun
Kumpêni pramugarinya

Tumênggung Martapurèki
wus têtêp dènira lênggah
anèng nagri Japarane
samana pan sampun lama
nagari ing Japara
bicarèng Kumpêni tutut
sawusira ing antara

ya ta wontên wong Kumpêni
ngambil ayame wong Jawa
kadarbe ayam tan awèh
saksana akêkêrêngan
Walônda ginêbugan
cinêkêl binônda sabuk
lajêng kinarya dolanan

mukane dèn lêlerongi
ing angus lan gêtah jarak
kunir ênjêt bacingahe
saparan dadya gêguywan
ya ta katur sêmana
dhumatêng Kumêndur Sêlut
Japara langkung runtiknya

kalangkung sakiting galih
mring Tumênggung Martapura
wus karya surat duta ge
mêsat saking ing Japara
marang ing Kartasura
datan kawarna ing ênu
wus prapta ing Kartasura

wus panggih lawan ki patih
Radèn Arya Sindurêja
pan sampun katur surate
sira Radèn Sindurêja
lajêng tumamèng pura
sampun katur mring sang prabu
yèn sêrat saking Japara

gya tinupiksèng narpati
têmbunging kanang supatra
anuhun sih sang akatong
Kumêndur Sêlut Japara
pêjahe Martapura
dosane apurun-purun
mring Kumpêni siya-siya

langkung duka sri bupati
nimbali sagung dipatya
myang kang rayi katigane
sapraptanirèng ngajêngan
ngandika sri narendra
yayi dèn kaparèng ngayun
payo sagunging punggawa

kang rayi majêng wotsari
myang sagung para dipatya
sri bupati ngandika lon
hèh yayi sira wêruha
layange Si Walônda
alane kalangkung-langkung
apawong sanak lan ingwang

dene ta awani-wani
anjaluk punggawaningwang
Si Martapura dosane
ingaranan siya-siya
iya marang Walônda
Kumpêni cinêkêl iku
apan kinarya kasukan

mêngko karêping Kumpêni
alane Si Martapura
kudu jinaluk maringong
dene yayi karsaningwang
iya Si Sindurêja
lawan Natakusumèku
Mangunonêng Suranata

Binarong sun duta sami
kalima marang Japara
anadene ing lakune
anaria Martapura
bab jinaluk Walônda
yèn dhèwèke wani ngamuk
kabèh iku nulungana

kang rayi matur wotsari
inggih sakarsa paduka
lamun amriha margane
sang nata asru ngandika
Arya Sindurja padha
gabahên bocahirèku
myang paman Natakusuma

miliha wong bêcik-bêcik
pan nora kudu akathah
kang yogya prawira tanggon
miwah sira Suranata
padha anggêgabaha
Si Mangunonêng sirèku
Binarong padha dèn yitna

kalih sarêng atur bêkti
sang nata malih ngandika
hèh Sindurêja dèn age
nulya angsul-angsulana
duta saking Japara
munia ing sasi besuk
patine Si Martapura

sira kang sun kon nindaki
matèni Si Martapura
amêpak punggawaningong
lawan kabèh kanthinira
munia jroning layang
Arya Sindurja wotsantun
wus mêdal saking jro pura

sapraptanira ing jawi
pan sampun akarya surat
wus sinungkên duta age
gya mêsat duta Japara
datan kawarnèng marga
ing Japara sampun rawuh
lan kumêndur sampun panggya

wus sinung sêrat narpati
mring kumêndur tinupiksa
kalangkung suka galihe
Kumêndur Sêlut Japara
ngundhangi para wadya
dèn samakta saha suguh
yèn prapta dutaning nata

sampat mangkana winarni
sampun dhatêng ing antara
tumanggap gantya sasine
Radèn Arya Sindurêja
apan sampun sanega
miwah kang punggawa catur
sadaya sami sawega

asaos ing pôncaniti
tan adangu ingandikan
lajêng tumamèng kadhaton
wus praptèng ngabyantarendra
bêkta punggawa lima
atampi pitungkas sampun
kalima sami tur sêmbah

sarêng dènira umijil
sapraptanira ing jaba
lajêng budhal sawadyane
gêgamane warna-warna
ing marga tan winarna
gancanging lampah wus rawuh
nênggih nagari Japara

Tumênggung Martapurèki
sampun caos pasanggrahan
munggwèng ing alun-alune
kumêndur sampun miyarsa
yèn dutèng nata prapta
dadya Kumpêni amêthuk
samana sampun apanggya

kalawan rahadèn patih
wusnya tundhuk têtabean
anulya lajêng lampahe
ing alun-alun wus prapta
wadya Kumpêni urmat
sanjata lir gunung rubuh
tambur gumuruh swaranya

lajêng umanjing jro loji
Radèn Arya Sindurêja
myang punggawa sakancane
Kumêndur Sêlut Japara
langkung anyuba-nyuba
Radèn Sindurêja muwus
manira tuwan dinuta

dening gusti sri bupati
prakawis pun Martapura
inggih kasraha pêjahe
nanging karsane sang nata
nadyan silih pêjaha
wontêna ngarsanirèku
ing benjing manira bêkta

yèn sampun prapta ing loji
pun Tumênggung Martapura
andika sêndhal dhuwunge
poma andika samêkta
manira gih wiweka
manawi niwasi kewuh
pun Martapura digdaya

marma sami ngati-ati
sagung prajurit manira
sira bêktaa maring jro
rumêksaa pakênira
kumêndur langkung suka
sru nuhun atur sêsuguh
pracayane sri narendra

angling Radèn Sindurja ris
tuwan lilah pakênira
manira arsa amondhok
angantosakên kang wadya
ya ta kumêndur sigra
angatêrakên ring pintu
wus praptèng têpas wangunan

miwah sagunging bupati
sadaya wus masanggrahan
datan antara praptane
suguhe Ki Martapura
anggili jêjodhangan
ing ari datan winuwus
arka wus nitih ancala

ing wau ingkang winarni
Ki Tumênggung Martapura
ingandikan mring pondhoke
agunêm lawan ki patya
miwah catur punggawa
Radèn Arya Sindurjèku
ngandika mring Martapura

hèh Martapura sirèki
jinaluk marang Walônda
timbalan dalêm maringong
miwah mring catur punggawa
yèn sira wani nglawan
ingsun kinèn milu ngamuk
kalawan sakancaningwang

Pangran Natakusuma ris
inggih adhi Martapura
yèn besuk prapta loji jro
yèn pakênira cinandhak
kabèh kakang rinira
nora tega kabèh ngamuk
yèn sira wani anglawan

barêng lêbur barêng mati
bupati kalawan sira
Martapura sru ature
yèn makatên kang timbalan
inggih purun kawula
wuwuha Kumpêni sèwu
kawula datan suminggah

amêngsah lawan pun kapir
pundi ênggènnya kapanggya
ngrangsanga balowartine
pan inggih purun kawula
anêdya sabilolah
alah silih raganingsun
mati bubukên kewala

angur ngamuka Kumpêni
yèn matyantuk marga mulya
sarya anampèl wêntise
suka punggawa kalima
miyarsa sanggupira
Ki Martapura ambrubul
ing dalu datan winarna

ya ta kawuwusa enjing
punggawa samya sanega
Radèn Sindurja wadyane
satus ingkang pêpilihan
kang badhe sarêng pêjah
kang arsa binêkta ngamuk
dene wadya kathah-kathah

badhe munggwèng jawi loji
Pangeran Natakusuma
salawe pêpilihane
kang badhe sabaya pêjah
Tumênggung Suranata
sawidak santananipun
kang samya tumut palastra

Ki Mangunonêng amilih
wong ing Pathi kawan dasa
kang yogya barêng lêbure
Ki Binarong pilihannya
antuk wong salawe prah
kang badhe tumut malêbu
ing loji sabaya pêjah

Tumênggung Martapurèki
amilih wong kawan dasa
wadya Japara nom-anom
kang samya dinulangmangap
badhe nglabuhi pêjah
Radèn Arya Sindurjèku
sampun angrasuk busana

dhuwung sakawan cinangking
kalima cundrik punika
kang minôngka cêcothène
Pangeran Natakusuma
mangking dhuwung têtiga
Kyai Gupita ing ngayun
cinothe munggwèng adhakan

Tumênggung Suranatèki
sakawan curiganira
Ki Kêbyuk munggwèng cêcothèn
Ki Mangunonêng nyuriga
dhuwunge kang wasiyat
Tumênggung Binarong sampun
amangking dhuwung pusaka

Pangran Natakusuma ngling
hèh sanak-sanak manira
poma ywa kongsi têlangke
anêdha bubuh-bubuhan
pangagêng nijènana
kapitan myang litnanipun
aja kongsi adhi lurah

tumut tumandang ngawaki
iku wakiling narendra
dene kumêndure ingong
ingkang aduwe bubuhan
ywa liyan kang nyuduka
wus dadya pacanganipun
kêris ingsun si gupita

mèsêm rahadèn apatih
pangeran nuhun kawula
dene gêng sih pamarmane
nanging ta badan kawula
ênggih môngsa kantuna
lawan sampeyan angamuk
sarênga sabaya pêjah

ya ta kang para dipati
samya ngaturkên prasêtya
ajanji sarêng lêbure
wau sampun asiyaga
wadya kang pêpilihan
samya sikêp pêdhang suduk
wênèh tumbak cêcebolan

umangkat rahadèn patih
kalawan catur punggawa
wadya prayitnèng kewuhe
Ki Tumênggung Martapura
apan kinèn ngantuna
mangkya radèn patih rawuh
ngloji lir paksi sarkara

sukèng driya kumênar nampèni
jawat asta lan para cundaka
kawistara sukèng tyase
satata lênggah sampun
ngiras pantês anganti-anti
Martapura wus lama
datan wontên muncul
marma dyan Patih Sindurja
nuduh marang Tumênggung Suranata glis
nimbali Martapura

sampun mêsat marga tan winarni
praptèng dalême Ki Martapura
kamantyan ngungun galihe
dene sakèhing pintu-
pintu samya dipun kancingi
Suranata bramantya
asru nguwuh-uwuh
pagene atutup lawang
nêdha enggal wêngakna kularsa panggih
lawang nulya binuka

Martapura api-api gêring
angêlugur kêkêmul rinômpa
ing anak miwah rabine
Suranata sru muwus
lah pagene andika adhi
tan nusul kalemahan
Martapura muwus
sarwi andhrodhog wèl-welan
alim dika kawula sawêg panastis
nyuwun mugi pamitna

Ki Tumênggung Suranata bêngis
adhuh bok aja kakehan ujar
asaru dèn rungokake
sun arani wong buruh
sira iku dadi priyayi
atimu kêlab-kêlab
sanggupe kumruwuk
praptaning môngsa ubêngan
nora patut lir dudu trahing wong bêcik
lah mangkat apa ora

gawe repote ki lurah patih
lamun wangkot mêngko ingsun têndhang
tinuwêk kapisan bae
Martapura lwih takut
dhêrakalan cêkekal tangi
dandan lawan wèl-welan
ambêkane ngangsur
saksana sarêng umangkat
Martapura kalawan punggawa kalih
myang wadya pêpilihan

tan adangu lampahira prapti
Ki Tumênggung Suranata lawan
ngirit Ki Martapurane
kalihnya sarêng mangsuk
wusnya tabe lunggwèng ing kursi
Pangran Natakusuma
asru dènnya muwus
baya adhi Martapura
lagya ewuh bêburuh amikul pitik
suwe nora na prapta

wontên lutnan andêlirèng jurit
wus winangsit kinèn nglarihana
marang Ki Martapura ge
dyan anglarihi gupuh
Martapura dènnya nanggapi
gumêtêr astanira
lutnan mingsêr sampun
ingkang kiwa nyêkêl talam
kanan nyandhak kêrise Martapura glis
sinêndhal sing lêmpèngnya

kêna siji kasêlak nginggati
samya ngadêg sagunging punggawa
myang Kumpêni ngadêg kabèh
Martapura lumayu
têbah jaja rahadèn patih
Pangran Natakusuma
ngusap jajanipun
Ki Tumênggung Suranata
Mangunonêng Binarong kinèn nututi
Martapura kacandhak

kapêgatan dening wadya Jawi
Martapura sampun sinudukan
ajur mumur kuwandane
Suranata sru muwus
sêsuwèkên pakakna anjing
sigra kang wadya Dêmak
anyênyêmpal sampun
ing jisime Martapura
Suranata kinèn sira jêjarahi
mring wismèng Martapuran

sarayate wus dèn rêrayahi
rajabrana cinacahkên samya
ananggênah ing wadyane
Ki Suranata wangsul
sakancane marang ing loji
kumêndur kang winarna
langkung sukanipun
muwus mring Radèn Sindurja
latah-latah kumêndur dènira angling
radyan nyana kawula

Martapura ambôndakalani
botên andimpe yèn janma rucah
atêbih lan piangkuhe
tur ta radèn puniku
ngati-ati bêkta prajurit
ngandika radyan patya
sarya sru gumuyu
panyana kawula wangkal
kala dhingin duk maksih alungguh mantri
wontên ing Kartasura

Jiwaraga dahat nglêlanangi
kumêndur saya alatah-latah
yèn makatên tuwan radèn
nyolong pêthèk puniku
pan kasaru wau duk prapti
Tumênggung Suranata
lan sakancanipun
katur Radèn Sindurêja
yèn isining wisma sampun dèn jarahi
nak rabi binoyongan

katur sêrat kêkitir donyèki
nanging maksih rinêksèng pandhapa
miwah saanak rabine
rinêksa ing wadya gung
para Dêmang Grobogan Pathi
Rahadèn Sindurêja
mojar mring kumêndur
hèh sudara jêngandika
manawi ta wontên kang dipun karsani
tilare Martapura

ingkang warni busana myang bini
sira kumêndur ngrêrêpa mojar
ingkang botên-botên radèn
pan kagunganing ratu
yèn nuhuna kawula ajrih
Kumpêni wus kalintang
trima kasihipun
dhatêng gusti sri narendra
pan kawula dèrèng sagêd amangsuli
sagunging kabêcikan

radèn patih angandika aris
dhawuhakên andikaning nata
hèh sudara lan malihe
timbalane sang prabu
aprakara Si Surapati
mangkya nèng Pasuruan
madêg barisipun
bêbahak môncanagara
sri narendra amundhut wadya Kumpêni
amukul Surapatya

ingkang badhe tinuduh ing kardi
kang minôngka senapatyèng yuda
Adipati Madurane
lawan ing Surèngkewuh
ngirid sagung wadya pasisir
wulan ngajêng punika
nênggih angkatipun
yèn wis dadya kang pirêmbag
pakênira ing benjang kintuna tulis
pasthine ing ubaya

kumêndur alon dènnya nauri
yèn makatên rahadèn kawula
arsa kengkenan samangke
tur uning mring gurnadur
yèn karsane sri narapati
mundhut bantu Walônda
kinarya amukul
marang nagri Pasuruan
Radyan Arya Sindurja jumurung kapti
wus bubar masanggrahan

tan winarna solahirèng nguni
Radyan Arya Sindurêja lawan
catur punggawa lamine
nèng Japara nêm dalu
duk samana sampun apamit
bubar mring Kartasura
saha wadyanipun
kumêndur tur-aturira
mring sang nata sagunging kang pèni-pèni
kabêkta mring rahadyan

tan kawarna solahirèng margi
sira Radyan Arya Sindurêja
myang punggawa sakancane
praptèng Kartasuresuk
pan wus katur mring sri bupati
kalima ingandikan
tumamèng kadhatun
sapraptanirèng ngajêngan
tur pranata sira rahadèn apatih
miwah catur punggawa

katur sadaya marang narpati
lampahira duk anèng Japara
Martapura sasolahe
gumujêng sarya ngungun
angandika sri narapati
mring Rahadèn Sindurja
anak putunipun
Martapura biratana
ingsun datan arsa angakua dasih
bèbète Jiwaraga

ya ta radèn patih awotsari
ngaturakên sagunging bicara
myang kumêndur tur-ature
wus katur sang aprabu
radyan patihtur sêmbah mijil
saking jroning kadhatyan
myang punggawa catur
nêngna ingkang kawuwusa
Panêmbahan Kajoran kang anèng wukir
kidul mangkya abôngga

duk bêdhahe nagari Kadhiri
pisahira lawan Trunajaya
panêmbahan mangilène
wong bang wetan kèh tumut
padhusunan môncanagari
mantuk marang Kajoran
mangkana winuwus
wau sira panêmbahan
amiyarsa saking nagari Matawis
duk prangirèng ngalaga

maksih umadêg anèng Matawis
ing Kajoran ginitik ing yuda
panêmbahan sakawone
ngungsi mring Wukirkidul
satêpine ing jalanidhi
dening kasrakatira
nèng guwa manêkung
sawusira lama-lama
panêmbahan ing mangkya umadêg baris
kêkuwu nèng Malabang

wong Gunungkidul samya ginait
wus sumuyud marang panêmbahan
sampun andadi barise
nèng Malabang kêkuwu
cucuking prang sampun ngudhuni
abaris ing Kalasan
samya ngirub-irub
kanan kering ing Kalasan
pan sadaya ing Pogok dipun gêcêki
suyud sakèh wong desa

sampun katur mring sang nata aglis
langkung duka gya kinèn mukula
ingkang tinuduh ing gawe
Dipatya Surèngkewuh
Ki Tumênggung Jangrana aglis
bubar saking nagara
saha wadya umung
gumrah wadya Surapringga
tigang èwu prajurit angati-ati
datan kawarnèng marga

ing Karangasêm Kalasan prapti
duk samana campuhing ayuda
wong Gunungkidul tandange
binendrong bêdhil sumyur
dèn byuk tulup kalawan lêmbing
datan wontên kang tahan
pan kathah kang lampus
gusis lumayu sar-saran
sakarine kang pêjah lumaywèng wukir
katur mring panêmbahan

yèn sampun kawon cucuking jurit
dening Ki Jangrana Surabaya
wong ardi wus kathah longe
panêmbahan winuwus
duk samana lagya siniwi
marang kang para lurah
lurah Wukirkidul
atarap munggwèng ngayunan
panêmbahan samana apasanggiri
pratignya ing ayuda

panêmbahan angandika aris
anak putu padha timbalana
sun karya pasanggirine
asor ungguling pupuh
nulya kinèn nyambêlèh aglis
kang sata kinèn mangga
wus matêng pinundhut
pinêcêl wus dèn sêsêmpal
panêmbahan wau angandika aris
yèn sata mêngko gêsang

pasthi ana ungguling ajurit
dyan ginêtak pêcêl munggwèng panjang
pêcêl mulya saba manèh
sata mibêr kaluruk
panêmbahan ngandika malih
lah iku pan pratôndha
mênang yudanipun
kabèh anak putuningwang
yèn ayuda anêmpuha aja wingwrin
myat lungiting warastra

dene sira yèn palastrèng jurit
ingsun gêtak ya mangkono uga
mati bisa urip manèh
mungsuh kalamun lampus
pasthi tulus mati sayêkti
aja awalang-driya
kabèh wadyaningsun
tuwin anak putuningwang
mênèk kêna ing gêgaman aja miris
nolèha nuli waras

prawiranya samya sukèng galih
lan maninge besuk yèn ayuda
padha aloka mêngkene
payo pêpêthut larut
pasthi mungsuhira sru wingwrin
andulumarang sira
katon dhas sapuluh
mungsuh kawon kapalajar
iya payo sêdhênge umagut jurit
wadya samya tur sêmbah

wontên ingkang kinarya têtindhih
kêkasihe Ki Rôngga Dhadhapan
pan sinêbul bun-bunane
sinung turôngga sampun
pun Pamulang wastaning wajik
sarwi kinèn wêwuda
nèng luhur kudèku
sawusnya siyaga budhal
gêdhe tyase kasuranya gêgirisi
gumuruh surak-surak

tan kawarna ing marga wus prapti
wadya Gunung bumi Pamasaran
wuwusên wau barise
Dipati Surèngkewuh
myarsa bantu kang mungsuh prapti
wadya ing Surabaya
sudhiya amêthuk
kang ayun-ayunan yuda
ing Kalesan arame campuhing jurit
wong Kidul ngamuk rampak

Rôngga Dhadhapan ingkang nindhihi
nitih kuda pan sarwi awuda
wong Kidul mangkya surake
payo pêpêthut larut
wadya Surabaya bêdhili
nanging tan ana munya
kêkês manahipun
sira Ki Rôngga Dhadhapan
maring ngarsa sêsumbar lir durga ngêrik
mawur wong Surabaya

prajuritnya nir kasurannèki
wadya Gunung anglir singa lodra
galak mulat ing mangsane
akathah ingkang lampus
wadyèng Surapringga dèn ungsir
angilèn lorotira
amenggok mring Wanglu
ingungsir malih lumaywa
pan mangalèr ing Cèpèr atata baris
wadya ing Surapringga

anata baris undhang wong cilik
Pangran ing Wôngga ingkang kinarya
wong desa gêgunungane
lawan wontên bêbantu
saking Kartasura kang prapti
sèwu wadyèng Madura
pan sampun akumpul
wong Gunungkidul samana
anèng Wanglu gènira apacak baris
nungkul ingkang kèdêkan

Kya Tumênggung Jangrana winarni
apan arsa umagut ing yuda
wus sadhiya prajurite
bubar kang wadya umung
baris Wanglu arsa ginitik
datan winarnèng solah-
irèng marga rawuh
ing Wanglu campuh kang yuda
ramening prang adhadhal wong Surawèsthi
kanan kering arahan

kang wadyèng Sampang ngamuk mangungkih
sanjatanya sadaya amunya
wong Kidul pêngkuh yudane
samyalok pêthut larut
saha ngamuk nusup kukusing
sanjata wadyèng Sura-
baya wuri ambyuk
miwah kang wadyèng Madura
pan anglikung inginêban saking wuri
wadyèng Gunung kèh pêjah

wus kalindhih lumayu angisis
sira Rôngga Dhadhapan kesisan
binendrong ing sanjata kèh
ngurugan pasêr busur
Ki Dhadhapan nanging tan kêni
nèng luhur kuda nginthar
wong Surabaya nglud
sakarine ingkang pêjah
wadyèng Gunung prasamya angungsi malih
akêmbul nèng Malabang

sira Rôngga Dhadhapan wus prapti
ing ngarsane Panêmbahan Rama
anungkêmi ing padane
atur sasolahipun
panêmbahan asru dènnya ngling
lah babo wadyaningwang
ywa sungkawèng kalbu
maksih kèh upayaningwang
angumpula mêngko ingsun pasanggiri
asor ungguling yuda

sira padha janjia pribadi
mêngko marang pasanggiriningwang
panêmbahan mundhut lele
sajodho prapta sampun
wadya samya kinèn janjèni
mangkana wuwusira
hèh lele sirèku
lamun tulus gusti mênang
sira padha bisaa mènèk kêrambil
nungsunga maring papah

punang lele sru ginêtak aglis
dening panêmbahan lele mêsat
mènèk kêlapa angrèkèl
sapraptanirèng luhur
panêmbahan ngandika malih
lah payo tilikana
kang ingatag gupuh
atur sêmbah mènèk nulya
praptèng papah lele sajodho kapanggih
amuntêl anèng tapas

kang amènèk mudhun praptèng siti
katur lele muntêl anèng tapas
para wadya enggar kabèh
gantya ingkang winuwus
Kya Tumênggung Jangrana prapti
ingkang manglud ing mêngsah
saha balanipun
wong Gunung gègèr sadaya
kanan kering Malambang kang dèn barisi
warnanên panêmbahan

têtêp anèng Malambang bêbiting
wong Gunung samya ngungsi Malambang
muwêr sajroning bitinge
panêmbahan kawuwus
apan lagya siniwèng dasih
sira Rôngga Dhadhapan
nêmbah sarwi matur
gusti mêngsah ingkang prapta
ingkang ngêpang pabarisan lèr puniki
pun Tumênggung Jangrana

kang tinuduh wetan ambarisi
dening Jangrana wadyèng Madura
mantri catur têtindhihe
lan wadyèng Surèngkewuh
tigang atus ingkang atunggil
kilèn tiyang Arahan
têtindhihe laku
inggih wadyèng Surapringga
tigang atus lawan rakanta ing Wangsi
jêjênêng munggèng wuntat

panêmbahan angandika
hèh Dhadhapan sira maguta jurit
ênya iki pêcut ingsun
anggonên ing ayuda
arêpêna ing mungsuh dènira mêcut
pasthi mungsuhira rumab
kêkês dulwèng sira wingwrin

iya sun môngsa tegaa
ing ayuda ingsun arsa udani
bok anaa ingkang lampus
ingsun arsa anggêtak
pasthi nulya urip maning wadyaningsun
kang wadya sami anêmbah
kawan atus winatawis

saksana kang wadya budhal
sira Rôngga Dhadhapan kang nindhihi
pan sarwi amundhi pêcut
munggèng wurining wadya
Ki Tumênggung Jangrana nêdya tinêmpuh
gumrêgut tandanging bala
ya ta wadya Surawèsthi

umiyat kang mungsuh mêdal
saking biting sudhiya ing ajurit
Ki Tumênggung Jangrana wus
angrasuk prajuritan
atêngara suraking wadya gumuruh
kirab wadya Surabaya
wus ayun-ayunan jurit

wadya Gunung nêmpuh rampak
Ki Dhadhapan nêmpuh saking ing wuri
wong Surabaya tumanduk
samya têmpuh ing yuda
wadyèng Arga samya alon pêthut larut
kêkês wadya Surabaya
sanjata tan ana muni

wau Panêmbahan Rama
pan amomong munggèng wurining baris
arya kêkalih tut pungkur
saha kêkutug mênyan
prapta angin silir-silir sarta lesus
ing payudan alimêngan
kêkês wadya Surawèsthi

wadya Madura miyarsa
wus sanega saking wetan ngêbyuki
nanging samya kêkêsipun
tuwin wadya Arahan
saking kilèn sarêng dènira anêmpuh
gumrah swaraning kang yuda
prapta udan awor angin

kang wadya samya arumab
Ki Dhadhapan anêmpuh saking kering
wong Surabaya kèh lampus
miwah wadya Madura
wong Ngarahan samana samya binuru
wadya Ngarga yudanira
lir andaka tawan kanin

kasaput dalu samana
kang ayuda prasamya mundur aris
amakuwon kalihipun
ing dalu kawarnaa
Panêmbahan Rama siniwèng wadya gung
munggèng sanggar pamêlêngan
Rôngga Dhadhapan nèng ngarsi

panêmbahan angandika
hèh Dhadhapan benjing yèn sira jurit
kaya nora kongsi nêmpuh
marang sariranira
tuwin marang wadyanira kabèh iku
kaya uwis dening gêlar
gêlar ingsun benjing-enjing

alang-alang sun gêtaka
iku dadya manusa milu jurit
akèh kadulu ing mungsuh
mungsuh giris umiyat
ingkang wadya sadaya enggar wotsantun
kunêng gantya kawuwusa
Ki Tumênggung Surawèsthi

ing dalu apagunêman
kang tanaya sadaya munggèng ngarsi
miwah para mantrinipun
tuwin mantri Madura
myang Ngarahan Ngawôngga pan sampun rawuh
Kêkonang lan ing Pacalan
Têmbayan kang dèrèng prapti

sira Tumênggung Jangrana
angandika hèh sanak-sanak mami
paran iki wêkasipun
yèn manggung mangkenea
kaya nora sampurna ing sapta tèngsu
yèn mêngkono karêp ingwang
ing ayuda sun awaki

aja anganggo pangawat
sarupane nunggala lawan mami
Pangeran ing Ngawônggèku
Pacalan lan Kêkonang
ing Têmbayat anaa ing wuriningsun
sampun kêdah magut yuda
ingong dhewe kang ngawaki

umatur Pangran Ngawôngga
pan pun adhi Têmbayat dèrèng prapti
pun adhi mindêl puniku
têdah ngawaki dhawak
sawarnine inggih sanak-sanakipun
tinêkakakên kawula
nanging maksih kula iring

kados sontên benjang-enjang
dhatêngipun lawan botên pun adhi
Tumênggung Jangrana muwus
nadyan botên dhatênga
pan sapala yèn ngantosana puniku
jêr puniku wus akathah
sêntananya kang wus prapti

pan kawula benjang-enjang
arsa magut yuda angruruh biting
wong Gunung êndhase sèwu
môngsa ingsun mirisa
dika pangran dèn pênêd muji ing pungkur
dèn kathah sêsuhun dika
ing kêkêse wadya mami

yèn ta maksih katingalan
nadyan silih matia bisa urip
sok sampuna bisa mabur
datan kêna tinumbak
yèn ta maksih nèng dharat wuwuha sèwu
môngsa ingsun ginggangana
maksih uga tarung kêris

wong ingsun ing Surabaya
para mantri miwah pra kadang mami
ing ayuda sesuk-esuk
aja doh lawan ingwang
pilihana wadya têka patang atus
sayogya barêng antaka
lan wong ingsun talangpati

ing ratri datan winarna
wusnya enjang sudhiya kang prajurit
miwah ing Ngarga pan sampun
siyaga magut yuda
mêdal saking pambitingan wadya umung
têtunggul Rôngga Dhadhapan
senapatining ajurit

panêmbahan anèng wuntat
pan amomor lan panakawan kalih
Ki Tumênggung Jangrana wus
bubar sing pamondhokan
saha wadya swaranira sru gumuruh
pan sampun ayun-ayunan
sarêng nêmpuh ing ajurit

sira Tumênggung Jangrana
munggèng ngarsa dharat ngawaki jurit
Pangeran Ngawôngga pungkur
Kêkonang lan Pacalan
samya muji donga swaranya gumuruh
wau Tumênggung Jangrana
ngabani wadya sinêlir

wadyèng Surabaya mangsah
wong Madura ngamuk sami mangungkih
wong Arga nadhahi pêngkuh
sira Rôngga Dhadhapan
munggèng ngarsa mobat-mabit pamukipun
arame gènira yuda
sirna kêkêsing ajurit

wadyèng Argatandangira
tan awingwrin miyat warastra lungit
lir singa lodra dinulu
gurune munggèng wuntat
Panêmbahan Rama sarwi akêkutug
pan sampun karsaning Suksma
pangabaran tanpa dadi

sanjata wus samya munya
wadyèng Surapringga ambyuk bêdhili
ingudanan pasêr busur
wadyèng Gunung kèh pêjah
maksih panggah wadyèng Madura gumulung
pira kadare wong Arga
ingurugan ing pêpati

panêmbahan dulwèng wadya
anggêlasah kadya babadan pacing
ginêtak-gêtak tan bangun
ambêdhol alang-alang
dyan sinêbar tan wontên kadadyanipun
apan maksih alang-alang
Ki Dhadhapan angêmasi

dèn byuki ing ganjur watang
Ki Dhadhapan kuwandanya wor siti
panêmbahan awas dulu
gya manjing pambitingan
amung kantun wadyastha ingkang tut pungkur
wus atangkêp korinira
panêmbahan nulya nêpi

kang kari wus jinaganan
awurahan pra wadya ing jro biting
prajurit Surabaya nglud
ing biting wus kinêpang
binêdhilan wadya jro gègèr gumuruh
kang wadya tumpês ing rana
somahe sadaya nunggil

jro biting kang tangis umyang
panêmbahan wau ingkang winarni
amêgêng napas amêsu
anikêl pôncadriya
tan antawis pangraose kang andulu
panêmbahan mulya jaka
nulya na kadulu malih

sarare pangon gêngira
tan antara katingal sabêbayi
nulya musna tan kadulu
sagunge kang angêpang
wadya Surabaya sadaya samyantuk
mangungkih mangrurah jagang
bètèng sampun dèn unggahi

puyêngan jroning bitingan
tinumpêsan wong lanang ingkang kari
myang rare alit kang kantun
yèn lanang pinêjahan
wong wadone sadaya wus kinèn ngumpul
binoyong binêkta mêdal
pakuwone gya binêsmi

brastha wus pakuwonira
sinêngkalan duk bêdhahe ing Wukir
trus sirna obahing ratu
wau ta kawarnaa
dyan Tumênggung Jangrana pan arsa kondur
sagunge kang bêboyongan
wus kinèn bêkta kariyin

Tumênggung Jangrana bubar
saking Arga kang kinèn angantuni
Pangeran ing Ngawônggèku
Pacalan ing Kêkonang
tinagênah maksih atugur nèng ngriku
ujêr panêmbahan musna
mênawa umadêg malih

ing ênu datan winarna
lampahira Ki Jangrana wus prapti
nagara Kartasuresuk
wus katur sri narendra
sasolahe wau ta jêng sang aprabu
miyarsa trustha ing driya
boyongan binêktèng puri

sira Tumênggung Jangrana
wus ginanjar arta busana adi
ya ta wau sang aprabu
kang rayi tinimbalan
sigra Pangran Adipati Pugêr sampun
sumiwi ngarsaning raka
ngandika sri narapati

yayi mas paran kang karsa
aprakara lakune si dipati
wus janji lan si kumêndur
prakarèng Pasuruan
lamun ingsun mundhut bala Walandèku
amukul ing Pasuruan
lan dèn pêrcayakkên malih

kang sun tuduh ing ayuda
punggawèngsun Madura Surawèsthi
ngirid pasisir sadarum
kang rayi atur sêmbah
yèn suwawi ing karsa wau sang prabu
lêhêng nuntên linampahan
inggih pun dipati kalih

gampil wuri panggihana
inggih lawan pun Kumpêni ing benjing
wontên ingparan pukulun
sadaya umangkata
pun Kumpêni pasthine mêdal ing laut
sri naradipa ngandika
iku karsaningsun yayi

mêksih kaya dhingin uga
uwong roro iku sun karya sandi
duk Jêpara durung Ontung
alane kang sun karya
Jiwaraga wijile wong abêburuh
karya lingsêming nagara
nisthèng sang karya bupati

yayi nisthaning narendra
yèn akarya punggawa jrih ing pati
watêking wong ajrih lampus
wani panggawe cidra
durung prapta ing tekad ngawula ratu
apan jênênging manungsa
tan bisa miliha pati

watarèng sun yayi mangkya
pan wus agêng kondhange Surapati
pêpantêse iku wuwuh
yèn ora kawanguran
ingkang rayi Pangran Pugêr awotsantun
lah sintên ingkang puruna
bladhahkên karsèng narpati

lah suwawi tinimbalan
pun dipati ing Sampang Surawèsthi
kinèn siyagèng prang pupuh
sang nata sigra duta
animbali mring Apatih Sindurjèku
lawan Adipati Sampang
têtiga ing Surawèsthi

punggawa katri wus prapta
ing ayunanira sri narapati
sri narendra ngandika sru
hèh yayi ing Madura
atanapi adhi Surabaya iku
ngrabasaèng Pasuruan
ngirida wadya pasisir

lan wadyèngsun Kartasura
sapratêlon milua mring sirèki
nanging aywa salang-surup
ing karya nata gêlar
tangkêbing prang kang kadi andaka liwung
mangliwung nêdya lêburan
lawan mungsuh rêbut pati

mung batin padha elinga
yèn pêrangmu mungsuh Si Surapati
iku prang sulap liripun
kadi kang wus kalakyan
mung sêdyaa angadu bae sirèku
Surapati lan Walônda
marma angsahmu ing jurit

sira kudu ngêntènana
satêkane wadya Kumpêni dhihin
sadaya kang tampi dhawuh
nêmbah matur sandika
gya ngandika sang nata mring Sindurjèku
Sindurêja ing Japara
ingsun paringakên mangkin

marang Si Sêcanêgara
nanging poma aywa pêpekèng wèsthi
nulya ulihêna gupuh
gawaa surat ingwang
ingkang dhawuh iya marang si kumêndur
yèn punggawa ngong wus bubar
kang rumêksa ing ajurit

satêkane ing Japara
adandana Si Sêcanêgarèki
anulya sumusul laku
marang ing Pasuruan
sarampunging pitungkas gya awotsantun
Radèn Arya Sindurêja
mêdal saking dalêm puri

myang Pangeran Adipatya
Pugêr sampun mêdal saking jro puri
punggawa kalih pan sampun
mangaras ing suku sang
Adipati Madura ing Surèngkewuh
sapraptaning dalêmira
angundhangi kang prajurit

samya siyagèng ayuda
kawarnaa wau radèn apatih
sampun animbali gupuh
marang Sêcanêgara
dhinawuhan timbalanira sang prabu
yèn nagara ing Jêpara
pinatêdhakakên mangkin

anuhun Sêcanagara
saha kinèn umangkata tumuli
marang nagri Jêparèku
sarta ambêkta surat
sêrat dalêm kang dhawuh marang kumêndur
Tumênggung Sêcanagara
gya mêsat saking nagari

tan winarna lampahira
kawuwusa Dipati Madurèki
lawan ing Surapringgèku
sawusnya asanega
bubar saking ing Kartasura gumuruh
miwah wadya Kartasura
sapratêlon kang umiring

pinalih lampahing bala
ingkang mijil êlèr wadya pasisir
dene ta kang ngirid laku
tênaya ing Madura
Radèn Dêmang Pasisir wêwanginipun
kang mijil môncanagara
sira kang dipati kalih

gantya wau kawuwusa
Ki Tumênggung Sêcanagara prapti
ing Jêpara wus atundhuk
lawan kumêndur agya
sêrat dalêm pinatêdhakakên sampun
kumêndur atampi surat
sigra dènnya nupiksani

mirsa dhawuhing nawala
langkung suka kumêndur angundhangi
maring rad Kumpêninipun
siyaga ing ayuda
wus angandhang munggèng ing pacalangipun
miyat sêkoci lan wangkang
ingkang têksih angantosi

duta ingkang dèrèng prapta
minta bantu saking nagri Batawi
marma rêmbên angkatipun
cinêndhak kang carita
wadya bantu saking Batawi wus rawuh
datan lama nèng Japara
sigra sumusul ing jurit

tan winarna solahira
gantya kocap wontên janma linuwih
jroning cipta kumacèlu
bangkita madêg nata
amêngkoni rat Jawa sinuhun-suhun
marma dahat banting raga
mati sajroning ngaurip

mratapa nèng Wanatara
prênah buyut Ki Gêdhe ing Magiri
marmanya tapa ing ngriku
anut margèng wirayat
Kyai Gêdhe Wanakusuma ranipun
pangraose kalbunira
pitung turun gênti waris

dene kala patêmbayan
anèng ngriku marma anut lêluri
gènnyarsa mangun kaprabun
duk kala buyutira
kesahira saking Wanatara iku
pan kinarya pêpardikan
dening Sultan Pajang nguni

pinarnah têpèng samodra
Wukirkidul wong satus dèn dhukuhi
Ki Wanakusuma wau
lami dènnya atapa
anèng Wanatara arsa madêg ratu
sangêt ambanting sarira
atmajanira kêkalih

kang sêpuh Jayalêlana
Radèn Jayaparusa kang taruni
mangkana wau winuwus
Radèn Jayalêlana
pan rinimuk marang ing pamomongipun
dhuh radèn lamun sêmbada
wus sêdhênge ngrêbut puri

mupung nagri Kartasura
samya suwung sagung wadya pasisir
mring Pasuruan anglurug
miwah wong Kartasura
sapratigan inggih kang tumut anglurug
suwawi dika marêka
ing rama dika kiyai

nadyan si botên rêmbaga
ipèn kula radèn ing wau ratri
kados wus mêsthi puniku
andika madêg nata
wus kailo ing sangkal bolong puniku
mêlompong gawang-gawangan
yèn andika mangku bumi

ngling Radèn Jayalêlana
lah tuturên ipenira duk nguni
asru matur Kartigarut
andika kang katingal
nitih liman ginarêbêg ing wadya gung
saengga kadya wong ngarak
andika dèn pêpaèsi

cahya andika lir wulan
panglong pisan mangsane andhadhari
kawula umiring pungkur
tumamèng Kartasura
datan wontên katingalan wadya mêthuk
mung bèbèk arak-arakan
ngisis katêrajang baris

dupi arsa praptèng pura
pan kawula radèn kasêlak tangi
nuntên swara kapyarsèku
hèh sêdhêng magut yuda
Radèn Jayalêlana condhong ing kalbu
sigra marêg ingkang rama
ri Jayaparusa ngiring

duk prapta ngarsaning rama
atur sêmbah wau tanaya kalih
dhuh rama kawula ayun
mamrêp ing Kartasura
rama mupung ing nagari mangkya suwung
kang rama alon ngandika
durung ungsum suta mami

nadyan si besuk sangkêpa
yèn wus ungsum pan ingsun datan ajrih
wuwuha punggawa sèwu
ingsun môngsa girisa
nanging mangke sutèng ulun durung ungsum
tanaya kalih amêksa
kang rama sru mêmalangi

ingsun iki pan wus tuwa
iya sira kang ingsun bêbakali
kurang saturunan iku
pan lagi nênêm nyawa
lan maninge durung têrang ing pandulu
payo padha tutugêna
gonira amangun tèki

dilalah karsaning Suksma
suta kalih tan kêna dèn palangi
yèn kawula sampun ungsum
amung idi paduka
umbul-umbul waring kang kawula suwun
kang kanggya magut ing yuda
dene wasiyating swargi

apan sampun karsaning Hyang
Kyai Gêdhe Wanakusuma gampil
saksana tunggul pinundhut
sinimpên ana kothak
dyan binuka kang kothak munya jumêglug
bul-umbul waring umêsat
mring wiyat datan kaèksi

jêtung Ki Wanakusuma
adhuh nyawa paran karsanirèki
dene umbul-umbul mumbul
kang putra atur sêmbah
pan dilalah tan purun nèng kawulèku
yèn tampi kawula arja
dene mumbul ing wiyati

yèn tunggul maksih nèng dharat
ilapate maksih asor ing jurit
sarêng punika pan mumbul
pratôndha unggul ing prang
wus sêdhênge rama kawula umagut
tanaya kalih umêksa
tan nêdya kondur ing pati

