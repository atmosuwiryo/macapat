tan kawuwus gêgaman saking nagara
sampun prapta ing jawi
kèndêl tata-tata
Pangran Mangkunagara
angiras sami amikir
lan pra dipatya
wau bala Kumpêni

ingkang wontên Kalêpu enjinge budhal
tan owah lampahnèki
glar jaladri arga
piningit sinantosa
Totlomondo pan undhagi
trahing prawira
ing nguni juru tulis

gêlar Baron Sakèbêr ingkang kinarya
duk prang Sêpanyol nguni
mungsuh satus raja
sang raja nora kalah
upêsire kang prayogi
kinèn lumampah
munggèng jawining baris

kinakodhol lampahnya samarga-marga
riniwuk kanan kering
marang Wiranata
lawan Ranadiningrat
Brajadênta Brajamusthi
tanna dirasa
eca dènnya lumaris

Totlomondo lampah ngubêngi barisnya
roki baludru wilis
mubyar rinenda mas
kuluk bêsur rinenda
tandange awira-wiri
lawan Kapitan
Troi tan kêna têbih

mariyême munggèng wuri kalih pisan
tiktak ing kanan kering
kinêkêr gêgaman
samôngsa sinêroda
baris piyak mriyêm muni
angsal turôngga
bebas rangkêp kêkalih

kang anitih mêsat tujune tan kêna
eram kang kari nêbih
dadya sami bênggang
kang angodhol sadaya
eca prasamya lumaris
wus praptèng Gondhang
rêrangkah ingkang baris

pun Tumênggung Wiranata lajêngira
ngidul gepak ing Wêdhi
saha balanira
arsa atur uninga
baris agêng anèng jawi
pangiridira
Pangran Mangkunagari

Wiranata praptane atur uninga
yèn mêngsah dalêm prapti
sampun wontên Gondhang
anèh baris punika
cinorok pan botên kêni
rangkêp ingêsap
rangkêp wingit awêrit

pra dipati wontên ing jawi sadaya
pangran rêmbagirèki
Gondhang pinaliwat
ingong jêbul ing wuntat
pra dipati kanan kering
samôngsa mangkat
jinambak saking wuri

sigra budhal sampun dadi rêmbagira
sagung kang pra dipati
Tumênggung Jadirja
Rôngga Wirasêtika
anjog salor Gondhang nênggih
ngidul ajêngnya
dene Janapurèki

lan Tumênggung Jayanagara ênggènnya
wontên sakidul kali
ngalor ajêngira
Pangran Mangkunagara
lèr wetan Gondhang dèn jogi
ing Pamuluan
dhusun gènira baris

pra tumênggung pangarsa kinèn nglèdhèka
Suramangunjayèki
lan Suradigdaya
Tumênggung Wiranata
baris Gondhang dèn klèncèri
sadina-dina
soresuk dèn dhatêngi

baris Gondhang tan ana baris ngalebar
mungsuh prapta gumriwis
dèn mariyêm bubar
nora na têtêmênan
yèn kèndêl mariyêmnèki
lèr kidul prapta
rêp mari ngalèncèri

lamun dalu Pangeran Mangkunagara
nimbali pra dipati
samya akasukan
tandhak atêlèdhèkan
ngunggar manahing prajurit
dèrèng umangsah
pra dipatine sami

senapati dèrèng arsa ngawakana
dèrèng eca kang pikir
dèrèng antuk tingal
pamawasing ayuda
dene wus mondhok Kumpêni
tan kêna iya
ginampang ing ajurit

samangsane Kumpêni iya mangkata
tinêmpuh ing ajurit
mangkana kasukan
dalu kangjêng pangeran
mantri ngarsatur upêksi
Kumpêni Gondhang
dalu arsa lumaris

Pangran Mangkunagara karsane enggal
siyaga bêngi-bêngi
budhal saha bala
karine lampahira
kabyaran sawetan baris
Gondhang kapapag
gandhèk saking Matawis

maringakên sêrat saking rama nata
tinampan tinupèksi
sêrat balêntongan
pratôndha yèn dêduka
têmbunge amung sakêdhik
kulup elinga
trahing ratu prajurit

nora nana kang sêmbrana kaya sira
apan kang dhingin-dhingin
sabarang pakaryan
padha mantu satunggal
wus titi kang punang tulis
jêtung pangeran
jêngêr tan kêna angling

dangu-dangu ngandika marang caraka
bangêt panuwun mami
hèh pra yayi kônca
gandhèk ingsun wicara
kalawan sira pribadi
pangrasaningwang
ingsun kinarya wakil

lamun ora ingsun aduwea wawas
kinarya senapati
sakêcoh-kêcoha
ngadu abdine nata
akèh atiwas ing jurit
ingsun kang tiwas
kang dinukan prasami

gandhèk pamit pangeran ungkur-ungkuran
ngidul sakilèn margi
nuntên ngilèn prapta
dhusun ing Galodhogan
ngumpulakên pra dipati
anulya prapta
bantu saking Matawis

kang angirid Adipati Jayaningrat
prajurit jro sapalih
martalulut lawan
wadya singanagara
nirbaya miwah pinilih
wong wirabraja
brajanala prajurit

wontên gangsal atus nanging prang ing dharat
lajêng mangalèr sami
lajêng tata lampah
gêlar angsahing aprang
prajurit jro kang dhadhani
kang têngênira
nênggih bupati kalih

Jayadirja Mas Rôngga Wirasêtika
pangawat kiwanèki
kêkalih punggawa
Tumênggung Janagara
kalawan Janapurèki
Kudanawarsa
winuwuhkên lor sami

Wiranata tumut ing pangawat kiwa
dene bupati kalih
Suramangunjaya
miwah Suradigdaya
apan kinarya ngawali
kilèn gènira
Pangran Mangkunagari

angênggèni munggèng sawurining dhadha
sabab aprang turanggi
sigra atêngara
bèri bêndhe sauran
tamburnya anggêgêtêri
surak umangsah
kukuk sarêng angrampit

Uprup Totlomondo asowarèng bala
aja na kang mêtoni
ngantia parentah
uprup munggèng turôngga
adhehan ngidêri baris
kang wetan mangsah
dhadha anunjang wani

dèn mariyêm sinusul kalawan tiktak
rame bêdhil-binêdhil
uprup pêparentah
jalan kaki mêdala
nanging aja kongsi têbih
mapaka dhadha
umèb dalêdêg mijil

lajêng mapag binuncang pangêdrèlira
tan anggop wanti-wanti
adrês kadya jawah
mimis katibèng mêngsah
akathah kang nandhang kanin
tuwin kang pêjah
katulak pamuknèki

pun Kapitan Troi lawan kopralira
mangsah anêrak baris
ababad kalewang
kathah antuk pêpêjah
dragundêr sapalih mijil
kalawan usar
ingkang mêdal sapalih

sigra Pangran Mangkunagara umangsah
miwah kang pra dipati
prajurit turôngga
campuh dragundêr usar
arame bêdhil-binêdhil
tunjang-tinunjang
ulêt ungkih-ingungkih

ingkang anèng pangawat para dipatya
nusul ing senapati
atilar barisnya
Rôngga Wirasêtika
kalawan Jayadirjèki
Kudanawarsa
tuwin pangawat keri

wau Janapura miwah Janagara
sami nabêt turanggi
anambalang kuda
caruk arêbut papan
rame malih kang ajurit
aso kang dharat
tarung sami turanggi

rame tunjang-tinunjang ubêng-ubêngan
drèle mawanti-wanti
jadhêg tangkêbira
Pangran Mangkunagara
anggêgêr sawadyanèki
mèh kadya lesan
maksih katulak ngisis

pan angoso Pangeran Mangkunagara
solahirèng ajurit
pan mêntas kadukan
ing rama sri narendra
sagung kang lurah prasami
susul gustinya
mangkana kang ajurit

wiwit pukul sanga kongsi wayah ngasar
sami sayahe jurit
sarêng undurira
mungsuh kalawan rowang
Kumpêni mring pondhok malih
mung kalih pêjah
tatu nênêm tan malih

Pangran Mangkunagara ngidul angetan
ing Galodhogan prapti
kumpul pra dipatya
prasami kalêmpakan
pangeran ngandika aris
maring Mas Rôngga
paman Rôngga puniki

wong apêrang senapati durung eklas
nuli umangsah jurit
dêdukaning nata
yêkti kêna paturan
nging atur durung prayogi
agawe lêbar
wêweka dèrèng ngênting

prajurit kang atiwas madyaning yuda
kang pêjah miwah kanin
ingkang cinacahan
Pangran Mangkunagara
inggih abdine pribadi
pêjah sadaya
sawidak ingkang kanin

sakathahing nênggih ginunggung kang cacah
karo bêlah kang kanin
pêjah tigang dasa
sigra akarya surat
katur ing rama sang aji
duta wus mêsat
marang nagri Matawis

Pangran Mangkunagara budhal angetan
angalèr kèndêl sami
dhusun ing Ngukiran
apacak barisira
wus tinuduh pra dipati
ingkang mangawat
têtêpa gène baris

lawan padha anglêlèdhèk baris Gondhang
mangkana sri bupati
sami piturunan
samantri-mantrinira
anglèncèri sabên enjing
wiwit sarêng byar
êrêb bubarirèki

kawuwusa dutanira Jêng Pangeran
Mangkunagara prapti
nagri Kabanaran
Pangran Mangkudiningrat
jinujug caraka prapti
lajêng kang surat
katur ing sri bupati

duk binuka patêmbayaning kang surat
ngaturkên pangabêkti
lawan pêjah gêsang
tiwas dènira yuda
angrampit pondhok Kumpêni
ngungkih narajang
dipun udani mimis

abdi tuwan ingkang tatu kalih bêlah
tigang dasa ngêmasi
wau duk miyarsa
Sang Nata Kabanaran
anjêtung tan bisa angling
tigang pandurat
analôngsa ing batin

dangu-dangu èngêt titahing Hyang Suksma
tan kêna dèn bakali
padhaning manungsa
ing pati lawan lara
dadya sukur ing Hyang Widhi
walahualam
nimbali lurah carik

prapta ngarsa Ki Tumênggung Sindusastra
sigra kinèn nênulis
angsul-angsul marang
Pangran Mangkunagara
pangungun rataning curi
kulup mung aja
taledhekan sirèki

bênggangakên sangating Jêng Rasulolah
wong lagi mangun jurit
ngêdohakên iya
pitulunging Hyang Suksma
sabarang ingsun lilani
mung iku aja
punang kang surat dadi

pinaringkên ing gandhèk Carangpradapa
sigra lampahirèki
praptaning Ngukiran
anuju kalêmpakan
ngundhangi kang pra dipati
apirêmbagan
masalah ing ajurit

wontên matur yèn gandhèk Carangpradapa
punika lagi prapti
bubar pajagongan
masuk Carangpradapa
pangeran andhodhok aglis
lan pra dipatya
dhawuh suratirèki

kinèn maca Mas Rôngga Wirasêtika
dangu sawusnya titi
mèsêm jêng pangeran
eca têmbanging surat
wus kapok iki kiyai
sok adêduka
durung titi patitis

pêparentah Pangeran Mangkunagara
mring sagung pra dipati
kônca pra dipatya
puniki kang timbalan
sampun ugi ngantêp jurit
yèn tan budhala
nadyan tan budhal nênggih

lamun tan tuk tayuh gih ngantêp ing yuda
gandhèk wus dèn sangoni
mêsat sigra-sigra
gandhèk Carangpradapa
wus prapta nagri Matawis
katur kang surat
saking kang putra nênggih

duk binuka katur sandikaning putra
mangkana kang winarni
Pangran Purubaya
punggawane sadaya
kang baris watêsan sami
prapta sadaya
tinunjang ingKumpêni

pra tumênggung ngungsi dhatêng ing nagara
ing Kabanaran prapti
Cakrajaya miwah
Kartanagara lawan
Tambakbaya Sawunggaling
Tirtanagara
lan Nilacala Bèi

Kumpêni Slam kalih atus kang binêkta
Kaptin Babandhêm nênggih
lan Dhaèng Margêlak
Litnan Ulun kalawan
Litnan satunggal Sapudin
sami prawira
têtangkêpaning jurit

rêmpêk lawan Ki Tumênggung Arungbinang
têtêg têtêp tur wani
mangkana kang karsa
Susunan Kabanaran
ing Gondhang kang dadi pikir
Kêdhu kalawan
Pagêlèn tan pinikir

binantonan prajurit jro andêling prang
wolung dasa winarni
nênggih Suranata
pêpangkoning sang nata
lawan wong bukti prang sabil
para ngulama
miwah kang para kaji

Kaji Bocor lan Kiyai Kaji Wingka
lan Kaji Tapsirudin
budhal saking praja
Pangran Mangkudiningrat
ingandikakakên ngirid
wus praptèng Gondhang
obah bala Kumpêni

amiyarsa yèn prajurit Suranata
punika sampun mijil
ngadate tan kêna
têbah lan rajanira
manawa namur ing jurit
pinanggil sigra
Tumênggung Rajaniti

Wiradigda Tumênggung Raja Jênggala
Tumênggung Lasêm prapti
Totlomondo mojar
paran ta tuwan-tuwan
pawarta ingkang sayêkti
andêling aprang
prajurit wingi prapti

bok Susunan Kabanaran namur ing prang
Tumênggung Rajaniti
têlik kula prapta
saking nagri Mataram
prajurit andêl wus mijil
wong suranata
kang binantokkên jurit

rajanipun kèndêl anèng Watugondhang
ningali ing ajurit
botên samangkea
aprange Suranata
yèn budhal baris puniki
nêmpuh ing marga
dene kang aprang benjing

badri-badri bandar-bandar kang dinadar
punika dèn ayoni
yèn pêni ing karya
winor lan Suranata
prapta kawan dasa wêngi
badri kêrigan
Totlomondo lingnyaris

iya nyata sanadyan anamur lampah
praptane Mangkubumi
sayêkti yèn beda
tangkêpe wong ayuda
ingsun arsa kirim tulis
mring Surakarta
dene dêlèr alami

lamun ora mangkat ngawaki ngayuda
sanggupe nora lami
anusul maringwang
yèn ora nuli mangkat
Sakèbêr bae dèn aglis
binantokêna
nunggala lawan mami

golèkêna iya wong desa kewala
kang gawa layang mami
kang aja katara
yèn prapta Surakarta
jujuga kyai dipati
kalamun ora
Puspanagara bêcik

angaturna marang dêlèr surat ingwang
salawe sun bayari
padha angedana
aja na kêkêrisan
nulyantuk Ki Rajaniti
bêbêkêl jathak
binayar wus lumaris

tan kawarna ing marga caraka prapta
nagri Surakartèki
wau lampahira
jujug Puspanagara
sigra binêkta mring loji
lan dêlèr panggya
surat tinampan aglis

 tinupiksa Totlomondo sambatira
dêlèr alon dènnya ngling
hèh bapak pan iya
ingsun arsa umangkat
Pangeran Sumênêp iki
pan lagi lara
iku kang sun antèni

gih punika Pangran Sumênêp kalihnya
kang magang lan kang dadi
tumut kalih pisan
Pangran Mangkunagara
puniku kang anyar dadi
Pangeran Cakra
nagara mêntas mari

prajurite Pangeran Tirtanagara
dhomas pilihan sami
pangeran kang magang
kalih atus wongira
tur santosa bêcik-bêcik
ipe ponakan
kang dadi lan kang mari

dêlèr sigra duta pinaring wangsulan
kinèn lumaksanaglis
dêlèr pêparentah
mring sagung pra dipatya
yèn badhe mangkat tumuli
sri naranata
wus têdhak dèn aturi

praptèng loji sang nata wus binisikan
aras-ingaras sami
kondure sang nata
dalu datan kawarna
enjing dêlèr budhalnèki
dina Salasa
rolas Rabingulakir

budhal enjing dêlèr saking Surakarta
wadya pênuh ing margi
prajurit salêksa
sabrang kalawan Jawa
parentah idlèr pribadi
Kumpêni pêthak
kawan atus prajurit

duk punika pan maksih murah Walônda
nêmatus Bugis Bali
Ambon lan Sêmbawa
Mandhar lawan Makasar
sapraptane Bayalali
ngèbêki papan
barise pra dipati

kunêng dêlèr ingkang lagya tata-tata
anèng ing Bayalali
ngidul badhenira
anjog ing wetan Gondhang
wuwusên baris Kumpêni
kang baris Gondhang
wau karsanirèki

linêbonan ing dalu amuk umangkat
prajurit dèn pilihi
angsal kawan dasa
mangsah ing sirêp janma
praptèng Gondhang ingkang baris
lèr wetan ika
jinujug dèn lêboni

barduwake wong Lasêm kang tinarajang
sigra dènnya ngêdrèli
nunjang rukêt ing prang
ngamuk wong kawan dasa
kawanguran tan pakolih
katulak-tulak
binendrongan ing bêdhil

kathah tatu têtiga kang sampun pêjah
kang kathah mundur aglis
binujung sanjata
nanging tan winêdalan
mariyême kang nulungi
garubyagira
kang tinututan bêdhil

wau Pangran Mangkunagara miyarsa
miwah kang pra dipati
sami amiyarsa
gugup dènnya siyaga
budhal têtulung ing jurit
lèr kidul prapta
kapêthuk kang prang silip

wanci êbyar katingal ingkang kabranan
wus kinèn mire sami
wau senapatya
Pangran Mangkunagara
lajêng dènnya mangsah jurit
têngara gumrah
tambur kêndhang gong bèri

asauran bêndhe lor kidul lan wetan
umangsah pra dipati
kadya ngilês jagang
Rôngga Wirasêtika
Tumênggung Jayadirjèki
Kudanawarsa
baris lor nunjang wani

ingkang kidul Janagara Janapura
sami nabêt turanggi
arsa ngilês jagang
katulak dening tindak
kang wetan gèn senapati
lawan gènira
bantu saking nagari

wong jro martalulut lan singanagara
nirbaya lan pinilih
nutra jagabaya
prajurit nyangkrahnyana
miwah braja lawan miji
wong wisamarta
umangsah dharat sami

parêng nêmpuh ginarujug ingêdrèlan
mariyêm anusuni
gumludhug ngawiyat
surak kang baris Gondhang
nyangkilung kang wadya Bugis
satu kapitan
adrêng kêdah mêtoni

Uprup Totlomondo dènnya pêparentah
aja na kang mêtoni
ngantia parentah
uprup jojog kuda gya
tan taha ngubêngi baris
satu Kapitan
Troi tan kêna têbih

kang prajurit kaparak sami anglungsar
mangsah dèn soki mimis
ampingan galêngan
maju sami rumangkang
wong Kumpêni jalan kaki
andheprok samya
dènira angêdrèli

saput lêbu kang rumangkang akèh kêna
lajêng nungkêmi siti
ingkang kari samya
mundur maksih rumangkang
prajurit Suranatèki
gêgêr kewala
Kumpêni wus udani

lamun baris kang kèndêl kalih bandera
andêle sri bupati
sampun sinaosan
samôngsa umangsaha
Kumpêni kang bêcik-bêcik
wau umangsah
kang samya bêkti sabil

Kaji Bocor kalawan Ki Kaji Wingka
Ki Kaji Têpsirudin
sami ngikal pêdhang
munggèng luhur turôngga
umangsah sarwi anjêrit
nandêr kudanya
pan arsa ngobrak-abrik

nunjang jagang mariyêm sigra pinasang
mimise obang-abing
wau Kaji Wingka
apus kuda ing ngarsa
kinanthèt kalawan gigir
apusing wuntat
lan wêtêng dèn talèni

pamrihira kukuh aja kêna tiba
dupi katiban mimis
katênggêl wêtêngnya
kêna ing mimis sawat
tugêl bêt badan kang nginggil
wus tibèng lêmah
tunggak ing wêtêng taksih

kudanira anjojog saparanira
usus jaringan sami
sami kuleweran
kuda saparan-paran
sami kacêgatan baris
kalangkung eram
kang sami aningali

nora nana asap sae kang tumingal
kang alit tyasirèki
gêmpal sampun ilang
kathah-kathahing umat
kang agêng tyase tan osik
mung ciptanira
ing titah wus pinasthi

dènira prang sadintên abêbêdhilan
wiwit enjing angrampit
campuh rukêt enjang
nanging tan kathah pêjah
sami salamête ugi
aprang sadina
ukur-ukur kang mati

duta saking Surakarta
prapta sampun angaturakên tulis
kang saking tuwan gupêrnur
yèn ing mangke wus budhal
saking Surakarta praptèng Bayawangsul
uprup kinèn umangkata
saking ing Gondhang tumuli

ing Kamalon yèn wus prapta
aja mangkat ngantia dêlèr nênggih
ing Bayalali mangidul
uprup kang langkung suka
tan kawarna ing dalu wuwusên esuk
bala Kumpêni siyaga
tan owah arsa lumaris

mantri ngajêng tur uninga
baris Gondhang wau dènnya lumaris
sadayapan sampun kêbut
pangran sigra têngara
pra dipati kasusu budhal rumuhun
nututi lor kidul wetan
Kumpêni mulat ngandhêgi

kang saking kidul narajang
saking wetan sami nêmpuh nungkêbi
mariyêmira gumuntur
kang saking kidul wetan
prajurit jro andharat panêmpuhipun
ingêdrèlan binendrongan
tan kandhêg panunjangnèki

arupak paksa angidak
mèh kalingkap wau baris Kumpêni
prajurit Suranata wus
amor manjing sadaya
tan antara Kapitan Tolong anêmpuh
acaruk tarung landhehan
Kapitan Barak nulungi

dadya kondur amukira
prajurit jro tan ana kang mapaki
sami kêndho amukipun
bênêr ingkang dêduka
prajurit jro Suranata sampun masuk
mèh kuwur Kumpêni lingkap
kadhèwèkên bali malih

dadya Kumpêni rêrangkah
sami mondhok anèng satêngah margi
ing Jêglog sami kêkuwu
sakilèning Tangkisan
musuh parêng ambêngok têbih gènipun
tan ana ingkang sêmbada
Mangkunagara prajurit

amung prang lèrès kewala
digdayane ngucira prang manthalit
sami kaku ing tyasipun
prajurit Kabanaran
dadya sami ngêngah pêpurunanipun
miwah prajurit kaparak
manahnya kinarya malih

sabab senapatinira
wêwatêke nora tanggon ing jurit
mung anglawèr manahipun
kang dadi kanikmatan
yèn nêdyaa aprang kosok godhi caruk
pira kèhe baris Gondhang
rêmên aprang ting garigih

watawisipun punika
baris Gondhang tigang èwu tan luwih
rêrubêd pêpikul sèwu
kawan èwu balaka
kang angêpung kuda wontên pitung èwu
dharate wontên salêksa
tikêl rolas maksih luwih

prajurit sami micara
abêr têmên aprang mangkene iki
anaa Radèn Tumênggung
iya Suryanagara
pasthi rame mendah ubêking prang pupuh
baya uwis gêgêlutan
rukêt ing prang caruk kêris

iki tarunge Mas Rôngga
Jayadirja taha mring senapati
padha ngêngah tangkêpipun
mundhak gawe kapiran
Radèn Suryanagara pijêr nèng Kêdhu
mangkana ing sabên dina
prang esuk rêp bubarnèki

nanging ta datanpa karya
pan wong batur ing sabên dina kêni
ana loro ana têlu
mangkana dêlèr mangkat
saking Bayalali baris agêng kidul
baris Kêdhu sumadosan
budhalan marang Matawis

Adipati Jayaningrat
lan Mayor Kop pirêmbag sampun dadi
budhal ngangsêg barisipun
môngka manggalaning prang
Ki Tumênggung Kêndhal Singawijayèku
lawan Dipati Janingrat
sami bupati bèr wani

ing Tarayêm praptanira
tan tinolih riwut ing kanan kering
majêng baris praptèng Jamus
masuk tanah Mataram
kang tinilar amung kang anèng ing Kêdhu
Dipati Suryanagara
Pangran Arya Wijayèki

lawan Radèn Mangkupraja
sakancane ngumpul Kilènparagi
dadya pêparon wong Kêdhu
ingkang wetan Paraga
sami tumut ing Kumpêni pra tumênggung
sidhangsiring ring-iringan
mangkana ingkang winarni

kang baris kilèn Tangkisan
Totlomondo sabên dina ajurit
wiwit aprang pukul pitu
pukul nêm sore bubar
sampun angsal anèng Jêglog tigang dalu
binathêthêt sabên dina
binaya mangap ing jurit

mangkana budhal sirenjang
tinututan aprang samargi-margi
binathêthêt binarukut
saking ing doh kewala
gênti nêmpuh kang wetan miwah kang kidul
dèn mariyêm sami bubar
mênêng bêdhil tangkêp malih

sadina dènira aprang
baris agêng Kamalon sampun prapti
undhang kèndêl ing wadyagung
nèng Têgal Pêkalongan
nuju môngsa katela pêndhêm wohipun
gumyah kang mungsuh mangrêmpak
acampuh bêdhil-binêdhil

jroning prang dhudhuk katela
Bugis Bali wong Jawa kang marahi
ukur bênggang mungsuhipun
sami arêbut pangan
dangu-dangu Walandane sami tumut
sapolahira wong Jawa
pramila arang kang bukti

jroning prang Walônda usar
wong kêkalih nandêr mring mungsuh sami
cêluk-cêluk arsa têluk
wus sami pinarêkan
ingaturkên tinarima têlukipun
katur marang Kabanaran
kinarya nunggil saragni

winastan pun Imajaya
Imajaya pinacak sawahnèki
nyalawe wus ngangge cênthung
sinung reyal nyadasa
kawuwusa tampingan mantri mangayun
kang saking lèr kilèn prapta
praptane atur udani

yèn mêngsah lèr kilèn prapta
sampun mangsuk inggih bumi Matawis
pun adipati pukulun
Janingrat Pangangsalan
lan pun Kêndhal Singawijaya Tumênggung
Kumpêni maksih tinilar
nèng wuri lan pra dipati

dadya Sunan Kabanaran
paring wikan dhatêng kang putra aglis
Pangran Mangkunagarèku
yèn baris Kêdhu mangkya
Jayaningrat manggalaning baris agung
wus manjing bumi Mataram
ing Watukarung abaris

andaladak Si Supama
dènnya aprang nora anganggo bênting
canthèl pisan sabukipun
kalambi paranakan
tinggal bala Kumpêni nèng Watukarung
Pangeran Mangkunagara
ngungun kalane miyarsi

dadya prajurit jro samya
ingantukkên dhatêng nagri Matawis
atêngga ing sang aprabu
sagung wadya kaparak
lan prajurit nênggih suranatanipun
lan Dipati Jayaningrat
budhal mantuk mring Matawis

prajurit jro sampun buyar
Pangran Mangkunagra angundhangi
ngêrig para mantrinipun
ingandikan ngalêmpak
para mantri Sukawati prapta sampun
miwah kang para punggawa
kang wontên Tampingan sami

mangkana apêparentah
senapati mangsah badhe ngawaki
wus aglar kang baris agung
têngara asauran
bêndhe bèri carabali barung tambur
saking lèr kidul lan wetan
atusan banderanya sri

golong-golong panthan-panthan
jalang-jalang pirang papan ngèbêki
kadi wong ngarak satuhu
Kumpêni barisira
sami dongong dènira andulu mungsuh
eram gunging kang gêgaman
lèr kidul wetan dalidir

yèn sinawang tandhingira
nora môntra-môntra marawoloni
tandhing jitus langkung mungsuh
kadya mêndhung watara
ing awiyat katingal saengga jawuh
Kumpêngni barise tata
mungsuh kukuk nêmpuh aglis

têmpuh sarêng dènnya nunjang
drèl gumrudug tiktak sarêng amuni
kadya ladhu wukir guntur
langkung ramening yuda
bênggang kang lèr kang wetan sarêng anêmpuh
kang wetan dèn mriyêm bênggang
kang kidul mangsah ngêbyuki

kang kidul piyak dèn tiktak
ingkang êlèr gumriwis mangsah ngukih
kadya gora guntur kêtug
ubêkan ing paprangan
mila sanès tangkêping kang aprang pupuh
susunan ing Kabanaran
nèng Watugondhang ningali

praptane anamur lampah
nanging myarsa sagunging pra dipati
praptanira sang aprabu
anèng ing Watugondhang
mila numpês pra dipati yudanipun
nanging mêksa katadhahan
adrêsing mimis Kumpêni

bola-bali dènira prang
aso namung sarapan kang prajurit
ing nalika wanci bêdhug
prajurit kèndêl sarap
sampunira asarap sami umagut
sadina-dina mangkana
dènira prang ngasmarani

wau ta ingkang ajurit
duk maksih ajêng-ajêngan
wontên kang prapta mantrine
Pangeran Mangkudiningrat
prapta atur uninga
yèn prapta tuwan gupêrnur
balane kadya samodra

obah kang angêpung sami
Mas Rôngga Wirasêtika
kang tinuduh sakancane
Pangeran Mangkunagara
alon dènnya ngandika
Paman Rôngga pênêdipun
dika tuwani ing lampah

Mas Rôngga umatur aris
bêndara inggih sandika
lampah kawula wiyose
aprang punapa macalang
pangran alon ngandika
paman saprayoginipun
milane andika bêkta

pra dipati Sukawati
lan kula urun satunggal
Tumênggung Mataram mangke
inggih Si Jayanagara
miwah mantri sadaya
punika mantri pangayun
andika bêkta sadaya

apan inggih ungak-ungik
sakeca botên sakeca
amung antuka waspaos
punika bantu kang prapta
opyake tiyang kathah
dêlèr piyambak punika
balane awarna-warna

Mas Rôngga têngara aglis
tambur bèri mawurahan
wadya kumpul budhal ngalor
gangsal bupati binêkta
bandera salawe prah
kang turôngga wontên sèwu
arahan botên binêkta

sami prajurit kinanci
wau ta ing lampahira
Mas Rôngga masang gêlare
ampungan dhusun gêng ika
lawan para dipatya
amilih para tumênggung
bêkta nyèkêt prajuritnya

baris Kamalon kawarni
apan sampun tampi surat
sira Uprup Totlomondo
parentah ingkang amapag
gène dêlèr nèng Kêmbang
bupati ingkang tinuduh
Tumênggung Surajênggala

Ki Rajaniti nguruni
Ngabèi Suramênggala
punika kadange anom
bêkta kuda kawan dasa
sèkêt Kumpêni usar
lan sèkêt dragundêripun
pukul kalih lampahira

praptane ing Kêmbang maksih
pukul ing satêngah lima
kèndêl sajawining pondhok
rintêne pinanggil prapta
tumênggung lan kapitan
ngarsane dêlèr dinangu
sapolah tingkahing yuda

wus siyang budhalirèki
môngka pangarsane lampah
Kumpêni saking Kamalon
ing wuri kadya samodra
idêlèr balanira
lir wana bêsmi wun-awun
kathah warni jinis sabrang

Pangeran Sumênêp nênggih
Pangeran Tirtanagara
nênggih dhomas prajurite
prasami wong pêpilihan
kabèh dinulang mangap
Sumênêp magang puniku
Pangeran Cakranagara

rongatus prajuritnèki
sami santana sadaya
pan kulewang curigane
sadaya sami gambira
dhasar kinudang-kudang
marang Idêlèr Undurup
ing kasap manggalaning prang

sami trah Jarananolih
para radèn pitung dasa
kinati-kati mring dêlèr
sanggupe sami maludag
wani caruk curiga
Mangkubumi sagènipun
nadyan nèng giri gothaka

ngarsane dêlèr tan têbih
prajurit Sumênêp samya
kang sakêpêl bêbrêngose
athi-athi simbar jaja
kang asta wulu rambat
pangeranira abagus
rakit lir kêmbang Ngurawan

baris pangarsa lumaris
sapraptanirèng Karapyak
wau kang masang gêlare
kang aling-alingan desa
Mas Rôngga sakancanya
lan Jayadirja Tumênggung
Tumênggung Jayanagara

Brajadênta Brajamusthi
Tumênggung Ranadiningrat
sami anugêl barise
kuda tigang atus mangsah
ngawaki pra dipatya
baris pêdhot kuwur mawur
angidul palajêngira

tinunjang ngilês turanggi
rame dragundêr lan usar
tan kongsi nata barise
talajukan pambêdhilnya
tinubruk ing turôngga
sakawan Walônda lampus
pinêrungan kupingira

lajêng anggiwar prasami
ing wuri kagyat miyarsa
mangsah dalêdêg barise
umob lir jaladri bêna
kumpul bala sadaya
nênggih kang turôngga sèwu
lirih undure kang lampah

usar kêkalih bèr wani
anandêr nututi mêngsah
bature ing wuri adoh
sigra wau winangsulan
liningkung wus kinêban
ambêdhil sapisan luput
lajêng tinubruk kacandhak

usar kalih dèn brundhuli
sarwi tinuntun pan dharat
binakta lumayu age
wus amor gêgaman kathah
wau Surajênggala
tatu silit kodhokipun
tan bisa nitih turôngga

ginendhong baturirèki
Tumênggung Surajênggala
prapta ngarsanira dêlèr
tuwan mêngsah kang bêbegal
purunipun kalintang
inggih dede wadosipun
idêlèr lajêng graita

iya iku Mangkubumi
anyorog boboting mêngsah
ngaku pacalang gawene
lah iki antêp-antêpan
besuk ana Mataram
nadhahana yudanipun
ing aprang baya kiyamat

Mangkubumi laki-laki
umatur Surajênggala
tuwan tiwas yudaningong
Kumpêni pêjah sakawan
kalih kacandhak gêsang
gèdhèg dêlèr sarwi muwus
tumênggung trak jadhi apa

pasthi iku Mangkubumi
arêp wruh untabing marga
pan prajurit pratamèng rèh
amêngku sakèhing gêlar
bisa anjalasutra
lawan dadi kancanipun
manggalane tri prakara

wau kang lumayu prapti
Mas Rôngga Wirasêtika
pra dipati sakancane
prapta ngarsane pangeran
katur sasolahira
dènnya ana ing dêlanggung
dene dêdamêl kang prapta

èstu yèn dêlèr pribadi
balane awarna-warna
ingiring prajurit ewon
Pangeran Mangkunagara
ngundhangi maring bala
ngombèrakên barisipun
ngundhangi kang pra dipatya

jinajar wayang kang baris
badhene yèn dêlèr prapta
cinacak sawatarane
bupati aprajangjian
dene batur akathah
malah nyêngka tandhingipun
praptane dêlèr punika

