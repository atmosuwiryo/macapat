kawarnaa ing wau Ki Darmayuda
yatna matur ing gusti
ngaturi uninga
mring Radèn Trunajaya
yèn Kraèng Galèngsong mangkin
mirong manahnya
tan wande makèwêdi

Radèn Trunajaya kagyat manahira
sakêdhap tan kênangling
myarsa aturira
wau Ki Darmayuda
yèn Kraèng Galèngsong mangkin
mirong manahnya
radèn wêkasan angling

asmu duka rahadèn dènnya ngandika
yèn mangkono dèn aglis
sira timbalana
Si Galèngsong dèn enggal
ingsun akarsa udani
apa rupanya
dene angapirani

wus lumampah kang kinon nimbali sira
Kraèng Galèngsong mangking
kapapag ing marga
ngenggalakên lampahnya
tan antara sampun prapti
ing pamondhokan
lajêng lampahirèki

malêbêt mring pondhoke Dyan Trunajaya
sapraptanira mangkin
wus kinèn nyêkêla
lajêng ginodhi sigra
ngandika Trunajayaglis
lah sudukana
tumandang kang sinung ling

Galèngsong wus sinudukan lajêng pêjah
sinumur ponang jisim
nèng jro pamondhokan
tan ana kang uninga
têtiyang Makasar nênggih
lamun gustinya
ing mêngko wus ngêmasi

kawarnaa ing wau Kangjêng Susunan
Mangkurat ngandikaris
marang Tuwan Amral
hèh Amral alah mara
payo mangsah ing ajurit
aja alama
panganggure wong cilik

aturira Tuwan Amral mring susunan
gusti rajèng Matawis
tan kenging anabrang
wadyabala sadaya
yèn tan sinasakan dhingin
lêng sinasakan
yèn sambada sang aji

angandika susunan lah iya Amral
apa karêpirèki
ingsun têka narah
lah mara wong Mataram
padha tumandanga aglis
lah sasakana
iya bangawan iki

gya tumandang sagunging wadya Mataram
bangawan dèn sasaki
datan dangu dadya
sasak langkung akêkah
sasampuning sasak dadi
wadya Mataram
sigra atata baris

kawarnaa wau Radèn Trunajaya
sampun ngaturan uning
lamun kang bangawan
ing mangke sinasakan
dening têtiyang Matawis
sira rahadyan
kagyat bramatyèng ati

sigra dènnya angrasuk kaprajuritan
nyamping samboja abrit
sinongkèt toya mas
paningsêt cindhe kêmbang
rasukan baludru wilis
apan rêrendan
dhêstharipun cawêni

alancingan panji-panji tur rêrendan
dhasar baludru wilis
sampuning busana
dhuwung sampun nyuriga
pan sarwi anyothe cundrik
wau rahadyan
karsanya gya miyosi

têngraning prang wau tan pêgat tinêmbang
bêndhe tinitir-titir
wadyabalanira
wus samêkta ing yuda
datan ana ingkang lali
sêsikêpira
kang bêdhil sikêp bêdhil

ingkang tumbak apan wus asikêp tumbak
miwah kang tulup lêmbing
wus sami samêkta
aglar kang ponang wadya
malatar jawining kori
nèng pasanggrahan
ngantos prentahing gusti

sigra mêdal sira Radèn Trunajaya
saking dalêmirèki
ingiring pra garwa
samya asêmu waspa
pan sami wangsul ing kori
kang para garwa
prajurit anampani

kang rumêksa ing lampahira rahadyan
kang munggwing kanan keri
pan wong pêpilihan
kathahe wolung dasa
punika tan kêna têbih
wong dulangmangap
ingangkah barêng mati

tate titirpinurugakên ing awrat
tan ajrih tumbak bêdhil
karane ingangkah
santana tunggal yayah
mring Radèn Trunajayadi
dyan kawarnaa
bala kang andhingini

sampun pagut atarap pinggir bangawan
kang wingking anusuli
Radèn Trunajaya
wus munggèng ing wahana
anèng samadyaning baris
pinggir bangawan
sêsumbar dènirangling

hèh ta wong Mataram payo lah têkakna
ing sabudinirèki
gonmu gawe sasak
balungmu wuwuhêna
wadyaningsun wong Kadhiri
wulu salômba
pan ora nêdya gigrig

lan maninge gustimu môngsa padhaa
lan têdhak Jran Panolih
watêk Jêng Susunan
Amangkurat punika
ratu kaduk ing kawanin
dupi miyarsa
ature ingkang abdi

yèn pun Trunajaya asangêt sêsumbar
angasorkên narpati
langkung dukanira
wau kangjêng susunan
sigra nêmbang têngaraglis
bêndhe angangkang
orêg kang wadya alit

jêng susunan sampun angrasuk busana
sakapraboning jurit
saha babarkatan
wus rinasuk sadaya
Ki Bicak tan kêna têbih
waos barkatan
Ki Baru wus ingampil

wadyabala samya angrêgut sadaya
ngantos wiyosing gusti
pan datan antara
miyos sri naranata
saking pasanggrahan aglis
mangsah ing rana
praptèng pinggir banawi

wus ajêng-ajêngan lan mêngsah Madura
wau tiyang Matawis
tandange lir singa
kalane wruh ing môngsa
pating bilulung ngulari
margi adhakan
kang kêna dèn sabrangi

nanging datan antuk marga lyaning sasak
wau tiyang Matawis
dadya tang-tinantang
lawan tiyang Madura
nanging dèrèng wontên wani
yèn anabranga
nganti prentahing gusti

dadya Radèn Trunajaya asêsumbar
asru dènira angling
wis bobote uga
iya têdhak Mataram
lan têdhak Jaran Panolih
mêngko pucuknya
yèn iyaa ing jurit

dhihin duk bongkote nora angapaa
sapamyarsanirèki
Jêng Sunan Mangkurat
ing sêsumbar mangkana
sumbare Trunajayèki
sigra sang nata
nyandhak Ki Bicak aglis

dyan tinêmbang Ki Bicak munya angangkang
sampun Ki Bicak muni
saksana sang nata
ngasta waos wasiyat
Kyai Baru wus tinarik
ing karsanira
sang nata angawaki

pra punggawa samya anangis sadaya
sarwi nyandhak kandhali-
ning kapal sang nata
Tumênggung Suranata
samana matur narpati
sarwi karuna
dhuh gusti kang pinundhi

abdi dalêm sadayatur pêjah gêsang
kenging tan kenging gusti
sampun sri narendra
angawaki ing yuda
lamun dèrèng anêmahi
tumpês sadaya
punggawa ing Matawis

dene yèn wus tumpês sapunggawa tuwan
datan uningèng wingking
langkung karsa nata
kèndêl kangjêng susunan
mirsa ature kang abdi
sigra umangsah
sagung para dipati

nuju pèrès samana ingkang bangawan
sakèh para dipati
dhatêngkên suranya
sarêng gêbyur sadaya
praptaning madyèng banawi
tiyang Walônda
ambêdhili sing wingking

agya wangsul Ki Tumênggung Suranata
Amral kang dèn parani
ya ta Tuwan Amral
cinandhak tanganira
Suranata bramatyangling
hèh Amral sira
apa karêpirèki

dene ingsun aprang mêngko têka sira
ambêdhili sing wingking
aja tanggung sira
dadia mungsuh pisan
wasisan ingsun tadhahi
saure Amral
lah tuwan sampun runtik

sakalangkung kawula nêdha apura
dening dahat asisip
ing polah kawula
dene sêdya kawula
mungsuh kang kula bêdhili
tiyang Madura
punika kang kabêdhil

sigra wangsul Ki Tumênggung Suranata
gêbyur banawi malih
sarêng tandangira
lawan para dipatya
sêdya angungkih ing jurit
sapraptanira
ing pinggir dèn tadhahi

pan sinosog dening têtiyang Madura
ing ganjur lawan lêmbing
saha binêdhilan
pra punggawa Mataram
pangamuke saya ngungkih
tiyang Madura
tan anggop ambêdhili

ramening prang kadya ombak nêmpuh karang
swaraning bêdhil muni
lwir gunturing arga
mimis tiba lir udan
nanging Bupati Matawis
pangamukira
tan ana ingkang busik

lir parada mimis tumiba ing jaja
dinulu wuwuh asri
punggawa Mataram
pangamuke amêksa
wong Madura datan gingsir
mêksa apanggah
dadya tan kêna kongkih

awasana tan wontên sagêd anabrang
pra punggawa Matawis
dupi katingalan
dening kangjêng susunan
yèn sagung para bupati
tan kêna nabrang
sigra sri narapati

wus angagêm waos wasiyat kang nama
Kyai Baru tinarik
saksana anabrang
sang nata tan antara
asat kang ponang banawi
kangjêng susunan
lajêng dènnya lumaris

duk samana sakèhing para dipatya
munggwing ngarsaning gusti
wus samyambêg pêjah
tan asêdya gumiwang
lampahe rampak atitih
prapta ing sabrang
wong Madura tan gingsir

pan atangguh sami sudira ing rana
datan rênggang palinggih-
ira munggwing papan
têpining palabuhan
pan samya angantêp wani
tiyang Madura
wus tan etang ing pati

pra dipati Mataram datan antara
sarêng nêmpuh ing jurit
tan ana tinaha
sarêng pangamukira
wong Madura anadhahi
swaraning aprang
tan ana ngucap ajrih

ramening prang bêdhil wus tanpa gawea
mung kari tumbak kêris
têmpuhing ayuda
rame silih prakosa
tinumbak kang kasaliring
tiyang Madura
tinumbak tan apilih

wong Mataram yèn kasaliring tinumbak
nanging tanpolih busik
sangsaya sudira
tandange wong Mataram
putung watangnya angêris
suraking wadya
kadi karêngèng langit

ingkang aprang pating barêkuh kewala
swaraning silih jodhi
ting grêpêg kumêprak
watang putung kabênthak
kang putung watangnya ngêris
tiyang Madura
wong Mataram tan kongkih

wong Mataram akèh tan tumamèng braja
wadya tan ana busik
Bupati Mataram
tinumbak wong Madura
yèn amalês amranani
panumbakira
numbak jaja trus gigir

ramening prang nuju têmpuh padha sura
sami timbuling wêsi
watang sarêng pupak
kêris-kinêris samya
kêris tan ana ngêrosi
gêlut kewala
rame banting-binanting

pan kasêlak rowange akathah pêjah
angrasa wêdi mati
wus miris manahnya
aningali ing rowang
wong Madura akèh mati
sigra lumajar
tan anolih ing wuri

wong Madura sampun akathah kang pêjah
panggah mêksa katitih
dening wong Mataram
pangamuke lwir yaksa
anon daging ngigit-igit
wadya Madura
wus tan kawawa pulih

kang apanggah wus têlas atêtumpêsan
bubar larut kang kari
Radèn Trunajaya
sigra wau lumajar
ngungsi kutha ing Kadhiri
manjing kadhatyan
linud de wong Matawis

kêbatira wau Radèn Trunajaya
gya akèn inêb kori
lajêng tinuguran
dene ingkang ingatag
tinanggênah têngga kori
pun Darmayuda
ing Pasêdhahan wani

wong Mataram angungsêd arêbat lawang
rame ungkih-ingungkih
pan ora darana
Tumênggung Mangkuyuda
anglancangi sigra prapti
ngarsaning lawang
jinêjak ponang kori

pan rêmuk kori ing Kadhiri jinêjak
Mangkuyuda kaaksi
saksana tinumbak
dhatêng Ki Darmayuda
kêna jajane trus gigir
Ki Mangkuyuda
sigra malês nglarihi

Darmayuda kang winalês linarihan
tinumbak ingkang kêni
gêgurunge pêgat
ya ta sarêng aniba
kalih parêng angêmasi
Ki Mangkuyuda
pêjah jawining kori

Darmayuda pêjah salêbêting lawang
gègère tan sinipi
sadalêming kutha
pêjahe Darmayuda
anglir gabah dèn intêri
kang rêbat marga
sêdyane ngungsi urip

Radèn Trunajaya wus lumajêng sira
lan sagraha tan kari
mêtwèng bêbutulan
tan kandhêg lampahira
wadyanira kang angiring
mung ingkang trêsna
sêdya mring Gunungsari

duk samana apan sampun binabadan
bêdhahe ing Kadhiri
kalah Trunajaya
babade rupa sirna
angrasani janma nênggih
asalin têmbang
asmaradana ngapti

samana ngandika aris
Jêng Susunan Amangkurat
marang Amral Hèldhuwèldhèh
Amral payo jarahana
sajrone ing nagara
apan uwis janjiningsun
sira kang duwe jarahan

sigra samya jêjarahi
Jêng Susunan Amangkurat
Wlanda Bugis Makasare
sami suka manahira
têlas sajroning kitha
apan jinarahan sampun
saking pasrahe susunan

ri sampuning jêjarahi
Kangjêng Susunan Mangkurat
anulya bubar sirage
ngêsuk dhatêng Trunajaya
mring Wukirsari agya
dene wau kang dèn êsuk
sira Radèn Trunajaya

wus nora sêdya ngawali
amung uripe kewala
wau kang dèn ungsèkake
gènnya anèng Argasêkar
pan wus lumajêng sira
mring wukir Ngantang jinujug
jinujul mring jêng susunan

kèndêl ing Payak narpati
gènnya jujul Trunajaya
rêrêp lampahe sang katong
apan sampun masanggrahan
miwah kang wadyabala
sami pamondhokan sampun
angèbêki ara-ara

mila kèndêl sri bupati
ragi tan kenging lumampah
saking pakèwêd mêrgine
wau ingkang kawarnaa
Pangeran Cakraningrat
kang dèn sakiti karuhun
dhatêng Radèn Trunajaya

kang pinrênah Lodhayèki
samana gya tinimbalan
dhatêng susunan sirage
sapraptaning ngarsa nata
sinrahan ing Madura
angandika sang aprabu
mring Pangeran Cakraningrat

marma sira sun timbali
Cakraningrat wruhanira
lah tampanana ing mêngko
nagaranira ing Sampang
ingsun pracayèng sira
môngsa bodhoa sirèku
dènira angrèh nagara

nanging ingsun patêdhani
sira mêngko pagawean
gawe ingkang lêwih abot
prakara Si Trunajaya
iku sira payaa
têkane ing ngarsaningsun
sun têmpuhakên ing sira

umatur saha wotsari
Pangeran Anyakraningrat
nuhun sandika ature
gusti abdi sri narendra
inggih pun Cakraningrat
sayêktos tan kenging lumuh
sanadyan dhatêng ing pêjah

apan darmi anglampahi
ing tiwas sagêd kawula
saking barkat sakti katong
nanging pandonga kawula
mugi-mugi angsala
kawula barkat sang prabu
kenginga pun Trunajaya

ri sampun têlas kang wêling
Jêng Susunan Amangkurat
mring Pangran Cakraningrate
eca galihe sang nata
dene ingkang punggawa
sadaya sami rahayu
miwah pasisir sadaya

wau ta ingkang tinuding
kang kinèn ing ngardi Ngantang
datan kawarna lampahe
sira Pangran Cakraningrat
ambujuk Trunajaya
samana sampun lumaku
minggah dhatêng ardi Ngantang

wontên dene ingkang kari
sasisane ingkang pêjah
tiyang Maduntên sakèhe
kalane duk têlukira
kang kinèn ngayomana
mring wong Madura kang têluk
nênggih Radèn Mangunjaya

wontên dene kang kêkasih
Dyan Mangunjaya punika
saking Sumênêp asale
mila têtiyang Madura
sami eca kang manah
dening wau kang winuwus
kang minggah mring ardi Ngantang

Pangran Cakraningrat nênggih
punika kang ingantosan
mila susunan kèndêle
anèng ing Payak samana
nanging datan winarna
solahira kang ingutus
panggiha lan Trunajaya

tan alama nuntên prapti
sira Pangran Cakraningrat
pan angsal karya lampahe
samana apan kabêkta
Rahadèn Trunajaya
marga gampil kengingipun
dhatêng Pangran Cakraningrat

pan kêni mêmanising ling
saking wignyaning Pangeran
Cakraningrat pambujuke
dhasar sampun manggih papa
sarta gigrig kang manah
binabana garwanipun
ingajak nungkul kewala

tan bêtah anèng ing ardi
mila ngajak asrah jiwa
kalawan pêjah gêsange
sumôngga ing ngarsa nata
narêngi ingkang paman
praptane pambujukipun
ngakên kapracayèng nata

saha sandi ananggêni
de dene Dyan Trunajaya
mila èstu panungkule
datan sumêlang ing nala
Rahadèn Trunajaya
samana sampun tumurun
nênggih saking ardi Ngantang

Radèn Trunajaya nênggih
umiring dhatêng kang paman
miwah sarayate kabèh
datan wontên kang kantuna
sira Dyan Trunajaya
wus kerid ing lampahipun
mring Pangeran Cakraningrat

datan kawarna ing margi
lampahe Pangran Madura
kang bujuk kaponakane
dupi lampahe mèh prapta
ing pasanggrahan nata
agya rinakitan sampun
wus sami nandhang pusara

lawan êmbane satunggil
ingkang tumut tinangsulan
nanging kala panyêkêle
Pangeran Anyakraningrat
sarya ambujuk krama
mangkana panabdanipun
lah ki anak Trunajaya

sampun andika kuwatir
ing manah dèn apracaya
kula ingkang malang ing rèh
yèn wontên dukaning nata
sampun dika sumêlang
dadya lêstari anutut
sira Radèn Trunajaya

apan sampun dèn tangsuli
lawan êmbane satunggal
agêng aluhur dêdêge
saksana katur sang nata
lamun pun Trunajaya
sowan dhatêng sang sinuhun
nanging sampun kapusara

kabêkta ing cindhe abrit
anênggih pun Trunajaya
punapa karsa sang katong
sri naranata ngandika
lah sira lajokêna
ingsun gya arsa têtêmu
apa rupane riningwang

nanging luwarana sami
pusara kang anèng angga
dinulu ala sirnane
wong sêtya nandhang pusara
lah mara gya lajua
saksana sampun lumayu
wus munggèng ing ngarsa nata

abukuh lungguh ing siti
anglir konjêm ing pratala
Dyan Trunajaya mukane
jêng susunan angandika
hèh adhi Trunajaya
luwarana ujar ingsun
ubayaningsun mring sira

apan janjiningsun dhingin
sok ingsun madêga nata
sakèhe karaton ingong
iya kang mungguh ing jaba
sun srahakên ing sira
kang ing jêro apan ingsun
alah sira tampanana

Trunajaya matur aris
saha sêmbah aturira
tinata ririh ature
sinuhun anuhun duka
gusti pun Trunajaya
datan môntra kumapurun
tumadhah andika nata

suka pêjaha kang abdi
tinêtêk ing ngarsa nata
saking jrih kawula anggèr
tampia andika nata
dening sih kang tumama
langkung kapundhi kasuhun
sadèrèng dhawuh andika

nanging abdi sri bupati
rumaos datan kawawa
angrèh wadyabala katong
pan gusti pun Trunajaya
datan durakèng nata
amung pêjah gêsang konjuk
jêng susunan angandika

hèh Trunajaya sirèki
apaa têka mangkana
apan uwus karsaningong
sadurungira prasêtya
uwus ingsun tarima
sakèhe dudunirèku
uwus padha ngong apura

lah aywakèh salah kapti
têka sira tampanana
ing mêngko ta pasrahingong
luwara prajanjiningwang
dhingin marang ing sira
rèhingsun wus madêg ratu
tan arus madayèng ujar

amêksa tan purun tampi
wau Radèn Trunajaya
taksih sumêlang galihe
angrasa dèrèng kaduga
ing karsaning narendra
tansah angartikèng kalbu
mila dangu tan atômpa

sang nata asêmu runtik
adangu tan ingaturan
tan kasêmbadan karsane
saksana Pangran Lamongan
wruh yèn natasmu duka
ya ta sung peling gya muwus
hèh ki anak Trunajaya

asmu sêndhu dènirangling
marang Radèn Trunajaya
tan ana kaya mangkono
ingkang kaya ujarira
satriya cidrèng ujar
lir traping wong tanpa usul
kaya wong kang tanpa jaman

apa tan èngêt sirèki
watêk andikaning nata
yèn datan kêna pinopo
sanadyan silih sisipa
sayogya yèn tinuta
sarêng amiyarsa wuwus
sira Radèn Trunajaya

samana anglir pinêtik
sira Radèn Trunajaya
nuhun sandika ature
tampi pasrahing narendra
wus misuwur sadaya
sawadyabala sang prabu
pêpatih Dyan Trunajaya

samana sri narapati
luwaran sinebèng wadya
wus kondur masanggrahane
bala wus apamondhokan
miwah Dyan Trunajaya
kaparingan pondhok sampun
tan winarna polahira

mangkana apan alami
susunan kèndêl ing Payak
tansah arêmbag wiraos
sadhatênge Trunajaya
sapunggawa Mataram
yèn dalu tansah arêmbug
anglir pendah pêksi nila

dyan kocapa sagung para mantri
wong Mataram wus rêmbag sadaya
punggawa miwah mantrine
tan ana kang angrungu
lamun sampun anunggil kapti
sakèhe wong Mataram
wau kang dèn suwun
pêjahira Trunajaya
mring susunan ature kala ing wêngi
gènnya sami asowan

kala samana sri narapati
tan kawawa lamun angampaha
wong Mataram ing ature
dhasaripun sang prabu
taksih wontên mungêring galih
dhatêng Dyan Trunajaya
kasusul ing atur
dadya mungkad dukanira
marang Trunajaya karsa dèn têlasi
ngantos enjing kewala

cinarita kalanirèng nguni
Trunajaya duk patêlukira
anèng ing Payak lamine
kongsi sowan ping têlu
kang sapisan dhawuhing janji
kasêdhahan parentah
dadya patih agung
asowan kaping kalihnya
pan rahajèng wus datan mawi kawatir
rumaos yèn raharja

duk samana kalaning ing enjing
Trunajaya sowane ping tiga
sang nata nuju dukane
miyos têtarub agung
sinewaka ing para mantri
miwah para punggawa
kang nama tumênggung
pinarak anèng dhêdhampar
wong Mataram wus pêpak munggwèng ing ngarsi
pênuh ngèbêki papan

Radèn Trunajaya munggèng ngapti
prênahira pan kapara ngarsa
kalayan wadya sakèhe
pan wus jamaking ratu
kang pêpatih ngarsa pribadi
nanging ta wong Mataram
pêpêkan lit agung
sadaya sampun samêkta
kang adarbe dhuwung wasiyat winangking
ngantos dhawuh andika

rêrêp sakathahing wong kang nangkil
ajrih umulat sêngêring nata
angêmu duka prabane
datan antara dangu
gya ingawe maraèng ngapti
sira Dyan Trunajaya
majêng awotsantun
sapraptanirèng ngajêngan
sri bupati pangandikanira aris
hèh adhi Trunajaya

wêwêngkoningsun busik jinawil
mring sanak-sanakira Mataram
apa ta baya wadine
Trunajaya andhêku
mukanira konjêm ing siti
sarêngnya kadhawuhan
andikaning ratu
samana kangjêng susunan
tan antara lawan dhawuhe ri kang ngling
narik Kyai Balabar

gya tumêdhak sigra anglarihi
jêng susunan dhatêng Trunajaya
kaprajaya sasalange
kang kiwa tatunipun
gya rinêbat ing para mantri
Trunajaya samana
sinudukan sampun
dening punggawa Mataram
sapêjahe gilang-gilangingkang jisim
ngantos parentah nata

sigra angandika sri bupati
alah uwis iku undurêna
Si Trunajaya jisime
lawan parentah ingsun
mring sakèhe wong ing Matawis
lah manawa ana kang
dhihin duwe kaul
padha sira lakonana
sasukane ajana taha mring mami
sigra kang wong Mataram

agya sami ngluwari punagi
ya ta jisime Ki Trunajaya
wus rinêbat ing wong akèh
ana wêwêdhak marus
wênèh kang wong anguntal ati
ana anepak sirah
myang anyuwut rambut
samana Dyan Trunajaya
pêjahira sarêng lan êmbanirèki
sami wontên ing Payak

kalih ilang angrasani wani
sangkalanipun kala samana
duk Trunajaya pêjahe
mangkana kang winuwus
sabêdhahe nagri Kadhiri
pêjahe Trunajaya
wong bang wetan suyud
dhatêng Susunan Mangkurat
sakathahe môncanagara pasisir
tan wontên mangkêlanga

kawarnaa sang sri narapati
akarsa bubar mring Surapringga
nêdya ngujung dhatêng Ngampèl
pan ingundhangan sampun
wadyabala miwah Kumpêni
sami enggar sadaya
tyasirèng wadyagung
dening alami nèng Payak
marmitanya wadyabala gya cumawis
samêktaning lumampah

sampun prapta nagriSurawèsthi
kang pamingking taksih anèng Payak
saha dhêndhêng ing lampahe
tan kawarna ing ênu
lampahira sri narapati
wus praptèng Surapringga
masanggrahan sampun
enjing wau kawarnaa
sri narendra akarsa ngujung tumuli
dhatêng ing Ngampèldênta

ri sampunnya sang sri narapati
ngujung sêtana ing Ngampèldênta
agya masanggrahan malèh
pan kocapa ngadhatun
sri narendra nèng Surabanggi
datan antara lama
sira sang sinuhun
samana wadya dinuta
dhatêng Giri kadhaton anyuwun idin
mring Panêmbahan Ngarga

dene kang dinuta mring sang aji
kang anama Radèn Mangunjaya
wus praptèng Giri lampahe
lajêng manjing kadhatun
sigra cundhuk lan sang ayogi
aturipun mangkana
pan dinuta ulun
ing susunan kang amurba
apan ulun dinuta anuhun idin
mring jêng sang panêmbahan

rèh umadêg nata angrèh Jawi
kangjêng susunan ingidènana
mring panêmbahan ing mangke
nênggih kang dipun suwun
idinipun Sinuhun Giri
mugi tinulusêna
ring panjênêngipun
dènnya ngrèh ing nuswa Jawa
sapunika pênuwune sri bupati
panêmbahan ngandika

alah iya iku sun idini
Mangunjaya yèn têdhak Mataram
ujar nyata kang aduwe
tus-tarutusing ratu
nuswa Jawa kang anduwèni
nyata têdhak Mataram
tan ana lyan iku
yogya ingsun ngidènana
lamun dudu têdhak Mataram tan apti
ingsun angidènana

Ki Mangunjaya umatur aris
panêmbahan ing atur kawula
sampun ta sampeyan age
angidèni saèstu
mila mambêng kawula ugi
raose manah kula
ing saèstunipun
dede têdhaking Mataram
kadya èstu punika anak Walandi
panêmbahan ngandika

yèn mangkono tuturira ugi
Mangunjaya yêkti sun tan arsa
angidènana jênênge
lamun dudua iku
têdhaking wong agung Matawis
kayaratu gon ngidènan
yêkti datan arus
lah uwis sira muliha
Radèn Mangunjaya samana sigramit
sampun mulih sing arga

tan kawarna lampahirèng margi
Dyan Mangunjaya saksana prapta
ing Surabaya sirage
lajêng sira acundhuk
munggwing ngarsanira narpati
manêmbah ring suku sang
mangusapi lêbu
mangkana ing aturira
nuhun duka pun Mangunjaya Narpati
rèh amundhi andika

inggih sampun kadhawukên uni
sahandika nata dhatêng arga
amundhut idin wiyose
dhatêng Sinuhun Gunung
yèn paduka amundhut idin
ingkang ingidènana
panjênêngan prabu
nanging Panêmbahan Ngarga
datan arsa angidènana narpati
ing jênêng tuwan nata

nanging datan wruh kang dados wadi
panêmbahan gènipun tan arsa
ngidèni sang nata mangke
ing panjênêngan ratu
sapamirsanira narpati
ing atur kang mangkana
langkung dukanipun
Sri Maha Prabu Mangkurat
lir sinêbit karnanya kang jaja abrit
anglir mêdal dahana

pracihna ywan duka andhatêngi
tingalnyandhik garap angandika
Kya Bicak sinambut age
sigra tinêmbang ngungkung
kagyat wadyabalagung alit
miwah mantri punggawa
kang samya gung-agung
wusa asikêp ngayuda
sri bupati saksana bubar tumuli
dènnyarsa ngrurah ngarga

sumrêg lampahe bala ngajrihi
miwah punggawa Kamangkuratan
saha wadya Walandane
wong pasisir gumulung
miwah wadya môncanagari
datan kawarnèng marga
ing Giri kinêpung
samana wong Giripura
wus samêkta sagêgamane wong santri
sêdyane sabilollah

nanging samana wontên winarni
panêmbahan darbe kaponakan
nênggih putrane kakange
warnanipun abagus
nama pangran ing Singasari
putranya panêmbahan
Pangulu ranipun
punika ingkang minôngka
prajurite sagung ingkang para santri
milarsa sabilollah

dupi wong Mataram aningali
mring wong Giri yèn mapag ing yuda
wong Mataram suka tyase
sigra panêmpuhipun
aningali wong Giri kêdhik
sêdyane sinawawa
wong Giri atangguh
tan ana sêdya gingsira
wadyèng Giri katitihan dening Gusti
Pangeran Singasêkar

apan ta kadi banthèng akanin
pangamuke wong Giri samana
wong kasunanan kèh longe
bubar sisaning lampus
palayune angungsi urip
sabubare wong Jawa
Walônda tinêmpuh
pinagut lan sanjatanya
bêdhil muni kapyarsa lirguntur ardi
wong Giri kathah pêjah

sisaning pêjah ngungsi ing gusti
samana Pangeran Singasêkar
atanggah tulung balane
wruh wadyane kèh lampus
panêmpuhe tan nyipta urip
di drèl datan tumama
ing mimis malurut
tandange lir singa barwang
pan kalintang têguh Pangran Singasari
wong Walôndakèh pêjah

sapêjahe alpèrèsnya nuli
wong Walônda buyar asarsaran
samya ngungsèkkên uripe
ngungsi kangjêng sinuhun
wadyabalanira narpati
samanakèh lumajar
sasisaning lampus
tarkane môngsa mênanga
dene ingkang nama Pangran Singasari
têguhira kalintang

dene kang maksih tanggah ing jurit
ingkang munggèng ngarsaning narendra
kari pêpilihan bae
ingkang minôngka pamuk
ran priyayi nom-anom nênggih
samana tinarajang
mring Dyan Singasantun
tanggon nadhahi prakosa
wong nom-anom wau Pangran Singasari
sinosog ganjur atap

malah mumbul tan tumamèng wêsi
wau sira Pangran Singasêkar
datan busik kusikane
tibèng siti mangamuk
kalih dhuwung anggêgirisi
tandang lir singa galak
ing pangamukipun
mangamuk saha curiga
dene kang nanggoni Pangran Singasari
samya nêdya sudira

samya angantêp waninirèki
ran prayayi nom-anom punika
tan nêdya gumingsir kabèh
saking merang lumayu
dyan pangeran ing Singasari
pangamuke lir yaksa
môngsa wangkenipun
atêmah tumpês sadaya
wong nom-anom sadaya sami ngêmasi
tanna malajêng gêsang

dene sagung kang para bupati
palayunya tan môngga puliha
niwah bala Kumpênine
asarsaran lumayu
sang nata bramatya mulat ing
wadyagung alit têlas
lèn kang pêjah ngayun
sigra mangagêm wasiyat
sang nata Kya Baru nèng asta kumitir
sang prabu karsa yuda

nanging kang tansah rumêksèng aji
sira Panêmbahan Natapraja
punika tan kenging têbèh
panêmbahan puniku
ingkang têdhak Susunan Adi
apan têdhak ping lima
saking Adilangu
Panêmbahan Natapraja
pan kaprênah warèng lan Susunan Adi
punika tan atêbah

saksana umatur ing narpati
sira Panêmbahan Natapraja
asangêt ing pamambênge
sinuhun Kyai Baru
wus pinaringakên tumuli
mring sira panêmbahan
angagêm gya magut
Panêmbahan Natapraja
munggwing rana Pangran Singasari uning
ywan wau panêmbahan

ingkang umangsah magut ing jurit
wus prayatna Pangran Singasêkar
mêngsah tangkis warangkane
anêmpuh saminipun
baya sampun pasthining Widi
tan kêna owahana
ywan wus praptèng surud
wau Pangran Singasêkar
asmu layu atangkis-tangkis tanpolih
watêk kantun ungaran

kasaliring pangran dèn larihi
winaos jajane trus walikat
aniba datanpa ngêne
Pangeran Singasantun
tan antara gya angêmasi
kang kinarya anumbak
wau KyaiBaru
dhatêng Pangran Singasêkar
tingkahira pêjah Pangran Singasari
taksih ngawêt lathinya

taksih ingasta dhuwungirèki
dahat kêkah tan kêna pinêngkang
datan kawarna polahe
Giri jinarah sampun
ingkang paman Dyan Singasari
kang nama panêmbahan
kapusara sampun
pinusara cindhe sêkar
sampun katur samana ngarsa narpati
wus kinèn nyedanana

sigra anulya dipun sedani
sinedan anèng lawang sêtana
apan sedane linawe
ri sampun seda wau
panêmbahan ing Giri èsthi
samana jêng susunan
kang karsa akondur
mantuk dhatêng Surapringga
sinangkalan lir ilang rasaning janmi
sang nata sampun bubar

tan kawarna lampahirèng margi
kangjêng susunan pan sampun prapta
Surabaya sabalane
apan sampun ngadhatun
sri bupati nèng Surawèsthi
ponang wadya sadaya
miwah punggawagung
sami eca manahira
kawarnaa Ki Mangunjaya ing mangkin
apan sampun ginanjar

ingkang ginanjarakên anênggih
dhatêng sira Radèn Mangunjaya
pan nagara ganjarane
Sumênêp wastanipun
apan sarya sinung kêkasih
jinunjung saking ngandhap
sumêngkèng ngaluhur
apan kinulawisuda
Mangunjaya jinunjung dadya bupati
aran Yudanagara

Hônggajaya pan ginanjar sami
nênggih nagara ing Pasêdhahan
wau kang ginanjarake
lan malih sarêngipun
kang samya ginanjar nagari
aran Ki Hônggawôngsa
pan ginanjar wau
nagara ing Surabaya
ganjarane sarta sinungan kêkasih
Tumênggung Hônggawôngsa

wontên dene kang ginanjar malih
kang anama Ki Sêcanagara
ing Japara ganjarane
kalawan malihipun
pan nagara ing Surabanggi
ginêmpal cacahira
sèwu tigang atus
ginanjarakên pangeran
ing Lamongan samana kandhane nguni
ri sampuning mangkana

tan winarna laminirèng nguni
kala susunan nèng Surapringga
wus ginanjar sadayane
sakèhing punggawa gung
pan nagara ganjarannèki
sampuning pêparentah
wau sang sinuhun
arsa bubar mring Samarang
wus samakta punggawa mantri gung alit
gya bubar kang pangarsa

enjingane bubar sri bupati
saha bala umiring sadaya
angèbêki margagunge
kèhing wadya lumaku
anglir bênaning kang jaladri
tan kawarna laminya
lampahirèng ênu
sarawuhirèng Samarang
jêng susunan sampun masanggrahan nênggih
sawadya balakuswa

rikala susunan nèng Samawis
Tuwan Amral apan tan alama
anuntên tinundhung mulèh
katrima lampahipun
Amral dhatêng sri narapati
wus ginanjar nagara
Tuwan Amral wau
apan kêkalih nagara
ingkang ginanjarakên marang Kumpêni
wastane kang nagara

ing Carêbon satunggile malih
ing Sumênêp pan sampun tinampan
kalangkung trima kasihe
Tuwan Amral gya mantuk
pan atilar bala Kumpêni
Walandi kang ajaga
dhatêng sang sinuhun
ya ta saulihnya Amral
sakathahe para nayaka narpati
sami apirêmbagan

kang rinêmbag mênggahing nagari
kang prayoga kinarya kadhatyan
apan sang prabu karsane
Ngayodya karsanipun
kinaryaa kadhaton adi
de kang para bupatya
wau rêmbagipun
ing Tingkir kang pinrayoga
dadya kitha Ki Tanuraga ngaturi
aprayoga ing Pokak

sadaya tan wontên amêthuki
lawan ingkang karsa jêng susunan
sakwèh bupati rêmbage
dan Ki Urawan matur
mring sang nata lamun suwawi
pênêd ing Wanakarta
dadosa puragung
samana apan dhinahar
saature Urawan dhatêng narpati
sigra sang sri narendra

nulya aparentah ing wadyalit
ingkang minôngka pangarsèng lampah
wus samakta sakathahe
dupi ing enjingipun
bubar saking lumakwèng ngarsi
minggah mring nagri Pajang
apan kang dinunung
aran desa Wanakarta
ingkang yogya badhe kadhaton narpati
sigra sri naranata

samana bubar saking Samawis
ingiring saha wadyabalanya
awarna-warna tunggule
ana têtunggul wulung
saha ciri wanara putih
ana tunggul sutrabang
seta tumpalipun
ana têngran tunggul jênar
tumpal seta wênèh ana dwaja wilis
aciri sutra jênar

munggwing madya lampahing narpati
ginarêbêg wadya sêsêliran
waos pêthak landheyane
punika sikêpipun
wong saragni kang munggèng ngarsi
têngran dwaja sutrabang
pêthak tumpalipun
ingaran gula kalapa
ciri wulan tuhu busanèng narpati
pracihna mêngku Jawa

tan kawarna lampahirèng margi
sampun prapta nagara ing Pajang
ing Wanakarta dununge
amasanggrahan sampun
rame kang wong akarya puri
ababad patêgalan
wanalit ginêmpur
tan kawarna solahira
wus samakta sauparêngganing puri
sang nata wus ngadhatyan

ing Wanakarta sampun ingalih
ingaran Kartasura Diningrat
kala duk pangadhatone
Kartasura sang prabu
sasi Ruwah nênggih ing nguni
ing taun Alip ika
sêsêngkalanipun
mantri sirna obahing rat
jêng susunan kang rayi dipun utusi
kang madêg ing Mataram

wontên panakawan jro kêkalih
têtilarira Ki Mangkuyuda
jalu kêkalih sutane
pinundhut ing sang prabu
duk pêjahe ramane nguni
aprang rêbut gapura
nèng Kadhiri sampyuh
lan Tumênggung Darmayuda
Mangkuyuda atilar suta kêkalih
Ki Lêmbu lan Ki Buwang

Ki Lêmbu mangkya jinunjung linggih
ginêntosakên ing ramanira
kinalihan lan arine
sami sinung jêjuluk
pan Ki Lêmbu namanirèki
gantya namaning rama
Ki Mangkuyudèku
Ki Buwang sinungan aran
Ki Tumênggung Natayuda de narpati
kêkalih pan minôngka

wadananira prayayi bumi
lan bumija pan sampun mupakat
kalih gantyani ramane
ya ta ingkang winuwus
kang dinuta marang Matawis
mêsat saking ing ngarsa-
nira sang sinuhun
ing ênu datan winarna
sampun prapta duta nagarèng Matawis
warnanên sri narendra

Natèng Alaga enjing tinangkil
pêpak sagung ingkang wadyabala
pra nayaka ing ngarsandhèr
munggwing ing sitiluhur
saha upacaranirasri
pinarak ing dhêdhampar
alêlamak babut
wong magêrsari akapang
wong saragni ing ngarsa têba marapit
dwaja gula kalapa

wong kaparak sawontêne sami
datan lali pasikêpanira
kadya duk wêwiyosane
kang rama sang aprabu
nanging kathah kalawan kêdhik
punggawa kang winarna
kang munggwèng ing ngayun
Tumênggung Gajah Pramoda
Arya Môndhalika Arya Wiramantri
lan Arya Natabrata

Arya Tambakbaya lawan ari
Arya Surajaya munggwèng ngarsa
Ki Dêmang Kalêng wus dene
lawan Dêmang Mataun
myang Ngabèi Jagabayèki
Ki Bocor lan Ki Jênar
tuwin Ki Wu-awu
lawan Ki Rôngga Tanpulas
Pulangjiwa Ngabèi Panjêr wus dening
kang munggèng ngarsa nata

kang sewakèng panangkilan jawi
pra santana Pangeran Pamênang
Pangran Arya Panulare
lawan kang pinisêpuh
Pangran Natakusuma nênggih
myang Pangran Mangkubumya
jajare alungguh
wau ingkang kawarnaa
duta saking Kartasura marêpêki
Pangran Natakusuma

wus dinangu ywan dinuta dening
pangran dipatya kang madêg nata
Kartasura kadhatone
jujulukirèng Prabu
Amangkurat balaKumpêni
ngadhaton bumi Pajang
nênggih kang winangun
Dyan Pangran Natakusuma
minggah sitiluhur prapta ing ngarsaji
umatur wontên duta

inggih saking ing Pajang nagari
katur ing nata kinèn umangsah
prapta ing ngabyantarane
duta nêmbah umatur
saandikanira narpati
yèn ari ingandikan
de raka sang prabu
kangjêng pangeran dipatya
pan ing mangke sampun umadêg narpati
ngadhaton tanah Pajang

saha kinèn amundhut puradi
Natèng Ngalaga myarsasmu duka
mawinga-winga jajane
duta tinulak sampun
mêsat saking prajèng Matawis
ya ta Sang Natèng Nglaga
angandika asru
marang sagunging prawira
kayaparan ing rèh duta ingkang prapti
kang saking nagri Pajang

sigra matur pangran kang tinari
Natakusuma myang Môndhalika
katri Gajah Pramodane
yèn suwawi pukulun
anglampahna duta pribadi
yêkti raka paduka
lawan dedenipun
abdi dalêm pamyarsanya
pan misuwur kang jumênêng narapati
nênggih sutaning Amral

inggih saking sagêding Kumpêni
dènirarsa ngakahi rat Jawa
akarya pindha-pindhane
ngandika sang aprabu
yèn mangkono bêcik sun têlik
yèn èstu kakang êmas
kang umadêg ratu
marêka sun duta pisan
dyan anuduh prawara dinuta sandi
Rahadyan Natabrata

pinitungkas duta nêmbah amit
mêsat Radèn Arya Natabrata
datan kawarna lampahe
wau ta Sang Sinuhun
ing Alaga dyan angundhangi
marang sagung pratiwa
prawara nung-anung
kinon samêktèng ayuda
lamun dede kang raka madêg narpati
nulya pinrêp karsanya

angruraha sutaning Kumpêni
kang umadêg natèng tanah Pajang
kang pêksa angrèh rat kabèh
wadya kalangan umung
wong Mataram amêpak baris
wadyalit myang prawira
prajurit gung-agung
sadaya angajap yuda
suka yèn dèn adua lawan Kumpêni
kang madêg anèng Pajang

karsanira natèng Alagadi
ywan èstua ingkang raka prapta
pasthi nulya seba age
sri narendra ngadhatun
nahan dutanira Narpati
Sang Prabu Amangkurat
kang saking Matarum
praptèng nagri Kartasura
duta lajêng tumamèng ngabyantaraji
katur sasolahira

yèn ingkang rayi tan arsa nênggih
sumiwia marang Kartasura
narka yèn dede kadange
sutaning Amral tuhu
panarkane wadyèng Matawis
pura pan kinêkahan
malah arsa ngrampung
lumaksanèng adilaga
ya ta mèsêm Prabu Mangkurat miyarsi
nênggih kang kawuwusa

dutanira Prabu Ngalagadi
Radèn Arya Natabrata prapta
ing Kartasura lampahe
mangsah ing ngarsa Prabu
Amangkurat lagya tinangkil
atap prawirèng ngarsa
pra prajurit agung
apatih Anrangkusuma
lan Ki Arya Sindurêja lan Dipati
Urawan munggèng ngarsa

Mangkuyuda myang Natayudari
miwah Tumênggung Wirawidigda
wadyèng pasisir wus dene
Pangeran Madurèku
myang tumênggung ing Surawèsthi
sagung para dipatya
pasisir nèng ngayun
myang wadyèng môncanagara
tuwin wadya Kumpêni munggèng ing keri-
nira sri naradipa

Arya Natabrata marêpêki
ing Rahadèn Rêkyana Apatya
Anrangkusuma nulyage
manêmbah ing sang prabu
matur wontên caraka prapti
saking ari nata kang
madêg ing Matarum
dutanya pun Natabrata
sri narendra myat ing duta ngandikaris
hèh sira Natabrata

dinuta paran marang si adhi
Natabrata matur saha sêmbah
ngutus nalika yêktine
inggih lan dedenipun
yèn paduka madêg narpati
kasumbung yèn sutamral
kang umadêg ratu
marma gusti ri paduka
krodha arsa lumaksana ing ajurit
tan myarsa yèn paduka

jêng sinuhun angandika aris
yèn mangkono Natabrata enggal
muliha matura age
mring si adhi yèn ingsun
madêg ratu bala Kumpêni
wong sabrang warna-warna
môngka wadyaningsun
Si Trunajaya wus sirna
wadyanya suh môncanagara pasisir
suyud sumiwi ringwang

dutèng Kalagan nêmbah nulyamit
Radèn Arya Natabrata mêsat
saking ngarsa nata age
ya ta lèn kang winuwus
prabu ing Ngalaga nimbali
agunêm jroning pura
lan nayakanipun
nanging salaya ing karsa
pan sadaya pra mantri padudon kapti
Pangran Natakusuma

aturira kêdah angaturi
sumiwia marang Kartasura
pan wus antuk ing yêktine
yèn ingkang raka tuhu
Adipati Anom Matawis
madêg nèng bumi Pajang
gwanira palungguh
ing Wanarja ingaranan
Kartasura Adiningrat wong pasisir
môncanagara seba

Prabu Ngalaga kewran ing galih
dene nayaka salayèng karsa
sirarya Môndhalikane
lan Gajah Pramodèku
sangêt dènnya anggêgendholi
myang Arya Tambakbaya
myang Surajayèku
dadya wau sri narendra
kang winratan ature punggawa katri
sakawan kang dhinahar

tuwin sagung ingkang para mantri
angrêmbagi Arya Môndhalika
anunggil ing saature
langkung tikbra sang prabu
sagung ingkang punggawa mantri
sampun tinundhung mêdal
ing karsa sang prabu
pan anganti dutanira
ya ta wau Pangran Natakusumaglis
prapta ing dalêmira

kapugutan ing tyas angundhangi
sarayate kinèn asiyaga
wus samêkta ing dalune
linggar sagrahanipun
karsanira nungkul pribadi
marang ing Kartasura
nahan kang winuwus
Radèn Arya Natabrata
lampahira samana praptèng Matawis
panggih lan Môndhalika

Ki Tumênggung Gajah Pramoda ngling
tuwin Arya Môndhalika tanya
hèh radyan arjèng lampahe
paran ing yêktinipun
Radèn Natabarata nauri
èstu pangran dipatya
kang umadêg ratu
anging akondhang wong sabrang
warna-warna môncanagara pasisir
suyud sumiwèng nata

wadya bêbêktan saking Matawis
panakawan myang kapêdhakira
sagung wong ing kadipatèn
akèh nama tumênggung
dêmang rôngga miwah ngabèi
sirarya Môndhalika
alon dènnya muwus
hèh kakang Gajah Pramoda
yèn sirarju rahadèn matura silib
yèn dudu ingkang raka

umatura yèn anak Kumpêni
kang umadêg anèng bumi Pajang
pêksangrèh ing sa-rat kabèh
yèn matura satuhu
marang gustine yèn raka yêkti
pasthi anuli seba
mring kang raka nungkul
lêgane tyas ingsun kakang
aran padha ingidèn marang sawargi
kang linèng Têgalgônda

duk angrêbat pura ing Matawis
angrurah mungsuh wadyèng Madura
wadyèng Makasar wus dene
kalakon wus karêbut
anggèr pan wus madêg narpati
têka nuli sebaa
anglungsur kaprabun
ingsun kakang lawan sira
anggadibal dadya janma tanpa wijil
corah tan kalbwèng cacah

sru ambêkuh Gajah Pramodeki
iku bênêr Arya Môndhalika
pasthi yèn lêbar uruse
yèn kalakona nungkul
tanpa unggwan wadyèng Matawis
payo ta ingaturan
gusti dèn akukuh
marma anak Natabrata
aniliba ing atur marang ing gusti
anyukupa sakathah

umung sagung ingkang para mantri
angrojongi ing Gajah Pramoda
lan ing rèh Môndhalikane
ngurêd dadia pupuh
para mantri Baglèn Matawis
mupakat kang pirêmbag
sigra Ki Tumênggung
Gajah Pramoda kalawan
AryaMôndhalika tumamèng jro puri
Dyan Natabratèng wuntat

prawara tri praptèng pura
wus acundhuk lan Natèng Ngalagadi
katri sarêng awotsantun
mangaras ing suku sang
Natèng Ngalaga kagyat ngandika arum
hèh sira pangantèn prapta
paran ta yêktining warti

Natabrata matur nêmbah
igih sampun lampah kawula prapti
ing ngabyantara sang prabu
kang madêg bumi Pajang
nênggih èstu sutaning Amral satuhu
pan dede raka paduka
kang pêksa ngakahi Jawi

wadyèng pasisir sadaya
samya nungkul dhatêng sang madêg aji
Natèng Ngalaga myarsatur
andik pasuryanira
jajanyabrit mukanira dahat rêngu
asru dènira ngandika
yèn mangkono wong Matawis

yèn wus samêktèng ayuda
Môndhalika nuli bêdhola baris
saolèh-olèh sun mukul
sayêkti sun tan rila
tanah Jawa yèn wong sabrang kang angrêngkuh
suka ngong sirnèng palagan
anglabuhi tanah Jawi

Môndhalikatur pranata
abdi dalêm pun Natakusumèki
gusti kesah wau dalu
sasuta dharanira
katalika dhatêng ing Pajang pukulun
Natèng Ngalaga kampita
ing wardaya ngandikaris

pan wus karsaning Hyang Suksma
adhi Natakusuma slayèng kapti
iya apa kang winuwus
payo wadyèng Mataram
Môndhalika Gajah Pramoda dèn gupuh
gonira sayagèng yuda
nayaka tri nêmbah mijil

praptèngjawi undhang-undhang
wong Mataram otêr anata baris
sigêgên ingkang winuwus
Pangran Natakusuma
praptèng Kartasura wau lampahipun
wus katur marang narendra
ingandikan ing narpati

sri narpa duk sinewaka
punggawandhèr munggèng ing pôncaniti
tata punggawa gung-agung
Pangran Natakusuma
dyan asèlèh curiga tumamèng ngayun
manêmbah ngaras suku sang
sri narendra ngandikaris

hèh sira Si Hônggayuda
baya sira dinuta mring si adhi
Natakusuma wotsantun
inggih amba priyôngga
pêjah gêsang pun patik katurèng prabu
arinta Natèng Ngalaga
kenging pambangusing dasih

datan arsa sumiwia
ing paduka kêdah ngrabasèng jurit
mila kawula pukulun
tur pêjah ing narendra
dene datan kèdhêp angaturi atur-
ira kang madêg Mataram
sang nata tibra myarsangling

ngungun tan sipyèng wardaya
sang narendra ngandika mring apatih
hèh Nrangkusuma dèn gupuh
suwarèng wadya-wadya
samêktaa ing ayuda karsaningsun
adhi mas ing Kapugêran
ingsun tindaki pribadi

apatih nêmbah sandika
sang nalendra kondur malêbèng puri
ya ta wau kang winuwus
kang maksih panangkilan
radèn patih tuwin punggawa gung-agung
budhal saking panangkilan
samakta angati-ati

dipati môncanagara
myang pasisir samya sayagèng jurit
datan kawarna ing dalu
enjing pra adipatya
saha bala saos munggwing alun-alun
gêgaman abra asinang
dinulu lir prawatagni

kang dwaja awarna-warna
sowang-sowang sagunging pra dipati
ana kang atunggul wulung
sira wanara pêthak
wênèh tunggul seta cinirènan dadu
taksaka apêpulêtan
ana kang atunggul putih

ciri bang pêdhang dulpakar
kêkôndhabang asri cinirèn kuning
têtirah bala sarèwu
tunggul ijo ciri bang
pan winarna singa krodharsa anubruk
tunggul dadu ciri pêthak
wanèh rêkta ciri rangdhi

amyang busananing bala
warna-warna panganggoning prajurit
anglir puspanjrah dinulu
asri awijan-wijan
tan kênawor sagung prawara nung-anung
atata munggwing pasowan
mantri lit nindhihi baris

gêgaman ing jro wus mêdal
jagasura lawan wong judhipati
wadya saragni wus kumpul
dwaja gula kalapa
wong kaparak sawontêne kang wus kumpul
tan lali sêsikêpira
maksih kèh kang nèng Matawis

miyos Prabu Amangkurat
abusana wau cara Kumpêni
akêkaos asêpatu
rasukan lapis tiga
bêlah jaja baludru rinenda murub
mojah sinujyèng toya mas
kinatimang mas cinawi

abêbadhong susun tiga
têtirahnya sinawur ing rêtnadi
abra ujwala lir daru
arja akuluk cabang
tinatrapan ing mas jingga akarêpus
ywan tinon saking mandrawa
lwir gurnadur angajawi

 anyuriga pêdhang usar
anggarnyabra binrayut ing mas adi
têbah jaja tali rukuh
rinante ring mas jingga
kinakonang ing sêsotya abra murub
sang prabu munggwing dhêdhampar
kucêm kwèh wadya aniwi

mawor kênyaring busana
angênguwung barung cahya narpati
sri narendra ngandika sru
maring rêkyana patya
Nrangkusuma payo anêtêga gupuh
têngara wong arsa budhal
sigra dyan patih wotsari

saksana nêmbang têngara
gra gumuruh otêr wadya kang baris
gumrudug swaraning tambur
budhal panganjuring prang
Mangkuyuda myang Natayuda tinuduh
sawadya lumakyèng ngarsa
Arya Sindurja nambungi

nulya Dipati Urawan
kang ing wuntat wong pasisir nambungi
gêgaman abra dinulu
ya ta sang sri narendra
awahana kuda ulês gula gêmpung
pun Kalamarcu namanya
ingapit wong magêrsari

budhal saking panangkilan
munggwing ngarsa sagung wong judhipati
wadya Kumpêni nèng pungkur
rumêksa ing narendra
pra dipati môncanagara sumambung
tan winarna lampahira
ing ênu Drêsanan prapti

panganjurira wus prapta
anèng Gondhang dènnya atata baris
wadya wurahan atêpung
lan unggyaning narendra
tundha-tundha lampahe wadyabalagung
mangkana ingkang winarna
Prabu Ngalaga Matawis

enjing sinewakèng bala
Arya Môndhalika matur wotsari
ambatur uningèng prabu
mêngsah paduka mêdal
saking kitha sutaning Amral wus rawuh
ing Drêsanan barisira
bala sabrang warni-warni

pan têlik kawula prapta
panganjure ing Gondhang dènnya baris
aran pun Mangkuyudèku
lawan pun Natayuda
anakipun pun Wôngsacitra ing Kêdhu
kalih kinarya bupatya
bèbète wong dhudhuk gangsir

lan pun Arya Sindurêja
pun Gêndhowor suwita ing Kumpêni
ya ta ngandika sang prabu
iku yèn wus samêkta
Môndhalika lan Si Gajah Pramodèku
nindhihana wong pangarsa
baris atugur ing Taji

paronên wadyèng Mataram
lah adunên pagutna ing ajurit
nayaka kalih wotsantun
inggih gusti sandika
nadyan silih lêbura dèn kadi awu
anèng madyaning palagan
datan gumingsir kang abdi

anglampahi karya nata
sukur gusti pêjah ngayahan jurit
kawula pan sampun tuwuk
inggih ingkang kêkucah
swargi rama paduka mangke tumurun
amomong paduka nata
pêjah ingayahan jurit

Prabu Ngalaga ngandika
sun tarima prasêtyanira kalih
saksana sarêng wotsantun
lèngsèr saking ngayunan
praptèng jawi samakta nata wadyagung
pinilih wadya Mataram
budhal panganjuring jurit

ingkang sapalih binakta
kang saparo rumêksèng sri bupati
gêgaman sampun akumpul
budhal saking nagara
pan gumrêgut wong Mataram tandangipun
gêgaman abra asinang
panganjuring prang dalidir

tumênggung Gajah Pramoda
lawan Arya Môndhalika ing wuri
ginarêbêg kadangipun
pratmaja myang waraga
sampun praptèng Parambanan lampahipun
panganjurira wus prapta
ing Taji atata baris

kang maksih nèng Parambanan
Môndhalika lan Gajah Pramodèki
nahan gantya kang winuwus
Sang Prabu Amangkurat
praptèng Gondhang lampahing wadya gumuruh
jêng sinuhun masanggrahan
kang pangarsa sampun prapti

Kamalon Ki Mangkuyuda
Natayuda myang Arya Sindurjèki
samya kèndêl akêkuwu
dene wadya Kalagan
sampun mêdal saking nagara amêthuk
anèng Taji barisira
dadya yun-ayunan jurit

lawan wadyèng Kartasura
wong Kalagan sigra dènnyatur paksi
mring Arya Môndhalikèku
tuwin Gajah Pramoda
lamun mêngsah wadyèng Kartasura rawuh
cucuking yuda malatar
ing Kamalon dènnya baris

kapintarya Môndhalika
dèn suwarèng wadya amêpak baris
tuwin Gajah Pramodèku
pan sampun asayaga
saha wadya tangara bêndhe angungkung
kumêrap wadyèng Kalagan
Ki Arya Môndhalikaglis

budhal saking ing Prambanan
myang Tumênggung Gajah Pramodèng wuri
swaraning bala gumuruh
praptèng Taji atata
sira Arya Môndhalika myang Tumênggung
Gajah Pramoda karsanya
baris pangarsa ginitik

sirarya sigra têngara
dyan mawantah krura wadyèng Matawis
wadya Kartasura dulu
yèn mungsuhira mangsah
gugup mêdal saking pakuwon gumuruh
ambalabar ngara-ara
ya ta acampuh kang jurit

ramya swaraning sanjata
wadyèng Kartasura sayakèh prapti
wadyèng Kalagan mangamuk
Ki Arya Môndhalika
gya angirid bala kanan kang tinêmpuh
angrêmpak mangrurah lawan
wong Kartasura nadhahi

tumênggung Gajah Pramoda
wus angirid bala anêmpuh keri
mangamuk sawadyanipun
bagna kang katarajang
Môndhalika wuru ing pangamukipun
tan jrih sakwèhning sanjata
tan myat ing warastra lungid

dhadhal baris Kartasura
kathah pêjah malêdug saha ngisis
angungsi ing baris agung
prajurit tri Ki Arya
Sindurêja kalawan Mangkuyudèku
myang Natayuda wus prapta
ing Gondhang katur narpati

yèn wadyèng Mataram mêdal
saking kitha mangsah mangamuk wani
dhadhal kang baris pangayun
sigra nata ngandika
kang tinuding Dipati Surabayèku
sagung pasisir sadaya
tuwin wong môncanagari

sampun atangara bubar
saking Gondhang sagung wadyèng pasisir
gêgaman abra dinulu
tuwin môncanagara
kawuwusa wadya ing Mataram wau
ing Kamalon wus kancikan
prasami atatabaris

wadyèng Kartasura prapta
wong pasisir tuwin môncanagari
ing Kamalon sigra campuh
lawan wadyèng Kalagan
suraknyawor têngara bêndhe angungkung
wong Mataram yudanira
lwir andaka tawan kanin

tumênggung Gajah Pramoda
ngirid bala nêmpuh pangawat keri
sawadyanira gya magut
gusis kang tinarajang
Arya Môndhalika sawadya anêmpuh
arame dènira yuda
wong Mataram ambêg pati

mungsuh sangsayakèh prapta
wong Mataram karoban ing ajurit
nanging tan anêdya kondur
mangrêmpak ngamuk rampak
lwir danawa mêmangsa ing tandangipun
tan jrih binendrong sanjata
tan amyat warastra lungid

wadyèng pasisir kèh pêjah
pra dipati samya ngawaki jurit
Tumênggung Surabayèku
Japara myang ing Dêmak
sarêng nêmpuh wuri kang wadyakèh rawuh
kang abantu ing ayuda
wong Mataram kapalipis

Tumênggung Gajah Pramoda
pan kalojok kalingkung ing ajurit
kinarubut ing wadyagung
ingudanan sanjata
sinawuran ing lêmbing pasêr myang busur
Tumênggung Gajah Pramoda
tiba saking ing turanggi

pan maksih amungku watang
kulitipun tan pasah dening mimis
nanging bêbalung ngalumpruk
ginêpyok ganjur watang
Ki Tumênggung Gajah Pramoda wus lampus
tumpês lan sakadangira
dhadhal baris ing Matawis

sira Arya Môndhalika
ngirid bala mangsêr têtulungjurit
nanging karoban ing mungsuh
binendrong ing sanjata
Môndhalika wadyanira akèh lampus
kasaput ing dalu sira
mundur kalih kang ajurit

samya mantuk ing kuwunya
Môndhalika agunêm lan pra mantri
Dêmang Kalêng asru matur
yèn suwawi ki arya
dawêg mundur atur uninga sang prabu
yèn Gajah Pramoda pêjah
lan wadyakèh angêmasi

angling Arya Môndhalika
datan arsa ingsun mundur ing wèsthi
mung sira bae ngong utus
matura ing sang nata
lamun adhi Gajah Pramoda kapupu
Dêmang Kalêng sigra mêsat
sêdya lumampah ing ratri

ing dalu datan kawarna
lampahira enjing praptèng Matawis
ya ta gantya kang winuwus
Sang Prabu ing Ngalaga
enjing miyos sinewaka ing wadyagung
pêpak andhèr ing ngayunan
santana myang para mantri

Pangran Pamênang nèng ngarsa
Radèn Rôngga lan Radèn Wiramantri
Natabrata munggèng ngayun
Ngabèi Jagabaya
Arya Tambakbaya myang Surajayèku
Dêmang Kalêng lampahira
wus prapta ngarsèng narpati

kampita Natèng Ngalaga
Dêmang Kalêng umatur saha bêkti
yèn Gajah Pramoda lampus
nèng madyaning palagan
wadya rusak dening karoban ing mungsuh
pun Ariya Môndhalika
kathah wadyane ngêmasi

nanging tan arsa gingsira
abdi dalêm Môndhalika bêk pati
asru ngandika sang prabu
Kalêng enggal nulaka
timbalana Si Môndhalika dèn gupuh
bêsuk angantêpa yuda
yèn parêk kalawan mami

yèn kongsi kaparèng tiwas
de Si Gajah Pramoda wus ngêmasi
Dêmang Kalêng awotsantun
lèngsèr saking ngayunan
sigra mêsat tan kawarna lampahipun
wus prapta ing pabarisan
ki arya wus dèn timbali

budhal Arya Môndhalika
wadya Kartasura samya miyarsi
ingusir bala Matarum
ayuda urut marga
wong Kalagan dènira angundur-undur
kèndêl anèng Pajarakan
wong Kartasura abaris

têtindhih Arya Sindurja
Mangkuyuda lawan Natayudari
Prabu Mangkurat winuwus
budhal saking ing Gondhang
swaraning kang wadyabala tri gumuruh
anglir kocaking hèrnawa
untabe kagiri-giri

ing ênu datan winarna
kèndêl anèng Parambanan saratri
enjange budhal sang prabu
nahan kang kawuwusa
Natèng Laga enjing amêpak wadyagung
santana punggawanira
saha wadya munggèng ngarsi

Pangeran Arya Panular
myang Pangeran Pamênang munggèng ngarsi
Ki Arya Tambakbayèku
lan Arya Surajaya
Wiramantri Dêmang Jagabayèng ngayun
tuwin Arya Natabrata
Ki Môndhalika wus prapti

matur yèn mêngsah tut wuntat
sri narendra sigra nêmbang têngari
swaraning wadya gumuruh
ing alun-alun aglar
pra nayaka anata gêgamanipun
Prabu Ngalaga ngandika
mring Arya Môndhalikaris

hèh ta paran karsanira
Môndhalika goningsun mapag jurit
Môndhalika nêmbah matur
yèn suwawi sang nata
amiliha papan kang ripak pukulun
de mungsuh dalêm akathah
amrih lindhunging ajurit

yèn paduka prang awiyar
abdi dalêm kêdhik pan kapalipis
wadya tan angsal pukulun
aso nata ngandika
apan ingsun tan apilih papan iku
apa sukane ing mêngsah
ingsun têka anadhahi

yèn èstu dudu kakang mas
mungsuh iki pasthi ingsun tanggêni
lêbur ing madyaning pupuh
anglabuhi rat Jawa
iya lamun anaking Amral satuhu
nadyan ngong awor pratala
nora sêdya sun unduri

kawarnaa wau Sang Prabu Mangkurat
saha bala wus prapti
wotgalih barisnya
sigra anata bala
pangawat kanan lan keri
kang munggwing kanan
sagung wadyèng pasisir

ingkang munggèng ing keri môncanagara
sagung para dipati
wadyèng Kartasura
ingkang minôngka dhadha
kalawan wadya Kumpêni
sri naranata
munggwing wurining baris

pra dipati sadaya samya ngandikan
praptèng ngarsa narpati
Rahadèn Apatya
Anrangkusuma lawan
Ki Arya Sindurêjèki
myang Adipatya
Urawan mungging ngarsi

Wiradigda lan Tumênggung Mangkuyuda
tuwin Natayudari
myang dipatyèng Sampang
pasisir sakancanya
tuwin kang para dipati
môncanagara
munggwing ngarsa narpati

angandika sang nata mring radèn patya
paran wartane yayi
Nrangkusuma nêmbah
nênggih rayi paduka
sêdya angawaki jurit
wadya malatar
ing alun-alun baris

èstu lamun anarka sutaning Amral
supe yèn kadang yêkti
mèsêm sri narendra
alon dènnya ngandika
mring sagunging pra dipati
mêngko yèn aprang
dèn padha ngati-ati

bokmanawa yayi mas ngawaki yuda
ajana kang nanggêni
mireya kewala
amung balane padha
tumpêsên ywa ana kari
pan iku padha
kang bêbangusi adhi

pira kèhe wong Mataram kang kinarya
punggawa marang yayi
sigra Adipatya
Urawan matur nêmbah
inggih kathah kang kinardi
pun Môndhalika
amungkas saniskalir

pan kasaru praptane wadyatur wikan
aturirèng narpati
yèn wadyèng Kalagan
sumahab samya mêdal
anêmpuh wadya pangarsi
lir singa krodha
ngandika sri bupati

alah payo sagunging para dipatya
anindhihana baris
wadya sowang-sowang
poma dèn aprayitna
dèn awas marang si adhi
sarêng anêmbah
mundur saking ngarsaji

anindhihi ing wadyane sowang-sowang
ya ta wadyèng Matawis
Arya Môndhalika
panganjuring ayuda
Pangran Panular têtindhih
Natèng Ngalaga
maksih munggwing sitinggil

wus anêmpuh wadyèng Mataram sumahab
umung têngara mlingi
gumrêgut tandangnya
nêmpuh pangawat kanan
lir prahara nêmpuh wukir
umung kang surak
wong Matarambêg pati

tinadhahan dening wadya Kartasura
rame dènira jurit
swaraning sênapan
lir galagah katunwan
wau Natèng Ngalagadi
nèng sitibêntar
kinubêng ing prajurit

kodhokngorèk tabêhan asru tinêmbang
ya ta wau kang jurit
Arya Môndhalika
nênggih pangamukira
wong Mataram golong pipis
kang katarajang
môncanagara ngisis

ngiwat-ngiwut pangamuke Môndhalika
anglir andaka kanin
saha wadyanira
binendrong ing sanjata
dening sagung wong pasisir
Ki Môndhalika
wonge wus kèh ngêmasi

Mangkuyuda lan Tumênggung Natayuda
myang Arya Sindurjèki
marakakên bala
anglambung Môndhalika
kalojok dènira jurit
wuri kènêban
dening wadya pasisir

têtindhihe Pangran Panular kesisan
gêgêr nèng wuri têbih
Arya Môndhalika
liwung pangamukira
wong pasisir kèh ngêmasi
Ki Môndhalika
sayah karoban jurit

wadyanira Môndhalika akèh pêjah
watara ingkang kari
warganya sadaya
apan kinandhang-kandhang
sinawuran busur lêmbing
sing keri kanan
saya awuru ngungkih

lir danawa mêmôngsa pangamukira
sing katrajang mangisis
ing wuri kèh prapta
nginêbi keri kanan
sinosog ganjur myang lêmbing
Ki Môndhalika
sampun anandhang kanin

sira Arya Môndhalika alon mojar
marang waraganèki
bocah lumayua
aywa mèlu maringwang
pan ingsun tan nêdya urip
mung sêmbah ingwang
aturna marang gusti

sun têtêdha gusti ngong Natèng Ngalaga
tulusa mangkubumi
umadêg Mataram
abdine kang dadosa
bêbantên madyaning jurit
Ki Môndhalika
ngamuk sarya anangis

ya ta wau Sri Naranatèng Ngalaga
sampun ngaturan uning
lamun Môndhalika
rêmpu sawadyanira
myang Pangran Panular nênggih
sampun kesisan
mêngsah nglun marêpêki

Sang Aprabu Ngalaga asru ngandika
mring sagunging prajurit
Arya Tambakbaya
myang Arya Surajaya
Ngabèi Jagabayèki
lan Natabrata
myang Radèn Wiramantri

hèh prawira ingsun angawaki yuda
sagunging têngran mami
kang gula kalapa
salina kang anggawa
aja cinêkêl wong cilik
para dipatya
nyêkêla têngran mami

wus samêkta sagunging para punggawa
têdhak sri narapati
saking sitibêntar
sigra nitih turôngga
sumahab wadyèng Matawis
lwir wardu angga
wong Bagêlèn dhingini

turônggabang titihanira sang nata
aran pun Kamasari
binusanan mubyar
winorah-warih pita
ararab baludru wilis
palisirira
cindhe bang puspitadi

bêbungkul mas sêkar mas tulya rinêngga
ubêng-ubêng cinawi
mas ulur-ulurnya
sinilih asih abra
aèbèg garudha asri
cinêplok mubyar
wêwangkong manik warih

Narpati Ngalagabusananirendah
bajo baludru randhi
binalênggi mubyar
sinuji têtirahnya
akancing hèr laut adi
amyang ing jaja
lancingan pinapanji

apaningsêt tambe surati rinêngga
dhêsthar gonje kinitir
mubyar tatalyabra
muncar akêthap-kêthap
ujwalanira nêlahi
asarawungan
lan pêkiking narpati

datan môntra-môntra janma madyapada
lwir hyang asmarèng swargi
apan sri narendra
ayuswa tri dasastha
sêdhêng muwahing apêkik
mêmpêng kasuran
berag sêdhêng ing kardi

anyuriga dhuwung Kya Maesanular
Kya Palèrèd ingampil
ngarsanya tan têbah
kumrutug wadyanira
saking alun-alun mijil
lir gunung sêkar
abra busana jrihi

dya Pangeran Pamênang agurawalan
umatur ing narpati
anggèr yèn sêmbada
sampun paduka mêdal
mêmpêna ing pôncaniti
sagung sanjata
pinapagakên jurit

kyai Gunturgêni myang Kyai Subrastha
Sagarawana malih
myang Kumbarawi Kumba
Pamêcut ingisenan
punika lamun suwawi
ingangge yuda
ngandika sri bupati

inggih paman pakênira kang prayoga
mriyêm ingkang nunggoni
pan manira paman
ngrêbut Si Môndhalika
yèn mangke kasor ing jurit
rusaking bala
wontêna kang dèn ungsi

wus angantun wau Pangeran Pamênang
wong saragni sapalih
mriyêm kang jinaga
pan sampun ingisenan
ya tawau sri bupati
praptèng payudan
sigra anata baris

wadyèng Kartasura mulat mungsuh prapta
sumahab wong Matawis
mundur sanalika
wadya ing Kartasura
nging Môndhalika wus mati
murda tinigas
katur ing Sri Bupati

Prabu Amangkurat langkung tusthanira
dening katurirèki
yèn Ki Môndhalika
pamungkas aniskara
kang ambangus mring kang rayi
murda wus kinwan
manjêr têngahing baris

Natèng Ngalaga sampun ngabani bala
sumahab nêmpuh jurit
campuh ing ayuda
tadhah wong Kartasura
wong Kalagan golong pipis
surak lir gêrah
awor swaraning bêdhil

pan kotbuta tandange mantri Kalagan
pra mantri angawaki
ramya ingkang yuda
kadya hèrnawa bêna
angrog gadêbêging wajik
ywan kapiyarsa
kadya ngobahna bumi

astra caruk awor swaraning sênapan
lir galagah kabêsmi
wadyèng Kartasura
pangarsanira bubrah
môncanagara pasisir
pating sulayah
wanèh kang nandhang kanin

carub awor kang mungsuh kalawan rowang
gantya ungkih-ingungkih
kang prawirèng rana
ngamuk atilar bala
apanggih padha prajurit
rêmpu kang watang
banjur agênti kêris

para punggawa prajurit sarêng mangsah
sagung wadyèng pasisir
adipatyèng Dêmak
Kudus Pathi Japara
Tuban Sidayu Garêsik
tuwin Lamongan
Madura Surawèsthi

pan sadaya sami angawaki yuda
pasisirkilèn sami
myang môncanagara
tuwin wong Kartasura
pra dipati angawaki
campuh ing yuda
lir robing jalanidhi

kêndhang gong wor tambur gumrudug swaranya
myang pangriking turanggi
kriciking warastra
myang krêbêting lalaywa
lan pangadhuhing akanin
tanpa parungwan
lir rug-ruging Marapi

ramening prang tambuh mungsuh lawan rowang
wong Kalagan kalindhih
pan kawratan lawan
kadya sasapu wudhar
rêmpu akathah ngêmasi
wadyèng Kalagan
pra mantri ngungsyèng gusti

pan angisis kang wadyalit ing Kalagan
duka sri narapati
Prabu Ing Ngalaga
sigra mundhut ampilan
Kyai Palèrèd pinandhi
ngêtab turôngga
nirig pun Kamasari

wong Kalagan sakarine ingkang pêjah
ingkang lumayu bali
kotbuta tandangnya
sagung para prawira
pamulih manêmpuh wèsthi
suka pêjaha
anèng ngarsaning gusti

Arya Tambakbaya Arya Surajaya
lan Arya Wiramantri
Arya Natabrata
Ngabèi Jagabaya
Dêmang Kalêng lan Ngabèi
Bocor myang Dêmang
Mataun sarêng pulih

anglir singalodra pra mantri Kalagan
tan myat warastra lungid
Pangeran Panular
munggwing wurining raka
saha wadya golong pilis
wong Kartasura
panggah dènnya nadhahi

anêmpuh byat para mantri ing Kalagan
lir banthèng tawan kanin
manumbak mangrêmpak
wong Bagêlèn tandangnya
kumroyok apindha bêlis
numbak anigas
manuduk mangakahi

giris mulat wadyagung ing Kartasura
malêdug pan angisis
kang panggah kèh pêjah
wadya môncanagara
tuwin wadya ing pasisir
para dipatya
lumayu tan apulih

Ki Dipati Urawan mulat bramatya
kang mlayu dèn adhangi
kang samya narajang
ngarsanya Sri Narendra
Prabu Mangkurat umaksi
yèn pra dipatya
samya lumayu ngisis

ngandikasru Sang Aprabu Amangkurat
marang rêkyana patih
hèh Anrangkusuma
lah sagung pra dipatya
wadyèngong nom-anom iki
wong jagasura
lawan wong judhipati

tindhihana pagutêna ing ayuda
dyan sagung pra dipati
umangsah sumahab
lawan wong jagasura
judhipati mangsah jurit
campuh ing yuda
rame ungkih-ingungkih

wong Kalagan wus liwung pangamukira
gustinya anindhihi
Prabu Ing Ngalaga
nèng wuri mandhi watang
tan arsa mundur sanyari
wadyèng Kalagan
krodha mangraup gêtih

pinaranggul dening wadya jagasura
lawan wong judhipati
tuwin pra dipatya
nanging maksa dèn idak
wong Kalagan wuru gêtih
wong jagasura
rusak akèh ngêmasi

giris mulat mawur wadya jagasura
tuwin wong judhipati
ya ta Ki Dipatya
Urawan awas mulat
yèn Natèng Nglaga nindhihi
wurining bala
Ki Palèrèd pinandhi

gurawalan sira Dipati Urawan
prapta ngarsaning Gusti
Prabu Amangkurat
Urawan ngrangkul pada
umatur sarwi anangis
rayi paduka
gusti ngawaki jurit

milanipun yudane wadyèng Kalagan
tan kenging dèn tanggêni
angidak kewala
dening ta ri paduka
nindhihi wurining dasih
munggwing turôngga
Ki Palèrèd pinandhi

dhuh suwawi gusti paduka cucula
busana dalêm gusti
kang cara Walônda
ngagêma cara Jawa
manawi rinta narpati
supe yèn kadang
satêmah anglarihi

pan kadhahar aturira Ki Urawan
sigra cucul sang aji
sêpatu rinucat
karêpus wus binucal
tuwin pêdhang lan kulambi
wus ngagêm Jawa
ngandika sri bupati

hèh piyaka sagunging para dipatya
ajana ngarsa mami
dimène yayi mas
prapta ing ngarsaningwang
pra dipati nganan ngeri
wus kinèn têbah
sagung wadya Kumpêni

para mantri Kalagan pangamukira
praptèng ngarsa Narpati
Prabu Amangkurat
ya ta wadyèng Kalagan
samya dulu songsong kuning
mangu sadaya
kèndêl dènira jurit

katingalan dènira Prabu Ngalaga
ngandika sri bupati
hèh bocah paran ta
mandhêg denira yuda
dene mungsuh wus kalindhih
gya Tambakbaya
umatur ing narpati

adhuh gusti wontên kang asongsong jênar
kinubêng ing prajurit
magêrsari kapang
saupacaranyabra
marma abdi padukajrih
asru ngandika
Prabu Ngalaga andik

hèh piyaka sakèhe mantri punggawa
ajana ngarsa mami
gya nèng keri kanan
iku sutaning Amral
kang paksa ngrurah rat Jawi
mêngko sun karya
warangkane kiyai

wus tinarik Ki Palèrèd sarungannya
sarwi ngandika aris
sun jaluk karyanya
sapisan iki uga
makanna sutèng Kumpêni
ngêtab turôngga
watang pinangkwèng ngarsi

sigra nandêr turôngga pun Kamasêkar
praptèng ngarsa rakaji
Prabu Ing Ngalaga
sampun anyandhêt kuda
wau kang asongsong kuning
dèn ulap-ulap
tan samar ing pangliring

èstu lamun kang raka Pangran Dipatya
sigra dènnya wotsari
saking luhur kuda
ya ta Prabu Ngalaga
ambalikakên turanggi
sarwi ngandika
payo bocah dèn aglis

iya nyata wakane ika kang prapta
sigra nabêt turanggi
Nata Ing Ngalaga
lumaywa saha bala
Prabu Mangkurat udani
anglir tinêbak
ing mong tuna sang aji

sakalangkung onênging driya sang nata
mèsêm waspanya mijil
adhuh yayi êmas
tuhu anut ing wadya
anêdya lali ing mami
angawe bala
kinèn samya nututi

dyan kumrutug sagunging para punggawa
pan kadya ngiring-iring
saking doh kewala
tan wontên kang parêka
ya ta wau Sri Bupati
Natèng Ngalaga
ngandika marang dasih

Dêmang Kalêng sunga wruh paman Pamênang
yèn ingsun anggingsiri
dene ta kang mêngsah
èstu lamun kakang mas
yèn arsa milwa ing kami
enggal nusula
sigra dêmang wotsari

ngêtab kuda mamprung ngalun-alun prapta
ki dêmang wus apanggih
lan Pangran Pamênang
andhawuhkên andika-
nira wau sri bupati
kagyat Pangeran
Pamênang sru dènnyangling

gih ki dêmang nadyan manira nusula
yèn mariyêm wus muni
ya ta kawarnaa
ingkang gingsiri yuda
loring alun-alun prapti
mingêr mangulwan
sawadya dènnya laris

ingkang anututi wadyèng Kartasura
lor ngalun-alun prapti
Dyan Pangran Pamênang
sanjata sinumêdan
wau Kyai Gunturgêni
tuwin Subrastha
Pamêcut sarêng muni

myang Sagarawana lwir galudhug sasra
gêmpang wadyèng pasisir
ingkang katarajang
miwah môncanagara
wong Kartasurakèh mati
gundam lumaywa
sakarine kang kanin

sigra Pangran Pamênang budhal saksana
tumutur ing narpati
saha wadyanira
wus prapta jawi kitha
wus apanggih lan sang aji
Pangran Pamênang
matur sasolahnèki

amiyarsa mèsêm Prabu Ing Ngalaga
sigra sarêng lumaris
gumuruh kang bala
ing Baglèn jujugira
pan maksih alampah baris
ya ta wus prapta
dhusun ing Kawisinggil

apan rêrêp sang nata apirêmbagan
ya ta wau kawarni
Prabu Amangkurat
kutha Palèrèd prapta
duka yèn wadyakèh mati
katur Pangeran
Pamênang kang bêdhili

Kyai Gunturgêni wau kang kinarya
marma wadyakèh mati
ya ta sri narendra
runtik sadalêm ing tyas
sampun amatah prajurit
kinèn ngungsira
ing lampahnya kang rayi

kang kinarya têtindhih Ki Mangkuyuda
lawan Natayudari
budhal saha bala
ya ta Prabu Mangkurat
pan arsa kondur tumuli
mring Kartasura
budhal lir dhandhang atri

ênêngakêna ingkang lumaris
kawarnaa Prabu Ing Ngalaga
ingkang maksih nèng Bagêlèn
siniwakèng wadyagung
apan lagya gunêm prakawis
kalawan ingkang paman
kang tansah tinantun
sira Pangeran Pamênang
lan kang rayi Pangeran Panular nênggih
sang nata angandika

kadipundi paman rèh puniki
yèn anggunga ingsun mêmungsuhan
pasthi yèn kasoran bae
dene ta kakang prabu
sugih bala kanthi Kumpêni
pangeran ing Pamênang
alon aturipun
anak prabu yèn sêmbada
ing Salinga wontên wong umadêg baris
dibya prawira guna

yèn suwawi paduka panggihi
amundhuta karyane sapisan
lan ingêbang sapatute
yèn angentasi kewuh
sanggup milwèng karya narpati
ya ta sagung prawira
angiyêgi atur-
rira Pangeran Pamênang
yèn suwawi ingayonan raka aji
inggih sapisan êngkas

wus arêmbag budhal sri bupati
saking Bagêlèn sabalanira
maring Salinga karsane
sigêgên kang lumaku
wontên ingkang winuwus malih
nênggih wontên karaman
aran Raja Namrud
umadêg anèng Salinga
wong têngahan lêlêdhok samya ngabêkti
ingakên raja-raja

sira Namrud wus miyarsa warti
lamun Prabu Ing Ngalaga têdhak
badhe ngungsi ing dhèwèke
amêpak wadya sampun
kang têngran umbul-umbul waring
watara cacahira
dêdamêle Namrud
kalih èwu rucah-rucah
sampun budhal amêthuk ing sri bupati
warnanên Natèng Laga

saha bala lampahira prapti
ing Salinga apan uwus panggya
kalawan Sang Namrud age
ya uluk salamipun
ya ta Namrud angrangkul gipih
dhuh sutane pun bapa
babo wong abagus
wong agung bancèr jalarat
mung cacade sawiji kasoran jurit
dhuh bapa eman-eman

angungsia pun bapa kariyin
enggal wayah wus mênang ayuda
mung kari ngeca-ecane
tulus jumênêng ratu
yèn pun bapa milwa adhingin
ayuda lan kang raka
myang Walônda iku
ngong gêtaka bae minggat
sigra ingaturan wau sri bupati
marang kadhatonira

tan kawarna kang anèng ing Mêsir
kawuwusa Prabu Amangkurat
pan sampun prapta lampahe
Kartasura ngadhatun
ya ta wontên caraka prapti
saking Ki Mangkuyuda
tur uninga wau
yèn kang rayi wus kantênan
Natèng Laga nèng Salinga madêg baris
Namrud bêbotohira

dene wadyabala kang angungsir
Mangkuyuda lawan Natayuda
abaris bumi Bagêlèn
ing Parapag atugur
duk miyarsa sri narapati
alon dènnya ngandika
adhuh ariningsun
Adipati Pugêr sira
lali têmên kêna pambangusing dasih
yèn awèt mangkenea

yêkti awèt rusaking kang bumi
lamun yayi mas awèt suwala
tan eca gon madêg rajèng
sang natagung mirangu
tikbraning tyas amung kang rayi
tan eca nadhah nendra
wau Sang Aprabu
Mangkurat gantya winarna
ingkang wontên Salinga sri narapati
sang Prabu Ing Ngalaga

sira Namrud ingkang ananggupi
anulusna adêgira nata
anirnakna sêsukêre
myang angrurah kadhatun
samangsane Namrud nanggupi
marma ingêla-êla
dènira sang prabu
tinariman kang santana
têtilare Pangeran Silarong swargi
kang kinarya ganjaran

pan kaprênah arine tumuli
dening sira Pangeran Pamênang
marma maludag surane
nanging ta sang aprabu
karsanira magut tumuli
lumaksanèng payudan
nanging sira Namrud
anggung samaya kewala
yèn ingatag budhal tansah nôngga krami
lami tanpa wêkasan

dadya kaku tyasirèng narpati
angundhangi para mantrinira
kinèn asiyaga kabèh
wadyèng Kalagan umung
para mantri atata baris
sigra Pangran Pamênang
sangêt aturipun
anak prabu dèn asabar
sabudine tinurut Namrud puniki
malah labuh ing karya

Natèng Ngalaga puwas ing galih
sigra budhal saha balanira
marangBagêlèn jujuge
ing Samalangu rawuh
apan sampun umadêg baris
Ki Arya Tambakbaya
kang kinarya tunggul
senapatining ayuda
Arya Surajaya Arya Wiramantri
myang Arya Natabrata

wadyèng Bagêlèn kathah kang prapti
seba ing Gusti saha warastra
sampun andadi barise
sigra budhal sang prabu
wadyèng Kartasura kang baris
kang tugur ing Parapag
pan sampun ginêpuk
dening Arya Tambakbaya
sakancane wong Kartasura udani
yèn Prabu Ing Ngalaga

anindhihi wurining kang baris
pan malêdug bala Kartasura
lumayu datanpa lèrèh
wadya Bagêlèn anglud
saparane pan atut wuri
wus prapta ing Mataram
maksih dèn bêbujung
Mangkuyuda Natayuda
anèng Pokak dènnya kèndêl tata baris
ya ta Prabu Ngalaga

rawuh Mataram samadya sasi
wong Mataram wus akathah prapta
kinêrig sadêdamêle
Pangran Panular sampun
kinarya têtindhihing jurit
tan kantun lan kang raka
saparannya tumut
anging Pangeran Pamênang
maksih kantun anèng Salinga abaris
milwa Namrud sarèhnya

apan arsa jinunjung narpati
marang Namrud Pangeran Pamênang
marmanyanut barang rèhe
ya ta wau Sang Prabu
Ing Ngalaga budhal tumuli
saking nagri Mataram
pan arsa umagut
amêrêp ing Kartasura
barisnyagêng kang manganjuri ring jurit
Ki Arya Tambakbaya

kang abaris ing Pokak ginitik
tan adangu dènira ayuda
wong Kartasura dhadhale
wadyèng Kalagan anglud
ing Drêsanan pan sampun prapti
sinuk ing saparannya
wus prapta ing Sanggung
ingungsir malih lumajar
bala Kartasura lumabwèng nagari
gègèr katur ing nata

yèn kang rayi nèng Sanggung abaris
pan angêpung nagri Kartasura
wong desa wus mirud kabèh
samya prapta sêsuguh
apan lajêng tumut abaris
ya ta Prabu Mangkurat
ing nalika wau
siniwakèng panangkilan
pêpak andhèr sagunging para dipati
sang nata sru ngandika

siyagaa sagunging bupati
ingsun arsa mêtoni ngayuda
yayi mas sun panggihane
kang baris anèng Sanggung
ya ta sagung para Dipati
siyaga nata bala
swaranya gumuruh
otêr nagri Kartasura
ngalun-alun kèbêkan wadya kang baris
abra busana amyang

sigra nêmbang têngara sang aji
bêndhe tinitir munya angangkang
gong bèri umyang swarane
gumrudug ponang tambur
panganjuring yuda lumaris
sira Tumênggung Dêmak
myang Surabayèku
sumambung wadya Madura
sri narendra wus angrasuk busanadi
têdhak anêmbang durma

sri narendra sigra anitih turôngga
bêdhol sagunging baris
gumuruh swaranya
anglir samodra bêna
abra busananing dasih
yèn tiningalan
tan pendah prawatagni

panganjuring yuda ing Jabung wus prapta
ayun-ayunan jurit
lan wadyèng Kalagan
Ki Arya Tambakbaya
myang Arya Surajayèki
gyatur uninga
yèn mungsuh agêng prapti

Natèng Laga dyan miyos anata bala
pangawat kanan keri
myang ing dhadha-dhadha
katur lamun kang raka
têdhak angawaki jurit
pinangku ngarsa
sagung wadya ti-ati

magêrsari ing kanan keri akapang
marapit pêdhang tamsir
myang wadya kaparak
kang ngampil babarkatan
Kyai Palèrèd tan têbih
munggèng ing ngarsa
sanjata kanan keri

awurahan para mantri nata bala
wong arahan pan sami
kinèn amisaha
amunggwing keri kabèh
kantun kang wadya ti-ati
aglar ing ngarsa
sagung têngran narpati

kang anyêkêl sadaya wus sinalinan
milihi para mantri
kang prakosa sura
kinèn nyêkêl bandera
tuwin kagungan narpati
gula kalapa
punggawa kang nyêkêli

kawarnaa Sang Aprabu Amangkurat
ing Jabung sampun prapti
amblabar kang wadya
nata gêlaring yuda
sagunging wadyèng pasisir
munggwing ing kanan
môncanagarèng keri

pra dipatyèng Kartasura munggwing dhadha
wuri wadya Kumpêni
wus ayun-ayunan
lan wadya ing Kalagan
sarêng anêmbang têngari
wadyèng Kalagan
kotbuta nêmpuh jurit

tinadhahan dening wadya Kartasura
anglir praharèng wukir
arame kang yuda
panggih samya prawira
wong Kalagan golong pipis
numbak angidak
kuwêl ungkih-ingungkih

pan gumuruh surak lor kidul sauran
lwir wanapringga bêsmi
swaraning sanjata
myang kriciking warastra
awor pangriking turanggi
tanpa parungwan
pangadhuhing akanin

ramening prang wong cilik wus akèh pêjah
dhadha pangawat keri
wong môncanagara
malêdug asarsaran
wong arahan kang angungsir
bupatinira
ngungsi wurining gusti

wong pasisir angêbyuki saking kanan
wong Kalagan nanggêni
bubar ingamukan
tan amôngga puliha
wong pasisir kèh ngêmasi
wadyèng Kalagan
nêmpuh ngarsèng narpati

tandangira lir andaka tawan brana
kang gusti anitihi
wadyèng Kartasura
panggah dènira yuda
wadyèng Kalagan bêg pati
ngidak kewala
binendrong tan gumingsir

wong Kumpêni mingêr anadhahi ngarsa
pêtêng kukusing bêdhil
anglir ampak-ampak
Kumpêni pangêdrèlnya
wong Kalagan kèh ngêmasi
ing wuri prapta
pra mantri samya pulih

ngamuk rampak nurut kukusing sêndawa
lir singa krodha jrihi
rêmpu kang katrajang
ngisis wong Kartasura
pra dipati ngungsèng gusti
sampun anglela
wau sri narapati

amung kantun wadya Kumpêni kewala
munggwèng ngarsa narpati
maksih lêlumbungan
tan kêna cinoroka
ya ta kasaput ing ratri
Natèng Ngalaga
kondur dènira jurit

pan lumèrèg marang Kuwêl masanggrahan
saha wadyagung alit
ya ta kawarnaa
Sang Prabu Amangkurat
kondur rêrêp anèng Piji
Kya Adipatya
Urawan dèn timbali

praptèng ngarsanira sang nata ngandika
hèh Urawan dèn aglis
sira ingong duta
angipuk yayi êmas
aja mawa rowang siji
sira ngrojoda
Urawan gya wotsari

mundur saking ngarsanya sri naranata
cucul busana salin
Dipati Urawan
sampun nganggya momohan
akulambi cara santri
laju lampahnya
ing Kuwêl sampun prapti

pan gumêrah swaraning wadyèng barisan
ing wayah sirêp janmi
Dipati Urawan
pitêkur pinggir jurang
apan angantosi enjing
arsa tumama
ing dalu pan kuwatir

yèn ngantosa siyang pisan Ki Urawan
iya kalangkung watir
bok wontên uninga
marang ki adipatya
manawa winastan têlik
kandhêg ing jaba
pasthi yèn dèn patèni

bokmanawa nora kongsi asêsambat
nora katur ing gusti
Sinuhun Ngalaga
dadya Kyai Urawan
sadalu amêrêm mêlik
nèng pinggir jurang
samana bangun enjing

Ki Urawan marêpêki pasanggrahan
momor lawan pangarit
katuju samana
gamêl dalêm punika
Ki Urawan dèn takoni
rika wong apa
Ki Urawan nauri

ingsun iki gamêle Ki Tambakbaya
mêntas dipun gêbugi
purik ingong iya
arêp milu ing sira
yèn ingsun ana ing jawi
pasthi kacandhak
têmah dèn pala malih

gamêl dalêm angrês manahe miyarsa
ingajak wus umiring
kinèn nyangking dhêdhak
wus praptèng pasanggrahan
warnanên sri narapati
anuju têdhak
mariksa kang turanggi

Ki Urawan kumêpyur dulu sang nata
sigra amarêpêki
praptèng ngarsanira
manêmbah ngrangkul pada
pan sarwi lara anangis
dhuh gustiningwang
kang abdi lir angimpi

kagyat mulat Sri Naranatèng Ngalaga
dinulu yèn Ki Sêndhi
Prabu Ing Ngalaga
alon dènnya ngandika
hèh bagea sira Sêndhi
apa karyanya
prapta lara anangis

Ki Urawan wotsêkar sarwi karuna
dhuh gusti sang apêkik
ulun pêjahana
yènta tuwan taksiha
asuwalèng karsa gusti
lawan rakanta
paran dadosing bumi

ing rat Jawi gusti sintên kang ngemana
liya sampeyan gusti
lan raka paduka
yèn tuwan tan emuta
tan angeman ing wadyalit
anggung ayuda
ewon bala kang mati

lah punapa pakantukipun punika
ngrêrisak ing wadyalit
sintên kang kecalan
risaking tanah Jawa
pan inggih sampeyan gusti
lan raka tuwan
arjaning bumi-bumi

kang amanggih gusti tan liyan paduka
lawan rakanta aji
yèn tuwan akarsa
gusti umadêg nata
têdhanên sangkaning aris
tuwan panggiha
lan raka padukaji

gêra-gêro panangise Ki Urawan
dhuh gusti adhuh gusti
anggèrdhinahara
ature kang kawula
kapyarsaa lyan nagari
kalangkung nistha
lan kadang rêbat singgih

sri narendra kumênyut myarsaturira
pangandikaniraris
hèh Sêndhi mênênga
sun turut aturira
lah aturna sêmbah mami
maring kakang mas
lan sagung gangsul mami

Ki Urawan matur sarwi awotsêkar
dhuh gusti sang apêkik
sampeyan putusan
dhatêng ing Kartasura
ulun maksih anèng ngriki
nadyan mantuka
sarêng andhèrèk gusti

sri narendra nimbali mantri têtiga
Dêmang Kalêng pangarsi
sang nata ngandika
hèh Kalêng adandana
sun duta marang nagari
amawa surat
aturna kakang aji

Dêmang Kalêng sampun anampani surat
lèngsèr saha wotsari
sigra lampahira
bêkta kuda sadasa
ya ta wau kang winarni
Prabu Mangkurat
bubar saking ing Piji

sapraptaning nagari sri naradipa
kèndêl ing pôncaniti
sagung pra dipatya
lajêng sumiwèng nata
Ki Dêmang Kalêng wus prapti
nèng wurinira
radèn rêkyana patih

Radèn Arya Nrangkusumatur pranata
matur mring sri bupati
ywan dutèng Kalagan
prapta amawa surat
sang nata mundhut kintaki
sigra rahadyan
angaturakên tulis

wus tinampan sang nata sarya ngandika
wong apa kang tinuding
dening yayi êmas
nolih rahadyan patya
Dêmang Kalêng matur aris
Bagêlèn amba
kinarya mantri kingkin

tinupiksakang kintaki
denira sri naradipa
bêbuka atur sêmbahe
kang rayi Prabu Ngalaga
ngaturkên pêjah gêsang
saking ing kadedenipun
suka sungkêm nèng abahan

saking supene tan sipi
yèn adarbe panêmbahan
gêgêntyèng rama yêktine
saha nuwun pangaksama
sagunging gangsulira
lir sinêkar sang aprabu
alon dènira ngandika

hèh Anrangkusuma aglis
asaosa padalêman
yayi mas sun pondhongane
kyai patih atur sêmbah
ing pundi têdah tuwan
ya ta ngandika sang prabu
ajadoh kalawan pura

umatur rahadyan patih
yèn karsa paduka nata
kilèning pêkên pênêde
punika papan awiyar
lan malih tan atêbah
angandika sang sinuhun
iya ing kono prayoga

sun wangêni pitung ratri
Nrangkusuma dèn samakta
salwiring uparênggane
yèn uwus sun nuli mapag
marang ing yayi êmas
duta nulak awotsantun
sampun ingangsulan surat

kondur ngadhaton sang aji
ya ta wau kawarnaa
Radèn Anrangkusumage
bubar lan sagung dipatya
lajêng sawadyanira
kilèning pêkên pinatut
gumêrah wong nambut karya

môncanagara pasisir
myang wadya ing Kartasura
pra dipatya tugur kabèh
jênêngi wong nambut karya
nahan kang kawuwusa
Dêmang Kalêng lampahipun
ing Kuwêl pan sampun prapta

tumamèng ngabyantaraji
Prabu Ngalaga ngandika
hèh Kalêng dèn kaprèng kene
sigra majêng atur sêmbah
saha atur kintaka-
nira saking raka prabu
tinampan gya tinupiksa

myarsa têmbunging kang tulis
suka Sang Natèng Ngalaga
ywan ingandikan badhene
dening raka sri narendra
benjing ing Soma ngarsa
gwanira têdhak amêthuk
duk akarya padalêman

Ki Urawan dèn timbali
denira Prabu Ngalaga
sinungan wruh bêbukane
surat saking ingkang raka
Urawan langkung suka
wadyèng Kalagan sadarum
apan sampun ingundhangan

tan ana apacak baris
badhe sowan mring nagara
wadyalit suka manahe
ya ta ingkang kawarnaa
wadya ing Kartasura
kang anambut karya sampun
dene ta sri naranata

ping tiga dènnya nêdhaki
mariksa kang nambut karya
mrênahkên pasang rakite
ri sampunnya paripurna
sagunging pasarean
uparêngganing tilamrum
sadaya saking jro pura

myang badhe wismaning dasih-
ira Prabu Ing Ngalaga
cinaosan sadayane
ambanjèng ing wuri ngarsa
tuwin ing keri kanan
wus antara tigang dalu
sang nata ngundhangi bala

dènnyarsa mêthuk kang rayi
siyaga sagung dipatya
ing ari Soma budhale
sang nata nitih matêngga
kêrig sabalakuswa
swaranira tri gumuruh
ing ênu datan winarna

ing Sanggung pan sampun prapti
sigra anglampahkên duta
wus prapta Kuwêl dutane
panggih lan Natèng Ngalaga
pan sampun tinimbalan
katur yèn kang raka mêthuk
anèng Sanggung saha bala

gupuh wau sri bupati
angundhangi wadyabala
waos kinèn samya bongkok
wus budhal Prabu Ngalaga
Ki Urawan tan têbah
tansah munggwing kananipun
ya ta wau kawarnaa

dutanya sri narapati
kang amêthuk tundha-tundha
ing Kuwêl sapangetane
ya ta Prabu Ing Ngalaga
kiduling Sanggung prapta
bongkokan munggwèng ing ngayun
pangarsanira wus prapta

munya tabahan narpati
myang kodhokngorèk angangkang
pra dipati sadayane
prasamya tabah-tabahan
ya ta Prabu Mangkurat
têdhak saking ing têtarub
ingayap sagung dipatya

tuwin kang wadya Kumpêni
anggamêng ing wurinira
munya gumêrah tambure
ya ta wadya ing Kalagan
samya sandeyèng nala
dènnya miyat Sang Aprabu
Mangkurat busananira

angagêm cara Kumpêni
mangkana wadyèng Kalagan
anatasi bongkokane
prasamya nandhak warastra
gègèr wong Kartasura
wadya ing Kalagan gupuh
wus atata barisira

kagyat umiyat Narpati
Ngalaga asru ngandika
hèh bocah apa karane
kang wadya matur anêmbah
gusti kang pindha nata
dede kang bôngsa pukulun
manawi sandi upaya

mèsêm ngandika narpati
marang Dipati Urawan
Urawan dhingina age
matura ing kakang êmas
kagète wadyaningwang
Ki Urawan awotsantun
lampahira gurawalan

wau kang wadya pasisir
tuwin wong môncanagara
pan wus adoh palayune
satêngah ika angucap
Narpati Ing Ngalaga
pangakune iya nungkul
wus parêk arsa ngamuka

payo lumayu dèn aglis
bonggan wong cilik mèlua
wong aprang lawan kadange
muktine môngsa wêruha
singa kang madêg nata
apan gusti kalihipun
singa mênang kinawulan

Ki Urawan sampun prapti
ngarsanya Prabu Mangkurat
angaturkên prasadune
kang rayi Natèng Ngalaga
sang nata langkung suka
Urawan tinulak sampun
yayi mas turana enggal

Urawan sigra wotsari
wangsul mring Natèng Ngalaga
gya prapta alon ature
gusti ingaturan enggal
dening raka paduka
ngapuntên sadèrèngipun
kampitane wadya tuwan

mèsêm ngandika Narpati
Ngalaga bocah dèn enggal
tumbakmu bongkokên manèh
lumaris sri naranata
têdhak saking turôngga
Natèng Ngalaga wus rawuh
ing ngarsanira kang raka

sigra dènira ngabêkti
pinêngkul dening kang raka
saryadrês mijil waspane
suka kang para dipatya
miyat roroning tunggal
ya ta ngandika Sang Prabu
Mangkurat ing pra dipatya

padha ngabêktia sami
kabèh maring yayi êmas
sigra mangsah kumaroyok
sagunging kang pra dipatya
prasamyatur pranata
Pangeran Panular wau
sampun ngabêkti ing raka

brondongan awanti-wanti
lir rugrug ingkang prawata
saksana bubar sang katong
gumrah swaraning kang wadya
kang rayi Natèng Laga
tansah munggèng kananipun
ajajar ingkang turôngga

datan kawarna ing margi
pan sampun praptèng nagara
sri naranata lampahe
kang rayi sampun pinrênah
mring padalêmanira
sagunging para tumênggung
ing sabên ari sêsêgah

sinangkalan duk badhami
Sri Naranatèng Ngalaga
lan ingkang raka sang katong
apan toya muluk obah-
ing sasôngka punika
pintên laminira rawuh
Sri Nata Natèng Ngalaga

ingandikan sabên ari
mring kang raka manjing pura
dènnya kalangkung onênge
mangkana Prabu Ngalaga
ngaturkên mring kang raka
ing namanira kaprabun
duk umadêg ing Mataram

wus katur ing raka aji
jêjulukira narendra
kang raka langkung sukane
sampun pinatêdhan nama
wasiyat saking rama
namanira duk karuhun
ingaturakên kewala

nênggih Pangran Adipati
Pugêr pan sampun mupakat
lan malih angaturake
sakèhe wadya kaparak
kang ana ing Mataram
katur ing raka sang prabu
kang rayi wus pinatêdhan

wong kalih èwu lêlinggih
mangkana kang winursita
wontên abdine sang katong
awasta Ki Kartinala
jinunjung linggihira
sinungan nama tumênggung
ran Tumênggung Sumabrata

kaparak kang dèn lurahi
wontên malih abdi nata
sami jinunjung linggihe
aran Ki Suramanggala
samya sinungan nama
inggih anama tumênggung
Tumênggung Mangunnagara

wong gêdhong kang dèn lurahi
ing têngên dènira lênggah
abdining rama sang katong
Tumênggung Mangunnagara
dene sisihanira
Ki Surantani Tumênggung
kang minêngka kiwanira

lan wontên ginanjar malih
abdinira sri narendra
Ki Wirapatra namane
wus jinunjung linggihira
saha sinungan nama
Tumênggung Wirarêjèku
lungguh ing kaparak kiwa

kang têngên Sumabratèki
nêhêr wau sri narendra
ingkang tinuduh ing gawe
sira Dipati Urawan
lan Arya Sindurêja
kêkalih kinon anglurug
ngirid pasisir sadaya

ingkang sakilèn Samawis
anglurug marang Salinga
sigra budhal gêgamane
Ki Adipati Urawan
myang Arya Sindurêja
ing ênu datan winuwus
pan sampun praptèng Salinga

Raja Namrud kang winarni
miyarsa yèn linurugan
pan sampun karya bitinge
dêdamêl ing Kartasura
sigra ngêpung kuthanya
lor wetan kilèn myang kidul
kacukupan dening wadya

kidul kilèn wong pasisir
wetan Arya Sindurêja
Ki Dipati Urawan lèr
ing sabên dina rinangsang
nanging Namrud tan mêdal
mêmpên nèng jro bitingipun
lawan Pangeran Pamênang

datan arsa amêtoni
tan winarna solahira
wus kalih sasi lamine
ya ta Dipati Urawan
rêmbag lan pra dipatya
karsanya anggêpuk purun
sampun angundhangi bala

sanega wadya ti-ati
sigra anêmbang têngara
wetan kidul kalawan lèr
sarêng dènira umangsah
grêgut mangrurah jagang
swaraning surak gumuruh
ramya swaraning sanjata

sigra Namrud amêdali
wadyanira winatara
limang atus kang kêkènjèr
amêdalkên pangabaran
nanging datanpa dadya
anyêbar mêrang ping têlu
pan maksih mêrang kewala

ya ta wau Ki Dipati
Urawan awas tumingal
Raja Namrud sasolahe
sigra angabani bala
wadya manêmpuh rampak
binarondong bêdhil mawur
Namrud balane wus rusak

tan wontên tawa ing mimis
akathah kanin myang pêjah
wus karêbut jêjagange
malêbu wong Kartasura
Raja Namrud samana
gêgêr tan nêdya lumayu
binyuk ing ganjur myang watang

Raja Namrud wus ngêmasi
tinumpês sawadyanira
apan timbalan sang katong
sanadyan silih rarea
yèn nama mêtu lanang
wong Salinga kinèn gêmpur
yèn wadon kinèn boyonga

pakuwone wus binasmi
wau Pangeran Pamênang
apan anungkul karsane
marang Dipati Urawan
pan sampun ingawêran
sigra binarondong sampun
pangeran angguladrawa

sigra bubar wau Ki Dipati
Urawan lanArya Sindurêja
miwah wong pasisir kabèh
kathah boyonganipun
lan Pangeran Pamênang nênggih
binêktèng Kartasura
tan kawarnèng ênu
lampahira ki dipatya
sampun prapta lan sagung para dipati
nagari Kartasura

sampun katur marang sri bupati
lamun wau Ki Uran prapta
Namrud tumpês sabalane
kathah boyonganipun
langkung thusthanira narpati
sagunging bêboyongan
binaktèng kadhatun
lawan Pangeran Pamênang
sampun katur ing nata kinèn mêjahi
linawe kamandhungan

datatita lingira ing nguni
kawarnaa nagri Kartasura
samana tulus arjane
sagung para tumênggung
pasisir myang môncanagari
awismèng Kartasura
myang pra mantrinipun
wadyabala Kartasura
pan sadina-dina dènnya nambut kardi
wisma myang pura nata

ya ta wau sagung pra dipati
samya gunêm kawatiring praja
dening wadya ing Bagêlèn
pra mantri maksih kumpul
apan wontên Pangran Dipati
Pugêr pan maksih wêtah
wus dadya kang rêmbug
marmanipun sapunika
yèn maksiha pangran sinunggwèng pra mantri
manawa bokmanawa

kêna bineka marang ing dasih
dadya katur gunêm pra niyaka
sang prabu pangandikane
ya bênêr pikir iku
marmanira yayi mas dhingin
lama tan arsa seba
marang jênêng ingsun
iya pambangusing bala
sri narendra kang rayi wus dèn timbali
Dipati Pugêr prapta

sri naranata ngandika aris
hèh yayi mas dèn kaparêng ngarsa
marma ngong sèngi marangke
pan ingsun arsa wêruh
ing wongira kang lami-lami
myang wong kita kang anyar
ingong arsa dulu
Dipati Pugêr tur sêmbah
pan sadaya kang abdi wus dèn timbali
tumamèng ngarsa nata

kawan dasa tri kang para mantri
samya tarunatur pelag-pelag
sang prabu pangandikane
maring kang rayi wau
apa iku wongira lami
sun dulu pelag-pelag
kabèh warnanipun
pantêse padha digdaya
pangran adipati ing Pugêr turnyaris
têtiyang amba lama

sri narendra angandika aris
yèn ajaa dhimas wonge lawas
yêkti sun pilara kabèh
yèku kang adu-adu
lamun iku wongira lami
sayêkti sun apura
ing kadudonipun
Dipati Pugêr tur sêmbah
pan sumôngga ing karsa paduka aji
kawula tan suwala

ingkang raka angandika malih
ing Bagêlèn awite pêpêcah
sun èkêt sun lawe-lawe
mundur mring punggawagung
kabèh padha duwea yayi
kang rayi tur pranata
sumanggèng rèh prabu
sasampunira mangkana
ênêngêna wau ta Sri Narapati
Mangkurat Kartasura

