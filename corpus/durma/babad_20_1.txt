wong Makasar wus samya bêbiting sira
balowartinya inggil
wus prayitnèng baya
watara kalih nambang
wong Makasar anginggahi
pan akêkitha
anèng Dêmung arakit

Raja Glèngsong ngandika maring santana
aran Dhaèng Makincing
lah ta wong Mataram
iya wartane prapta
anglurugi ingsun iki
apan sun sêdya
anggêcaka mring mami

ya ta Dhaèng Makincing ing aturira
èstu ujaring warti
tiyang ing Mataram
lawan môncanagara
sumêdya gêcak mariki
kadya mèh prapta
amapag ing ajurit

Raja Glèngsong alon dènira ngandika
iya bapa abêcik
lamun wong Mataram
amapaga maringwang
yèn muliha awak mami
marang Makasar
kalangkung dening isin

angur ingsun matia ana ing Jawa
oraa sae mulih
angur ngong lajua
aja tanggung ing lampah
sun bêdhahe ing Matawis
angur matia
mulih tan angsal kardi

lah sakèhe wong ingsun saking Makasar
padha sun ajak mati
atanggung ing lampah
payo angur lajua
parandene sira mulih
tan angsal karya
angur matia ngriki

wong Mataram yèn prapta angantêp yuda
lah papagên tumuli
yèn kakehan lawan
angur sira mundura
sira ngamuka ing wêngi
dimène uga
kuwur tangkêping jurit

sampun rêmbag sakèhing para santana
dyan kawarnaa malih
wadya ing Mataram
sampun sami malatar
sumêdya angantêp jurit
pinaju tiga
gêlare ing ajurit

magut kilèn wadyabala ing Mataram
kang mêdal saking kering
sira Ônggajaya
lawan sakancanira
ingkang mêdal kanan singgih
Ki Darmayuda
sakancanya ngêbyuki

kadya gêrah surake wadya Mataram
sami prayitnèng wèsthi
bitinge Makasar
apan sampun anglela
ingulukan lawan bêdhil
suraking bala
lir mêcahêna kuping

wong Makasar sampun arakit sadaya
anèng sajroning biting
lah payo majua
sira ta wong Mataram
Raja Galèngsong nindhihi
pan sampun mênga
wau lawanging biting

kadya gêrah surake wadya Mataram
miwah môncanagari
binendrong sanjata
wong Makasar tan obah
têtiyang môncanagari
sarêng umangsah
ing kanan lawan kering

prit anêba gêlare wadya Makasar
sampun têmpuk ing jurit
nanging wong Makasar
pan kêkathahên mêngsah
bingung tangkêping ajurit
pinaju tiga
sasat krubuhan wukir

kadar pira kathahe wong ing Makasar
mêngsah môncanagari
pan karoban mêngsah
ya ta wadya Makasar
pêrangira wus kalindhih
mundur sadaya
sêdya aso kariyin

dènnya pêrang apan dèrèng angsal papan
milanipun kalindhih
pan palayunira
sami ngungsi ing wana
ngalumpuk dadya sawiji
wadya Mataram
surake wanti-wanti

dene mungsuhira wus musna malajar
wong Makasar wus gusis
samya ngungsi wana
umpêtan nyananira
wus kawus tan angudhili
anggôndra pira
mungsuhira akêdhik

bitingira nulya sami binêdhahan
pan arsa dèn jarahi
kang samya tinilar
darbèke wong Makasar
nanging kasaput ing wêngi
Panji Karsula
ngandika angundhangi

alah mêngko aja na wong angrêrayah
dene kasaput wêngi
sira antèkêna
iya ing benjang-enjang
sira ambêdhaha biting
yèn besuk siyang
jêr sing duwe wus gusis

sampun mundur wadyabala ing Mataram
miwah môncanagari
samya masanggrahan
anèng ing ara-ara
dening kasaput ing wêngi
awor akapang
wadyabala Matawis

sawarnine manahira sami eca
nora duwe kuwatir
dene mungsuhira
sirna sami lumaywa
milane eca kang galih
cucul busana
kuda wus dèn uculi

tinalawungakên sakèhing gêgaman
mawur têtiyang alit
sami pamondhokan
wênèh angguyang jaran
asuka-suka ing wêngi
ing pamondhokan
tan nganggo dèn ropohi

kang sawênèh eca dènira anendra
dyan kawarnaa malih
têtiyang Makasar
ingkang angungsi wana
pan sêdya aso kariyin
nora apisah
sabature arakit

wong Makasar taha lamun lumayua
apan sêdya abali
sarencang wus rêmbag
ing wau sêdyanira
arsa angamuk ing wêngi
sêdhênge uga
wong Mataram aguling

apan sami apradandan anèng wana
watara têngah wêngi
Galèngsong ngandika
payo sêdhêng maraa
amukên wong ing Matawis
aja na pisah
barênga ing ajurit

yèn anêmpuh poma ta dèn babarpisan
aja sira anggopi
angamuka rampak
lah kawusêna pisan
pamondhokanira mangkin
sira obonga
dimèn kuwur wong cilik

lah tunjangên ingkang pêrak tumbakana
sampun arêmbag sami
anulya umangsah
lan sagêgamanira
samya angamuk ing wêngi
pan pinilihan
têtiyang kang abêcik

tan akathah wong Makasar kang lumampah
watara kawan dèsi
apan ta sadaya
sami papênêdira
Galèngsong ingkang nindhihi
pan sampun prapta
pondhoke wong Matawis

wong Mataram sami eca ingkang manah
nora nana kuwatir
wikan ingkang mojar
iki swaraning apa
wong batur pating barêkik
lah oborana
swarane anauri

ingkang turu mara maring pamondhokan
ya ta nora agênti
nrajang pasanggrahan
wong Makasar asurak
alah amuk wong Matawis
sarta angrunjang
pondhok dipun obongi

apuyêngan gègère wong ing Mataram
dene ingamuk wêngi
pan tunjang-tinunjang
tambuh mungsuh lan rowang
pêpati gagap-gagapi
mawur puyêngan
akathah ingkang mati

tinumbakan dening uwong ing Makasar
nora na angudhili
kang sami sudira
dene tan olèh papan
katunjang miwah kapipit
mila kèh pêjah
wadyabala Matawis

gègèr gumrah pondhokira ingobongan
katunjang dening api
katunjang kèh pêjah
datan kobêr amapag
kêna gêgaman pribadi
wênèh lumajar
samya arêbut urip

wong Makasar pangamuke kadi yaksa
lir banthèng tawan kanin
pan kadi sardula
galak amôngsa sarpa
singa katrajang awingwrin
kathah kang pêjah
wadya môncanagari

pan lumayu samya atilar gêgaman
darbèke tan tinolih
kang lumayu yuda
ingkang mêntas anendra
amung ta arêbut urip
bingung puyêngan
mawut padha sawêngi

pra dipati antara samya lumajar
tan tolih anak rabi
tinilar ing bala
lir gêrahing kasapta
tan wruh ing kawula gusti
wus byar raina
larut bala Matawis

sirna gêmpang wau saking pamondhokan
darbèke ingkang kari
pan samya rinayah
dening wadya Makasar
Panji Karsula agiris
pan kuthetheran
tinilar ing wadya lit

pan kalunta-lunta lumayu mring wana
sampun raina nênggih
mêdal Sang Hyang Surya
nora kêna tinata
wadya sampun sirna gusis
sowang-sowangan
kawula lawan gusti

sira Panji Karsula lajêng mring Japan
lan sawadyanya wingwrin
wong môncanagara
tan amôngga puliha
kawuse kapati-pati
wong ing bang wetan
samya tilar nagari

wong Makasar ngungsêt sinêdya ing manah
tiyang môncanagari
pan ingêsuk pisan
marang nagaranira
wadya bang wetan atintrim
mungsuh Makasar
kawus manahnya jirih

samya miris para bupati bang wetan
Pajarakan ambalik
Gêmbong Prabalingga
miwah ing Pasuruan
punika sampun ambalik
ing Wirasaba
Japan sampun ambalik

tiyang môncanagara miris sadaya
wadanane ambalik
ya ta kawarnaa
Radyan Panji Karsula
anèng Japan sêdhih kingkin
langkung amerang
mantuk mring ing Matawis

nora wande dukanira sri narendra
môngsa manggiha urip
angrasa yèn tiwas
sira Panji Karsula
lungsêding manah dadya gring
datan akarsa
wau dèn usadani

kawarnaa Panji Karsula wus pêjah
santananya kang kari
wus atur uninga
mring Sang Prabu Mataram
yèn Panji Karsula mati
wontên ing Japan
nanging tan pêjah jurit

saundure wau dènira ayuda
mantuk mring Japan nagri
wong môncanagara
sampun balik sadaya
wadanane sampun balik
Ki Darmayuda
tundhuk pasrah nagari

sarêng myarsa sang nata kalangkung duka
sumung wadananèki
sumuk têkèng jaja
kumêdut têkèng lathya
netya bang mawinga wêngis
asru ngandika
sang nata ing Matawis

hèh sakèhe wadyabala ing Mataram
padha dandana aglis
wong môncanagara
muliha asiyaga
lumuruga Dêmung iki
sira tumpêsa
hèh poma wong pasisir

lan si adhi Prawiratruna mênyanga
kang dadia têtindhih
iya pêrangira
wong pasisir sadaya
para mantri ing Matawis
ingkang milua
ngêluk asmara kingkin

Si Wirabumi ing mangkin
lah iya sira muliha
ingkang dadi kêkanthine
si adhi Wirataruna
lawan Si Pulangjiwa
milua marang ing Dêmung
Si Wirawôngsa milua

lan Si Panji Wirabumi
lawan Si Suramanggala
lah poma tumpêsên kabèh
wong Makasar ingkang prapta
kalawan wong Madura
pariksanên milanipun
tan seba marang Mataram

kang ingatag atur bêkti
sang nata alon ngandika
lawan Kumpêni sakèhe
kang tugur anèng Japara
iku sira ajaka
ngalurug marang ing Dêmung
yèn tan gêlêm sirnakêna

aywa ngrêrubêti pikir
Prawiratruna tur sêmbah
sigra kondur sang akatong
lumêbêt ing dalêm pura
kang sowan aluwaran
tan winarna solahipun
tiyang pasisir sadaya

wuse sumados pinanggih
anèng nagara Japara
apan iya mantuk kabèh
prasami dandan baita
miwah ingkang gêgaman
apan sampun sami kumpul
anèng Prawiratarunan

pan sampun amêpak baris
Radèn Prawirataruna
lir grah kapitu swarane
kang gêgaman wus malatar
lir ombaking samodra
mawarna-warna dinulu
lir pendah prawata sêkar

sampun siyaga waradin
iya ing Prawiratrunan
apadene piandêle
ing ayuda wus siyaga
miwah para santana
rahadèn ingkang winuwus
apan sampun asiyaga

lagya pamit marang rabi
tuwin ingkang para putra
rahadèn alon dêlinge
lah uwis padha karia
kalamun awak ingwang
ing benjang tan bisa mantuk
ingsun titip putranira

dèn bêcik momong kang kari
dèn abisa ingsun tilar
yèn ana galap gampile
sira lawan awak ingwang
ngapura-ingapura
ewuh-aya wong anglurug
manawa tumêkèng pêjah

pan wus karasa ing ati
mulane ingsun wêwarah
dadya mamêkas mangkono
yêkti ingsun pinitayan
dening sri naranata
angundurkên mungsuh Dêmung
yèn ingsun tan bangkat karya

ingsun nora sae mulih
lah uwis padha karia
dèn bisa sawuriningong
kang garwa padha karuna
ya ta datan winarna
solahira among wuyung
rahadèn sampun bubaran

rahadèn nitih turanggi
abra murub busananya
pra janma gumêr swarane
budhal angiring rahadyan
miwah para santana
gêgaman abradinulu
yèn tinon awarna-warna

waos benang lawan jinggring
kang cêmêng kumbala badhak
waos sulam lan bung ampèl
kang dadi cucuking yuda
ingkang sanjata lanang
kadya kilat gêbyaripun
gumuruh swaraning bala

asrang pangriking turanggi
kalawan triciking watang
lir pendah kang samudra rob
lêlayu yèn tinon umyang
katub ing samirana
tan kawarna lampahipun
wus prapta nagri Japara

arêrêp sakèhing baris
Radèn Prawirataruna
apan ta sampun amondhok
anèng salêbêting kitha
andhèr wadya Mataram
kalangkung dènnya sêsuguh
Ki Ngabèi Wôngsadipa

pêpak sakèhing bupati
samayan anèng Japara
iya pasisir bang kilèn
pan sampun prapta sadaya
anèng nagri Japara
ing Kêndhal lan Kaliwungu
ing Barêbês Pakalongan

ing Batang kalawan Têgil
ing Kêndhal lawan Samarang
myang wong Dêmak apadene
ing Kudus lawan Juwana
ing Rêmbang Pajangkungan
pan sampun pêpak sadarum
anèng nagri ing Japara

pan sami arêmbag pikir
para bupati sadaya
baita sampun sumaos
sampun wontên ing muara
ngêbêki ing samodra
Ki Wôngsadipa sêsuguh
mring niyaka ing Mataram

sigra angandika aris
Radèn Prawirataruna
lah kadipundi rêmbuge
lah ta kakang Wôngsadipa
prakawis pun Walônda
sawarnine kang atugur
anèng muara Japara

pangandikaning narpati
apan kinèn ambêktaa
Kumpêni ing sawarnine
dhatêng ing Dêmung punika
dawêg dika tarosa
kalamun ta botên purun
pangandikane narendra

kinèn nundhunga tumuli
inggih saking ing Japara
rinaos tambuh gawene
lawan angribêti manah
manawi tan sakeca
Kumpêni ing sêdyanipun
mila mangke winêkasan

pun Wôngsadipa turnya ris
mring Radèn Prawiratruna
inggih kawula tarose
inggih Kumpêni punika
kadipundi ing karsa
ya ta tinimbalan sampun
ingkang wontên ing muara

amung têtiga anênggih
Kumpêni pangagêngira
Kapitan Mulkus namane
Kapitan Hendro punika
kopralipun satunggal
kapat juru tulisipun
tan adangu sampun prapta

ing ngarsaning pra dipati
pasisir lawan Mataram
sami pêpak sadayane
Ki Ngabei Wôngsadipa
aris dènnya ngandika
timbalane sang aprabu
kapitan marang ing sira

mungsuh Makasar kang prapti
tinêmpuhakên ing sira
pangandikane sang katong
ing sira kinèn dhèrèka
iya marang rahadyan
anglurug marang ing Dêmung
amapaga wong Makasar

yèn sira datan nanggupi
mapagakên wong Makasar
pangandikane sang katong
sira kinèn lunga aywa
anèng nagri Japara
aja ngrêribêti laku
kaya priye aturira

kapitansigra nauri
alah inggih kalêrêsan
pangandikane sang katong
kawula wontên Japara
sêdya asaos karya
kalamun wontêna mungsuh
kawula dipun abêna

pangandikane sang aji
kawula datan lênggana
ing karsa dhatêng andhèrèk
tan kawarna solahira
dènira pirêmbagan
apan sumêdya alaju
mungkur mring Dêmung nagara

Rahadèn Prawiratruna
wus arêmbag arsa budhal tumuli
laju dhumatêng ing Dêmung
arsa mêdal lautan
wong pasisir amêpak baitanipun
jibêg jêjêl ing muara
baitane wong pasisir

ingkang anèng palabuhan
kang baita agêng awarni-warni
ya ta kawarnaa wau
sakèhing pra dipatya
sampun sami anumpak baitanipun
sami ambabar bandera
lir sêkar sataman asri

wadya anêmbang têngara
pra dipati lir udan sinêmèni
gôngsa gêng pating carêngkung
rahap yèn piniyarsa
sarêng lawan ombaking sagara nêmpuh
ingkang baita lumarap
ing toya mawarni-warni

prasamya ambabar layar
bêdhol jangkar layar awarni-warni
saking mandrawa malêtuk
asri yèn tiningalan
tan antara dhatêng anginnya ing laut
baita sarêng alayar
sami ngênêrkên kumudhi

lir pêksi grudha rêratyan
kang baita alayar ing jêladri
sarêng ngambara malêtuk
sakèhing pra dipatya
pan bandera minôngka têngêranipun
bandera awarna-warna
lir sêkar sataman asri

yèn piniyarsa lir gêrah
kang gamêlan asrang kombak jaladri
asangêt angin kang rawuh
palwa pating salêbar
saking jêmbar samodra yèn ta dinulu
baita arêbat papan
asangêt katub ing angin

tan kawarna lampahira
pulo Môndhalika sampun kawuri
angsal angin palwanipun
samodra tan kawarna
katingalan ing samodra tan kadulu
saking kêbating baita
ing muara sampun prapti

para dipati sadaya
wus pêpakan anèng ing Surabanggi
baitanira atutug
anèng ing palabuhan
pra dipati andhèr pamondhokanipun
Radèn Prawirataruna
kinêpung dening pasisir

têtiyang ing Surabaya
sami suka manahira tan sipi
ngrasa têtêp manahipun
langkung sêsuguhira
marang Radèn Prawiratruna sumuyut
tiyang pasisir sadaya
pradandanan Surabanggi

Radyan Prawirataruna
tansah dana mring bala agung alit
arta busana pan agung
miwah pra santananya
pan kinulawisudha sadayanipun
tiyang Prawiratarunan
suyude pan lair batin

tanbuh kang winalêsêna
pan kawratan dening dananing gusti
kang wadya sadayanipun
ngajak têmpuh ing yuda
pan ing kono iya gon ingsun anaur
ing dananing gustiningwang
sun nauri lara pati

pêpak kang para niyaka
wong pasisir samya agunêm pikir
Prawirataruna muwus
marang para niyaka
kadipundi ing karsa dika ngong tantun
aprakara ing Madura
lah kadipundi ing pikir

tan aseba mring Mataram
wus sawarsa malah punjul ing mangkin
manira iki ingutus
anèng ing Surabaya
wong Madura siji tan ana kang muncul
pangandikane sang nata
kinèn mariksa rumiyin

nêdha mangke ingutusan
karuhane yèn ala lan yèn bêcik
para bupati wus rêmbug
kula miyarsa warta
Trunajaya ambêbêg sadayanipun
mila tiyang ing Madura
tan sowan marang Matawis

yogya nuli ingutusan
karuhane sampun ngribêti pikir
ya ta rahadèn amuwus
marang pitayanira
apan sarwi binêktanan suratipun
paringna Ki Trunajaya
ing Sampang kang anunggoni

utusan sampun lumampah
ênêngêna kang anèng Surabanggi
ya ta wau kang winuwus
sira Ki Trunajaya
apan lagi punika anèng ing Dêmung
pan sampun eca ing rêmbag
lan Raja Galèngsong singgih

mulane Ki Trunajaya
tan atunggal ngadhêpi kang nagari
bokmanawa wong Matarum
angrusak ing Madura
lan maninge manawa kèngsêr ing Dêmung
sêdyane Ki Trunajaya
arsa bokongi sing wuri

kawarnaa kang utusan
sampun prapta Madura kintun wêling
samana pan sampun katur
mring Radèn Trunajaya
lamun wontên anênggih utusanipun
Radèn Prawirataruna
nulya glis dipun timbali

nangingta Ki Trunajaya
masang gêlar api-api asakit
utusan gya prapta sampun
lawan maringkên surat
tinanggapan ingasta tinungka sampun
sinukmèng sajroning nala
pèngêt bêbukaning tulis

ingkang sêrat sira radyan
ya Prawirataruna ing Matawis
sarta salam donganingsun
dhatênga ingkang wayah
Trunajaya ing Madura wiyosipun
timbalane sri narendra
marang pakênira iki

mulane wong ing Madura
boya seba mring nagri ing Matawis
umarêk ing sang aprabu
yêkti kalamun sira
kang amênging seba marang ing Matarum
apa nyata mangkonoa
iya ujaring pawarti

lan maninge wong Madura
kinèn ngirit marang sri narapati
angluruga marang Dêmung
anggêcak wong Makasar
sampun têlas kang surat bêbukanipun
angling Radèn Trunajaya
marang duta ing Matawis

alah ta sira matura
marang eyang nora sêdya angimpi
kalamun ta awak ingsun
ngukuhana Madura
amênginga aseba marang Matarum
saking dedene wong Sampang
tan kêna dèn parentahi

ing mangke wontên parentah
angêriga tiyang Madura iki
angluruga dhatêng Dêmung
kula dhatêng sumôngga
sampun siyang sanadyan inggih ing dalu
kawula dhatêng sumôngga
kang abdi acaos kardi

nanging ta badan kawula
datan sagêd apan ta lagi sakit
nanging kang abdi sadarum
manira kon lumampah
rumiyina denemangke sapungkurmu
wong Madura yèn wus dandan
nusul marang Surabanggi

ya ta sampun sinambrama
kang utusan pan sampun pinisalin
ya ta anulya tinundhung
duta pamit anêmbah
sampun mentar duta tan kawarnèng ênu
wus prapta ing Surabaya
apanggih kalawan gusti

Radèn Prawirataruna
kang utusan matur sarya wotsari
wus katur sasolahipun
ya ta wau rahadyan
sampun wêruh lamun sinonggèng kramèku
rahadyan angunadika
nanging ta dipun ecani

sok kondura wong Makasar
wong Madura gampang kapanggih wingking
radèn pan sampun arêmbug
sawusira bubaran
sigra nuli amêpêk baitanipun
wong pasisir kadya gêrah
kadya udan sinêmèni

baita awarna-warna
apadene baitaning Kumpêni
ing laut umyang gumuruh
sami nêmbang têngara
apan sarêng dènnya babar layaripun
bandera sampun binabar
saksana katub ing angin

lir paksi krêdha rêratyan
apan sarêng angambara mring langit
yèn tiningalan malêdug
sagara kaèbêkan
kèhing layar sing jêmbar ing samodra gung
baita pating balêsar
dene palwane Kumpêni

winastan baita kapal
pan alayar anèng ing wuri têbih
datan kawarna ing ênu
dènnya layar wus prapta
Panarukan wus minggir baitanipun
tiyang pasisir sadaya
wus samya prayitnèng wèsthi

wus minggir ponang baita
ênêngêna para mantri pasisir
wau kang anèng ing Dêmung
Galèngsong amiyarsa
lamun tiyang Matawis pan sampun rawuh
kalawan para dipatya
pasisir kêrigan sami

Raja Galèngsong ngandika
pan pinêpak sakèhing kang prajurit
miwah ta santananipun
sigra sami rêmbagan
wong Makasar sumêdya barêng anggêmpur
lir tigan sapatarangan
Raja Galèngsong mangkya ngling

lah kakang Dhaèng Marewa
adandana sakapraboning jurit
manira arsa amêthuk
prajurit ing Mataram
dèn prayitna aja na tiwasing kewuh
pan wartane wong Mataram
baitane wus aminggir

dene ta sêdya manira
ing ayuda sun panggihi pasisir
lawan mêpaka parau
sêsampan lan lanangan
pilihana baita kang kukuh-kukuh
manawa prang nèng sagara
saosa baita alit

lah dhayungana kewala
ya marmane sun nganggo kang acilik
akêbat wêwatêkipun
lêmbing sira pêpakna
lah manawa kapapag prang anèng laut
padha siwonên kewala
ingsun dhewe kang ngawaki

sakèhe kang têtêlukan
wonging môncanagara nèng awuri
manawa ambalik kayun
wantu wong dudu bôngsa
sira Dhaèng Marewa nulya wotsantun
mundur angundhangi bala
têngara tinêmbang muni

tiyang Makasar sadaya
wus siyaga kapraboning ajurit
angajrihi tandangipun
wantune wong Makasar
ngangkah-angkah yèn angarêpakên mungsuh
dèn akadya ge-agea
atêmpuha ing ajurit

tinitihan kang turôngga
busananya dinulu angajrihi
tan kawarna solahipun
wong Mataram lir yaksa
Radèn Wirataruna sabalanipun
minggirakên baitanya
miwah wadya ing pasisir

akathah kang dèrèng prapta
wong pasisir salong ngambang jêladri
miwah ta baitanipun
Kumpêni nèng samodra
amung Rôngga Sêdayu kang sampun rawuh
lan Ngabèi Singawôngsa
para prajurit Matawis

pan sampun prapta sadaya
samya mêntas anèng pinggir pasisir
ya ta asiyaga sampun
sadandananing yuda
pan anggênggêng wong Mataram barisipun
gêgaman mawarna-warna
anèng pinggiring pasisir

Ki Ngabèi Pulangjiwa
lan malihe Ngabèi Wirabumi
Ki Wirawôngsa anggrêgut
lawan Suramanggala
iya iku para prajurit Matarum
solahe lir wrêdu ôngga
angajak têmpuh ing jurit

datan adangu sêmana
wong Makasar wau mêtoni jurit
sarta sagêgamanipun
lan bêndhene tinêmbang
wong Makasar angajrihi solahipun
anglir pendah saradula
sêdhênge tan olèh daging

tiyang Mataram tumingal
tyang Makasar mêtoni ing ajurit
anêmbang têngara sampun
kumrap bala Mataram
wong pasisir apan ta sampun akumpul
mantri Madura malatar
tan ana sêdya ngunduri

Durmaya ta para prajurite wong Makasar
Galèngsong anindhihi
kadya saradula
galak amôngsa sarpa
kadya bajo angajawi
marang ing ngarsa
sarwi angagêm lêmbing

sigra mara sêsikêpe wong Mataram
sêdya angantêp jurit
ya ta binêdhilan
wong Makasar kang mara
swaraning sanjata muni
lir langit rêbah
mimis kadya garimis

nora kondur tiyang Makasar punika
pan samya bèr kawanin
sêdyaning ayuda
soroh amuk kewala
wong Mataram anadhahi
têmpuh ing yuda
lir udan sinêmèni

wong Mataram tan kandhêg sanjatanira
angamuk karo kêris
wênèh lawan tumbak
ingkang katrajang bubar
akathah ingkang ngêmasi
tiyang Makasar
angamuk lawan cundrik

rencangipun kang sami pêjah ing rana
pan ora dipun tolih
ingidêk kewala
pan lajêng ngamuk sigra
anglir banthèng tawan kanin
wadya Makasar
ebat kang aningali

wong Mataram ingkang mundur tawan brana
kang katrajang sirnanting
angisis sadaya
sarêng têmpuh ing yuda
tangkêpira ing ajurit
ulêng-ulêngan
lir gabah dèn intêri

kadi gêrah swaraning bala kabranan
wong Mataram awingwrin
de pangamukira
wong Makasar lir yaksa
datan mundur dèn bêdhili
prajuritira
wong Mataram ngawaki

Surawôngsa kalawan Suramênggala
Ki Panji Wirabumi
lan Ki Pulangjiwa
sarêngngangsah ing yuda
santananira ngawaki
kathah kang pêjah
rame têmpuh ing jurit

pêtêng dhêdhêt dening kukusing sêndawa
satêngahing ajurit
mimis kadi udan
nanging gaman Makasar
pangamuke tanpa tolih
tiyang Mataram
katrajang sirna ênting

prajurite wong Mataram kathah pêjah
Ki Panji Wirabumi
wus anandhang brana
miwah Suramanggala
undurnya anandhang kanin
pan binabayang
rusak wadya Matawis

sira Radyan Prawiratruna tumingal
rusake ingkang abdi
dyan mundhut turôngga
lawungira ingêmbat
pan sumêdya angawaki
pan abra muncar
busananing turanggi

alah iya panêdhaningsun ing Sukma
sun aywa kongsi mulih
marang ing Mataram
matia binandhosa
katura marang sang aji
dilalah uga
rusake ing Matawis

ingsun aja uning rusaking Mataram
datan bisa nglakoni
ngurbaya matia
anèng têngahing rana
kudanira cinamêthi
sira rahadyan
sumêdya angawaki

warnanira radyan lir binayang karya
sêmunira awilis
kang para santana
angiring datan têbah
kawan dasa winatawis
pan sêdyanira
barênga angêmasi

lêlurahe awasta Ki Sewajaya
Sewatruna sawiji
lawan Sewabôngsa
lawan Ki Sewantaka
Jayatruna kang sawiji
iku santana
kalawan Wirakarti

dyan umangsah sira Prawirataruna
ingkang bala angiring
dyan pangarsanira
sampun têmpuh ing yuda
arame ingkang ajurit
tiyang Makasar
angamuk mobat-mabit

wong Prawiratarunan arsa mundura
pan katuwukan ing sih
samya pêjah ngajang
samya atatu dhadha
tan ana kang ngucap ajrih
sami palastra
kang wuri maksih wani

arsa mundur katingal sira rahadyan
mila anêmah pati
anêmpuh ing yuda
gêmpur sami palastra
Sewatruna sampun mati
atatu jaja
Manguntruna akanin

Wirakarti palastra atatu jaja
rahadyan aningali
yèn wadyanya rusak
apan sami palastra
kudanira cinamêthi
para santana
prasamya aningali

alah payo kabèh santana manira
pan ingsun ajak mati
ya ta Sewajaya
matur dhatêng rahadyan
sampun paduka ajurit
lamun kawula
gusti maksih aurip

yèn kawula gusti sampun apalastra
sakarsa dika wingking
kawula tan wikan
angling sira rahadyan
iya sun tarimèng ati
pracayanira
nanging sun milu mati

dyan umangsah Radèn Prawirataruna
kudane dèn camêthi
ingkang kulawarga
apan datan atêbah
surake karêngèng langit
tiyang Makasar
sarêng maju ing jurit

ariwutan pangamuke wong Makasar
lir banthèng tawan kanin
atêmpuh ing yuda
panggih sami sudira
tan ana kang ngucap ajrih
pancas-pinancas
samya asilih ungkih

pan arame dènira pranglong-linongan
wong Makasar angungkih
tangkêping ayuda
soroh amuk kewala
wong Mataram akèh mati
balanya radyan
ing wuri maksih wani

Dyan Prawirataruna têtêg ing yuda
panggih prawirèng jurit
kang santana têlas
mila ngamuk priyôngga
sêdyanira ambêk pati
sira rahadyan
angamuk mobat-mabit

Sewajaya kalawan pun Sewabôngsa
pan sampun ambêk pati
angamuk manêngah
wong Makasar kèh pêjah
Raja Galèngsong aruntik
ngatag santana
pan angamuk pribadi

dyan Prawirataruna pangamukira
pan sampun nandhang kanin
kang para santana
tumpês sami palastra
anèng têngahing ajurit
Ki Sewajaya
pan sampun nandhang kanin

Sewajaya undure atawan brana
linambung ing ajurit
nanging ta rahadyan
pangamuke kotbuta
nanging ta wus nandhang kanin
tan mangapaa
rahadyan maksih urip

dyan ningali santananira wus têlas
mila sangsaya ngungkih
tiyang ing Makasar
apan akathah pêjah
karepotan ing ajurit
sira rahadyan
kang ngampingi wus ênting

Sewajaya amêthuk nungkêmi pada
matur sarwi anangis
wus anandhang brana
dhuh gustiku rahadyan
sakathahe wadya sami
matur sadaya
ngantosi wong pasisir

abdi tuwan santana sadaya têlas
kawula nandhang kanin
taha yèn kawula
ajriha ing palastra
awêlas dhatêng ing gusti
sêdya kawula
gusti ngaso kariyin

lah suwawi gusti numpaka baita
angungsi ing jêladri
gih tiyang Mataram
sampun kuwur sadaya
datan kêna apêpulih
lawan ngantia
gih tiyang ing pasisir

dyan tinurut saature Sewajaya
kondur dhatêng pasisir
têtiyang Mataram
sami rêbat baita
sawênèh kang bala kari
pating karêngkap
tan antuk baitèki

wong Mataram kadi gabah ingintêran
sawênèh baita lit
kêkathahên rowang
kèrêm pating kurambang
arêbat palwa tan olih
gêbyur kewala
anglangi ing jêladri

wong pasisir ingkang anèng ing samodra
awas dènnya ningali
prangira kasoran
tiyang pasisir ika
pating kadhungsang wong cilik
saking jrihira
pan samya rêbut urip

kaawratên sira palwane rahadyan
pan kêkathahên jalmi
gonjing kang baita
ya ta kèrêm samana
sampun karsaning Hyang Widhi
lamun rahadyan
pan tinagih ing pati

ting karambang samya anggêbyur kewala
ingkang kasilêp mati
polahing sujalma
apan pating kadhungsang
baita Makasar prapti
adhêdhayungan
baitanipun alit

gêgamane saligi lawan bangkolang
baita ing Matawis
sami ginayutan
baita ing Mataram
sadaya manahe giris
mêngsah baita
alit datan ngobêri

wong mataram kathahmati dening toya
pan ajrih sinaligi
baitane rêmak
ya ta sira rahadyan
Prawirataruna maksih
ngadêg muara
wadyanira angisis

dyan Prawirataruna sampun apasrah
yèn tinagih ing pati
apan ta sumôngga
ing karsaning Hyang Sukma
amicarèng jroning ati
lah ta kantuna
Gusti Sultan Matawis

dhuh kawula sang nata amit palastra
mangsuli sihing gusti
kawula wus tuwa
lêga ingsun pêjaha
anèng têngahing ajurit
karsaning Sukma
rusak nagri Matawis

Sewajaya anangis nungkêmi pada
brananya rah umijil
dhuh gusti kawula
ing dunya ing akerat
kawula dadosa abdi
lah kapanggiha
kawula lawan gusti

angandika Radèn Prawirataruna
ingsun tarima ugi
iya padha-padha
galap gampil manira
sira ngapuraa ugi
singa palastra
ywa na mandhêg tumolih

Sewajaya sampun nêmahi palastra
anèng ngarsaning gusti
angling ta rahadyan
ingsun belani sira
wirang ingsun lamun urip
angur matia
santananingsun ênting

wong Makasar wau kathah ingkang prapta
rahadyan dèn kêmbuli
wus atawan brana
rahadyan tiba lênggah
wus nyana tumêkèng pati
ingkang karasa
para putra ing wuri

ya ta wau myang karaos ingkang garwa
dèn bêcik sira kari
sun têmah palastra
anèng têngahing rana
rahadyan kabyat ing kanin
sampun palastra
radèn sigra gumuling

apan arsa tinigas mustakanira
Kumpêni anulungi
minggah saking palwa
tiyang Ambon punika
tiyang Trênate nulungi
sarta sanjata
gêgamaning Kumpêni

ya ta mundur wau têtiyang Makasar
tan kuwawa nadhahi
mimis kadi udan
ya ta tiyang Makasar
lumayu angungsi biting
atangkêb lawang
wong Makasar awingwrin

wus karêbut layone radèn punika
nuli binêkta aglis
minggah ing baita
pan sampun binandhosa
wau kang palwa Kumpêni
sigra alayar
sadaya pan prihatin

sakarine wau kang para santana
angiringakên mayit
ya ta kawarnaa
wadyabala Mataram
kalawan wadya pasisir
labuh sadaya
wau anèng jaladri

datan ana mêntas marang ing dharatan
apan kongsi alami
anèng ing samodra
ya ta apagunêman
Ki Suramanggala angling
Ki Surawôngsa
Rôngga Sêdayu nênggih

lan malihe Ki Ngabèi Surawôngsa
Suramanggala angling
kadipundi kakang
puniki rêmbag dika
anèng têngahing jaladri
tanpa wêkasan
dene prau tan minggir

tan kuwawi manira katrajang ombak
kadi binanting-banting
lan malihe kathah
ingkang dadya sumêlang
inggih Kumpêni puniki
tan tuhu uga
dene tan angrencangi

lan malihe wong Sampang wadya Sumêdhang
tan wurung anungkêbi
yèn suwawi karsa
dawêg minggah punika
kali Paeton ingungsi
takon baita
sami mondhok ing kali

sami rêmbag wau kang para niyaka
Ki Singawôngsa angling
angetan manira
datan arsa dhèrèka
aminggir mondhok ing kali
lêhêng manira
labuha ing jêladri

wong pasisir ingkang sampun sami rêmbag
sigra layar tumuli
kang para baita
Paeton kang sinêdya
tan kawarnèng marga prapti
sakèh baita
apan sami angranji

ing Paeton dènira atata-tata
têtiyang ing pasisir
lan tiyang Mataram
baitane anglêmpak
padha alabuh ing kali
sami prayitna
sagung tiyang Matawis

pan sadaya sami mêntas ing dharatan
baris pinggir pasisir
nging Ki Surawôngsa
maksih anèng samodra
tan tumut labuh ing kali
anèng samodra
sang anom wus alami

baya ta karsaning Sukma
wadyabala ing Matawis
apês lan kirang wiweka
baita labuh ing kali
ya ta surut kang warih
akandhas baitanipun
lèpèn Paeton asat
baita tan sagêd minggir
kawarnaa tiyang Makasar kang prapta

apan ta nora akathah
wong Mataram tan udani
anggêtak sapraptanira
agègèr yayah sinipi
baita dèn obongi
mila sangêt gègèripun
kali Paeton asat
baya karsaning Hyang Widhi
apuyêngan wadyabala ing Mataram

gêgaman anèng baita
têlas sadayakabêsmi
sangune apan karêbat
mulane datan ngudhili
wong pasisir angisis
baitane sampun lêbur
dalah têtumbakira
mung dènnya arêbut urip
gêgamane sadaya têlas kabakar

wus lumayu alorodan
wadya Mataram angisis
Ki Ngabèi Singawôngsa
Suramanggala tan kari
kalulun ing wadya lit
Suramanggala lumayu
têtiyang ing Makasar
solahe anggêgilani
angrêrayah baitane ingobongan

ya ta wau kawarnaa
solahe wadya Matawis
samya malayu sadaya
dènira ngungsi atêbih
langkung dènnya prihatin
wong cilik samya anjêtung
pan sangunira têlas
raja busanane ênting
pan kabakar anèng sajroning baita

wong cilik samya lorodan
tan bêtah nora abukti
mila sami kathah minggat
lan pinarag ing pagêring
manahira asêdhih
dene têlas sangunipun
pra sami pagunêman
para mantri ing Matawis
Surawôngsa lawan Ki Suramanggala

Rôngga Sêdayu punika
Singawôngsa wus aminggir
saking samodra wus prapta
Suramanggala mangkya ngling
kadipundi ing pikir
punika ing pênêdipun
wong cilik samya minggat
datan kêlar tan ambukti
sangu têlas kabakar ane baita

èmênge ati manira
arsa banjêla ing jurit
tambuh kinarya gêgaman
mulane pêgêl kang galih
punika yèn suwawi
lah ingunduran karuhun
dhatêng ing Surabaya
punapa dèn antos benjing
arêmbugan dhatênga inggih Japara

pan sami rêmbag sadaya
para dipati pasisir
atanapi wong Mataram
saksana bubar tumuli
ênêngêna rumiyin
gantia ingkang winuwus
sang prabu ing Mataram
dukane yayah sinipi
sadhatênge layone sira rahadyan

Radèn Prawirataruna
kapupu têngahing jurit
antukipun binandhosa
ya ta ingkang para rabi
lara sami anangis
miwah ingkang kantun-kantun
lumayu kapang-kapang
langkung dening kawlas asih
para garwa sami amapag bandhosa

ya ta wong Prawiratrunan
lir guntur swaraning tangis
sambate angur matia
kang duwe laki prasami
para santana sami
datan ana ingkang kantun
sami tumpês ing rana
lir gêrah swaraning tangis
ana ingkang aniba têmah kantaka

sêsambate kang karuna
katuwone awak mami
pan dadi rôndha nonoman
durung tutug andon rêsmi
ênggon ingsun apanggih
iya pira lamènipun
nuli ingsun tinilar
nulya puwara ngêmasi
kaniaya si jênat ingkang anilar

ya ta wau kawarnaa
sri narendra ing Matawis
enjang sigra siniwaka
sri narendra èsmu runtik
dènnya mijil tinangkil
pan katawis lingsir bêndu
andhèr ing pagêlaran
para dipati Matawis
samya nangkil Pangeran ing Singasêkar

lan Pangeran Martasana
Pangeran ing Pugêr nangkil
nunggil kang para santana
wau ingkang anambungi
Pangeran Purbayèki
nuli wau jajaripun
Pangeran Pringgalaya
Pangeran Pugêr anangkil
pan ajajar sira Tumênggung Mataram

lawan Radèn Wiratmêja
Wiramênggala anangkil
Tumênggung Mangunnagara
lan Ngabèi Wiramantri
Pangran Dipati nangkil
sri narendra èsmu bêndu
grapyak dènnya ngandika
sri bupati ing Matawis
mring kang putra Pangran Dipati Mataram

sira dhewe amênyanga
lan adhimu Singasari
mapaga mungsuh Makasar
dene datan angudhili
tiwase wong Matawis
kang anglurug marang Dêmung
hèh uwakne Purbaya
dika tuwani ing mangkin
atumuta inggih dhatêng putra dika

lan Adhimas ing Balitar
puniku andika kanthi
Si Arya Pamot milua
lan Si Rajamanggalèki
lawan Si Wirapati
milua marang ing Dêmung
lawan Si Wirajaya
lawan wadya ing Matawis
pratêlunên sira tinggala saduman

alah poma wêkas ingwa
putraningsun ki dipati
ing Madura ampirana
sira gêmpura ing benjing
Si Trunajaya iki
patènana dipun lampus
iku kang karya ala
mulane wong Sampang iki
pambalike iya têka Trunajaya

putraningsun Cakraningrat
milua ki adipati
manawa wong ing Madura
ana ingkang maksih eling
sampunira winêling
para dipati wotsantun
marangsri naranata
kang putra wus dèn idèni
dyan Pangeran Singasêkar atur sêmbah

ya ta kondur sri narendra
malêbêt ing kênyapuri
kang sewaka wus luwaran
wadyabala ing Matawis
samya adandan sami
tan winarna solahipun
enjing nêmbang têngara
sira pangeran dipati
kadya gêrah swaraning wong ing Mataram

wong kadipatèn malatar
pan sampun mêpak kang baris
sawarnaning kang wahana
pan sampun dèn busanani
anglir hyang-hyang tinulis
gêgaman abra dinulu
wadyabala Mataram
sadaya saos ing gusti
busananya dinulu mawarna-warna

apan wau abusana
sira Pangran Adipati
dhasare bagus utama
angangge busana adi
prajuritan rinakit
kadya hyang asmara nurun
saking ngendra bawana
tuhu dewaning pawèstri
cahya wênês anglir wulan sasadara

wau ingkang para garwa
tanapi sêlir kêkalih
kang binêkta wus adandan
lir sêkar sataman asri
busanane kang dasih
kang sami ngayap sang bagus
garwa ingkang tinilar
aturipun amlas asih
arsa tumut anging radèn datan suka

putrane Ki Mangunjaya
punika dadya kêkasih
arsa tumut ing ayuda
pangeran datan nglilani
wantune wong ajurit
wong ayu mênèk katawur
eman adining sêkar
ingsun dhewe kang nglampahi
dhuh kusuma muktia anèng ing pura

lah dene môngsa lamia
dhuhingsun anuli prapti
sun mangke sumêlang sira
babo sang adining sari
dhuh sangonana yayi
layoning siranggo gêlung
kalawan gantènira
sun karya panglipur branti
sun karyane usada alara brônta

adhuh yayi wus karia
poma ing sapungkur mami
aja ta anahên brônta
sang dyah ayu sêmu tangis
dyan ingaras tumuli
kang rayi ingimur-imur
wus lêjar sang kusuma
kang wadya kinèn ngundhangi
sigra budhal Pangran Dipati Mataram

mung para sêlir binêkta
marang Pangran Adipati
jajarane amalatar
datan wontên nguciwani
Jêng Pangran Adipati
anitih turangganipun
busana abra muncar
sinongsongan kartas kuning
lajêng budhal ginarêbêg dening bala

Tumênggung Rajamanggala
kang dadya cucuking jurit
kang lumampah anèng ngarsa
sagêgamanira ngiring
busana warni-warni
atêngêran tunggul wulung
ciri wanara pêthak
bandera palisir wilis
kadya gêlap gêbyaring sanjata lanang

nuli Arya Pamot sira
sarêng lawan Wirapati
sarta balanya malatar
wong panumping lan wong bumi
dadi cucuking jurit
lumampah anèng ing ngayun
wong sèwu numbakanyar
wong gandhèk dadya pamburi
yèn pinirsa kadya ombaking samodra

nuli Pangeran Balitar
wau ingkang anambungi
rêspati nitih turôngga
payung agung amarapit
wadyabala angiring
miwah têtabuhan umyung
panurung waos sulam
anuli wong numbak putih
tunggul pêthak aciri dirada mêta

nuli Jêng Pangran Purbaya
nambungi nitih turanggi
busananya abra muncar
pinayungan kartas wilis
ingkang abdi marapit
prasamya prayitnèng kewuh
dene kang munggèng wuntat
wong satus anumbak putih
munggèng ngarsa tumbak ciri cêcebolan

tumbak ligan winêgigan
laring badhak abra asri
sawênèh sari manyura
kang sasap sinêlan jinggring
ingkang munggèng ing ngarsi
sanjata lanang bra murub
akulambi sangkêlat
kang ambêkta sami wani
apangiring bandera munggèng ing ngarsa

nuli Pangeran ing Sampang
wau ingkang anambungi
rêspati nitih turôngga
pinayungan kartas kuning
balanira mung kêdhik
panêdhanira sang prabu
mung tiyang kawan dasa
kang bêkta waos marapit
wong Madura siji tan ana kang prapta

apan ta sampun alama
gumyure têtiyang alit
Pangran Madura anilar
awit mahanèng Matawis
anuli kang nambungi
Pangran Adipati pungkur
rêspati nitih jolang
para dipati Matawis
busananya dene ta mawarna-warna

tiyang mamas pitung dasa
kulambi sangkêlat kuning
sinambungan waos sulam
yèn dinulu tinon asri
prasamya udhêng kuning
sinambungan waos biru
sami kulambi seta
nuli ingkang waos jinggring
kang ambêkta sami kulambi sangkêlat

nuli wau kasambungan
wong satus anumbak putih
waos cêmêng cêcebolan
kang ambêkta sami wani
têngêrannya rêspati
kang pare anom malêdug
akathah yèn winarna
gamane Pangran Dipati
ana dene kang sumambung anèng wuntat

Pangeran ing Singasêkar
sabalanira marapit
rêspati nitih turôngga
payung agung amarapit
asongsong kartas kuning
ing ngarsa kuda kinarung
Tumênggung Wirajaya
wau kang dadya pawingking
aprayitna sami angêmu sarkara

kang tinilar samya agêng branti
wênèh ana ngatêrakên marga
rangu-rangu sasolahe
kang duwe laki nglurug
anglir pendah tinilar mati
manahira sumêlang
wênèh ana muwun
aniba ing pagulingan
kang sawênèh ngatêrakên anèng margi
tansah angêmu waspa

kang sawênèh ana nyênyangoni
muga salamêta ingkang lunga
sun cadhang besuk têkane
sawênèh ana muwus
yèn salamêt lakune benjing
sun kon wayuh sakawan
iku kaul ingsun
kang sawênèh ana ngucap
iku ora kiyai ingsun dhèwèki
jêr ta tinilar lawas

ênêngêna wau kang lumaris
kawarnaa Radèn Trunajaya
ing Sampang kalerehane
trahing Madura Ratu
kaponakan Arya Dipati
ing Sampang Cakraningrat
Madura ing dangu
anake Dêmang Malaya
pan kamantu Pangeran Kajoran balik
kang nama Madurêtna

ya ta wau sêsilih kêkasih
sira Panêmbahan Madurêtna
Panatagama arane
wong Surabaya suyut
datan ana wani malangi
tiyang ing Surabaya
sangêt risakipun
kancikan ing wong Madura
wantunipun wong Sampang pan ambêk wani
nora angetung tata

Trunajaya pan anunggal kapti
lawan Galingsong tiyang Makasar
ing Dêmung pamondhokane
lan sanggup sarêng gêmpur
ing ayuda sarênga mati
tigan sapatarangan
iku janjinipun
kalawan Ki Madurêtna
malah arsa ingambil mantu pribadi
sira Raja Makasar

ingkang karsa jinunjung narpati
Madurêtna kang ingangkas-angkas
kang sampun tunggil manahe
Trunajaya winuwus
ingkang ngadêg ing Surabanggi
jumênêng Madurêtna
pan sampun misuwur
tiyang pasisir bang wetan
samya wingwrin tan ana purun nyabili
mring Radèn Madurêtna

pamrihipun têtiyang pasisir
sêdya seba marang Surabaya
Madurêtna narpatine
wong Madura anggrêgut
ing Garêsik wus dèn anciki
suyut tan wani malang
tanapi Sidayu
apan ta sampun kabahak
wus kancikan tiyang Sêdayu awingwrin
seba mring Surabaya

datan api nagara ing Tubin
wus kancikan dening wong Madura
kalawan ing sarewange
ing Tuban sampun nungkul
nulya Rêmbang dipun anciki
ing Ngasêm alorodan
sadaya sumuyut
ingkang bôngga pinêjahan
wong pasisir sadaya sami awingwrin
ingkang nurut tinawan

samya binaktamring Surabanggi
wong Makasar lawan wong Madura
kadya hèrnawa wadyane
wong pasisir sumuyut
sami seba mring Surabanggi
sira Raja Makasar
apan sampun kumpul
lawan Radèn Madurêtna
kawarnaa sira Pangran Adipati
anom ingkang lumampah

ing Japara samana wus prapti
samya mondhok anèng jroning kitha
lir grah kapitu swarane
Pangran Dipati wau
masanggrahan griyanirèki
Ngabèi Wôngsadrana
Pangran Singasantun
pondhoke sakidul pura
Jêng Pangeran ing Purbaya pondhoknèki
wontên ing Kalatusan

dene Pangeran Balitar nênggih
sami mondhok ing Banyularangan
Pangeran Sampang pondhoke
ing jawi kitha wau
wong pasisir bang kilèn prapti
panggihan ing Japara
Kêndhal Kaliwungu
ing Batang lan Pakalongan
ing Barêbês miwah Pamalang lan Têgil
Têrbaya lan Samarang

ing Dêmak iku sarênge prapti
wong ing Kudus miwah ing Juwana
pêpak Japara kumpule
sampunnya tigang dalu
kawarnaa Pangran Dipati
pan sami pirêmbagan
lan kang eyang wau
Pangeran Arya Purbaya
lawan sagung para santana Matawis
sarta para dipatya

miwah Pangeraning Singasari
Pangran Balitar lan Pangran Sampang
Pangran Dipati dêlinge
marang kang eyang wau
kadipundi eyang kang warti
têtiyang ing Madura
lan Makasaripun
ngandika Pangran Purbaya
ing wartane wong Sampang anunggal baris
kalawan wong Makasar

uwong pasisir bang wetan nênggih
samya seba marang Surabaya
mring Trunajaya suyute
Sidayu sami nungkul
ing Garêsik miwah ing Tubin
Rêmbang lan Pajangkungan
apan wus anungkul
tan ana suwalèng karsa
wus kakêlun sadaya sami awingwrin
dhumatêng Trunajaya

Pangran Dipati graitèng galih
Trunajaya angêntasi karya
iya ta kaya kapriye
wêkasane wak ingsun
lamun mundur anglêlingsêmi
pasthi manira merang
marang sang aprabu
kayangapa solah ingwang
yèn ta durung ana kaananing jurit
mendah ucaping jagad

ing ayuda arsa sun têmêni
wong Madura ya Si Trunajaya
polahe ingsun kang akèn
èmênge manah ingsun
wantuning wong apulang jurit
yèn wus atêmpuh watang
pasthi merang mundur
pasthine akèh pêpêjah
wong Mataram apan arsa sun wangsiti
merang lamun mundura

awêkasan Pangeran Dipati
angandika marang ingkang eyang
lah makatên pawartine
lah suwawi ing besuk
binubarna bala Matawis
sami dharat kewala
dèn rêmpêg ing laku
dene sakèhing baita
winawratan sangune tiyang Matawis
kamota ing baita

sakathahe bupati pasisir
adharata ngiringa maringwang
kalawan sagêgamane
ya ta sami arêmbug
kang santana miwah prajurit
pangeran angandika
mringRôngga Sidayu
aja pisah lan manira
mêsakake iku tinilar wong cilik
miwah Adhimas Sampang

anaa ngarsa manawa eling
wong Madura marang ing adhimas
padha undhangana kabèh
sakèh bala Matarum
budhalêna ya dipun enjing
lawan Si Wôngsadipa
aywa sira milu
tunggua nagri Japara
lan anake kalawan bala Kumpêni
tugura ing Japara

ya ta datan kawarna ing latri
enjingira anêmbang têngara
gong bèri gumrah swarane
bêndhe umyang gumuruh
têngarane bubar kang baris
sakèh sanguning wadya
winot ing parau
wus pêpak wadya Mataram
yèn sinawang gêgaman kagiri-giri
kadya prawata sêkar

tiyang pasisir môncanagari
ingkang dadya cucuking ayuda
anèng ing ngarsa lampahe
dene bala Matarum
wong bumija lawan panumping
wong sèwu numbakanyar
siti agêng wau
samya marapit ing radyan
lan Pangeran Purbaya nora atêbih
kalawan ingkang wayah

ya ta anglarug lampahing baris
ênêngêna kang lagya lumampah
gêntia winuwus ing rèh
sang prawira ing kewuh
ingkang ngadêg ing Surabanggi
Rahadèn Trunajaya
ingkang ajêjuluk
Panêmbahan Madurêtna
pan pinarak sineba para bupati
wetan kerup sadaya

atanapi kang pra môncanagri
ing bang wetan kairup sadaya
Ki Madurêtna barise
apan sampun akumpul
lawan Raja Galingsong nênggih
wong Makasar malatar
sami purunipun
solahe kadi sardula
pan ing mangke wong Sampang pan angsal galih
akanthi wong Makasar

sira Radèn Madurêtna singgih
sêdyanira pan madêg narendra
sarta lawan panjunjunge
Raja Galingsong wau
ananggupi bêdhah Matawis
mila Ki Madurêtna
langkung trêsnanipun
dhumatêng Raja Makasar
Trunajaya tan kaemutan ing nguni
rèh kinarya lampahan

Trunajaya pan karsa pribadi
wantu wong ngêmut lêgining gula
kêmanisên arsa dhewe
apan ta datan emut
lamun wontên ingkang akardi
Prabu Anom Mataram
tan kemutan wau
angrasa sampun kuwawa
Trunajaya dene sampun angsal kanthi
Prabu Anom Makasar

apan sampun wau myarsa warti
yèn Jêng Pangran Dipati Mataram
ingkang anindaki dhewe
lan kang pra kamisêpuh
lawan Pangran Purbaya nênggih
lan Pangeran Balitar
Pangran Singasantun
kêrigan bala Mataram
atanapi pasisir môncanagari
ngalumpuk nèng Japara

apan sampun bubarakên baris
saking Japara sabala kuswa
Pangran Dipati Anome
kang nindhihi ing laku
Trunajaya sampun acawis
lawan Raja Makasar
sumêdya amêthuk
wong Sampang sampun siyaga
mêpak baris sasolahe gêgilani
miwah ta wong Makasar

apan sumêdya angantêp jurit
mapan yudane wong ing Mataram
lir singa lodra solahe
warnanên kang lumaku
Sang Dipati Anom Matawis
kang dadya senapatya
samana wus rawuh
ing ngarsa atata-tata
pabarisan saksana ingangsêg jurit
ing Gagodog sinêdya

tiyang Madura amapag jurit
lan wong Makasar kadya hèrnawa
apan ta sami purune
sami arêbut dhucung
kaya age atêmpuh jurit
ing Gagodog wus prapta
pan dulu-dinulu
wong Sampang lan wong Mataram
pan sadaya tan ana kang ngucap ajrih
surak ing pawingkingan

mangsah sikêping Madura
yèn sinawang lir banthèng tawan kanin
angajrihi tandangipun
kadi kang singa lodra
rêbut mangsan sadaya pan sami purun
prasamya onclang gêgaman
wong Makasar onclang lêmbing

prajurite wong Madura
mangku yuda têguh prakosa wani
dene wau sisihipun
aran Dhandhangwacana
anadene kiwa wau sisihipun
kang têngên Ki Wôngsaprana
sami prakosa ing jurit

iku têtindhihing rana
sigra mangsah lir banthèng tawan kanin
tiyang Makasar akêmbul
kadi kang singa lodra
ing ayuda punika têtindhihipun
awasta Dhaèng Marewa
kalawan Dhaèng Makincing

mangsah sikêping Mataram
pra wadya kang dadi cucuking jurit
swarane lir gunung rubuh
mimis tiba lir udan
pêtêng dhêdhêt ing payudan kadi dalu
dening kukusing sandawa
awor suraking sujalmi

nora sangsaya ajriha
wong ing Sampang myarsa swaraning bêdhil
sumêdya asoroh amuk
binendrong ing sanjata
wadya Sampang pinuntir barêngosipun
pêdhange ingikal-ikal
sarwi ngagêm tamèng bali

samana pan onclang watang
dyan umangsah sarwi anaut rawis
wong Madura sami purun
rame têmpuh ing yuda
lir andaka wong Sampang pangamukipun
arame têmpuh ing yuda
tan ana kang ngucap ajrih

wong Makasar dènnya aprang
ngagêm lêmbing tan ana kang ngabêri
prasami asoroh amuk
pan kadi singa lodra
baya silih wus pinasthi ing Hyang Agung
wadyabala ing Mataram
wingwrin tan darbe kuwanin

pra mantri lan pra satriya
kang prajurit manahe kadi èstri
kêkês tan darbèni purun
ingamuk wong ing Sampang
wong Mataram barise amawut-mawut
akathah ingkang palastra
apan nora angundhili

rusak wadya ing Mataram
prajurite prasamya angawaki
kang dadya andêling kewuh
Jêng Pangeran Purbaya
anyamêthi kuda sumêdya amagut
ingiring para wadyanya
sarêng mangsah ing ajurit

Ki Ngabèi Wirajaya
dyan umangsah lan Panji Wirabumi
lawan Ki Rôngga Sidayu
angamuk ambêk pêjah
para mantri Mataram sarêng umagut
dene andêling ayuda
Pangran Purbaya ngawaki

Tumênggung Rajamanggala
Arya Pamot sarêng mangsah ngajurit
Pangran Balitar tan kantun
sarêng ngantêp ing yuda
wong Makasar sadaya sarêng umagut
Raja Galingsong priyôngga
ingkang nindhihi ing jurit

dene Radèn Trunajaya
tiyang Sampang wau kang dèn tindhihi
mila ing ayuda kukuh
wus karsaning Pangeran
wong Madura pasthi lanang yudanipun
pilih boboting ayuda
tan ana angucap ajrih

wadyabala ing Mataram
kathah pêjah manahira awingwrin
kang katrajang mawut-mawut
tan amôngga puliha
prajurite akathah ingkang kasambut
Ki Ngabèi Wirajaya
sêmana anandhang kanin

santana akathah pêjah
ki ngabèi brananira ngranuhi
sêmana gya tiba lungguh
ludira adrês muncar
dyan aniba Wirajaya datan emut
rinêbat santananira
saundure angêmasi

kang ayuda awuyungan
Panji Wirabumi wus nandhang kanin
anèng ing rana kasambut
mundur wus binandhosa
Kyai Rôngga Sidayu sampun kasambut
ing rana sampun palastra
awingwrin bala Matawis

kang dadya lajêring yuda
Pangran Purbaya tinilar wadya lit
prajurit kathah kasambut
datan môngga puliha
Jêng Pangeran Purbaya ngling jroning kalbu
baya karsaning Hyang Sukma
apês wadya ing Matawis

salaminipun ayuda
apan nora iya ta kadi mangkin
prajurit Mataram gêmpur
singa maju kabranan
wong Mataram padha ngênês manahipun
dhingin kang padha prawira
singkêl manahe lir èstri

kapriye ingsun mundura
wong Mataram tan ana kaya mami
sinêmbah sinêpuh-sêpuh
mring putra myang santana
tan awatak yèn ingsun mundur ing kewuh
baya ta angur matia
anèng têngahing ajurit

watarane manah ingwang
ing ayuda tan kentas dening mami
kêriga wadya Matarum
môngsa angêntasana
suprandene ingsun iki wus asêpuh
sêdhênge matia ingwang
ingsun momong ing narpati

yèn ta rusak ing Mataram
panêdhaku aja kongsi mênangi
wong Mataram sirna larut
wong Sampang lan Makasar
Jêng Pangeran Purbaya wau tinêmpuh
sawadyane anèng rana
tan gumingsir angayati

sira Pangeran Purbaya
pangamuke lir banthèng tawan kanin
apan wus kapanggih sêpuh
mendah kala taruna
wong Madura kang katrajang mawut-mawut
angamuk lawan curiga
dhuwunge aran Ki Panji

wantu kêkathahên mêngsah
jêng pangeran kudane sampun mati
alêmpêr pangamukipun
apan dharat kewala
wong ing Sampang wong Makasar angarubut
pangeran pan kinakahan
winatang lawan linêmbing

sanadyan otota kawat
akulita tambaga balung wêsi
yêkti wong satunggal rêmuk
kinarubut ing kathah
pan pangeran sakalangkung têguh timbul
datan pasah dening braja
kinarubut ing ajurit

ing jro sarira wus rêmak
Jêng Pangeran Purbaya tiba linggih
wantunira sampun sêpuh
dyan Pangeran Balitar
pan uninga yèn kang raka wus kasambut
agupuh nulya rinêbat
wong Sampang dipun amuki

sira Pangeran Purbaya
wus karêbat binakta mundur aglis
nanging pangran datan emut
sariranya wus rêmak
wong Mataram ing ayuda mawut-mawut
dene Pangeran Purbaya
wus kasambut ing ajurit

lir pendah dhawuhan bêdhah
pêdhot lajêrira kang kari ngisis
dening lajêre wus rubuh
mulane asasaran
dyan Pangeran Dipati ika kalulun
lorod kondur jêng pangeran
wadya lit tan kêna pulih

sira Pangeran Dipatya
manahira kalangkung dènnya wingwrin
dene kang eyang kasambut
ya ta amêmondhokan
arêrangkah prasamya prayitnèng kewuh
Pangran Purbaya wus seda
lir gêrah swaraning tangis

mapan sampun binandhosa
budhal mantuk dhumatêng ing Matawis
sakèhing wadya Matarum
prasamya kêkês ing tyas
dene andêling kewuh sampun kasambut
para prajurit satriya
manahe kêkês lir èstri

miwah kang para santana
para putra manahira awingwrin
sampun karsaning Hyang Agung
apês wadya Mataram
sinêngkalan jêng pangran duk sedanipun
sarira trus ing warayang
jalma ing taun Dal nênggih

anglêrêsi wulan Saban
nuju tanggal kaping lima anênggih
mapan mung kantun wong sèwu
miji ing Kapugêran
Martajaya sakèhing sadhèrèkipun
dene panganjur Madura
kanan Radèn Wangsènggati

dene pun Dhandhangwacana
têtindhihe ingkang anèng ing wuri
wong Madura pan wus mangsuk
marang kitha ing Dêmak
ngalun-alun Wangsènggati kang jinujug
wong Madura angrêrayah
tan ana tinahèng galih

warnanên Ki Martajaya
sakadange amêndhêm dènnya baris
sakiduling alun-alun
wong Sampang sarêng mulat
dyan umangsah swaraning bêdhil gumuruh
ya ta wau Martajaya
ngamuk tan sêdya ngunduri

