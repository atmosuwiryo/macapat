wus andadi gêlare bala rêksasa
Indrajit pamugari
lan Patih Prahastha
ingkang anata gêlar
bajra panjara pakolih
gêlaring ditya
prajurit kang anitih

gajah kuda ingkang munggèng kering kanan
sangkêp kaprabon jurit
kang anitih rata
wus samya munggèng têngah
barise mênga ing wuri
papaning rata
mubêng kang dèn kawruhi

lawan rata limang atus pêpêndhêman
lan dipanggèng wanadri
anjagani samya
bêbantu tarombolan
lêlajêr jaga tan osik
tinata tinap
kinôntha anggagahi

buta nujum atunggil lan sêsimpênan
kutug-kumutug sami
sigra parêng mangsah
sagung bala rêksasa
Prabu Sugriwa mangsiti
bala wanara
sarêng mêre nadhahi

urun daya nêba gêlaring wanara
kumrutug angêbyuki
lir ampuhan jawah
prahara aru-ara
rupêk angrok angrêmpêki
nanggala kunta
brastha katiban wukir

ting sarêbut badhama limpung candrasa
pupuk katiban wukir
akèh gajah pêjah
rata rêmuk katiban
ing watu lan wukir-wukir
bala rêksasa
rampak parêng mapulih

kadya guntur wukir rug bala rêksasa
angrik krura ngêbyuki
wanara apanggah
wuri saya gung prapta
mungsuh rowangkèh ngêmasi
wanara rucah
rujit pating saluwir

miwah ditya urakan rêmpak katampak
ing watu patang kêthi
ramening ayuda
lir bêlah kang akasa
bumi molah gênjot gonjit
Bathara Rama
mulat solahing jurit

mar kumêsar mar maring bala wanara
pamusthine tyas mamrih
ngêningakên cipta
sêmadi jroning driya
tan pêgat pamintaning sih
maha bathara
wau ta kang ajurit

wre prawira krura rodra wulatira
wêlêng-wêlêng awêrit
sumêrot tandangnya
mèt jiwaning rêksasa
sinudhat kanaka sêbit
masinganabda
lir gêlap manêngkêri

wontên ditya prawira asaha-saha
manduk manglimpung aglis
pyuhning wre cinandhak
ginilut wangkenira
angramês manginum gêtih
angrok mêmancah
wanara kèh kang kêni

miwah ditya kang baju wêsi agalak
mangsah mêmawa lori
mangrampêt wanara
kumlasah akèh pêjah
kombak wre prange katitih
kasrêging lêbak
kapêlak susun akik

krodha kang wre mulat rowange kapêlak
kaombak sru kapipit
kumrubut umangsah
mamrêp manêpak pupak
mobat ring iku manêbit
ditya kèh pêjah
sinuwak akèh sêbit

miwah ingkang wre nênuwak kuku mangrak
pyah jajaning rasêksi
anrus ing walakang
kacaryan dènnya nuwak
wênèh cinandhak dèn indhit
praptèng gêgana
binantingakên siti

ditya rêmuk linut ing watu bangkenya
sirna rênyuk nèng siti
ana kang wanara
nyandhak dityane kuda
rinangkêp kalih binanting
mati lan kuda-
nira rêmuk nèng siti

krura wre mamulir guluning raksasa
gumulung sru gumuling
gulimpang nanggulang
agul-agul wèh gagal
marunggul wanara jurit
gulu wus pêgat
gêgêlitan gulinting

wre prawira anampèl ukur kewala
ditya tikêl kawalik
wre mosil karyanya
rare mrih mêng-amêngan
mêngsah kang ditya gêng inggil
nurut walakang
anyêndhal konthol pêthil

kalubukan sinêndhal nêngên mangiwa
ditya gènira jurit
ôngga tan lir ôngga
ana arupak pupak
baune danawa sêbit
akèh polahnya
wanara mrawasani

ramening prang lor kulon kidul lan wetan
parêng têmpuh ing jurit
dhêdhêt mawalikan
lêbu mangampak-ampak
malês kasudiran sami
rahing wanara
awor rahing rasêksi

tandang kiwul ditya mêmanah wanara
satal gandhewanèki
kêndhênge sapucang
jêmparinge sadhêpa
pucuke malandhêp mingis
kadya siyungnya
Bathara Kala mangrik

galana wre pinanah parêng kaprapal
timpalnya kèh kapipil
rangkêp papat rantas
kapitu-pitu pêgat
cêngêling wre tibèng siti
giris umiyat
mirut kambah katindhih

ingkang kêna bau bêt wêntis atatas
lambung-lambunge sêbit
ingkang ditya wira
anatajêm mêmanah
mêtu naracabalani
awarna-warna
kumêbul angênani

marang bala wanara akèh katimpal
kumrêcêk akèh cêpit
akèh pupu parah
tiba mangantak-antak
mawur wre prasamya miris
sinurung ditya
kasurung kambah kosik

Sri Bupati Sugriwa awas tumingal
bala wre kèh katitih
madêg sru ngandika
ngawe marang Anoman
Nala Nila punggawa tri
hèh Bayuputra
hèh Nila Nala aglis

mangimpuna katub balanta wanara
payo maguta aglis
katri parêng nêmbah
Risang Narendra Rama
miwah marang Sugriwa glis
mêre umangsah
katiga krura sêkti

sarwi ngundhat Anoman mangkrak wuwusnya
hèh wanara sirèki
apa miris ing prang
wêdia mati padha
durmala dhustha ring bumi
munyuk tan pedah
naraka kopinanggih

apan ikijawata mangejawantah
kang nuduh ing ajurit
myang narendranira
Sugriwambêg pandhita
yèn padha miris ing pati
patimu sirna
awor lawan mêmêdi

tur siniksa sira saananing surya
pan sira iki dadi
pangrurahing murka
panglêbur gêlah-gêlah
patimu nêmu swarga di
trus tinarima
ing Sang Hyang Otipati

lan patimu saênggon-ênggon nora sah
ngupakara sayêkti
ring Sang Wisnu pada
apa pangluwihira
pangupaya liyan iki
angin lan toya
mega kukus lan agni

kabèh ngupakara ring Wisnu Bathara
sato-sato kumêlip
anggêpe sumakta
sira iki wanara
duskarta tan wruh ing bêcik
uripa apa
gunanta tanpa dadi

kunêng wuwusira prawira Anoman
Nila Anala sami
wre giyak sadaya
miyarsa wuwusira
manggala prawira katri
bangun tyas sura
sêrêg parêng mapulih

rasa-rasa karasa-karasanira
Nila Nala Maruti
wre parêng umangsah
sangkêp kapranoning prang
mupak watu bêdhol wukir
masrang umangsah
parêng singanabda ngrik

aru-ara gora rèh manêngkêr wiyat
ambyuk parêng ngêbyuki
Baliputranggada
ing wuri mrih mamriha
kumrubut pagut-guta mrih
nêmpuh anunjang
ditya panggah gagahi

têmpuh uwor watu amapasi gada
limpung badhama basmi
katampak ing arga
kundur ditya kèdêran
kaparak kombak katitih
kèh pêjah parah
galasah bosah-basih

kadya guntur-gumuntur rèh magênturan
ngrêk bala ditya kosik
rusak kasêrakat
kumrusuk kang wanara
angrèp manampak-nampaki
patining ditya
rinêbut ing wre jurit

sumarambah rah muncrat utêk sumirat
Nila Nala Maruti
anyandhak andhupak
pêluk palu kêpala
ditya prawira kèh kêni
tutuk suh sirna
sirah winatu wukir

akèh longe wil punggawa kêtandangan
wanara wuru gêtih
riwuting ayuda
rok rusak kang rêksasa
mangsah akiwul wil wuri
para prawira
mutêr parasu piling

limpung kunta nanggala cakra candrasa
kartala pugar lori
krura singanabda
galak mamrih wanara
caruk rukêt silih-ungkih
kakah-kakahan
samya surane kalih

pupug popor têmpuhing palu-palu tal
lan limpung uwor basmi
brastha kalihira
samya galak kruraya
wanara kuwat kawalik
agênging ditya
bakuh kèh angakahi

rinêbuting wanara winolu sanga
danawa siji jurit
rinêjêng karajang
kinuku-kuku mangkas
rahnya malabar nèng siti
rêksasa kombak
kambah kosik katitih

tanpa rungnyan ing asmara pabaratan
panggrênging buta kanin
panjriting wanara
ingkang anandhang brana
bêgor gurnang bèri-bèri
suling makêndhang
kêndhangmakêthi-kêthi

aru-ara wor surak wuru wurahan
têdhuh dhêdhêt wiyati
dhèdhèt tan akêndhat
gêtêr-patêr wurahan
putêran kumlab mathathit
sumyur sumirat
tranggana ngasmarani

wau ta bala rasêksi
sor titih madyaning laga
wontên dipôngga sang katong
ngungkul-ungkuli gêngira
gadhing lungit apanjang
ing nguni tate ingadu
aprang manahakên lawan

sami lan dipôngganèki
ing nguni Bathara Endra
prakosa kadigdayane
sampun rinasuk rasukan
kapraboning ayuda
ingangsahakên pinagut
wre nèng singup têgal-têgal

wre kang lèrèn jurang curi
pèrèng garumbul akathah
tan ana swara praptane
ngobrak-abrik kang dipôngga
ngrampêt bala wanara
kèh tumpêsing dipôngga gung
mêngkap ngarsa wuri prapta

Narpati Sugriwa aglis
angawe sagung prawira
kumêrap mangsah samya ngrok
ngrok rubut amrih dipôngga
sagung wre kang prawira
kumroyok susun pan atup
malu mapalu manampyal

ana nyandhak gadhing-gadhing
kuping-kuping pukang-pukang
buntute miwah têlale
ana mènèk ing walakang
ana ring ula-ula
parêng nyêndhal jêbol jabut
gadhinge kalih pinokah

ana malu polonèki
sirah bêncah gigir bêlah
iga gigal gulu pêdhot
rênyuh kawaca awor rah
rinubung-rubung rêbah
rinêjêng jur ginarumung
rusak wangke kasêrakat

kulit-kulit sinasêbit
sukunya wus pêsat kapat
sirna sêsuwir wangkene
ngungun kang bala rêksasa
sirnane kang dipôngga
tanpa sesa ajur mumur
sabên-sabên pan digdaya

pamunahing satru sêkti
mangkana bala rêksasa
punggawane mangsah kabèh
gumrubyug masinganabda
gumuruh prakampita
wanara panggah apagut
wil gêrêng wre mêremangkrak

kadya manêngkêr wiyati
dhêdhêt ngasmara dilaga
prawira ditya pagute
miwah prawira wanara
prakatha kadi gêlap
tan surup marangkêp tugur
sura prawira nir baya

matangguh prawira sami
ing dhadha dhêndha-dhinêndha
têmpuhing wrêksa gêng popor
akuwêl candhak-cinandhak
rame sêndhal-sinêndhal
ana parêng buta kumprung
tinarik karangkang-rangkang

dhinupak sirake kêni
pêcah dalêdêg ingkang rah
ana wanara sinampe
ing limpung putung iganya
tinêpak jaja bêngkah
cinacah-cacah wangkyajur
wangke suh inginum kang rah

ana rêksasa binanting
ing watu ajur bangkenya
ana wanara narombol
sinampe puthul sirahnya
akèh solahing aprang
kunarpa susun atimbun
tambaking rah ambalabar

mangsah kang wil sura sêkti
anambut bala wanara
parêng sapuluh pêgate
cêngêle tumibèng lêmah
mangsah wanara wira
wil sinampe kabarubuh
ing wrêksa bongkot sagajah

sinêndhal gulu kabanting
gulimpang paksa nanggulang
dinugang bêncah jajane
rah muncar yèn ucapêna
ramene ing paprangan
ludiranya ambêlabur
kombak wangke-wangke mêngkab

daludag anglêlumuti
wangkene dipôngga kadya
karang-karang nèng pinggire
sirah kang pêdhot lir padma
malêlêng mabangkang rah
bangkening wil wanara wur
makêthi mayuta-yuta

tinon angebat-ebati
bumi bang sapraja Lêngka
yayah jaladri rah angrob
sêsuwiran kadi sarah
bauning wil wanara
kumambang kambang pan kanyut
usus mulur maliwêran

kadya guntur rah umili
sinaput ing ratri kathah
laweyan sami angokop
angigêl banaspatinya
suka adus nginum rah
prajurit kangelan dulu
tan ana kang arsa nadhah

saking sayahirèng jurit
kawuwusa ri kamantyan
baskara mijil katongton
ngênani ring pabaratan
sinang kadi rinêngga
sirah pukang bau gêmbung
abra makurah ludira

prajurit rêksasa mijil
munya têngara sauran
gong bèri kêndhang akêthèn
ewon salomprèt lan gubar
gurnang gumuruh samya
swaraning ditya kadya rug
guntur-gumuntur kang arga

pasang samakta matitip
sagung kang bala wanara
tansah sajuru-jurune
Wong Agung Ramawijaya
munggèng palôngka rêtna
Lêksmana Sugriwa ngayun
lawan Arya Wibisana

wanara kang pra dipati
aglar atêpung akapang
samya nindhihi barise
kadya wah balapalwaga
jêjêl gêbèl wurahan
dhêdhêt lir mêndhung ngêndhanu
mangkrak krura singanabda

lir kocaking jalanidi
untabing bala wanara
ana ditya gêng kinaot
agêng kabupatènira
ngrèh samaning punggawa
myang dêdêge gung aluhur
prakosa pun wil Prajôngga

kadya kang prabata siwi
wok godhèg bris rambut panjang
anggêgilani warnane
siyung mingis landhêp panjang
sira sang wil Prajôngga
mangsah dharat sikêp limpung
praptèng rana gora sabda

ebat kang samya ningali
solahira wil Prajôngga
gumalêgêr sêsumbare
yayah wagyut kang prabata
Sri Bupati Sugriwa
angatag punggawa sampun
mangsah Sêmpati prawira

ngundha prawira Sêmpati
wrêksasanasadipôngga
ngrêmpayak maksih rondhone
praptèng rana yun-ayunan
Sêmpati môntra tindak
ngadhèdhèr mrêpêki pungkur
sêbut mubêng gulu molah

Prajôngga gumuyu angling
monyèt sapa aranira
kudu mapag tandang ingong
paksa luwih tanpa ngrasa
dene munyuk urakan
pithêrên kêthur ngêthuthur
tan prayoga nèng paprangan

mung pantêsmu gendhong cêngkir
tumrêcêp kêkalung kacang
si dhangkamu nèng kêkayon
amadal pang sabên dina
Sêmpati mèsêm mojar
hèh dik si rêksasa bêndhul
si gêgêdhêg anèng jagad

ingsun punggawa Sêmpati
andêle Prabu Sugriwa
dudu wre rucah pan ingong
bupati nyêkêl parentah
lêlajêr ing Kiskêndha
pan rong atus patang puluh
gêgêdhug pangrèh wanara

para bupati kinathik
mring prabuningsun Sugriwa
miwah mring bathraraningong
Narpati Ramawijaya
kabèh dèn êla-êla
mracocor si buta bênggul
aywa baribin payo prang

ngigêl prawira Sêmpati
kadya mayura kirablar
ing asta kiwa samire
winiwir astane kanan
munggul amandhi wrêksa
sêbat-sêbut mingêr mungkur
anggung pacak gulu molah

marêp dhadhar marêpêki
abêksa sang wil Prajôngga
asulengkrangan bêksane
limpunge mubêng nèng asta
molah akiprah-kiprah
Prajôngga nibani limpung
mêsat Sêmpati tan kêna

munyuk aja kêsit-kêsit
tadhahana limpung ingwang
iki Prajôngga andêle
prabuku Si Dasamuka
sigra kang wil Prajôngga
wanti-wanti nabêt limpung
wira Sêmpati tan kêna

adangu dènira jurit
wasas-winawas kalihnya
prasamya mèt kacidrane
mundur mungkur lincak-lincak
linuding wil Prajôngga
gapyuk marangkêp acaruk
kalihe samya digdaya

uwal Sêmpati mêsat ring
gêgana nora antara
prapta ngadhèdhèr solahe
nèng ngarsane wil Prajôngga
dhinêndha drês malumpat
Prajôngga solahe wagu
Sêmpati luwêsing yuda

akêbat cukat têrampil
kadya sêsiringing kilat
Prajônggapijêr jadhodhog
sayah binêkta lumumpat
sigra wau dhinêndha
ing wrêksa kêna dhasipun
pêcahpêjahe Prajôngga

krura mulat Puthadaksi
rêksasa pan bahni wisa
umangsah lawan arine
Pratamadaksi kang nama
sami wisa kalihnya
praptèng rana netranipun
macicil mandêng wanara

kumukusnetrane kalih
anglandêng mêtu wisanya
wanara pating prakètèk
markitik gêsêng wulunya
mirut bala wanara
saparane mawur-mawur
wre kobong wulune samya

kapindra Sugriwa aglis
angawe kapi Anala
umangsah têpung dadine
dahana sami dahana
sigra kapi Anala
mangsah nêngah gupuh-gupuh
Puthadaksi mandêng sigra

Anala datan markitik
tan kobong sariranira
hèh sapa aranmu monyèt
tawar marang wisaningwang
Anala asru mojar
Wisakarmatmaja ingsun
Anala andêling aprang

apa sira Puthadaksi
butawisaing Ngalêngka
sidik durjana yudane
sarwi anglumpati sigra
Puthadaksi cinandhak
gya pinulir gulunipun
cinandhak binêthot pêjah

wus sirna wil wisa malih
dening sang kapi Anala
sinêmpal-sêmpal bangkene
amung jawatèng awiyat
lumrang manadukara
jaya-jaya pan gumuruh
ngudanakên kêmbang-kêmbang

widadara widadari
salamine ramening prang
puyêngan agung swarane
prasamya asêsugata
ngurmati kang samya prang
ing awiyat angêndhanu
Narada kêpala dewa

suka kang samya ningali
gumuruh ing pabaratan
kayungyun kang wre yudane
dènira mungsuh rêksasa
samya gora sabdanya
sigra krodha mangsah gupuh
wil Jambumangli prakosa

nanggalanira pinusthi
galak pêksa nglêbur raya
mungsuh wanara sakèhe
sigra sru masinganabda
Dyan Arya Bayusuta
mangsah mangkrak sadayèku
gêgêdhug durjanèng jagad

anggêrêng ngong Jambumangli
lajêr Bupati Ngalêngka
tate gêmpur praja gêdhe
ngaturkên bêbandan raja
mring prabuku Rawana
Anoman ngagaki gunung
asumbung si buta dhustha

dene ing nguni anggêndring
duk prang taman argasoka
mêngko dadak gawe angkoh
angaku prawirèng jagad
lah iki tadhahana
sigra binandhêm ing gunung
suh Jambumangli wangkenya

krura bupati sinêkti
punjul kaprawiranira
arang kang nôngga bobote
Ngalêngka gêgêdhuging prang
tate nguwisi karya
prakosa agung aluhur
nênggih anama Mintrakna

angagêm limpung ngajrihi
solahe kagila-gila
ngungkul-ungkuli ing ngakèh
ambêg tan kasoran ing prang
prawira wil Mintrakna
masinganabda gumuntur
aminta yuda kênaka

tandang Arya Wibisana
nêmbah ring Sang Ramawijaya aglis
mangsah dharat wre gumuruh
mulat Sang Wibisana
magut ing prang wanara surak gumuruh
makanjar acikrak-cikrak
wau kang ayuda kalih

wus panggih ayun-ayunan
Wibisana lawan Mintrakna aglis
hèh Gunawan sira iku
nistha atinggal kaka
ingsun kinèn amocok utamanggamu
jêr sira satriya nistha
damèng parikrama balik

saking jrih mungsuh wanara
jêjêmbêri satriya kênèng pidhir
kêkês aprang lawan munyuk
inasaktika gawat
bagus anom tinggal nagara anungkul
milu wre datan prayoga
Wibisana mèsêm angling

hèh Mintrakna bênêr sira
ngucap-ucap nisthane wong ambalik
ninggal maring ratunipun
tur ratu kadang tuwa
nanging wênang yèn ingsun tinggala ratu
yèn têtêp anèng Ngalêngka
kêna durmala nèng bumi

yèn mungguh Si Wibisana
yêkti seje lan sagung pra dipati
cêcêdhis mrih pati bingung
ingsun mrih pati arja
nadyan kadang lamun ratu arubiru
durjana duskartèng jagad
druhaka kang anunggoni

Mintrakna angundha kunta
Wibisana tan wurung sira mati
tadhahana iki limpung
Mintrakna gora sabda
anibani limpung lir ancalaguntur
tadhah Arya Wibisana
wêntala tan angênèni

katiban limpung tan obah
wanti-wanti Arya Wibisana glis
sigra ngikal gadanipun
Mintrakna gya ginada
rêmpak rêmpu katiban gada malêduk
pêjah Sang Wira Mintrakna
wre mulat suka samyanjrit

wre samya mawijah-wijah
langkung-langkung sukane aningali
Wibisana prange unggul
mangsah sang wil Pragôngsa
prawira ing yuda kanugara punjul
mangsah ing rana nir baya
gora sabda manêngkêri

nêmbah sang wanara raja
mring Narendra Rama dewa nulya glis
mangsah ing payudan pagut
gumuruh kapi bala
wre ibêkan anon prabune umagut
Pragôngsa mulat Sugriwa
mumbul marang ing wiyati

Pragôngsa pan wus uninga
mring Sugriwa prabuning wre miyosi
Pragôngsa anguwuh-uwuh
hèh Narpati Sugriwa
anusula yèn sira prajurit tuhu
payo aprang ing gênana
Sugriwa sru dènira ngling

hèh rêksasa doracara
Si Pragôngsa ngucira ing wiyati
sinusul sampun kasusul
pagut prang ing gêgana
têmpuh rangkêp mamrêp pinrêp parêng runtuh
dadya aprang ing dharatan
Pragôngsa dinêdêl kêni

pasah dhadhanira dhadhal
suh tinampêk amung astanirèki
arswambêg pra dewandulu
ngudanakên masêkar
de Sugriwa matèni wil prawira nung
mêmuwus anjaya baya
manadukara wêwangi

miwah kang mati pinujwa
prawira ring rana manggih swarga di
mangsah malih wil gung luhur
Bajramusthi prawira
mangikikan gora sabda ngagêm limpung
wre Arimenda amapag
têmpuh wor ungkih ngangkahi

Bajramusthi gura sabda
hèh wre sapa umangsah ambêg julig
iya Arimenda ingsun
santanane kapindra
sira sapa gora rodra pêthar-pêthur
Bajramusthi andêling prang
parêng pagut silih ungkih

amrêp pinrêp krura tandang
midêr kèdêrbadhama mamrih piling
palu pêlak parêng pêluk
rangkêp rukêt mrih uwal
kapluk kapruk kumêprak bandul-binandul
Bajramusthi pinalandang
pêgat gulune pinuntir

gumuruh rèh magênturan
kapi bala suka mawijah atri
dènnya dangu aprang caruk
pra dipati wanara
samya unggul mangkana wau kadulu
mangsah pun wil Anipraba
prakosa taruna sêkti

wanara Anila mangsah
mapagakên Anipraba prajurit
palu-pinalu maluruh
pêjahe Anipraba
dening kapi Anila mati tan dangu
wau sang wil Wirupaksa
kang atêngga jroning puri

kacaryan miyarsa surak
tan anganti tinuduh sigra mijil
suka kasusu prang pupuh
umangsah sikêp kunta
angajrihi Wirupaksa tandangipun
sigra taruna Lêksmana
mapag ing Wirupaksa glis

Wirupaksa gora sabda
sapa ingkang mapaga yuda mami
dudu wanara sirèku
baya Si Ragutama
hèh rêksasa durcara tambuh maringsun
ingsun Truna Sudarsana
kadange Sang Dasarati

iya Lêksmana Widagda
myang Sumitratmaja pan iya mami
ya Sang Truna Wimbaningrum
Si Andaka Siwaya
Nitiatma Tanggul Maruta ya ingsun
Wirupaksa latah-latah
hèh babo pating talêning

miyêg-miyêg sagotongan
apa kêlar nadhahi kunta mami
sira yèn tan wruh maringsun
ingsun Si Wirupaksa
pêpatih jro angrèh bupati gung-agung
lajêr ngasmara dilaga
ngong tate nguwisi kardi

tadhahana kuntaningwang
Wirupaksa angunta wanti-wanti
tinangkis jêmparingipun
kuntane Wirupaksa
tan ngênèni Lêksmana Widagda luput
anggro gurnita èbêkan
krura Wirupaksa amrih

nyandhak anaut umangsah
yitna èngêt Radèn Sumitrasiwi
ngadêgakên langkapipun
astra Surawijaya
wus lumêpas manglanjak janggane lampus
pêjahe wil Wirupaksa Ditya Wirupaksa. Pêrang. R. Lêksmana.| punggawa ditya ngrês miris

akèh longe kang punggawa
ing Ngalêngka gêgêdhuging ajurit
ingkang mangsah-mangsah lampus
tan ana akiwula
pra dipati wanara sadaya wutuh
kalong wre rucah kewala
dyan mangsah Radèn Indrajit

anitih rata gothaka
gumrit ratanira ing rana prapti
busananing rata murub
kanaka sinasotya
sigra Rajaputranggada nêmbah magut
mandhi wrêksa gêng praksoa
mêsat ing rana wus prapti

pan sampun ayun-ayunan
Baliputranggada lawan Indrajit
wanara surak gumuruh
miwah bala rêksasa
surak anglir arga rug guntur-gumuntur
karone sêdhêng taruna
Baliputra lan Indrajit

mojar Arya Meganônda
hèh Anggada sira kang mêtu jurit
sêdhêng atandhing lan ingsun
sira pinutra-putra
mring Narendra Rama tandhing padha sunu
ingong buminataputra
Ngalêngka pakuning jurit

sira anak Dèwi Tara
ingsun iki anake Dèwi tari
padha Endra kakinipun
ingsun kalawan sira
sêdhêng angrok bôndawala têpung bau
saarjane kawijayan
Anggada sugal nauri

iya sanadyan padhaa
putwèng Endra jêr kogêdhêging bumi
anaking danawa bingung
gêlah-gêlahing jagad
rêksasa dhik doracara satingkahmu
Dasamuka satru murka
duskarta murkanèng bumi

Anggada mrêpêki sigra
mupuh ratanira Radèn Indrajit
ing wrêksa gêng rêmuk ajur
lan pangiride sirna
tibèng siti Indrajit malumpat gupuh
ngungun mundur kawirangan
ratanya suh awor siti

salamine magut ing prang
dèrèng nate kasor Radèn Indrajit
Bathara Endra pinagut
kasoran dening sira
mangkya ewa sinurak ing dewa umung
ngudanakên kêmbang-kêmbang
muwus jaya-jaya sami

mastuti ing Baliputra
sukamiyat sri narendra mêmuji
miwah Sang Lêksmana sadu
Sugriwa Wibisana
samya suka Anggada prawirèng pupuh
wau ta Sang Meganônda
anjujug sêsinom prapti

langkung sungkawaning driya
wau Rahadèn Indrajit
sarêmuking ratanira
pêjahe kuda pangirit
sigra mangsah sêmadi
mring pahom kukus kumêlun
sangkêp sarating puja
mêdêd mêmêndêng sêmadi
amot môntra puja Arya Meganônda

kunêng kang lagya mêmuja
Indrajit mêndêng sêmadi
wau kang mêksih ayuda
Bathara Rama winarni
rumêksèng balanèki
dènnya sangêt sayahipun
dadya narendra putra
anglêpasakên jêmparing
mêtu kêthèn angêbêki pabaratan

sanjata atumpa-tumpa
ngênani ditya prasami
kang katênggêl gulu pêgat
saênggon-ênggone kang wil
binujung ing jêmparing
dalêdêg sangsaya agung
ngêbêki ing awiyat
ing dharat ditya prasami
kang katêmpuh ing jêmparing kagegeran

ana kang buta satunggal
kabutuh tan milu lari
rinubung ing panah kathah
kumrêsêk saengga suji
têkan wêlakangnèki
kadi landhak yèn dinulu
ana kadi tangkulak
tutuk kêbêk angêbêki
ting galêmbor wurahan bala rêksasa

jêmparing maksih lir udan
nibani rêksasa sami
kadi talajug mêmangsah
sawênèh ditya kang kêni
rinubung ing jêmparing
rêksasa kaku tyasipun
têmah nêmpuh wanara
mêmatèkkên ôngganèki
angurmatya kiwula bala wanara

puyêngan bala rêksasa
tambuh paranirèng ngungsi
saênggon-ênggon tan ana
kasêlan ingkang jêmparing
dadya rêkyana patih
bubarakên barisipun
kêbut maring jro kitha
tan ana kari satunggil
kangrêksasa gusis samya ngungsi kitha

lir sinapon jawi kitha
amung rêksasa kangmati
bêlasah susun atumpang
ngrêrawa rahira mili
kunêng kang sampun gusis
jro kitha barise tugur
kang mungging jawi kitha
mung wanara kang ngênggoni
pan kinêmput-kêmput kitha ing Ngalêngka

praptèng dalu kawarnaa
Sang Rajaputra Indrajit
pan maksih sêmadinira
pêtêng jagad tan kaèksi
lor wetan dhêdhêt sami
ing kulon miwah ing kidul
ngangsêg sêmadinira
yoga mayanira mamrih
nagapasa kang pininta jroning puja

katon tandhane katrima
sariranira Indrajit
kadi tutug ing akasa
katon sêktining sêmadi
mingis ciptanirèki
tan kasoran ing prangipun
sigra amênthang langkap
jêmparing gêng kang kinanthi
naga luwih nguni kang saking jawata

ratri mangsah rananggana
gora gambira sabda ngrik
gêtêr-patêr mawurahan
lor kidul swara ngêbêki
lindhorêg bumi gonjing
purna gêgana kumêtug
prawira Meganônda
kagyat wre myarsa swaranjrit
kadi guntur tan katon kang duwe swara

jagad kadyakaèbêkan
sêdhih wanara prihatin
dene ta swaraning apa
sarta pêtênge tan sipi
sigra Radèn Indrajit
nguculkên sanjatanipun
dalêdêg mêtu naga
gêng apanjang tanpa wilis
mingis krura kumêbul mêtu wisanya

rêbah kang wre anggêlasah
samya ngrês nangis maringis
pambêbêding nagapasa
bau prapta maring sikil
rapuh angganya sami
gumrêpêg êmar tur lêsu
sawusnya kawêratan
bala wanara tan kari
nguculakên panah malih nagapasa

ngênani Rama Lêksmana
ambêbêt wong agung kalih
naga gêng bau mangandhap
sarira kadya ginodhi
rapuh maraningsêti
wong agung kalih wus acum
lir wulan karainan
tanpa teja wênês manis
mar kumêtêr Wong Agung Rama Lêksmana

gumuruh kang kapi bala
kumrêsêk samya anangis
sêsambat Rama Lêksmana
gustiwontên paran niki
punapa mungsuh prapti
tan ana rupaning mungsuh
dhuh gustiningwang juga
tan ana bathara mami
kabèh-kabèh uripning pada bathara

môngka sarananing jagad
tan lyan ing paduka gusti
kang asih ing kapi bala
sadaya samya sinarik
ing dewa wara Widhi
tinêkaning agung wuyung
dhuh gusti nataningwang
dèrèng malês sihing gusti
anggung marma wèh pênuh bala wanara

paran ta sampening karsa
munahna murkaning bumi
mangkya ta kaliwat papa
yèn wande karsaning gusti
tumpêsa kabèh sami
apa gawe wèt tumuwuh
dêlap nora kuwasa
ngilangnabrangtaning gusti
dewaningwang Wong Agung Rama Lêksmana

saparan-paran mangkana
lor kidul wetan anangis
kulon miwah ingkang têngah
gumêdêr wurahan nangis
Narpati Sugriwa glis
krodha lathinya manaut
madêg anuli lênggah
bêkuh-bêkuh ambêg pati
ya ta kagèt gupuh Arya Wibisana

mêdal amênthang gandhewa
patêng dhêdhêt wus andugi
tumênga ngayati panah
hèh ika ta Si Indrajit
kang duwe panggaweki
dhusthèng palagan satuhu
Indrajit awas mulat
lamun ingkang paman prapti
ajrih sangêt marang Arya Wibisana

lumêpas sanjatanira
Indrajit umêsat aglis
lumayu matur ring rama
mêngsah sampun angêmasi
wanara tumpês tapis
Rama Lêksmana wus lêbur
kêna ing nagapasa
ula sangsayaning sêkti
nêngna bae padha tontonên kewala

Dasamuka langkung suka
rinangkul putranirèki
amuji sêktining putra
sagung pusakanirèki
pinaringkên Indrajit
myang rêtna-rêtna sotya gung
wus gumyah kang rêksasa
yèn mungsuh wanarabasmi
wus kabônda dening panah nagapasa

Wong Agung Rama Lêksmana
myang Sugriwa tanpa sêkti
suka minum-minum samya
wutah dunya jroning puri
marang satriya mantri
miwah punggawa gung-agung
kang arum-arum aglar
anayub ing siyang ratri
kunêng ingkang kasukan gantya winarna

kang anèng jawining kitha
saungkurira Indrajit
kawênangan Wibisana
pêtêng ilang padhang prapti
kabèh samya kaèksi
wadya wre pan kabarubuh
miwah Wong Agung Rama-
wijaya lawan kang rayi
Sang Taruna Lêksmana pan samya rêbah

wre mulat ing gustinira
sadaya samya anangis
akathah sêsambatira
miwah wre prawira sami
suka matia dhingin
yèn tan luwar gustinipun
kunêng malih winarna
Kusuma Putri Mantili
pan ingusung munggèng ing wimana rêtna

binêktèng jawining kitha
tiningalakên sira glis
marang ing Rama Lêksmana
miwah wanara kang sami
galasah tibèng siti
atap matitip matimbun
awas dènnya tumingal
aniba putri Mantili
iya saking wimana rêtna kantaka

tanpanon rat idhêpira
sasat kunarpa sang putri
kagyat Kusuma Trijatha
anjrit sigra anungkêmi
sêsambat amlasasih
sampun age-age lampus
kawula antènana
punapa ajrihèng pati
yèn wus nyata sirnane prabu sarkara

apa nora dèn andêla ugi
Si Trijatha apa dumèh ditya
nora yêkti saujare
pan uwis ujar ingsun
yèn matia mèlu ngêmasi
dêlahan ngèstupada
tan atolèh ibu
rama lan nini tan ketang
mung dhèwèke gone pati urip mami
lah wa dèwi wungua

ing pangimpèn tan nêdya ngoncati
iya dhèwèke batharawaningwang
rêtna-rêtna pinangkane
Trijatha nangis asru
anjrit-anjrit bae wak mami
nora kandêl prasêtya
dumèh trahing diyu
tinarka bodho sasmita
ibu rama dhuh Nini Dèwi Sukèsi
ulun amit palastra

angur silih ngêmasana dhingin
sêdyaningsun sanadyan matia
aja tinggal upayane
sun takon bapak ingsun
Wibisana iku undhagi
Gunawan Wibisana
parikrama putus
yêkti wruh durung winarah
jaman ngêndi putri adi kudu mati
tan ngangge subasita

ya ta wau Sang Putri Mantili
amung kari kêkêtêk kewala
mung sadumuk paningale
Trijatha tangisipun
kapiyarsa saking jro ati
obah panuduhira
kusumaning ayu
Rêtna Trijatha tumingal
dyan ingatag ditya mikul wimanèki
wangsul mring taman soka

ditya ingkang mikul wimana jrih
sinarandu mring Rêtna Trijatha
sigra wus dèn inggahake
mring wimana sang ayu
ngusung marang ing tamansari
prapta ngling sang lir rêtna
Trijatha rinangkul
adhuh-adhuh sutaningwang
sira iki ngrêregoni wong mrih pati
belani marang priya

Rêtna Trijatha umatur aris
dalanane nora ngregonana
jêr tan patitis belane
punapa tamtunipun
kangjêng uwa pan dèrèng pasthi
nadyan bala wanara
rêbah kabarubuh
dèrèng kantênan ludhêsa
wus jamake asor ungguling ajurit
wau tingal kawula

nagapasa ingkang analèni
marang sagung kang bala wanara
ing pinggir katingal dene
kawula duking wau
pandamêle kakang Indrajit
sabên-sabên yèn aprang
makatên rumuhun
kula têtakèn pun bapa
kantênane unggul asoring ajurit
seda utawi gêsang

nêmbah mêsat Trijatha wus prapti
ing paprangan jujug gèning bapa
anêmbah alon ature
pukulun bapaningsun
kula langkung susah kang ati
tumon Janakatmaja
binêkta ing wau
dhatêng rananggana mulat
ing tumpêse wanara tan ana kari
kenging ing nagapasa

miwah narendra putra ngêmasi
lawan Lêksmana tuwin sadaya
ingusung nèng wimanane
sang rajaputri kantu
niba saking wimana rukmi
kawula kang amriha
kèn ditya kang ngusung
wangsul maring taman soka
malah mangke akêdah anganyut pati
belani marang priya

lah ing mangke bapa kadipundi
dadosipun jêng narendra putra
punapa tulus apêse
sirna sabalanipun
Arya Wibisana lingnya ris
hèh nini wruhanira
aja sira wuyung
dèn têtêp angèstupada
iya maring Kusuma Putri Mantili
dene kang ora-ora

iya apa Wibisana iki
dêstun têmên tan wruh subasita
kadurus ing buta bae
tan wruh ing ala ayu
ngèngèr maring wong bakal mati
bakal apêsing yuda
nini dipun emut
pama ing mêngko rusaka
Prabu Rama bumi sirna langit bêsmi
runtuh baskara côndra

apan iku lumrah wong ajurit
asor unggul apan kalampahan
nini matura dèn age
têlasnaturirèku
lamun ingsun kang anangguhi
gustimu aturana
aywa magêng wuyung
nora-nora praptèng lena
yèn sedaa sang narpati putra mangkin
jagad sayêkti sirna

wus nini lah muliha dèn aglis
iya maring taman argasoka
Trijatha tur sêmbah lèngsèr
mêsat atêmah mabur
ya ta wau putri Mantili
saungkure Trijatha
nangis layu-layu
dhuh dewa batharaningwang
sasmitaa yèn èstu antaka gusti
dewa sampun antara

lawan dasihira kang belani
dewa dèwi bathari bathara
nulus têmên niayane
nora ana têtulung
iya maring gustiku iki
pijêr ta kasangsaya
brangtane kalaut
kadurus kadarawasan
papa bae babo putri ing Mantili
kumantil-kantilkontal

kapan baya nir bêbaya mami
angur banjutên jawata enggal
tumuwuh tanpa tuwase
gung duka ciptanipun
lagi tumon jawata mangkin
lakune ngomandaka
duk sêmadi tèngsun
mêminta rahayuning prang
nuli ana prapta riris-riris wangi
dene mêngko soring prang

pangeranku rêbah ing ajurit
lawan sagung kang bala wanara
tan wus ucapên tangise
miwah sêsambatipun
kawuwusa Trijatha prapti
niyup saking gêgana
sumungkêm ing suku
umatur Rêtna Trijatha
adhuh dèwi pun bapa sangêt wêwêling
botên praptèng antaka

uwa Prabu Ramawijayèki
pan makatên wêlinge pun bapa
Gunawan Wibisanane
dhenok muliha gupuh
umatura ring rajaputri
kongsia praptèng tiwas
kang raka prangipun
tri buwana parêng sirna
tan ana rat sira lawan ingsun iki
katut lêburing jagad

tangguhana gustimu sang putri
aywa magêng kandhahan bêbaya
lagi bathara karsane
nyêngkakakên sêsêpuh
yèn ajaa kênèng bilai
Prabu Ramawijaya
liyan ditya diyu
kabèh manungsa-manungsa
yêkti narka BatharaDi Utipati
Sang Hyang Jagad Pratingkah

nora ana wong muja sêmadi
dadi ilang wong nêbut bathara
mring Narpati Rama bae
pan dhenok nora wurung
ing sirnane wakira aji
Dasamuka Ngalêngka
dènira Sang Prabu
Ramawijaya ngayuda
iya lagi ngantèni mangsane nini
wau duk amiyarsa

Rajaputri Kusumèng Mantili
ing aturira Rêtna Trijatha
lêjar kabèh sungkawane
kunêng malih winuwus
ingkang lagya kasoran jurit
Risang Ramawijaya
lan sawadyanipun
kang kêna ing nagapasa
kadya rêmak sarira sasat ginodhi
dening pujôngga pasa

duk samana wong agung anglilir
netranira tanpa panoning rat
rah sumyar ring wadanane
sumungsung wisanipun
amung cipta ingkang mrih eling
Sang Arya Wibisana
mangsah nêmbah matur
pukulun rayi paduka
saking taman ingusung wimana rukmi
tinon tumonton ing prang

rajaputri aniba kapati
saking wimana mulat balanta
wanara rêbah sakabèh
nanging binêkta wangsul
dhatêng pun Trijatha wus prapti
ing taman argasoka
ing mangke pukulun
tambuh mrih anganyut pêjah
Ragutama mung jroning badanirèki
jawi sasat palastra

sungkawa gêng wau duk miyarsi
rajaputri binêktèng paprangan
Ramawijaya ciptane
nora kaya wak ingsun
tiwas têmên ingakên krami
Mantili datan ana
sêtyaning tumuwuh
sêmbadane kang suwarna
kasor Ratih miwah Dèwi Rarasati
garwa Bathara Brama

wre Saraba pujôngga angênting
mulat ing gusti marang ing sira
dèn umbara kagunane
amarna yuning ayu
nora êntèk ingkang kinawi
malah kuranga papan
luwih ayunipun
sêmbada pinèting pêjah
goyang muka dhuh yayi putri Mantili
liwat bayèng ubaya

kayaparan sihing bathara di
tanpa dadi dadining wèh arja
pijêr anjêjêr papane
kapan papa pinandung
tandang sunga nugraha yêkti
pan wus sayêktiningwang
mèt tata tumuwuh
tuwuh tètèhing tumitah
minta tustha kasthaka dhustan tan kèsthi
dhuh ta ari Lêksmana

tuhu-tuhu ring kadang kaèsthi
milu lêlana kapati brata
sêtya sadu ing rèh sarèh
saparan tan akantun
papa panas-panas kang kèpi
tan ana mawèh marta
pantaraning arum
walêsên ing sèwu warsa
nora pulih utange pun kakang yayi
yayah mamriha wirya

papa bae pamalêsku yayi
paran minôngka amulyakêna
tan ngupakara arine
anggung mawèh gêng wuyung
asor têmên jiwèngong iki
satriya pinandhita
sarjana dibya nung
gung ginawa ina papa
nusup-nusup tan pisah milu kaswasih
kasurang kasangsaya

Ragawa iki paran pinanggih
anggêgawa marang tan sayogya
durmala bae kadange
wèh andarus kadurus
mung druhaka kang ingsun panggih
mring kang pindha candhana
sêtya suci marus
ginawa panggawe papa
nora arja pijêr sêsukêr pinanggih
yayi apuranira

tyasira ri sumusuping mami
bêkti bae marang kadang tuwa
tuwin tan ana tuwase
iya yayi ing besuk
anjanmaa tuwa sirèki
pan ingsun anjanmaa
mring anom mrih ingsun
anggung abêkti ing sira
iku yayi kang dadi pamalês mami
saking gung piutangan

hèh Sang Wibisana ta sirèki
liwat kaswasih tuna kaliwat
mamrih sarana sarine
papas tan antuk santun
pijêr milu sabaya pati
tan ana kadya sira
wong agung pinunjul
gunawan mahardikèng rat
jrih ing sukêr awani panggawe êning
magêng mamrih kamulyan

tyasira sih sumusup ing mami
saka ing pamrihira kaarjan
enaking buwana dene
tan atolih sirèku
ing kawiryanira pribadi
tan bisa mamrih ingwang
suka ing sirèku
dene tan kuwasa munah
ingsun iki maring rêrêgêding bumi
tan bisa ngupakara

mring sujana kang ngungsi ing mami
pijêr mala-mala lawan papa
tan ana pangupayane
katêkan pindha punggung
nora tutug anêmbadani
marang gunggunging sêdya
kang kaya sirèku
cacak ta Si Dasamuka
kadangira tuwa nora sira tolih
dènnya mrih susilarja

sanak-sanak miwah anak rabi
tan katolih saking pamrihira
ing wong kabèh rahayune
saking kawruhirèku
ing wêweka wêkasing dadi
yêktining kautaman
sira wus amêngku
saking yêkti gung gunanta
dêstun têmên alaningsun iki Wibi-
sana apuranira

iya ari Wibisana mami
apa nora kêna ciptanira
dursila ala rusake
bênêr rahayunipun
paran baya bathara iki
tur sêmbah Wibisana
anuhun pukulun
tan kenging nglangkungi karsa
môngsa kilap satuhu turôngga jati
tan lyan saking paduka

Narendra Rama ngandika malih
hèh Sugriwanggada Bayusuta
aja walangati kabèh
muliha sabalamu
marang Guwa Kiskêndha nagri
pan uwis malês sira
bêcik marang ingsun
malah luwih pamalêsta
dene mêngko-mêngkone wak ingsun iki
karuan praptèng tiwas

yêkti ingong labuhi pribadi
aja anggêgawa ing ngakathah
pan wus karuan bobote
sira lan sabalamu
alas-alas jêjurang trêbis
gunung-gunung kèbêkan
bala wre kang ngruruh
ing yayi Mantilidirja
nora nana kasêlan ingkang ngulati
sumyar bala palwaga

ing mangkya wus kantênan sayêkti
ing gone Sang Mantilidirêja
sinabrangan dêdalane
kalangan samodra gung
tinambakan ingupakardi
dening bala wanara
kangelan kalangkung
dadi sètu bandatbuta
sinabrangan ing Ngalêngka sampun prapti
ngadoni jayèng yuda

langkung amrih angrêbut ing jurit
pira-pira pêpati tan ketang
saking adrêng ing kadrênge
mêmalês marang ingsun
dudu tiwas saking sirèki
ingsun dhewe kang tiwas
mungguh ring panaur
apan uwis kalampahan
marma mêngko padha muliha dèn aglis
wak ingsun ungkurêna

kunêng lingira narendra-
putra Rama Sugriwa anauri
pan sarya drês wêtuning luh
hèh narapatiningwang
sampun age paduka nêmahi lampus
tongtonên wadya paduka
bêktine wanara sami

lawan pamrihing wanara
angantosi yèn mungsuh tuhu sêkti
dêdimèn têlas pukulun
sagung bala wanara
yèn matia wanara sadayanipun
datan ngampêlu sadaya
yèn ngeman-emanapati

mung sidane karya tuwan
yèn tan sida luhung tumpêsing jurit
urip apa karyanipun
tan bisa mulyakêna
ing brangtane gustine nora kapangguh
yèn uripa kêna ngucap
dhasar wanara tan yukti

ewa kabèh kang tumingal
jêrku apa wanara jêjêmbêri
apês nisthane kalangkung
kawruhe nora nana
mung mangkono bobote aduweratu
tur jawata ngejawantah
prandene nora nglabuhi

ya endah apa wanara
tuwaburu tangèh wruha ing bêcik
sadaya pating salênggruk
kang wre punggawanira
Narapati Sugriwa turnya dhuh-adhuh
anjanmaakaping sapta
kawulakna sadayèki

mati urip aywa susah
aja pisah ing suku narapati
wadya tumpêsa karuhun
sampun age paduka
ing dêlahan paduka ratuning ulun
wadya paduka wanara
yèn tiwas ngayahan jurit

aywana kari satunggal
tinumpêsa marang Rawana aglis
yèn paduka prapta kantun
dhatêng Endrabawana
nuwun warta kewala solah pukulun
Dasamuka satru murka
pinanggiha jroning pati

taksiha satru kawula
saturune janmaadhatêng pundi
têtêpa dadosa satru
yèn dèrèng kalampahan
pulih awon dhatêng paduka pukulun
Narpati Ramawijaya
angrês tyasira miyarsi

ature Prabu Sugriwa
luhirandrês Ragutama Narpati
Sang Arya Wibisana nglud
myang taruna Lêksmana
ngingsêg-ingsêg sadaya wre kang andulu
wre tan bisa anangisa
kabèh tinon kadi tulis

tatkala prihatin dahat
awit bangun malah sadintên malih
ing mangkya imbuh sadalu
gagat bangun raina
prapta angin silir-silir mêmawa bun
kadya luh ing wêngi milya
nangisi sang kênèng wingit

mèh-mèh sirating raina
manuk-manuk manangis manangisi
lir bela ring sang kênèng kung
kalanira punika
dangu mênêng narendra putra manêngkung
sajroning wardayanira
jibêg jawata kang prapti

gumuruh asrang gêgana
dewa rucah nêmbah wuwusirèki
dene dewa kang gêgêdhug
mastuti jaya-jaya
dewa rucah nêmbah ngong Bathara Wisnu
tinuwuhakên utama
kinarya sotyaning bumi

sakathahe kadadean
yèn tan ana jiwanta tanpa dadi
mulane kinèn tumurun
maring ing madyapada
rumêksaa ing jagad rahayunipun
môngka gunging kautaman
pêpaku amikukuhi

apa gunanta sungkawa
pan wus wênang amolahakên bumi
puruhitane sakayun
kayuning pramudita
duk ing nguni kang luwih saking basèku
pan manusa tama sira
ing sato kang rêgêd manggih

sira Sang Hyang Narasinga
apan iya Wisnubrata sayêkti
ing nguni Rama Parasu
pinandhita prawira
iya saking ujwala Bathara Wisnu
ing mangke Bargawa sirna
wus angumpul dadi siji

dadi rama dewa sira
prabu-prabu prabawa ambawani
kasantikaning rèh putus
tata titi tinitah
singa-singa kang amrih panggawe ayu
purwaka ing sira padha
kabèh janma luwih-luwih

sira dewaning utama
winotakên kautaman sabumi
pandume saking sirèku
maratani sajagad
apan sira dewane dadisawêgung
dene ta rèhing kacidran
yèn ngambah prasasat mati

iku adoh saking sira
ing mêmala durjana murkèng bumi
apan sira kang anggêmpur
myang ingkang para suka
wèh nugraha sirangkên Bathara Guru
mungguhing cahya sadaya
sira sang diwangkara di

ratu-ratuning dumilah
iya apan luwih hyang bagaspati
mungguhing wil ditya diyu
sira danawa raja
ring manungsa-manungsa pan prabunya gung
ing gunung-gunung upama
sira Himawan sayêkti

upama jroning samodra
iya sira ingkang minôngka bodhi
têgêse bodhi panurut
angkaning jro sagara
nora wêruh doh parêk gampang lan ewuh
jro cèthèk onjotanira
samodra anut ing bodhi

ring tuduh susuupama
apan sira misesa tèsing sapi
ing ulah ibêr sirèku
garudha winantea
iwak-iwak saisining banyu-banyu
sira minôngka Baruna
ring êmas timbuling warih

yèn ing sarpa sira minôngka Basuki
yèn ing naga-naga
sarupaning naga bumi
sira lir Hyang Ôntaboga

yèn ing banyu kali-kali ingkang suci
bangawane sira
yèn kayu kang madêg sami
sira kang minôngka wrêksa

ing rowêlas mangsane sira upami
mangsane kalima
ing rêktu nêm ta sirèki
sira môngka madumôngsa

ring lêlongkang lor kidul kulon upami
wetan-wetan sira
iya ingkang anêngahi
yèku misesa lêlongkang

sakathahe antara-antara sami
kawisesèng têngah
sira pêpaku ngukuhi
ngarjani jagad wiryawan

ring pinuduh ing sadaya sadayèki
sira anglir japa
môntra-môntra ingkang wangi
mêmandi upamanira

yèn ingujar-ujaran sira upami
aksara rumpaka
ring pawèwèh ta upami
sira kang minôngka asta

yèn ing parikrama krama sira ugi
minôngka agama
ing jagad kawawèng dhiri
yèn mungguh anèng pocapan

sira ingkang rêrasa kawruhi galih
cêngil miwah arja
yèn ing pangulah siniwi
sira kèsthi rinasika

ring masêkti sira pama rodra murti
ring jaya-wijayan
budiman sira mukyani
putus wirutamèng jagad

yèn ing janma sumêngka ngawak bajrèki
kang kinarya samya
gêgênêping jawatadi
minôngka Kanekaputra

prabuning kang wiku sira kang ngadhangi
ing sagunging beka
dadi tan ana nêkani
wikune tulus kamulyan

yèn ing rêsi-rêsi kang tulus sêmadi
Bagawan Kapila
sira ingkang ngupamani
ing cipta kang cinandhana

sira pama Sang Bagawan Wrahaspati
ring amrih pikêna
sira ingkang ngutamani
lir dhêndha Bathara Yama

ring gêgaman kang misesa jayèng jurit
wruh ngastra sadaya
piranti tamaning jurit
pindha mega lan maruta

sasat angkên sagung gêgamaning jurit
Wisnubrata nyata
ring ètri makramèng niti
iya srine padanira

ring pawaka basungrahan pama yêkti
kang upama sira
ring nganggit ingkang upami
ujar pramèng kawi sira

ing jro alas satoa sira upami
macan lan dipôngga
ring bèbètira ing benjing
pan sira ana ing Krêsna

ditya trêsna ya sira ingkang nyaponi
ing Pandhawa sira
Arjuna urubirèki
apine pan nyata sira

Duryudana Kuruwendra Kurupati
panggawe kadhusthan
tumpês dening sira benjing
kabèh murka kênèng sira

trilokabèh janalokendra lokadi
rat para misesa
atmanira amimbuhi
sumyar sumêbar ing jagad

wiku-wiku kawawa saking sirèki
dadine kang samya
sampun kautaman pêsthi
yêkti kaduwe ing sira

mami kabèh mêmèngêti aywa lali
yèn Wisnu Bathara
tartamtune jagad iki
ala ayu munggèng sira

kang rahayu budi wasana pinanggih
miwah wirya suka
kang sukêr wusana manggih
sungkawa papa pataka

wusnya têlas pemute bathara sami
kang jêjêl ngawiyat
ngudanakên wangi-wangi
dyan prapta angin garudha

angungkuli paprangan amaratani
angining garudha
sumêblak kadya natasi
mring sakèhing nagapasa

tanpa sesa wus mundur bathara sami
wre suka mawijah
marlêsu tan ana kari
pulih kadurmaning kuna

parêng surak wau kang bala wanara
nêdya umangsah jurit
têtêp anjawata
risang narendra putra
umangsah kadya punagi
Radèn Anggada
Marutasuta aglis

Nala Nila Wrêksaba sarêng lumumpat
Winata Satabali
Druwenda Krêdana
Sêmpati Bisamuka
Danurdara lan Kesari
myang Risangkatha
Subodhara Puthaksi

mèh raina angsahe bala wanara
mangkrak wre saya anjrit
kumrutug mayuta-
yuta mawêndra-wêndra
magul makirna parêng ngrik
limpat bawana
pyah kadya manêngkêri

wuwus suranira kang bala wanara
tatela wus kaèksi
môngka tôndha prapta-
nira angin garudha
tuhu nataning sabumi
bumi isinya
durmuka tumpês tapis

rumêksa yunira jagad pramudita
wanara rêbut dhingin
gêbèl mawurahan
ngêmput bataning kitha
Sri Dasamuka miyarsi
swara gênturan
rug yayah manêngkêri

nuduh mêmariksa marang jawi kitha
prapta duta wotsari
pukulun kang swara
kadya manêngkêr wiyat
mungsuh wanara kang prapti
Ramawijaya
sampun waluya malih

sabalane sampun waluya sadaya
siti tan wontên kari
dening nagapasa
Dasamuka miyarsa
ngênês tyasira prihatin
cipta bêbaya
nangis sajroning galih

mupus prapta tyasira tuhuning raja
mati madyaning jurit
nglabuhi nagara
nungkula nistha papa
apês jêjêmbêri bumi
sigra angatag
gêgêdhuging bupati

mêtu aprang sira prawira Dumrêksa
sawadyanira aglis
tur sêmbah samêkta
balanira Dumrêksa
nêmbang têngara gong bèri
gurnang wurahan
kêndhang makêthi-kêthi

gambira sawadyanya Wira Dumrêksa
wus samya ambêg pati
paran yèn uripa
sira Wira Dumrêksa
gumrêgut malês sih gusti
kumrap wadyanya
bubul bêlêg ing kori

sêsêg dening wêtuning rata dipôngga
kuda jêjêl ing margi
praptèng jawi kitha
Dumrêksa munggèng rata
mayuta makêthi-kêthi
bala rêksasa
umèb saking jro mijil

prapta dhandhang wurahan luhur gêgaman
angin mêsês ngênêsi
sagunging daludag
kabuncang ana suwak
kapulêt suwèk masêbit
sira Dumrêksa
pratôndha sor kaèksi

nora miris punagi ing kautaman
bupati mati jurit
gumrit ratanira
pangirit kuda nama
Si Wêrka tate linuwih
ginawa aprang
prawira duk ing nguni

mila nêmah solahe Wira Dumrêksa
bupati gêng pinilih
anggung sinung boja
pèni-pèni mas rêtna
myang èstri anggung pinaring
Wira Dumrêksa
singanabda goranjrit

mulat sagung wanara mungsuhnya prapta
mangkrak mangiwung sami
gut-gutên ing aprang
nêpsunira prasamya
kênèng nagapasa wingi
ngambul sadaya
kumrutug nampêk jurit

balanira Dumrêksa krura mapanggah
rame têmpuhing jurit
lir têdhuhing mega
isi mala durmala
mèh numpês isining bumi
bumi winisa
mangkana solahing wil

para mantri ditya kang mangsah tumindak
dumindi bêksa piling
ana limpung kunta
nanggala myang candrasa
kèh wre pêgat lambungnèki
ditya makantar
wre wira manglumpati

amrih kuwêl amrêp ing ditya pyah parah
wanara ingkang kanin
tan wruh tan rinasa
saking sruning kadarpan
pêpulihana ginandhi
mèh prapta nampak
kalênggak muka kêni

limpung kunta nanggala prasu candrasa
ana wêtêng wre sêbit
rahnya muncar-muncar
kambah kèdêg prangira
wanara prawira kanin
ing wuri nunjang
kumrutug ngidêg wani

sangsaya sru riwuting ditya wanara
caruk rok silih ungkih
pilih palu papal
pupuh-pinupuh rêbah
jangkah-jinangkah ngakahi
kèh rangkêp papat
tutug titih-tinitih

ana siyung-siniyung sêbrak-sinêbrak
kuku-kinuku sêbit
sumêbut kasilar
nêpak muka tinampak
apêlak nampak nampêki
mukaning ditya
pêcah bau wre nguwir

kadya jawah sela tala wre drêsnira
mêmandhêm wukir-wukir
darpanyakadahat
sagung bala wanara
riwut angidêg pêpati
butêng suranya
ngiwung awuru gêtih

kombak kambah kèdêg prange kang rêksasa
Dumrêksa aningali
yèn ditya kasrakat
mangsah gumrit ratanya
mutêr limpung ngolang-ngaling
pangirit rata
ngilês wanara rujit

Si Wêrkasa kuda mamuk lumba-lumba
nujah wanara wiwrin
Dumrêksa gêdhubyah
munggèng luhuring rata
limpung pinutêr awêrit
ambabit mobat
tumpês wre kang nadhahi

Radèn RamaDayapati sigra mêsat
mandhi watu sawukir
munggèng asta kanan
asta kiwa kang molah
amiwir-miwir kumitir
kadya manyura
kirab mrih andon rêsmi

praptèng ngarsaning rata Wira Dumrêksa
Anoman ngadhèdhèri
mundur mungkur mêsat
mingêr nêngên angiwa
sêsamir milir kumitir
nêngên makanjar
muncar netranirandik

Dumrêksa ngling hèh Anoman sira mapag
slawasmu julig wêgig
ing prang paksa murka
ngorakakên ing lawan
ujêr durung olèh tandhing
buta gêgala
Dumrêksa krura sêkti

padha buta ukur urip tanpa guna
olèha tandhing mami
duk ing nguni sira
wus basah awor lêmah
angling Radèn Dayapati
babo Dumrêksa
dèn enggal payo jurit

mamrih popor apragola pupujôngga
rok bôndawala pati
atêpung wadidang
angadu tosing tulang
iki RamaDayapati
pinutra-putra
mring sang nataning bumi

Dumrêksa glis mêsat saking rata dhêndha
Anoman anadhahi
sinabêt tan obah
limpung mubêng lir papan
sinabêt awanti-wanti
Radèn Anoman
malah saya mrêpêki

molahakên jaja amêmiwir asta
samir ngêlab ngawêri
dhadha krêp dhinêndha
marang Wira Dumrêksa
tan rinasa dènira mrih
têtêg tantular
kêlar ingkang ginitik

kaku tyase Dumrêksa wangsul mring rata
krodha mêmalu malih
saking rata nampak
tan osik lyan ginada
sira RamaDayapati
malês angagar
ing arga mandhêm aglis

anguncali Wira Dumrêksa tan kêna
ratanira kang kêni
rêmak rêmpu rêmak
suh lan turangganira
Si Wêrkasa sru kaswasih
moring pratala
Dumrêksa krura angrik

mangsah dharat pamalunira Dumrêksa
nêsêk awanti-wanti
Anoman ginada
tan osik marang dhadha
ngadhèdhèr rinêbut kêni
limpung Dumrêksa
binuwang kontal têbih

dyan sinikêp sukune Wira Dumrêksa
binandul sarwi angling
hèh pongo si buta
Dumrêksa andêl sira
sigra ingabên binanting
kalawan sela
rêmpu rêmak ngêmasi

bubar larut paksasakarining pêjah
ngungsi jro kitha sami
wre surak wurahan
dewa manadukara
angudanakên wêwangi
mêmuji wijah
wijah Risang Maruti

sadu dibya Amaruti jaya-jaya
wre bujung ditya sami
malêdug sadaya
prapta sajroning kitha
katur ring Dasamuka glis
lamun Dumrêksa
pêjah madyaning jurit

ngungun Prabu Rawana asru ngandika
hèh Kampana dèn aglis
sira pêpuliha
patine Si Dumrêksa
tumpêsên wanara aglis
nêmbah Kampana
mijil wadyanira tri

nêtêk kêndhang têngara bèri wurahan
bêgor gurnang wiyati
awahana rata
kêthèn bala rêksasa
sapraptanira ing jawi
wanara mulat
Kampana mêtu jurit

saha bala kumêrap rêksasa gora
sabdanira krodha ngrik
Kampana angiglag
ngadêg luhuring rata
gandhewanira pinusthi
pan gangsal dhêpa
sapucang kêndhêngnèki

numung nungsung asu angsang asrangsrangan
gurnita manundhungi
kumêdut baunya
tan ajrih Sang Kampana
mênthang langkap nulya mijil
mêtu naraca
ngêbêki ing wiyati

wre mangruwak bala wor waringutira
pinapag têmpuh aglis
kèh wanara rêmak
dening panah Kampana
kumrêcêk akèh nibani
wanara kêna
rampas akèh ngêmasi

tandang krodha Anoman anikêp kang tal
pinutêr kadi lori
kumitir nèng asta
Anoman mara molah
panah sinabêt tan gusis
wangsul katimpal
papal panah kuwalik

mangsah buwang dhêndha talSang Bayusuta
sigra ambêdhol wukir
wukir watu kristal
binopong gêbyar-gêbyar
kataman surya sênggani
lan netra muncar
lir baskara sêsiring

hèh rêksasa durcara agara-gadha
saparanmu bupati
hèh ingsun Kampana
andêl-andêl punggawa
iki buta gutuk dhacin
dudu urakan
dudu papat satail

sira iki si bundhas munyut Anoman
ambêg wre nglêlanangi
bungkrak kêthèk nistha
kodhik gawemu papa
pamadal pang kêna pidhir
apêksa guna
gul-agul gêgilani

ngayat kunta anggêro baune mêngkap
hèh dik tan wurung mati
dening kuntaningwang
si tuwaburu nistha
pêksa angadoni jurit
sijis tan pira
mêsat kuntanira glis

luput datan kêna Sang Anjaniputra
mrêpêki dingkik-dingkik
pacak gulu molah
miwir samir kumêlap
asta kanan bopong wukir
sigra Kampana
wus ingantêban wukir

dhadha dhadhal bau bêntar rênyu timpal
Kampana angêmasi
gya bala wanara
kumrubut rêbut mêngsah
balane Kampana gusis
sirna wurahan
sakarine kang mati

ngungsi kitha katur ring Sri Dasamuka
yèn Kampana ngêmasi
langkung ngungunira
ru-ara kangwardaya
tan panggah dènira linggih
mêmonang manah
lêlêng lunga kuliling

mêmungu tyasira mangun abêbaya
midêr kèdêran sêdhih
ngadhuh ngadhah-ngadhah
sêdhih saya kadhudhah
Dumrêksa Kampana dhingin
pilih kang nôngga
ing prang duk anom nguni

kèndêl Sang Prabu Rawana
nèng ngandhaping gapura ngling
ditya kang tungguk dinuta
timbalana paman patih
Prahasthalah dèn aglis
sakapraboning prang pupuh
tan dangu praptanira
ing ngarsanira narpati
angandika Sri Mahaprabu Rawana

hèh kaya pa budinira
bupati kang tunggu puri
gêgêdhug nagri Ngalêngka
Si Wira Dumrêksa mati
hèh sira paman patih
sapa yogyane kang magut
ngasmara pabaratan
wanara bônda kalani
sapa yogya asiha praja Ngalêngka

Dasamuka wusnya mojar
Prahastha matur wotsari
dhuh BuminataRawana
punapa susah kang galih
yèn maksih pun apatih
dipun eca nèng kadhatun
masalah kang rumêksa
ing pura sri narapati
botên kirang pan agung bala rêksasa

pan kawula kang maguta
umangsah ngasmarèng jurit
dados lamaking nagara
nênggih pratôndha punagi
apan pun paman patih
pukulun sampun asêpuh
sêdhêng nanggulangana
ing praja Ngalêngka gusti
salamine dèrèng kambah parangmuka

saking tiwase pun paman
rumêksèng nagara gusti
ing mangke sampun ubaya
risaking Ngalêngka gusti
pun paman anglabuhi
yêkti wong tuwa katêmpuh
Prahastha mundur mêdal
sarwi luhira drês mijil
Dasamuka anusuli dana rêtna

pira-pira kang sêsotya
gêgônda myang makutha di
wastra pèni-pèni pira
rata turôngga lan èsthi
kalawan dèn paringi
buta nujum kalih atus
praptèng dalêm Prahastha
mahom sêmadi kang kèsthi
dhanyang wolu pininta munggèng sarira

umastuwèng jaya-jaya
wus aglar wadya sang patih
sagunging mantri manggala
rêksasa samêkta sami
minum sawadyanèki
bojaning apatih pênuh
sagung para prawira
sinungan têtopong sami
lan karoncong kêkalung gêgêlang êmas

miwah gundhala motyara
manike sacêngkir-cêngkir
samêkta bala Prahastha
kaprabon adining jurit
nêtêg kêndhang gong bèri
budhal balane panganjur
daludag andêladag
dalêdêg sêsêg ing kori
tanpa wilis balane Patih Prahastha

bêgor gurnang mawurahan
kêndhange makêthi-kêthi
wus munggèng rata gothaka
sira Prahastha Apatih
kudanira pangirit
ing rata pan pitung atus
busananekawarna
tinon lir wukir kabêsmi
ratanira Prahastha linimput ing mas

wiku-wiku kuna-kuna
Ngalêngka pangulah jurit
samya ngatêr kyana patya
sagung buta kaki-kaki
lan buta nini-nini
têtêkên pating kêthêkluk
mêmuwus jaya-jaya
jayaa rêkyana patih
tilasipun buta kang nguwisi karya

lêlêthêk nagri Ngalêngka
prasamya ngatêr ing margi
mangastuti jaya-jaya
anjayakakên apatih
suka rêkyana patih
para ciklu-ciklu mêtu
ngastuti lampahira
wangsul sajawining kori
sêkèthènge nênggih kutha ing Ngalêngka

abra busananing yuda
balane rêkyana patih
kadya baskara tumumpang
munggèng anggane kang wukir
gumuruh tanpa wilis
pira-pira untabipun
sagung mantri manggala
anggarêbêg kyana patih
lir sagara êrob wutah ing dharatan

daludag ewon pinôngka
alune kang jalanidi
wahana rata dipôngga
pindha karang-karang sami
anglud kang angin-angin
awor swaraning ditya gung
ingkang minôngka gêrah
kêkôndha kumlabing angin
ingkang môngka iwak sêdhêng lumba-lumba

pratôndha kasoran ing prang
kyana patih wus kaèksi
praptane calèrèt warsa
mole-mole angungkuli
lir ngalup ngulilingi
gêtêr putêran kumêtuk
katon udan ludira
riris kêras angênêsi
kèh daludag sêbit punggêl tikêl kupak

Prahastha wruh yèn kasoran
nanging tan owah ing galih
rèhning amêngku parentah
among ing sri narapati
nora kêdhèp makingkin
dening kèh dalajatipun
ala ngalamatira
matêguh tyasira patih
kautaman punagi mati ing rana

ing jawi kitha wus prapta
aglar rêksasa ngêbêki
dadi byuha arda côndra
gêlare Prahastha Patih
gêlaring wre jaladri
wutah ing dharat mangalun
angrèb sêsêg kumêrap
gumrêdêg wor tan apilih
Sang Prahastha matag kang para manggala

angarahakên rêksasa
parêng mangsah ing ajurit
miwah kang bala wanara
parêng nêmpuh anadhahi
Susena Senapati
mangatag wre sadayambyuk
ngêbyuki ing rêksasa
rame têmpuhing ajurit
kadya guntur-gumuntur rèh magênturan

rêksasa mantri manggala
kumrap mangsah rêbut dhingin
tandange kagila-gila
pêpèdhêpe mungsuhnèki
wanara wira sami
angrok apupuh-pinupuh
nanggala kunta cakra
candrasa badhama piling
rame têmpuh watu gunung lan wrêksa tal

têmpuh pupug maputêran
dêdêr-dinêdêr mèt tandhing
ingkang kapêndir kèdêran
rukêt marangkêp anarik
palu-pinalu pilih
pêlak-pinêlak apêluk
kèh solahing ayuda
saut-sinaut kèh sêbit
wangke suwak rêksasa miwah wanara

balane Patih Prahastha
kèh rêksasa sura sêkti
tuwin ingkang tinindhihan
ditya akèh bêcik-bêcik
wanara kèh katitih
katindhih kêndhih gènipun
pinêlak dening singa
ingkang ginawa ngajurit
miwah gajah atusan saking jro kitha

bingung wanara prawira
kèh wangke parah manguwir
awor rah purusa abang
mrêbabang pating saluwir
ditya marunggul aglis
anggêgila agul-agul
mandhêndha wre pracôndha
pracali akèh kêpalih
rêksasa kèh wangke-wangke ngangkak-angkak

ngolang-aling palêlêngan
tan ana kang anulungi
dadya wil mulat mêlajar
ajrih ing rewang kèhkanin
puthul cêngêl macicil
tuwin wre warata wuru
waringutên sangsara
rusak kang ayuda kalih
kêparèng wre kasrêging yuda kênaka

krodhanya Patih Prahastha
gumrit ratanira amênthang aglis
gandhewa satal gêngipun
kêkênthênge sapucang
linêpaskên saking gandhewa ambubul
ewon-ewon saking panah
nibani wanara sami

ginêdhêg malih panahnya
mêtu malih bêlêg saking jêmparing
ambubul mawur malêdug
panah atumpa-tumpa
anibani wanara kèh kagum-kagum
ingkang rèntèng-rèntèng rantas
anarangkêp tibanèki

wre sêmpal baunya ana
sirah pêgat lambung buwak kasêbit
ana janggut pêgat saut
bau kadya sêsawat
kumarutug panah manak satu-satu
sapuluh-sapuluh manak
satus manak sèwu malih

kang sèwu manak salêksa
angêbêki titip ngasmarèng jurit
wre sumyur mawur malêdug
kèh pêjah anggêlasah
kagyat mulat Narpati Sugriwa gupuh
angawe kapi Anila
Prabu Sugriwa lingnya ris

hèh Nila ywa mênêng sira
nora anawre kang pantês nadhahi
yudane Prahastha iku
liyane saking sira
yèku patih mêmatah patih kang sêpuh
patih kang mêmatah jagad
lah payo pagutên aglis

yudane Patih Prahastha
aja kurang wêweka dèn abêcik
sawusira wau tuduh
Maharaja Sugriwa
Nila aglis tan agarantêsing kewuh
mêsat mibêr nambut dhêndha
randhu gêng tur randhu kuning

panjange sapuluh dhêpa
praptèng rana sampun yun-yunan jurit
Patih Prahastha andulu
hèh munyuk sapa ranta
kêthèk bundêr tanpa lambung kudu magut
Si Sugriwa mêtonana
kang pantês aprang lan mami

sira iku munyuk rucah
ambalênêk buh ngisor dhuwurnèki
kêthur-kêthur blêkêthuthur
kaya kêblak nèng lêbak
ingsun iki gung aluhur anèngdhuwur
luhur kabupatèn ingwang
pêpatih ngrèh para patih

ingong patih amisesa
pamanane marang jêng narapati
Anila sumaur sêndhu
hèh dik si gêlah-gêlah
pêksa luwih nampik tandhing ing prang pupuh
ingsun bae kang anglawan
sagêndhingmu ing ajurit

ingsun prawira Anila
nadyan padha bupati tuwa mami
ing ayuda pan gêgêdhug
payo aprang lan ingwang
pijêr-pijêr ngucap-ucap gora wuwus
cangkême adhêlak-dhêlak
kodhik rêrêgêting bumi

si lêlêthêk sabuwana
kêcocotan payo rok rêbut pati
Prahastha krodha brakuthu
aniyangakên langkap
mêtu panah saking gandhewa ambubul
dalêdêg arak-arakan
mayuta makêthi-kêthi

ngêbyuki kapi Anila
tadhah dhêndha randhu amobat-mabit
sinabêt ing randhu mawur
malêdug singsal kontal
mênthang malih Anila sigra tinuju
luput Anila tan kêna
pinacar wutah tan kêni

Anila tuhu widagda
luwih bangkit waskitha ing ajurit
suh hru katimpal apêluk
pêluk ingkang sanjata
sangsaya gung Prahastha jêmparingipun
gunge panahe Prahastha
kadi upama jaladri

Sang Nila kadya badhawang
mukanya lir rodra kapuk abahni
jala padhaning kang randhu
ingkang gêmpung sanjata
lir pawaka Prahastha sanjatanipun
panas landhêpe kalintang
nanging wre kang ambrasthani

kapi Nila kadya mega
anglir mêndhung dhêndha ingkang nibani
ing patih sanjatanipun
agni sirêp ing toya
ping sèwu pan kya patih pamanahipun
pan datan tumamèng ôngga
kapi Anila tan sakit

gumrit ratanya apatya
marêpêki amanah wanti-wanti
kapi Anila pan luput
saking putêring dhêndha
lir balabag abundêr nèng astanipun
tangane nora katara
mung sêring dhêndha tan sipi

dhêndhanya malah kumilap
saking sangêt kongsi bundêr kapati
mangsah ngiwa nêngên maju
sarwi astane molah
ngagar dhêndha lah lah lah pamuwusipun
Prahastha sinabêt dhêndha
jajanira ingkang kêni

kya patih datan karasa
lir cinakar malah lir dèn pijêti
Prahastha pangrasanipun
sayahe dènnya manah
lir pêpijêt Anila pamalunipun
dadya kras pamênthangira
langkape rêkyana patih

kumêbul wêtuning panah
tanpa gawe wre Nila tanpa kêni
sangsaya tis panahipun
sayah dangu mêmanah
sang prawira Nila mrêpêki tumanduk
ing dhêndha wadananira
mengo cêcêngêle kêni

pingkêl kapanggêl Prahastha
gèdhèg-gèdhèg cêngêl karaos sakit
pinindho ratane rêmuk
malumpat sang apatya
wre gumuruh surak lir gora gumuntur
suka kang samya tumingal
yudane prawira kalih

kya patih langkung bramantya
dene ratanira rêmuk ginitik
sinrêg runtuh kabarubuh
sigra nyandhak musala
putus ingkang pucuking musala sirung
mangsah kya patih krodhanya
angayat musala aglis

Nila wus mangundha dhêndha
parêng têmpuh por por pur putêr kalih
kalihe darpa mêmalu
sarêng mundur anganan
Nila ngering bêksa mamrih solahipun
Prahastha akiprah-kiprah
Nila midêr angunduri

