Amongraga sampun wruh ing polahira
mring Jatiswara singgih
yèn dadi sagara
Amongraga anyipta
kang palwa sakêdhap nuli
sarewangira
anitih palwa sami

Padha suka manahe lir acangkrama
Ragasmara pan tunggil
lan Ni Selabrangta
padha kagèt duk kapan
ana sagara puniki
Ki Jatiswara
gawok dènnya ningali

Padha suka duk apa ana baita
tau ta ingsun iki
ana ing sagara
Jatiswara kèwêdan
dènirarsa tandhing jurit
Ki Amongraga
sun sidhêp mundur ajrih

Amongraga tansah mèsêm jroning nala
tumon polahirèki
Amongraga mojar
lah mara Jatiswara
têkakna karsanirèki
dènnira yuda
payo aja na gingsir

Amongraga susumbar mring Jatiswara
dèn-yatna yudanèki
lah ta Jatiswara
Amongraga anyipta
gêni saking sarirèki
anulya muntab
dahana ngingsêp warih

Mubal-mubal anèng saluhuring toya
ing ngêndi ana iki
gêni ngingsêp toya
tandhaning wong kuwasa
ambadan Sukma linuwih
Ki Jatiswara
sangsaya ingkang ati

Sanalika sagara anuli saat
Jatiswara karsèki
nyipta dadi barat
Amongraga pinanah
pinrih ilanga tumuli
Ki Amongraga
wus wikan karsanèki

Sanalika ana gunung ngarsanira
Amongraga yitnèki
wus anèng ing guwa
wong titiga puniku
sami suka aningali
Ki Jatiswara
kewuhan ing ngajurit

Jatiswara anêdha ing tapanira
sanalika kang prapti
naga gêng kang prapta
punika mangsa Sukma
gêngipun kagiri-giri
Ki Jatiswara
dinulur ing Hyang Widdhi

Tan antara kang naga prapta ing ngarsa
Amongraga wus uning
karêpe kang naga
lamun arsa amangsa
tumulya Amongraga glis
anèng gagana
kang naga dèn-anciki

Tanpa polah sanalika nulya ilang
Amongraga sira glis
anèng gigirira
Jatiswara kèwêdan
kapupugan karsanèki
Ki Amongraga
sêktine tanpa tandhing

Lah kariya Ki Amongraga ing guwa
Jatiswara anuli
muksa saking guwa
sapraptanirèng jaba
ngambarèng jumantara di
ngalaya mulya
tan na sinêdyèng galih

Amongraga sampun mêdal saking guwa
Jatiswara tan kèksi
mapan kinawruhan
nêngêna Amongraga
kari brangti ing Hyang Widdhi
tan kawarna-a
kang antuk rasa manis

Wontên malih masakèh winarni
alul sastra amangun sahadat
ing Wanacandra dhukuhe
kalangkung ngamalipun
wong alinggih alul surambi
kinêpung sinaroja
dening sabatipun
amupugi wong kasiyan
bagus anom jatmika asih ing santri
lumaku lawan kondhang

Lampahing dana lir toya mili
awèh sandhang rêke ing kawudan
asung pangan wong kaluwèn
tur ambêg santa sadu
tan agingsir ing alamnèki
nora anggunggung lampah
tan anggunggung ngèlmu
lakune tansah sinamar
dèn-srahakên lakune nyata yèn napi
yèku lampah utama

Isêlamira dipun-alingi
mung kapire dèn-abèrkên ngarsa
dèn-jèrèng nistha damane
ala lan miskinipun
cêla ingkang dèn-lampahi
sabar rila sukuran
alinggih ing ngayun
datan angrasa gagadhah
sakathahe nyata kagungane Widdhi
rumasa yèn titipan

Iku lampah ambathang namèki
tan angrasa yèn aduwe karkat
anunggoni ing ngamale
tan gingsir ulah ngèlmu
Insan-kamil kang dèn-lalari
masjidira anganggrang
balumbangira gung
kèdêran ing sarwa sêkar
babanjaran argulo pêthak mêlathi
gambir mênur angsoka

Santrinira akèh padha ngaji
agêng alit umyang kang tilawat
lir pasar lagya nêdhênge
wênèh amaca Suluk
kang asahir kang gênti muni
wênèh ana narêbang
ana turun guyu
ana kang amaca Kitab
rêbut akal ambuka rasaning tulis
rame musawaratan

Gumêr swarane wong kathah ngaji
papantêse wong alul sarengat
angêsahakên rapale
ana arêbut hukum
manjing mêdal saking surambi
tur padha gawa Kitab
maring gurunipun
aminta rasaning makna
rare akèh amasuh sabak mring kali
ana lagi nunurat

Rara ngangsu rame ting saliring
tuwa anom parawan wulanjar
kang ngangsu akèh warnane
miyos ing masjid iku
saking kali pating suliri
wênèh ana nênangga
awêdhak apupur
sawênèh anguncang tingal
gêlung kêmbang ki santri dèn-kêndhèrèki
tur sami anjêjawat

Santri kathah ika padha angling
ingkang gumuyu asuka-suka
padha wikan ing sêmune
Jatiswara winuwus
lagya prapta jabaning masjid
arsa atatakona
ika karsanipun
katuju ana wong mêdal
Ki Marêbot karsanira maring kali
jinabat gawa landha

Dènnya lumaku tumungkul ririh
nora wikan yèn ana dhatêngan
angling ing wawayangane
Jatiswara amuwus
Ki Marêbot kagèt ningali
kakêtêgira sumyar
dènnya nyapa asru
dènning nora asabawa
nora wikan ing suba-sita wong iki
mèsêm Ki Jatiswara

Lah anêdha paman apurèki
dipun agung paman martanira
luput manira agêdhe
sun singgih wikan mring sun
kalingane tan angranuhi
Ki Marêbot angucap
ulate arêngu
tur sarwi mengo angiwa
karsanira lêstari marang ing kali
Jatiswara lingira

Lah ing pundi wastane puniki
kya pa manira atanya
dèn-agung pangapurane
bênêr têkèng sirèku
Ki Marêbot yata nauri
nênggih ing Wanacandra
wastane puniku
tuwan ing pundi kang wisma
Jatiswara yata sira anauri
wong midêr anglalana

Tanpa wisma manira puniki
midêr-midêr saparan amoyang
arsa taki-taki rêke
marang kang sampun junun
lamun anakang sudi misik
marang wong suwe ara
kasiyan talimbrung
wingi ingsun amiyarsa
nênggih kene wartane ana wong ngarip
manira yun uninga

Ki Marêbot aris anauri
kalingane arsa puruita
marang kijaiku kene
lah anêdha tumanduk
maring masjid bilih kiyai
pinarak sun-awarta
mring kiyai guru
lan anêdha tut-wurinya
Jatiswara yata sira anauri
paman manira nêdha

Ki Marêbot age-age mulih
nênggih rêke matur gurunira
agya prapta ing wismane
asung wruh gustinipun
yèn dhatêngan wong anom pêkik
guru lagya anendra
nyaine sumaur
paran karyanira baya
age-age têka mamarasi ati
lah ta apopoyana

Ki Marêbot anauri aris
nênggih rêke manira dhatêngan
kiyai tinakèkake
anjujug karsanipun
bagus anom brangti ing Widdhi
nyainipun angucap
sêmbrana sirèku
kiyai lagya anendra
kang aguling alon dènnira alinggih
pupungun sarya ngucap

Sèh Ragamana wus angawruhi
lamun sira rêke adhatêngan
katon ing jro supênane
Ragamana amuwus
lah undangên kaki mariki
ujarira dhatêngan
mau sun-angrungu
rabine mèsêm ing nala
Ki Marêbot gupuh mêdal angaturi
marang ingkang dhatêngan

Ingulatan kapanggih ing masjid
Jatiswara rinubung wong kathah
padha kanyaran tingale
santri padha sih lulut
aningali marang sang brangti
padha amojakrama
akathah kang ujung
Ki Marêbot nulya prapta
ris umojar Jatiswara dèn-aturi
pinarêka ing wisma

Yata tumurun saking ing masjid
nulya kèring wau marang wisma
dupi manjing ing wismane
Ragamana amuwus
saking panti tur anuruni
lah rêke tumanduka
dèn-enggal puniku
sampun agêlar kalasa
Jatiswara alon dènnira alinggih
gya winijilan sabda

Lah bageya ingkang lagi prapti
saking pundi kang wong
ing ngarsa paran sêdyane mangke
Jatiswara anauri aris
tanpa wisma mami
sêdya mring sirèku

Ki Ragamana amuwus aris
punapa kang gatos
arsa panggih lan manira mangke
Jatiswara alon wacana ris
karan ingsun ugi
panggih mring sirèku

Dene tuwan kasusra ulami
akathah kang wartos
dèn karana amurah ambêke
mapan kadunungan ngèlmu luwih
upama wak-mami
atut angguguru

Ki Ragamana alon nabda aris
yata awak-ingong
pan dèn-sidhêp ngèlmuningsun kabèh
Ragamana anguwuh ing rabi
lah mundhuta nini
pamucangan gupuh

Rabinira sumaur agipih
wus kèsthi dèningong
sigra asung pawohanira ge
wadhahira bokor kancana di
sakêdhap gya prapti
munggèng ngarsanipun

Jatiswara nulya dèn-carani
mucanga sang anom
sampunnya mucang alon dêlinge
Ragamana maring rabinèki
ujare pan sami
balakan satuhu

Lah saosa sêkul dipun-aglis
sasajiya gupuh
rèhning wong lagya dhatêngan mangke
adoh sangkane dhatêngan iki
sadarbene miskin
susuguha gupuh

Jatiswara pan sampun atampi
wiraos mangkono
mapan manira anêdha rêke
pan larangan ujar kang puniki
kinasihan Widdhi
pilih jatinipun

Ing laku punika sun-miyarsi
nèng dunyèku yêktos
apan ta dadi susukêr bae
alon mèsêm Ki Ragamana ris
kang tinêdhèng Widdhi
nutug siyang dalu

Têkakêna ing duraka sami
iku jatiningong
pan ta dene yèn ipèn padhane
Jatiswara alon wacana ris
lah ta kadipundi
ing karsanirèku

Dening anêdha duraka yêkti
pan kaya pa uwong
Ki Ragamana alon èsême
Ragamana tan wikan sêmuning
marang ingHyang Widdhi
kèwuhan ing laku

Ragamana yata sira angling
undhangana gupoh
para marbot ingkang kinon age
undhangana anak-anak-mami
mumpung wontên tami
tur asugih ngèlmu

Aja tungkul alul sastra ugi
tan wruh wêkasing wong
aja katungkul sêmbahyang bae
Ki Marêbot wus linggar tumuli
lan kaumirèki
angundhangi gupuh

Jatiswara wuwus sêmu wadi
kadipundi ingong
apan jajaluk duraka bae
ing jatinipun ta kadipundi
Ragamana angling
wus anèng sirèku

Aja ana kang tinahan ugi
jêbèng anak ingong
apan sampun anèng sira dhewe
Jatiswara alon dènnira ngling
paman nêdha ugi
pamulangirèku

Mapan wontên pan ujaring Dalil
pilih-pilih uwong
ingkang awas maring Pangeranne
mapan gêdhe dosaniku ugi
iku sun-miyarsi
Jatiswara muwus

Atut paman yèn mangkana ugi
pamiyarsaningong
Ragamana nambungi sabdane
yata wus wikan sêmuning wadi
Ki Jatiswarèki
alon èsêmipun

Kaumira kabèh padha prapti
Ragama-nabda lon
pan ta padha kukulaka kene
awarta-a ing laku ta ugi
mumpung ana iki
ingkang sampun luhung

Mundhak kathaha kawruhirèki
ngalapana gupoh
ing sapangat pan mundhak kawruhe
sumadinah bapa ingsun iki
maksih kurang ugi
ing kawruhirèku

Datan wikan ing jatine ugi
sabat matur gupoh
lah ta nêdha manira jatine
pinarênga mundhak kawruhnèki
mugi ingsun ugi
dèn-idhêpna kawruh

Jatiswara anauri aris
têmên panêdhèng-ngong
anggêguru sajatine mangke
karane jêbèng tingkah puniki
kongsi awak-mami
tumêkèng sapurug

Dening utama laku anênggih
singgih pilih uwong
ingkang purun narajang kunthunge
amêgata balabar sirèki
dadya ibu ugi
tan sinungan wêruh

Apan katungkul angolah tulis
kang dèn-atos-atos
mung Kitabe tiningalan bae
tanpa gawe nyêkêl Kitab ugi
Jatiswara angling
èsême lir madu

Jatiswara wuwuse amanis
kadipundi karsa pakênira
laku ingkang sajatine
dadine laku iku
lawan paran dadine iki
nora kalawan sastra
kang jati puniku
yèn nora lawan sêmbahyang
kadipundi Ki Ragamana nauri
dadi lawan duraka

Upamane kang sarengat iku
kadyangga-ning wong ulah sasawah
anggaru maluku rêke
karya lèlèrannipun
yèn wus dadi tumrap kang wiji
wiji pan saking ing Hyang
ngèlmu arannipun
mangkana dèn-tandurana
yèn wus dadi lèlèrannipun sajati
mangka dèn-banyonana

Ingkang pundi rêke banyunèki
ingkang toya ta rêke punika
pangucaping wiji rêke
Ragamana amuwus
dipun-nyata ing rèhirèki
iku minangka toya
ngèlmining Hyang iku
kalawan asangu aran
sampun kandhêg ing sêmbah kalawan puji
yèn ayun wruhing paran

Yèn pinuwung sarengat puniki
ingaranan rêke maksih bakal
dèrèng wikan ing jatine
nyatane maksih bingung
ing nyatane tan wruh ing jati
dening amisih bakal
sangsaya kalurung
misih kandhêg tatakrama
pasthi gampang yèn kinarya papan-tulis
manira amiyarsa

Upamane ing laku puniki
yèn katêkan kadi amimitra
sarta lawan jarumane
mapan jaruman iku
yèn tininggal kathah ngirèni
dhingin kalawan sastra
pan ping kalihipun
jaruman kalawan badan
ping tigane jaruman Eroh puniki
iku dadining lampah

Jatiswara alon anauri
kasinggihan karsa-pêkênira
sambada lawan têgêse
angèl ujar puniku
lamun dudu jarumanèki
iku marga sampurna
kanugrahan kawruh
wontên kari jakat badan
pira-pira larane dènnya nglampahi
coba lawan bancana

Kang duraka ta kadi punapi
kang ingaran lampah kang sampurna
punapa rêke têgêse
Ragamana amuwus
nênggih rêke manira manggih
iku mulane awas
ananing Hyang Agung
sawuse kêna ing coba
iya iku mulane duraka jati
manira amiyarsa

Apan wontên ing ujaring Dalil
anukupi coba lan rêncana
damare wong Arab rêke
iku manira ngrungu
Jatiswara alon nauri
nyata lamun mangkana
ing wuwus puniku
sabate padha angucap
kadipundi jatining warta puniku
manira mas tan wikan

Nênggih wontên anake wadon sawiji
dene wastanira
Ni Sakati yu linuwih
ayu anom dèrèng krama

Pan akathah wong anglamar samya bali
mring Ni Sakati ka
nèng têpas dènnira linggih
lan arinira satunggal

Tansah tinurunan arinira mangkin
ngarsaning ibunya
ing nguni bêngi sun-ngipi
aturu lawan wong lanang

Anging biyang sampun ngandika baribin
manawi amirsa
mring rama pasthi sun isin
ibunira aris mojar

Bokmanawa têmên ipèn iku ugi
lan sun-pajarana
dèn-tetela kang sayêkti
tan adoh lan jatinira

Ni Sakati alon tutur ipènnèki
biyang wong punika
kang katon jro supênèki
patute mèmpêr si rama

Jatiswara punika wastane singgih
kang katon jroning tyas
lawan Ki Jatiswarèki
katon sumandhing anendra

Malah mangkin biyang masih dadi ati
tansah awèh rimang
Ki Jatiswara wong sigit
katon sapari-polahnya

Ibunira gumuyu pan sarya angling
anakingsun baya
mandah wêruha sayêkti
dening brangta ing supêna

Ni Sakati ibunira dèn-jiwiti
biyang atiningwang
bungahe kapati-pati
pinuliran lambenira

Ibunira gumuyu pan sarya angling
anakingsun sira
apan sêdhêng wus birai
Ni Sakati nulya mêdal

Saking wisma ulate asawang sasi
asêngkang kancana
sisinom mijil awilis
remanira ngandhan-andhan

Pan ing wayah sirêping janma pra sami
lanang wadon samya
sirêp kabèh samya guling
Ni Sakati mudhun enggal

Panggonanne Jatiswara dèn-paranni
tan ketang ing wirang
têka sumandhing alinggih
pan sarwi atur pawohan

Lah nginanga kakang-êmas jatining sih
ingsun gantènana
mara iki kadipundi
atiningsun cipta-cipta

Mung andika kang katon jroning kang galih
paran wisayanya
wikan maring awak-mami
warassêna dèn-waluya

Mara iki lara têka ing sirèki
angling Jatiswara
amicorèng jroning galih
raganingsun duk agêsang

Pan akathah bêncana saindêngnèki
anulya angundang
lah Cili lunga-a yayi
kang rinêksa ing bancana

Iku mapan dadi bênduning Hyang Widdhi
agawe cilaka
wus mantuka kusuma di
dèn-wikan ing èstrinira

Iya kakang karsanira angaranni
mangsa ta dèdèya
têka ing karsanirèki
ingsun iki wêlasana

Ing sakarsanira ingsun tan amulih
lah suwawi kakang
umantuk ing wisma aglis
sampun dangu anèng jaba

Manawi kauningan mring rama mangkin
suwawi mring wisma
tan purun kesah ing ngriki
siyang ratri tan suminggah

Jatiswara nauri sabdanira ris
kèmêngan ing driya
lah ta Ciliari-mami
kusuma yu pagulingan

Gya kinanthi Ni Sakati lon lumaris
wus prapta ing wisma
anjujug ing jinêm-wangi
tan adangu tangkêp gubah

Ni Sakati manahe bungah kapati
têka pyuh ujarnya
kakunge tansah dèn-jawil
dèn-parêk kakang alênggah

Anglanggati Ki Jatiswara mrêpêki
alênggah ajajar
ingaras-aras arungih
sarya ngayuh payudara

Tansah dèn-rarêpa anèng tilam-sari
sawusnya mangkana
mèh raina wayahnèki
apan wayah tabuh tiga

Alon wungu wau ta ingkang karon-sih
marang ing patirtan
kêtêmu arsa susuci
karsanira pan sêmbahyang

Wusnya bakda samya linggih ing surambi
alon Jatiswara
karsanira arsa pamit
marang ing Ki Ragamana

Ragamana gupuh-gupuh dènnira-ngling
lan babo nak-ingwang
aja lunga têka ngriki
têka wisma-a nèng kamal

Manira arsa mit kesah
Ki Ragamana mangkya angling
adhuh nyawa anak-ingwang
punapa karsanirèki
ayun dhatêng ing pundi
sampun kesah anak-ingsun
asru pangampahira
gilang pasir kari sêpi
dalêmira asamun sêpi asunya

Yyan sira ta mangkoa
supaya manira iki
dadosa anak-manira
lêng-lêng sakèh wong ing ngriki
nêhêr kang sida brangti
sampun lèngsèr dènnya lungguh
lumaris lampahira
katiwang-tiwang samargi
wus alêpas tan kandhêg ing lampahira

Lumampah sarya lon-lonan
dening marga limut wêrit
tan etang ing wana pringga
dening lampus manahnèki
sira subrangtèng Widdhi
birai marang Hyang Agung
rêna satitahing Hyang
warnanên kang kari agring
Ni Sakati kalawan Ki Ragamana

Ênêngna kang anggung brangta
Jatiswara kang winarni
kang lagya antuk nugraha
lampahe tansah ing wukir
tan arèrèn ing margi
raina wêngi lumaku
kandhêg mangu ing marga
sumêngka lampahirèki
pan sadina lampahe datan araryan

Wus lêpas ing lampahira
narajang parang asungil
anut ing têpining arga
wus tumurun sing marga writ
sampun ngungkang jaladri
asri wau kang kadulu
lampah kalunta-lunta
prapta têpining jaladri
apan wontên dhukuh asri katingalan

De kang darbeya samodra
Kyai Sèh Baka anênggih
panggènanne anèng guwa
punika tansah prihatin
tan mangan tan aguling
nèng guwa têpining ranu
warna tan kadi janma
singa myarsa sami wingwrin
ing padhukuhane Kiyai Sèh Baka

Pilih ta ingkang uninga
maring Ki Sèh Baka lêwih
singa kang arsa uninga
pan tapa puniku dhingin
yèn tan atapa ugi
pilih uwong kang awêruh
yata Kiyai Baka
wus ngawruhi polahnèki
maring wau saosiking Jatiswara

Tan ana samaraneya
sira Ki Jatiswarèki
umure pan satus warsa
datan abukti aguling
mung patra kang binukti
sajêge umur puniku
iku tan mawa brama
têmên tahan lampahnèki
têmên tahan puniku lampah utama

Yata sira Jatiswara
apan maksih anglumaris
wau ta ing sêdyanira
arsa ngampir-ampir margi
anulya alêstari
umampir mandhêg ing pintu
yata wontên wijilan
puniku amêgat warih
sitinira alêbak parang pancuran

Kumrusuk swaraning toya
panggènanne langkung asri
kacaryan Ki Jatiswara
Ki Sèh Baka mulat aris
yèn wontên tamu prapti
bagus anom warnanipun
dangu datan sinapa
alon Ki Jatiswarèki
Ki sèh Baka alon dènnya gula-drawa

Anêmbrama ing tamunirèki
lah ta jêbèng sira lumajuwa
padha-a linggih ing kene
Jatiswara mituhu
lan anêdha marang Kiyai
Ki Sèh Baka madhapa
dènnira alungguh
punapa lanang sinêdya
lan ing pundi sasana ingkang kawuri
Jatiswara angucap

Jatiswara lingira amanis
tanpa wisma Kiyai manira
wong amoyang tanpa ênggon
tan wontên kang jinujug
wong kasiyan manira iki
aran Ki Jatiswara
saênggèn adunung
angucap Kae Sèh Baka
tan prabeda lanang lan manira iki
atut lan sabdanira

Ki Sèh Baka alon muwus aris
Jatiswara babo anak-ingwang
yèn sira arsa ing mangke
pawong sanak lan ingsun
mindha ina tuna ing budi
pun bapa atatanya
ing karsanirèku
punapa kang dera sêdya
anglalana amatèkkên raganèki
Jatiswara angucap

Anampani ing sêmunirèki
ing rarasannira Ki Sèh Baka
manira anêdha rêke
sabda tuwan puniku
kang sun-têdha raina wêngi
êndi ta coba tuwan
Ki Sèh Baka muwus
Ki Lanang sun-têdha sira
lamun sira atakon cobaning Widdhi
malêbuwa jro guwa

Ing jro guwa samarre kapati
pilih-pilih lanang kang wikanna
pan ana sosotya rêke
tan sirna yèn sira wruh
lah pundhutên gawanên mijil
Jatiswara angucap
lah anêdha tèngsun
ing pundi marganing guwa
Ki Sèh Baka amuwus wacana manis
lah bapa mareneya

Ki Sèk Baka yata muwus aris
lah ta iku margane kang guwa
lawang mênga minêb dhewe
pilih-pilih kang wêruh
bangkit têmên kang anginêbi
iku ta kawruhana
dèn-awas andulu
ing guwa kang katingalan
gêbyar-gêbyar gêbyare awor lan thathit
sigra malêbu guwa

Têkèng guwa wijil kang kariyin
nulya pindho wijil kaping tiga
prapta tundha kaping pate
têkèng wijil ping pitu
aningalipadhang nêlahi
ana mancur katingal
Jatiswara mangu
apikir ing nalanira
anênêdha ing Sukmanira kang asih
ing dunya ing akerat

Jatiswara asru pikirnèki
ingkang cahya wau sampun ilang
guwa padhang pêtêng manèh
yata sru manahipun
Jatiswara limput ing ati
dhuh katuwone ingwang
nalanira kanyut
karasa-rasa tan pêgat
saya asru ragane pinrih ngêmasi
yèn jinurung ing karsa

Wus jinurung ing karsaning Widdhi
Jatiswara praptèng wijil sanga
sotya kapanggih ing rêke
ana linggih pitêkur
Jatiswara dèn-pitambuhi
dening sosotya mulya
kewran manahipun
KI Jatiswara angucap
ing ciptane punika osiking ati
mèsêm sosotya mulya

Jatiswara anggraitèng ati
paran marma ika angucapa
ingsun asaloka rêke
ing jro guwa puniku
paran baya isine ugi
lan pira warnanira
yèn tan wruha iku
kudu-kudu anèng guwa
yèn wêruha ing raga rêke puniki
iya guwa sampurna

Ingsun iki midêr andêr-pati
durung wikan bakaning sarira
sajatining jati rêke
baka-baka puniku
ingkang baka ta kadipundi
ingkang baka punika
Ki Sèh Baka iku
sajati jatining baka
durung jati yèn tan wruha rupanèki
lamat dèrèng sampurna

Anèng guwa sirnaning anêpis
pispi ênêng ênênge kewala
tur ta dèrèng wruh jatine
êndi ramon puniku
ing atapa prapta sirèki
ing êndi pispi-nèka
ing guwa puniku
yèn sêpi durung sampurna
ingkang prapta yèn rame agêlis iki
ujare kang anggula

Pan cinatur lampahirèng nguni
Jatiswara dènnira lalana
adrêng ngupaya arine
Sajati parabipun
mangkya panggih ingkang linuri
wus luhung salin aran
Ragasmara masud
anyisma Ni Selabrangta
wus pamitan ingajak wangsul nagari
angrêbat nagri Cêmpa

Sang kalih wus biniyantu dening
para kadang santana myang wadya
anundhung maring ratune
nanêka prajanipun
ing Pratokal ingungsir bali
asor prabawèng yuda
asrah putrinipun
anungkul nata taruna
madêg aji Jatiswara turun kaki
Ki Sajati patihnya

Kunèng ingkang wus umadêg aji
Jatiswara nèng nagari Cêmpa
Prabu Satmata juluke
Sajati patihipun
tata-harja ingkang nagari
adil aparamarta
ing pamêngkunipun
menak tyasnya wadyabala
de winêngku ing nata adil martani
satuhu waliolah

Pan wus krama kakalihirèki
kèh garwane sang nata wanudya
ayu endah suwarnane
kalangkung muktinipun
anutugi mangun karêsmin
sih lulut para garwa
mamarune rukun
sangking bangkiting narendra
dènnya amèt sihira kang para sori
wasis ulah asmara

Kawuwusa caritaning nguni
ing karajan nênggih Wanamarta
dèrèng lami antarane
wangsulira pra sunu
Jayèngraga lan Jayèngrêsmi
saking ing Wanantaka
wangsulira wau
wus wangsul ing kasunyatan
lan kang ipe Sèh Mongraga datan lirip
laraping rèh sopana

Gangsal warsa raharjaning janmi
Wanamarta tan ana kawarta
tinunggu para gurune
Ki Bayi Panurtèku
sru angêmong marang ing santri
ajrih asih sadaya
tyasira sumungku
marang Ki Bayi Panurta
mung sakêdhik kang antuk buntasing ngèlmi
wulanging para putra

Kacarita kèh kadang kang lalis
para tuwa titiga wus lena
Ki Sêmbagi lan arine
kantun gangsal kang sêpuh
kadangira wau Ki Bayi
mangkana kang winarna
nênggih gêrahipun
Kiyai Bayi Panurta
nandhang roga madal saliring usadi
kongsi antara lama

Ni Malarsih sru sungkawèng galih
mulat marang gêrahe kang raka
dhasar wus sêpuh wancine
tan arsa nadhah nginum
jroning cipta ingkang pinusthi
amung putra Ni Rara
Tambangraras iku
lan garwa Sèh Amongraga
pinrih prapta saking onênging kapati
manawi dadya tamba

Tigang candra gêrahe Kiyai
datan suda malah wimbuh lupa
ngalayung lapa anggane
pra kadang samya tugur
sarta putra kalih nênggani
giliran pra santana
siyang dalunipun
jalu èstri wus tinata
kakancuhan dènnira sami nênggani
titindhih para kadang

Kang ngladèni wau Jêng Kiyai
Ni Malarsih lan mantu kalihnya
kang tansah anèng ngarsane
ring ratri akapiluh
Ni Turida lan Rarasati
ketang mirmaning nala
marang mara-sêpuh
mulat pucating wadana
asru nglayung sawang kunarpa Jêng Kyai
wus dangu tan ngandika

Nahan ingkang nandhang nawung wingit
Kyai Bayi Panurta sakadang
miwah pra putra mantune
sadaya bela wuyung
datan ana kasukan sami
silêp sêpên asunya
tan ana sumêngkung
tidhêm krajan Wanamarta
tan kapyarsa sabawa têrbang lan gênjring
tanapi kalênèngan

Saking dènnya bela gung wiyadi
mring gêrahe Ki Bayi Panurta
dadya wong sakrajan mangke
tan ana sukèng kalbu
darbe karya parlune siwi
tan amawi sabawa
amung buru pêrlu
tidhêm tanpa pamiwahan
sinamayan kasukanira ing wuri
kalamun wus aludhang

Sigêg ingkang sami nawung kingkin
wong ing krajan Wanamarta mangkya
wau kang nèng kanêngkane
sasana sang Mongluhung
lawan garwa Ni Selabrangti
ris pangandikanira
dhuh yayi sun-dulu
para kadang Wanamarta
waktu mangkin sami kandhahan wiyadi
gerahe ramanira

Baya uwus wangkiting pinasthi
Kyai Bayi wangsul kamulyannya
mung yayi sira dèn-ame
sangking onênging kalbu
paran mangkya karsanirèki
miwah ingkang pamawas
apa ta wus jumbuh
matur Nikèn Tambangraras
datan pae lawan paduka sayêkti
saking paningal-amba

Jêng Kiyai wus arsa mungkasi
alam kabir ngancas ing kasidan
mung cipta anganti mangke
rawuh paduka tuhu
pinrih nguntapakên ing pati
ywa kongsi sêmang-sêmang
pamawasing kalbu
Sèh Amongraga ngandika
adhuh yayi apa wus wantala yêkti
nguntapêna Jêng Rama

Yèn kadangon satuhu kaswasih
gènnira gung anandhang roga
lamun wus rila sira-nggèr
dèn-tawêkal ing kalbu
kudangane yayah lan bibi
maring suta wanudya
gumatèni tuhu
duk kalane nandhang roga
bubuhane suta pawèstri sayêkti
mangka walêsing trêsna

Wruhanira têmbe iku yayi
ibunira prasêtya nut lena
pan wus dadi pangidhêpe
marmanta aywa giyuh
ing tyasira nêmbe nungkuli
lenane yayah rena
utamèng tumuwuh
antuk nugrahaning Sukma
kudangane wanudya bêkti ing laki
muksa barêng sadina

Duk miyarsa wau Selabrangti
andikaning raka kang mangkana
tumungkul nahên waspane
ketang ing trêsnanipun
yayah-rena ingkang langkung sih
salami pamongira
mring putra sang ayu
tinurut ingkang paminta
datan kongsi kacuwan saking panggalih
mangkyarsa tinilara

Sèh Mongraga angandika aris
adhuh nyawa mugi di-santosa
tyasira ing mêngko anggèr
wus jamake wong iku
urip anèng dunya puniki
pindha mampir ing desa
kandhêg adhudhukuh
tan lami tinilar lunga
wangsul marang prajanira kang sajati
mulih mulya pinanggya

Ya pagene sira wus udani
purwa madya wasananing gêsang
ing awal miwah akire
sadaya wus sumurup
têka dadak kogêl ing galih
dhuh yayi ramanira
gêrahe wus dangu
rusaking kang sarira
baya têmah karya rusaking tyas êning
bawur pamawasira

Lah ta mara parêngan tutuwi
mèt wêkasan pamarêming prana
aywa yayi ing kasuwèn
mamêlas raganipun
duk miyarsa Ni Selabrangti
gadgadeng tyas sanega
ambirat tyas wuyung
nulya aris aturira
dhuh pukulun suwawi amba umiring
sampun sandeyèng driya

Langkung suka Mongraga nut myarsi
ing aturing garwa wus siyaga
tan wangwang malih nalane
samana sigra laju
mêsat marang Wanamartèki
kawuwusa samana
malêm Sukra nuju
ing wancine bakda Ngisa
Kyai Bayi Panurta saya ngranuhi
kadya praptèng antaka

Para kadang putra garwa sami
pêpak tugur ana ing pandhapa
ingkang cêlak nèng gubahe
Ni Malarsih nèng ngayun
mantu kalih ingkang ngladosi
Rarasati Turida
kang tansah nèng ngayun
lan kalih putrane priya
para ari gangsal sami ngirid rabi
cakêt marêg ing tilam

Jayèngraga miwah Jayèngrêsmi
Ki Panukma Panamar Suwarja
Wiradhustha Ki Wiryane
kalangkung wlas andulu
maring raka gêrahirèki
aris dènnya atanya
Ki Suwarja wau
maring Ni Malarsih ika
dhuh kakangbok pintên laminira mangkin
gêrahira kang raka

Ni Malarsih aris anauri
tigang lapan yayi gêrahira
raka-ndika prapta mangke
wiwite gêrahipun
Sukra Krêsna nênggih marêngi
wêdalannira raka
jangkêp yuswanipun
suwidak sakawan warsa
amung kaot kawan wulan lawan mami
ngênèmi sawatara

Ki Panukma anambungi angling
ing salami gêrahe rakanta
dhahar punapa karsane
ingkang taksih kinayun
Ni Malarsih nauri aris
ing nguni dhaharira
bubur mawi madu
duduhing ayam kêlêman
nging sawulan punika tan ana bukti
amung tajin kewala

Miwah duduh êtim dara-piyik
ing watara samangkok sadina
datan arsa malèh-malèh
wedang ingkang kaunjuk
susuh paksi sandawa ugi
miwah kêmbang têmpayang
kalèngkèng cinampur
gêndhis arèn sawatara
mung sacangkir sadintên watara apti
liyan datan kinarsan

Langkung ngungun Ki Panukma tuwin
para kadang miwah para putra
Ki Panamar muwus age
mênggah usadanipun
raka-ndika punapa apti
angunjuk lolohira
Ni Malarsih muwus
yèn usada warni toya
pira-pira sakêdhik ingunjuk ugi
miwah bobok borèhan

Nging tan ana sudaning sasakit
lamun nendra kadi awacana
dede dalêmingan bae
nanging tètèh kang wuwus
angucapkên namaning siwi
Tambangraras winêca
anèng ing pamuwus
anggrantês laguning kata
nging tan cêtha wêdaling swara kapyarsi
gumrêmêng mulung swara

Wau ingkang samya amiyarsi
kadang putra mantu ipe samya
kalangkung angrês driyane
Ki Bayi tuhu lamun
onêng maring suta pawèstri
dadya sadayanira
gya angèsthi kalbu
pênêt anggayuh sopana
Sèh Mongraga kalawan Ni Selabrangti
ingkang ciniptèng driya

Sruning mupit suhuling tyas dadi
ginêlêng mêsu ing pangèsthinira
samana madya ratrine
kawistara kang rawuh
Ki Sèh Amongraga lan swami
ririh auluk-salam
wus lênggah nèng ngayun
Tambangraras jajar lawan
ingkang ibu kagyat putranira prapti
mèh supe anyabawa

Kadya anjrit sakala duk mèksi
marang putranira Tambangraras
manguswa pada ramane
adrês dera kapiluh
dangu dènnya nungkêmi sikil
Sèh Mongraga sandhingnya
nguswa astanipun
sadaya mingsêr lênggahnya
sasalaman warata aganti-ganti
pra ari nguswa asta

Tambangraras mingsêr dènnya linggih
maksih waspa nyêlaki ibunya
nulya anukup sukune
mangèstu padanipun
drêsing waspa kongsi ngêbêsi
mangkana Sèh Mongraga
ririh dènnya muwus
dhuh bibi miwah pra paman
yayi karo praptaningwang gung wiyadi
dadya wêkasanira

Ywa sungkawa sadaya puniki
titah namung nut karsaning Sukma
ri ratri kèntir iline
lir sarah munggèng ranu
kombak-kombul alun jaladri
ana wêkasanira
pangrurahing layu
ambirat ingkang busana
gagayuhan jasat saking Maha Suci
wus pantog karyanira

Nulya wangsul marang Maha Suci
karsaning Hyang sumewa ing dhampar
tansèng ngarsa pangadhêpe
kamulyan kang pinangguh
marma ugi dèn-rila sami
kamulyaning Jêng Rama
ing mangke wus bastu
praptèng jangjine tumitah
datan kurang datan luwih gwan dumadi
mangsane tilar raga

Angèn-angèn ginèndholan sami
karya sêmang samaring wardaya
yêkti tan nana bêcike
ingkang arsa amurut
lir kacancang sukunya kalih
kang tinilar sadaya
karantaning kalbu
karya pêtênging paningal
raga lupa karasa sadaya sakit
luhung sami lilakna

Sa-antara sawusira angling
Sèh Mongraga nyêlak ingkang rama
ana ing kering prênahe
lênggah nèng salunipun
ingkang asta dipun-cêpêngi
sami kering kang asta
anulya tumêlung
kadya ambisiki karna
ingkang kering saksana wau Ki Bayi
asêgu babar layar

Nulya dhikir nut lêbu lan mijil
uswanira lir èngêt sakala
dhela-dhela ing èngête
nanging katungka laju
pangikise marang kajatin
pangrasanira lir nendra
wisata ngalangut
ngingiring Sèh Amongraga
alalana ananira jaman akir
lêyêp laraping angga

Sa-antara kumêclaping jisim
wus palastra Ki Bayi Panurta
wadana katon cahyane
sumilak asumunu
prabanira langkung nêlahi
mubal arum suganda
jro wisma amarbuk
miwah padhang tarawangan
lir kênyaring sasangka purnama siddhi
sadaya kêkês ing tyas

Sèh Mongraga dèrèng angingkiti
anèng keringira kang palastra
nulya anata astane
sidhakêp kalihipun
ingkang kanan nèng pulung-galih
asta kiwa tumumpang
tumindhih puniku
kadya sidhakêping salat
kaotira ing kanan dipun-tindhihi
dening kering kang asta

Liyêpira kang netra nyarêngi
lawan tutuk ingkême samada
wus rapêt kêjêpe
padanira anjujur
palandhungan datan jinêpit
tumumpang ing wêntisnya
adhêkêt ing suku
jêjêg ujure kang sawa
mujur ngalèr wiwit gêrahnya Kiyai
Panurta wus lêgawa

Madya ratri sedane Jêng Kyai
wus tetela tuk nugrahèng Sukma
katon ana prabawane
ngalamat dadinipun
ingkang laku kasidan jati
lêgawa paramarta
sasama sih lulut
patitis praptèng wêkasan
Kyai Bayi nugrahane dunya akir
datan kuciwèng patrap

Lêgèh lêga sèlèhing kang jisim
suka rêna lir mèsêm kang nitya
amung kadi sare bae
mangkana kang nèng ngayun
para kadang tanapi siwi
tyasira lir sinêndhal
marêgêl kang êluh
kawuwusa garwanira
Ni Malarsih kang nèng cakêtira linggih
lan Nikèn Tambangraras

Anggraita yèn raka wus lalis
putêking tyas kapêtêking driya
kabyatan nandhang wirage
ketang ing trêsnanipun
tuhu sêtya bêkti ing laki
Ni Malarsih salama
mring raka mituhu
anut saliring rèh priya
tan kumêdhap anyipta sarênga lalis
pinêntog jro wardaya

Nglêsing nala sumusup kalalin
liyêp lêpas angganya marlupa
kadya linolos ngalèlèh
ngalumpruk kadya kapuk
pêgat-pêgat uswanirèki
kalaratirèng Sukma
sumalah aluyut
wus murcitèng kaênêngan
Tambangraras waspada gita nadhahi
saking pungkur sinundhang

Kadya sèndhèn isthanira linggih
suku kalih salonjor ngarêncal
gugup kakalih mantune
parêng dènnira nubruk
Ni Turida lan Rarasati
anyêpêng sukunira
kakalih pinangku
mangkana Malarsih nulya
mancal sigra saking dunya têmah lalis
layap lyêping netra

Wus tetela Ni Malarsih mangkin
lena labuh sarêng lakinira
sadaya langkung gidhuhe
Sèh Mongraga lon muwus
parapaman miwah para ri
aywa guguping tindak
iku tan pakantuk
mapan wus pasthine samya
pedah paran tandangira briga-brigi
dipun-sarèh kewala

Wus tetela rama miwah bibi
samya tilar maring sagung putra
tanapi ing kadunyane
eklasing galih luhung
paran malih dipun-ulari
lêhêng sami galiha
pangruktinya wau
papan pasucianira
ingsun pasrah marang sira yayi kalih
ruktine samudaya

Jayèngraga miwah Jayèngrêsmi
mapanakên layone bu-nira
wus jinèjèr anèng bale
tinata ujuripun
tinuguran kang para ari
Basarodin samana
nèng jaba angrungu
sabawa udrêging wisma
paksa malbu marang wisma duk ningali
layon maksih jinajar

Anggraita kalamun Ki Bayi
miwah garwa wus sarêng pralaya
mangkya jinajar sawane
saksana Ki Pangulu
Basarodin anggro tan wigih
andheprok anèng jogan
panangise asru
Sèh Mongraga lawan garwa
sigra nilap marang panêpèn ing wuri
mangkana kang tinilar

Wus tan nana ingkang dèn-sigêni
lir ambêdhah kang tirta bêbêgan
parêng karuna kabèhe
mangkana kang rumungu
para kadang santana sami
kang tugur nèng pandhapa
gumrudug lumêbu
mring wisma bela karuna
mulat ingkang layon karo dèn-tutupi
sasambat ngaru-ara

Jalu èstri sadaya wus prapti
giyuh umyung swaraning karuna
lir gêrah jro padalême
wus tan kêna binêndung
baya iku rêngganing lalis
sêdhêpe tinangisan
lêganirèng kalbu
pakurmate wong pralaya
satêmêne iku malah amêtêngi
margane anèng makam

Lamun nora akèh kang nangisi
anglairkên gêtuning wardaya
kagugah mring sungkawane
wau ta sang Mongluhung
nabda maring paman myang ari
dhuh aywa tinangisan
kangmurwèng don luhung
luhung nuli angruktiya
-ing pasucèn aywa kadawa anangis
gadgada kang liningan

Kèndêl dènnya sami anangisi
gya rumagang pra kadang lan putra
Mongraga wus wangsul age
marang panêpènipun
lawan garwa Ni Selabrangti
samya tangat palilah
sakalih wus junun
ananêdha ing Hyang Sukma
sampurnaning ibu rama ingkang lalis
sinunga marga padhang

Lawan lêga jêmbaring pangaksi
dipun-eklas saciptaning driya
ruwat sagung kasmalane
cedanira ing kalbu
sinukcèkna ing dunya iki
ywa kongsi karahatan
lêkêting kalulun
kawuwusa pra santana
miwah putra rumagang ing kardi
sami mijil ing jaba

Ni Turida miwah Rarasati
gung sungkawèng batos
lawan sagung santana èstrine
nambut-karya sarwi dènnya nangis
kang waspa drês mijil
tarlèn sênggruk-sênggruk

Wênèh ana ingkang niba tangi
tangise galolo
kalèsèdan kêkitrang tangise
gugulungan galungsar anangis
ana ringik-ringik
kang ngiyêng angguguk

Langkung ramya swaranirèng tangis
sasolahe kang wong
santri Luci anabuh gêndhonge
têtêg kaping tiga kang tinitir
sung pratandha maring
sagung santrinipun

Lamun ana karya kang wigati
kapyarsèng sagung wong
gora andhar ngumandhang swarane
langkung gugup kang sami miyarsi
gupuh amiranti
nungsung wartanipun

Wus anduga lamun Kyai Bayi
praptanirèng layon
nging tan nyana yèn sarêng Nyaine
Ni Malarsih ingkang bela lalis
marma sagung santri
duk myarsa sru ngungun

Sami jêtung gumunne tan sipi
dadya dhêlog-dhêlog
wênèh ana kang asru tangise
ana ingkang mung barêbês-mili
gêdrug-gêdrug siti
kèkèrog ambêkuh

Ketang sami sih trêsanirèki
Jêng Kyai kang layon
mari-mirma dahat pangêmonge
maring para santri sadayèki
santri jalu èstri
tan wingang gêgêtun

Dèrèng wontên ingkang nambut-kardi
saking anggung lamong
gya katungka ing têtêg unine
bêdhug masjid awal Subuh prapti
nulya Subuh sami
maring masjid agung

Mung amiji santri gangsal siki
ingkang nêngga layon
ngadhêp dupa kumêndhêng kukuse
mênyan madu cêndhana têgari
kayu garu minging
andêdêl ing kukus

Among pinèt parluning ngabêkti
rinancang kang Suboh
nulya wangsul sadaya ge-yage
byar raina marbangbang purwa brit
kumênyar kaèksi
nèng pucuking gunung

Bang-bang wetan sagung para santri
dinum karyaning wong
santri Luci lan karèrèhane
mèt piranti kinarya nucèni
kapat jêmbanganing
ingisènan ranu

Sabawaning wong kang nambut-kardi
jalu miwah wadon
tanpa ngucap ambêbêg waspane
silêp sêpi swaraning kang paksi
tan nana kang muni
kadya bela giyuh

Nèng wit-witan maksih samya mlangkring
lir ngungun tumonton
kwèh kukila angênês isthane
ambêdhodhog sinambi salisik
tan ngupaya bukti
andulu pijêtung

Anggarjita sagung para paksi
mulat mring sagung wong
ana paran iki ta wong akèh
maksih enjang samya nambutkardi
sinambi anangis
tan nana amuwus

Baya Kyai Bayi angêmasi
marmane sagung wong
gung karuna iku saparanne
sruning trêsna marang Jêng Kiyai
dènnira ngayomi
marang santrinipun

Barubahing Wanamarta dèsi
tyasira sagung wong
kadi datan antuk sasulihe
locitaning sagung para paksi
gya mêsat anêbih
ring pasabinanipun

Basarodin lawan katib kalih
anambut lalawon
ulêsira kang layon kalihe
tundha sapta lawon sami putih
wau kangparèstri
sêkar kang sinambut

Gugubahan myang sêkar kang sari
mlathi lan argulo
rarajangan kang pandhan wangine
kang kinarya isi lir tilamrik
kara-ulu guling
miwah isi kasur

Tan antara dangu wus miranti
pasucèning layon
kalih prangkat sanega prantine
nèng kumbaya bokor slaka sami
landha mêrang tuwin
toya sêkaripun

Kokosokan ingkang warni-warni
ron dalima kang nom
ron widara kumuning samane
tirta tawa nèng kalênthing kalih
minangka ngêdusi
siki sowangipun

Dhingklik panjang kang cakêt rinakit
sinandhing nèng kono
pan kinarya kadang linggihane
kang amangku jisime sinuci
wus pinatah sami
jalu èstrinipun

Jisim jalu ingkang ngupakardi
kadang priya kang wong
jisim èstri kang angrukti kabèh
para kadang pawèstri wus prapti
sangkêp amiranti
samana gya rawuh

Sèh Mongraga lawan ingkang swami
sing panêpèn kulon
njênêngi yèku panyucinè
rama ibu kang tinuting pangling
sakèh kadang sami
nut parentahipun

Nulya dhawuh Ki Sèh Amongragi
marang ari karo
adhuh yayi punapi prantine
wus sanega kang kinarya suci
prayoga tumuli
sinucèna iku

Tur sandika ingkang rayi kalih
Jayèngrêsmi manggon
angling marang lilima pamanne
lah suwawi paman malbèng panti
angangkat Kiyai
rakanta karuhun

Ari gangsal ngangkat Jêng Kiyai
Panukma nèng kulon
gya Panamar nèng têpak ênggone
Ki Suwarja nèng lambung jinagi
Wiradhustha wêntis
Kulawirya suku

Tan nyabawa kaangkat tumuli
wau ingkang layon
wusnya prapta nênggih ing unggyanne
pasiraman kang ngangkat gya linggih
ajajar nèng dhingklik
kang sawa pinangku

Ngungkang jêngku tumumpang nèng wêntis
ri gangsal kang caos
putra kalih anyirami age
Sèh Mongraga ingkang anuruhi
sing ulon lêstari
tumurun mring suku

Wali-wali dènnya anuruhi
nèng gayungira lon
Jayèngrêsmi lan Jayèngragane
kang ngosoki toya warni-warni
ron dalima tuwin
widara ronnipun

Lan kumuning sêkar toya wangi
warata kinosok
wus barêsih ing angga ujure
nulya Ki Sèh Mongraga muloni
kusuk lapal sukri
wului Allahu

Hu-akbaru mawantu kang warih
sing ulon kinocor
bibilasing tirta suci mangke
pinasatan lawan lawon putih
gya ingangkat sami
ring pulunanipun

Wong pipitu sutane pra ari
ngangkat ingkang layon
sinalahkên anèng busanane
pasrah marang Kiyai Basarodin
kang arsa ngulêsi
lawon tundha pitu

Gya sinumpêt sadaya lèng sami
lawan kapuk mawor
bubukaning candhana kayuning
gya binungkus wastra seta nuli
pipitu malipit
tinalèn pipitu

Jroning wastra tutup muka tuwin
tutup jaja karo
kang tinulis ing Arab sastrane
wus tarêtib sinêbaran sari
samana gya ganti
nênggih layonipun

Ni Malarsih ingangkat pra èstri
pipitu pra wadon
prapta prênah pinangku layone
paripeyan gangsal kang parèstri
siniraman nuli
mawarna kang ranu

Mujur ngetan sumalah ing jisim
kapat para wadon
mantu kalih wimbuh ing kadange
anggosok warata kang jisim
tiga kang nuruhi
kongsi sucinipun

Nyi Pangulu Basaruddin nuli
muloni kang layon
wusnya suci gya ingangkat age
wong pipitu sadaya pawèstri
miwah busanani
kalih Nyi Pangulu

Layon kalih sampun sami suci
pinasang amanggon
krêndha-sawa rinêngga kalihe
lurup sutra wastra seta adi
rinacut malathi
ginubah sadarum

Sèh Mongraga nulya anyalati
wau ingkang layon
para paman lan ipe makmume
samya kadas sadaya miranti
nèng wetaning jisim
madhêp keblatipun

Anèng ulon prênah angimami
sipat pundhak layon
jèjèr kering kang makmum unggyanne
ngangkat niyat imamnya rumiyin
usali-ngaladli
mayiti arbangu

Takbiratin lilahi tangali
allohu-akbar lon
gya Patekah binatin sarênge
kaping kalih takbirira sami
salawat Jêng Nabi
nulya takbir têlu

Salalahu ngalahi-salami
takbir salam mengo
ngiwa nêngên pan maksih adêge
gya dinongan sadaya ngamini
paragat salati
nulya sami mundur

Nulya pamit wau Sèh Mongragi
lan garwa sang sinom
ningit maring pasonyan dununge
wus salaman sadaya pra ari
pra paman anuli
wus nilap asamun

Ki Pangulu nulya ngatag aglis
arsa salat gupoh
Ki Panukma aris ing wuwuse
kang Pangulu yogyane puniki
salat janajahi
mangke bibaripun

Ing jam'ah kewala nèng masjid
sagunging ponang wong
sasarêngan nênggih nyalatake
wus sarujuk sadaya suwawi
kalawan wus mranti
gya ingangkat gupuh

Para kadang santana Jêng Kyai
Wanamarta kang wong
kakêrigan umiringa kabèh
layonira Ki Bayi nèng ngarsi
ing wurine Nyai
karo layon laju

Gumarumung sadaya kang ngiring
salawatan alon
dhidhikiran samargi lampahe
wus sadhiya kaluwatnya kalih
nèng wurining masjid
prênah kidulipun

Lawan ingkang pangimamanèki
jinajar kang manggon
mujur ngalèr wau sakaliye
angulonkèn pangimaman sami
kang kulon Ki Bayi
wus sami kinubur

Ingadanan sinarêng kakalih
kinamatan gantos
Basarodin arum ngrês swarane
katabêtan matrênyuhing ati
sadaya kang myarsi
kararantan wuyung

Ingurugan wau kubur kalih
mawa karas karo
kongsi mungkrug wau urugane
ingkang krêndha siningkirkên sami
sinêbaran sari
lir lurup angumbruk

Sarampunge dènnira ngurugi
Ki Pangulu manggon
lungguh anèng kubur antarane
dadaganing kang kubur kakalih
watara kapering
gya talkim-irèku

Nutug tutug ucapirèng talkim
sadaya rumojong
angamini wau ing dongane
wus paragat sacaraning mayit
sadaya anuli
mundur wangsulipun

Mring pandhapa atata kang linggih
wau sagunging wong
nulya mijil kang kandhuri gêdhe
dhudhulangang gotongang kandhuri
tinala maripit
jajar kapang kepang

Kur-ungkuran tumpêngira sami
sinigar dadya ro
gya angingêr bêlah kakalihe
kukuluban kêbak angubêngi
lam-ulaman sami
mawarna atêpung

Nulya ngadêg wau Basaroddin
dongani tumlawong
gumarênggêng aguyub amine
praptèng wêkas wau donga amin
anulya pra sami
ing kandhuri andum

Amoloni miwah nyapuluhi
kang nadhah aroyom
dènnya wanting kukucur koboke
durung rêsik kasêlan nyowoki
tumpêngira nuli
rinurah pinuluk

Angucapah ingkang samya bukti
wau sakèhing wong
gya dinuman kacu lalawone
binuntêlan arta suku tali
kêthip ingkang dadi
ing salawatipun

Wus warata antuk kacu sami
agêng aliting wong
jalu èstri datanapi lare
datan ana kaliwatan siji
nutug dènnya bukti
dum barêkatipun

Gya binuntêl anèng kacu sami
kongsi ambareyot
nulya bubar sowangan ulihe
tan antara ing wanci nêngahi
bêdhug masjid muni
pra santri sumungsung

Ingkang adoh wismane tan kanti
mantuk gya jumujog
maring masjid ambêkta barkate
ambalabar wong kang samya prapti
baludag surambi
nèng ratar sor kayu

Wusnya sunat kang sukri wului
sunat masjid kang wong
nulya kutbah arum suwarane
mangasiralira wa mukminin
ingkang anèng jawi
tan bisa arungu

Sawusira kutbah Basaroddin
wacananira lon
nêdha sakèh santri sadayane
bar-jumungah pininta nyalati
Jêng Kyai lan Nyai
kakalih kang lampus

Amiminta aksamaning Widdhi
mrih wau sakaro
ananggapi wau wong sakèhe
nulya adan parlunira masjid
tamat wusira glis
samya salat parlu

Basaroddin ingkang angimami
takbirira alon
tundha-tundha ingkang nambungake
anasibi kongsi praptèng jawi
mrih samya miyarsi
parêng tindakipun

Paragating salat parlu masjid
salamira karo
sagunging wong nulya nyalatake
ingkang mayit jalu lawan èstri
rong rakangat sami
rong salamira wus

Nulya bubar wau sakèh santri
mring wisma ponang wong
tan kawarna paragat parlune
kang jama'ah lan layon kakalih
wancinira lingsir
wus sami anggambuh

Mangkana kang tinutur
Wanamarta nênggih krajan agung
sasedane Ki Bayi Panurta nguni
sarêng lawan garwanipun
putranira kang gumantos

Jayèngrêsmi pangayun
ambakoni ing pasantrènipun
analuri pamardine marang santri
kalangkung dènnira ngugung
marma sutrêsna sakèh wong

Mangkana pra tumênggung
siswanipun Ki Bayi sadarum
wus sinungan warta sedane Jêng Kyai
marma kathah akikintun
panjurung ragating layon

Nanging datan winuwus
parincène wijanganing catur
mung Dipati Wirasaba kang maringi
kintaka palilahipun
nawala mangka wigatos

Lêstarinira turun
maring putra gumantya ing lungguh
mangagêngi guru ngaji ing pasantrin
dadya kang pangagêngipun
Jayèngrêsmi pinitados

Samana dadya bau
tuwanggana ing pasantrènipun
sabên ratri para santri kinèn ngaji
dadarusan Kur'anipun
sinunggata datan anggop

Nyamikan wantu-wantu
têngah dalu kandhurine mêtu
royom bukti para santri agêng alit
tan mêndha ing sabên dalu
datan kêkurangan sugoh

Laminira winuwus
kongsi kawandasa dalunipun
pamungkasing kandhuri wilujêngnèki
kang tilar kadunyanipun
sumungku wau sagung wong

Kongsi petangan satus
arinira pinurwa kang lampus
pamumulèn winantu ing kang kandhuri
para santri rahabipun
angaji sucining batos

Tri ratri laminipun
samya ngaji anèng dalêmipun
Kyai Bayi samana Ki Jayèngrêsmi
dèrèng karsa ngalih malbu
marang dalême kang layon

Sungkawanirèng kalbu
dèrèng pulih maksih agagêtun
sedanira kang rama miwah bu-nèki
dèrèng wantala ing kalbu
asru kararantan batos

Saking gênging panuwun
kongsi pêndhak kapisan ingetang
winangunan malih ingkang rudatin
mumulih kandhurinipun
angaji malih sagung wong

Dwi warsa pêndhakipun
kang mumule angaji sadarum
para santri sinunggata amênuhi
rahabira tyas sumungku
marang rèh wuri sang anom

Para paman angrapu
sungkawaning pra putra linipur
Jayèngrêsmi pinrih ngaliha tumuli
mundhak kadadawa anggung
amangun ingkang wirangwrong

Samana gya mituhu
Jayèngrêsmi pindhah dalêm agung
ambakoni sadaya santana sami
ngayomi pra santrinipun
duk prapta kang winiraos

Sèwu dina tinutup
amumulèni layon wus tutug
kèkahira sapi sadasa sinilih
sadaya ingkang lalawung
tan pinèt karyanirèng wong

Kinêtog kang susugun
santri jalu èstri samya malbu
pinrih ngaji kang wadon anèng ing wuri
garwanira kang tinuduh
lawan pra santana wadon

Ing pandhapa pra jalu
santri ngaji sadaya gumuruh
ingkang swara lir gêrah ngêbêki kuping
arame umyung gumrumung
gumrênggêng arum mring batos

Sabên raryyan anginum
warna-warna pangunjukanipun
wedang sêrbat pokak adulima mawi
nyanyamikanira ngumbuk
salayah cêpat wiyah wong

Rinayap nyamuk-nyamuk
ginontoran wedang inum-minum
nora lukak cèrètira dèn-êjogi
kawandasa santrinipun
ingkang piniji lalados

Parèstri ingkang tugur
anèng pawon rumagang abikut
ngraratêngi lah-olahan warni-warni
tri ari dènnya anambut
ramud sampat praptaning don

Madya ratri gya mêtu
gêgotongan kandhuri gung-ngagung
sêkul wuduk kandhuri mawa pangiring
ingkang lêmbaran markungkung
ayam bèbèk banyak menthog

Nèng tabung kêmplung-kêmplung
kimplah-kimplah santênira kanyut
wus tinata pinarênca awaradin
dinum ing sajuru-juru
pinetang sagolong-golong

Basaroddin tinuduh
andongani gadgada agupuh
ngadêg pacak madhêp keblat andongani
swara rum ngumandhang mulung
paragat wangsul alunggoh

Ngacaran samya kêmbul
amèt papan pra santri sadarum
gogolongan mèt kancuh dènnira bukti
ngucapah kokoh asêngkut
lam-ulam cinarup awor

Sadaya sami nutug
dènnya nadhah tan kêmba abikut
takêr warêg wadhukira sami jêmbling
nulya cinarikan gupuh
binarkat wuwungkus godhong

Wus sami bubar mantuk
para santri jalu èstrinipun
sasarêngan pra samya dènnira mulih
samana wêkasing wuwus
Wanamarta guru anom

Nahan gantya kang winarna
kang anggung nahên wiyadi
Jayèngrêsmi Jayèngraga
sedaning rama lan wibi
samana kang gumanti
angrèh wong Wanamartèku
Jayèngrêsmi kang mangka
guruning sagung pra santri
jalu èstri pinardi ngaji sadaya

Anêtêpi sarakira
Jêng Nabi Mustapa sami
anging paprentahan desa
tata-têntrêming prakawis
Jayèngraga majibi
akarya pranatanipun
cara saraking Nata
sagung wong kang apapanti
laki-rabi cinarakakên agama

Miwah nut tataning praja
amrih widadaning jalmi
wasisira Jayèngraga
angrèh amirma sujanmi
tan nana kang rudatin
jrih-asih samya sumungku
wajib panatanira
caraning Wanamartèki
wimbuh arja satata rêngganing praja

Kunêng krajan Wanamarta
gantya kawuwusa malih
ingkang mahasêng sopana
mangkana Sèh Amongragi
lawangarwanirèki
ingkang kulinèng ngasamun
ningit nimpar ing wana
lalana puncaking wukir
sakarsanya ngidêri sapramudita

Mangkana osiking driya
yèn anggung mangkene iki
amung ngumbara lalana
tan yogya amulang ngèlmi
kalamun dadya jalmi
darbe pangawasa luhung
nuntuni sakèh janma
karya rahayuning bumi
pupuntone arsa umadêg narendra

Gadgadèng tyas kalihira
umêsat arsa papanggih
lawan Jêng Sultan Mataram
Nyakrakusuma sang Aji
Mangkya nêdhêng mimidik
anèng sapucaking gunung
Telamaya kang arga
lor kulon Marbabu wukir
ananamur tan nana ingkang uninga

Kalamun kang mindha Tapa
anèng sapucaking wukir
sabên malêm ari Sukra
Kêmisnya Nata tinangkil
nêtêpi dadya Aji
sajêngkarira sang Prabu
mêmpên anèng jro tilam
sajatinira niningit
mindha Tapa mumulang anèng ing ngarga

Nadyan kèh para punggawa
nayaka lawan bopati
sami samar pandulunya
tan nana anduga sami
kalamun Jêng sang Aji
kang namur ana ing gunung
kinira tuhunira
sang Tapa ingkang sajati
apaparab Panêmbahan Nyakrasuma

Sidawakya arannira
wong desa ingkang ngaranni
kèh janma kang sami seba
warna-warna ingkang pinrih
wênèh ana sujalmi
nunuwun darbeya sunu
wênèh minta darajat
ana kang nuwun rijêki
lan usada sarupane kang lalara

Amung sang Rêsi tan arsa
paring sarana mring janmi
tuju têluh taragnyana
kang gêthingan samya jalmi
pinrih rukun prayogi
narima satitahipun
wênèh ana kang minta
ngèlmu rasa karsa jati
ngèlmu nyata kasampurnan kaprawiran

Kèh wadya punggawa Nata
bupati panèwu mantri
marêk maring padhepokan
ing Ngandongrukmi pra sami
nunuwun warni-warni
sinambadan sang Awiku
tan nana kang kacuwan
sagung kang nunuwun sami
risang Tapa mung kalih cacantrikira

Wasta santri kalihira
pun Ngalim miwah pun Ngadil
rumêksa dhedhepokira
nèng dhepok dènnya papanti
wau santri kakalih
tyasira langkung sumungku
nèng wukir Telamaya
anyantrik marang sang Rêsi
datan wikan kalamun wau sang Nata

Para nayakaning praja
kèh nuwun sarana sami
kaprawiraning ngayuda
amung sakêdhik kang mamrih
sampurnaning dumadi
kasunyatanirèng ngèlmu
Ki Mênggung Wiraguna
nyalênèh ingkang ingudi
mrih siniyan dhumatêng ing Naranata

Panglocitane sang Tapa
èsmu gumujêng ing galih
dene iki ta wong tuwa
apangkat bupati ngarsi
amung minta dènsihi
marang risang Maha-prabu
nanging sang pindha Tapa
tan masgul dènnya paparing
saciptanya sujanma tan nana cuwa

Andikanira sang Tapa
kalamun sira mung mamrih
sinihan dening Narendra
baya gampang kang pinardi
sira dipun-tabêri
marêg maring sang Aprabu
di-sumungku tyasira
kumandêl marang sang Aji
amituhu apa ing sadhawuhira

Dipun waspada ing karsa
yèn bangkit nuju panggalih
karênannira sang Nata
aywa kongsi nyulayani
dipun-trêsna-a kadi
maring sudarma satuhu
sumungkêm trusing nala
yayah mring Allah sayêkti
aywa mèngèng nglakoni ayahanira

Abot ènthènging pakaryan
tan nana agêng lan alit
kabèh dhawuhing Narendra
tan na rèmèh parlu ugi
mungguh kabèh karsa ji
inganggêpa sami parlu
dipun-têmên ing karya
aywa daleya ing kardi
di-lêgawa lara têkaning palastra

Tan susah mawi sarana
sarat masrute sadawir
kalamun wus nêtêpana
kadya warahingsun iki
sayêkti yèn dèn-sihi
sira marang sang Aprabu
ywa sêmang-sêmang sira
sihira Sri Narapati
nora cuwa sira sumungkêm ing Nata

Ki Tumênggung Wiraguna
datan anyana sadami
lamun kang marah punika
tuhune Sri Narapati
kinira tuhu Rêksi
kang mumpuni sarwa putus
suka nulya pamitan
linilan mundur anuli
tan kawarna kang mundur saking ing ngarsa

Amarêngi titi sonya
ing wanci wus madya ratri
sang Tapa pribadi lênggah
anèng pacrabakan alit
wisma dêling sasiki
cagakira samya pêtung
ginanjêl sela seta
balunganira pring ori
pagêr plupuh wuluh ginapit ing pucang

Payon sruwa gaglamitan
kadya gimbaling rasaksi
sêmu wilis lumutira
katuwuhan warni-warni
bayêm latêng lan trêni
karo kombang samya manglung
rumambat ing papasan
bolu galing bondot kèksi
widasari sumlak seta sarinira

Amrik minging gandanira
kèntaring samirana ris
mulêg kadya buratwida
yayah gandaning apsari
tumurun sing swarga di
lalangên pucaking gunung
wangun tajug kang wisma
rong puluh pêcak pasagi
angarompyoh pindha sisinoming kênya

Suluring pakis ngarêmbyah
lung jangga kang mobat-mabit
katub dening samirana
isthane kadya kênya di
tangkis asta ing ngungsir
pinrêping priya mrih lulut
manêngkah-nêngkah jaja
katrêsaning driya langit
sirating bun kadya swanitaning kênya

Kumyus ingkang gêng rèwèyan
sumirat kadya ngêpyuri
mring priya kang mriyêmbada
arsa mangrurahing sari
sumribiting kang angin
sung swara uswa winangun
sêsêg sinrêg asmara
lir kênya katêmbèn rêsmi
jroning dhepok sidhêm tan nana sabawa

Kèh janma kang sami nimpar
tirakat marêg sang Yogi
anging anèng Panataran
wus samya kapati guling
galasah jalu èstri
natarira gasik adhum
kayoman dening wrêksa
nagapuspa angidêri
sêdhêng sêkar angambar-arum gandanya

Pucang marapit ing jaba
sami mayang amêkari
mulêg gandanira kongas
kang katub maruta ririh
karya nyêming ati
kataman ganda rum-arum
mangkana sang Atapa
wus wikan sajroning galih
lamun arsa katamuwan ing utama

Anggung manungku ing karsa
pinêlêng sajroning galih
palaling Hyang kasêmbadan
wus purna pramana yêkti
katon risang Palinggih
ing ngarsa anèng tatamu
sakloron tamunira
priya kalawan pawèstri
cahyanira sang kalih nawang sasangka

Ririh uluk-salamira
winangsulan sami ririh
ngacaran lênggah satata
anèng klasa pandhan wangi
mangkana sang Ayogi
ris wijiling pambagya yu
rahayuwa kang prapta
rahayu ing ngarsa wuri
paran baya karaya-raya panggiha

Wus nulya ngulari paran
kumudu dahwèning jisim
nyaruwe karya kang nistha
mèri karyaning acêplik
wong mudha sami kingkin
labêt saking tyasnya punggung
beda kang wus sampurna
panaul panak dumêling
têka dadak lalayu karyaning jana

Lamun kamuktèning dunya
binujung anggung anêbih
kawibawan saminira
tan karya marêming galih
dadya têlêng prihatin
barubahing driyanipun
baya andrêng andadra
kalayu anandhang kingkin
sangsorarda wus mulya agolèk apa

Mangkana Sèh Amongraga
dupi miyarsa kang wangsit
sasmitanira sang Tapa
akarya rudahing galih
wus nyandhak kang ginusthi
tuhu risang pindha Wiku
waskitha saosiknya
wicaksanane sang Aji
saciptanya cinêda karya rubeda

Têmbunge para nujêmba
kang wus limpat ing pangèksi
sinamun wawangsonira
kacêtha sarasèng galih
Sèh Mongraga nanduki
kadhinginan karsanipun
dadya ris aturira
sêmu nalangsa dera-ngling
dhuh sang Tapa kalèngane wus waspada

Saosike sagung titah
wus tan samara sayêkti
satuhu Nata utama
Pandhita ingkang linuwih
marma bangkit nampèni
nurbuwah kukumahipun
nugrahanirèng Suksma
prabawa wus angimpuni
sahir kabir winêngku sajroning driya

Ing mangke prapta-manira
sakoloron lawan rabi
tuhu datan kalêmpitan
warananira Hyang Widdhi
sadaya wus kapusthi
nanging mangke kang kinayun
lamun paduka arsa
paring sarana sayêkti
ulun nêdya mangèstu darah paduka

Anambung datan sumêla
sabab paduka kaèsthi
pinèta dadya sarana
lantaranirèng dumadi
titah ingkang linuwih
mangsa kilapana tuhu
parasdyaning kasidan
paduka ing cipta-mami
mung sumarah sarèh paduka kewala

Sang Tapa mèsêm ing driya
dadya angandika aris
dhuh kisanak punapa-a
sanyata karsa puniki
mantêp cipta sayêkti
datan ajrih srananipun
tuhu sakit tinêmpah
tumama marang ing jisim
luwih lara laraning wong cuwa harda

Nanging maksih langkung lara
kadya angungudi dadi
dadinira mrih kasidan
dumadi janma utami
ingkang ginayuh ngèlmi
luwih sangsara pinangguh
nanging andrênging driya
datan rinasa kang sakit
yèn sanyata aywa sambat angrêsula

Mapan iku tinêmaha
saking karsanta pribadi
manira tan arsa-arsa
midana angsung sasakit
dosanira pinanggih
kukuming angga tumanduk
ing mangke karsanira
nêmaha arsa ngadoni
darah-ingong kalayu umadêg Nata

Iku tujune manira
amung arsa nambadani
punagi sajroning driya
singa ingkang nêdya apti
minta-sarayèng kami
sakawasa pan jinurung
amung wêling-manira
ajwa anunutuh benjang
mring manira manawa anêmu papa

Lan malih wêling-manira
lamun wus sêmbada benjang
jumênêng sri narendra
ajwa kaduk nawung kibir
amawas angruhuni
ing pasthi dèrèng tumanduk
sahir kabir lampahnya
apan ta beda sakêdhik
yèn ing batin dèrèng kêna pinidana

Kalamun wus babarira
anèng pakartining lair
iku sêdhênge tampiya
pidananira sang Aji
kalamun dèrèng kèngis
kasamnadan tindakipun
kalamun pinidana
dede kukucahing Aji
gagantungan anèng karsaning Pangeran

Sèh Mongraga duk miyarsa
sakèh wulange sang Yogi
sumanggêm sadayanira
tan ana ingkang tinampik
mangkana nauri aris
pukulun sang maha Wiku
sadaya dhawuh-tuwan
sandika darma nglampahi
wus tinêmah sakèh cobanirèng lampah

Malih muwus sang Pandhita
marang tamune linuwih
dhuh ki-sanak piyarsakna
wêling-manira puniki
manira wus udani
putus-para ing pangawruh
wahyu ingkang nubuwah
katitik cahya kaèksi
papantêse jumunênga kang pandhita

Nununtun agama mulya
ngèlmu lair lawan batin
wus datan ana kuciwa
-para ing pamawas-mami
nanging para ing mangkin
têka dadak kapiluyu
mamèt wahyu kukumah
apan arsa amumpuni
wahyuning Hyang ginulung dadiya tunggal

Mèri bêgjaning sasama
winih saking panas sêrik
lamun maksih nglabêtana
kang rasa panas sak-sêrik
dadya pamurung ugi
karan mungguhing ratu
sirna kamèrènira
sak-sêrik datan darbèni
marmanira ing nguni manira karya

Ambêdhah mring ramanira
minulya Jêng Sunan Giri
karana ana dosanya
nubuwahira kasilib
takabur ambêg êdir
sumêngguh angaku-aku
Asmane Kang Kawasa
amêngku kawasèng Aji
kang sinêbut Narendra Kalipatulah

Lamun Pangeran wus karya
wawakil Sri Narapati
pagene tan pinarcaya
ana malih kang ngayomi
nênggih ramanta nguni
kadya angakoni lugu
Pangeran kang kawasa
amêngku adil ing bumi
lah ta para surasane piyarsakna

Ing nguni ingkang ngong-patah
ambêdhah marang ing Giri
ipe-manira kawala
kang aran Pangeran Pêkik
mung sadarma lumaris
awit saking pakaningsun
marma ing mangkya para
ajwa andunungi sêrik
mring kaipe Pangeran Pêkik sanyata

Mungguh ta wahyu kukumah
sasangganing Narapati
suci ngadil lawan trêsna
marang sagunging dumadi
tan mawi mèrang-mèri
marang wahyuning tumuwuh
kalamun tanngrubeda
marang jênênging Narpati
dènnira mrih adil ayuning bawana

Sang Nata wus apaparab
panêtêp agama suci
panuntuning janma mudha
amlasi marang kaswasih
tanapi amadhangi
pêpêtênge tyas puniku
marma mêngko manira
sisinglon umadêg Rêsi
anèng arga mung murih angayomana

Sagunging kang wadyabala
gung alit ingkang pra sami
kacingkrangan gêsangira
ing lair lawan ing batin
lêgawèng tyas nulungi
gwaningsun arsa mamayu
karya ayêming jana
warata ayu sabumi
yèn wus wikan para sami nyanggêmana

Sèh Mongraga duk miyarsa
sakèh dhawuhe sang Yogi
nalangsa atur mamêla
pukulun amba wus tampi
karsa-paduka sami
wus samapta badan-ulun
kalawan pun rubiyah
sumangga karsa sang yogi
tan grantêsa ing lara praptaning laya

Mara sumêdya anuta
sadhawuhira sang Yogi
kakalihnya wus sanega
sakarsa ulun tut-wuri
sang Nata angling aris
para wus pralêbdèng kewuh
ngarah amangun raga
angrasuk badan jasmani
anyipta-a malih jasmani sarana

Dadiya gêndhon samangkya
siji sèwang ingkang warni
apan dadya sarananya
manukma ring jasat-mami
para têmbea dadi
suta-manira kang jalu
ginadhang madêg nata
mijil saking pramèswari
rabinira dadiya gêndhon wanodya

Arsa sun-paringkên ika
ya marang Pangeran Pêkik
supadya darbeya suta
wanudya ayu linuwih
benjang dhaupa ugi
kadang nak-sanak puniku
para lan rabinira
dadya jatukrama malih
ing satêdhak mawor lan darah-manira

Gadgada sukaning driya
wau risang Amongragi
anolih mring rabinira
sasmita arsa nêkani
tanggap ingkang liniring
sakala amalih lwujud
dadya gêndhon kalihnya
jalu lawan pawèstri
ingkang jalu sêmu krêsna gêng sirahnya

Kang èstri alit sirahnya
ing ngarsa pan sêmu abrit
waspada wau sang Nata
kang gêndhon cinandhak aglis
winadhahananuli
saêrosing bumbung wuluh
amung srêg lêbêtira
kalangkung pêtêng jroning pring
nging tan sambat waspada pamawasira

Saksana sang Wiku-tama
wancinira bangun enjing
sigra umêsat sakala
wus prapta sajroning puri
nulya Subuh sang Aji
paragat sunating Subuh
dhikir ratibanira
byar raina nuli mijil
Sri Narendra kasmaran mulat ing garwa

Bang-bang wetan sirat enjing
kumênyar sunaring surya
kadya kancana babare
rame swaraning kukila
wijah-wijah mawarna
lir nambrama wijilipun
pandaming kang prabudita

Asri sabawaning paksi
kang samya andon karoja
ramya amyang pangocèhe
thilang cocak miwah jalak
kathik johan kêpodhang
paparêngan uninipun
paksi anggungan bêkuran

Bêrkutut ngayêr anèng wit
drêkuku arang anèng pang
sumêla thêruk bêkure
ramening cèthi jro pura
kang samya amèt toya
wênèh adus raub
kalawan mangun busana

Besusan angadi warna
kang sami arêbut endah
datan winarna solahe
wus watake para kênya
kang anèng jroning pura
karya asrining kadhatun
kang samya angendah warna

Kawuwusa Narapati
lênggah madyèng dhatulaya
ajajar lawan sorine
anulya dènnya anduta
cèthi kalih saksana
kinèn animbali gupuh
ing rayi Dyah Ratu Pandhan

Sakaliyan Pangran Pêkik
kinèn umanjing pura
cèthi kalih mundur lèngsèr
sang Nata malih ngandika
maring Jêng Pramèswara
dhuh yayi manira mundhut
pagênèn karya bakaran

Anglo padupan prayogi
lawan bumbu asêm uyah
ingulêg lawan brambange
Jêng Ratu nulya dhawah
marang NyiMênggung Soka
sigra dènnira amundhut
tan dangu sumaos ngarsa

Jêng Ratu matur wotsari
marang raka Sri Narendra
kadiparan ing karsane
paduka Nata mundhuta
pagênèn bumbunira
punapa ta karsanipun
dene tuhu nyala-wadya

Paduka duk wingi tampi
kang sêkar Wijaya-mulya
taksih rinimat ing mangke
punapa lamun adhahar
mawi bumbu binakar
dene kadya ulam tuhu
sang Nata ris angandika

Lah yayi pundhutna glis
kang sêkar Wijaya-mulya
saking Nusa Kambangane
jumênêng Ratu Kêncana
tan dangu wangsulira
ngaturkên cêmung cucupu
wadhahe Wijaya-mulya

Wus sumaos anèng ngarsi
cinandhak dhatêng sang Nata
binuka wau tutupe
kang sêkar maksih katara
wangsulkên tutupira
sinalahkên anêng ngayun
anulya ris angandika

Marang garwa Pramèswari
dhuh yayi mundhut manira
wedang kang pangunjukane
pateyan sadhiyanana
cangkir catur manawa
arinira karo malbu
kinarya kang pasunggata

Kasaru ingkang umanjing
Ratu Pandhan marêk ngarsa
sakaliyan lon sêmbahe
sêmu gugup lêbêtira
dene enjing wus tampa
timbalane sang Aprabu
nulya wotsari mangarsa

Jêng Ratu Pandhan turnya ris
pukulun paraning karsa
dene agita dhawuhe
animbali maksih enjang
maring amba kaliyan
langkung kumêpyur tyas-ulun
paran wigatining karsa

Manawi gêrah sang Aji
dene maruput sih enjang
duta tan sarèh lampahe
mèsêm angling Sri Narendra
arum wijiling sabda
dhuh yayi bok aywa gugup
panggalih dèn-sarèhêna

Wruhanira sira yayi
ratri sun-supêna miyat
jalu-èstri wahyu kaot
kang jalu nêdya adadya
iku putra-manira
têmbe umadêga ratu
dene ta ingkang wanodya

Prasabên arsa umanjing
têmbe dadya yoganira
mijil wanita yêktine
jinodho lan putraningwang
marma iki manira
animbali sira gupuh
umanjing pura kaliyan

Arsa prasabên wak-mami
têmbe arsa bêbèsanan
aja na kongsi kasupèn
Jêng Ratu Pandhan sakala
lêjar sumèhing nitya
dadya aris aturipun
pukulun sumanggèng karsa

Lamun ta tuhoning wangsit
bêgja kamayangan amba
antuk pratiknya sang Katong
arsa bêbèsanan mulya
punapa suminggaha
datan gumingsir satuhu
manira atadhah karsa

Mangkana wau sang Aji
ngandika malih pan sarya
angunus bumbung wuluhe
sinêlap anèng ing madya
Narendra ris ngandika
mring Pangran Pêkik ing ngayun
dhuh yayi ana wahana

Kang wujud wahyu kaèksi
iki rupane sanyata
gêgêndhon kalih warnane
siji sewang binuktiya
sira lawan manira
aywa kongsi ragu-ragu
manawa dadining sêdya

Bumbung sinuntak gya mijil
anèng bumbu asêm uyah
lawan barambang lalangèn
ing wadhah piring kancana
wau ta duk tumingal
Pramèswari lan Jêng Ratu
mring gêndhon kagyat lumajar

Tanpa tata angabêkti
kesah dinadak sru gila
bubar sagung pawongane
lumayu akitrang-kitrang
kirig-kirig magila
datan wantala andulu
warnane gêndhon samana

Wau sang Nata kang kari
kalawan ipe-narendra
Pangran Pêkik nèng ngarsane
hèh yayi mangkya surupa
iki gêndhon karonya
pawèstri kalawan jalu
kadadyan manungsa tama

Kang arsa umanjing siwi
sira kalawan manira
siji sèwang pangalabe
ingsun dhihin kang ngalappa
amiliha ingkang priya
Pangran Pêkik aturipun
amung sumangga karsèndra

Sang Nata nulya anyapit
supit salakaning wangwa
kang gêndhon sinapit age
amilih gêndhon kang priya
sirah sinapit sigra
binakar ana ing latu
padupan sumaos ngarsa

Sasambate mêlas asih
molak-malik solahira
karêkêlan ing panase
dhuh Gusti langkung panasnya
kadi api naraka
baya tan kawawa ulun
nahên panasing pawaka

Nata angandika aris
lah paran ingsun wus mojar
marang sira sayêktine
wus nulya amamrih papa
saking kamurkanira
datan narima ing pandum
wruhanta sakèhing karsa

Samya anrang ing pangèsthi
ujarira wus prasètya
lara pati anut bae
pagene têka sasambat
amung gênining dunya
datan sapira kang apyu
tan paja api naraka

Mèh matêng pinanggang agni
kang gêndhon malih wacana
kararantan ing ature
dhuh Gusti lamun sambada
kaparêng ing karsendra
ulun arsa pindhah wau
marang ing Wijayamulya

Datan wantala wak-mami
nahên panasing pawaka
sang Nata ris andikane
prayoga nanging tilara
wujud gêndhon kang warna
mring sêkar Wijaya-arum
samana wus matêng sigra

Gêndhon dhinahar sang Aji
anulya dhahar kang sêkar
Wijaya-kusuma age
wus anukma yitmanira
wau Sèh Amongraga
marang rahsane Sang Prabu
mangkana gantya kocapa

Sang Nata maringkên nuli
mring Pangran Pêkik saksana
anglo kalawan gêndhone
anulya sinapit sigra
pinanggang nèng pawaka
angiyêng tangis kaprungu
sêsambat lir calapita

Angrês ingkang amiyarsi
sasambatirèng wanodya
kadya anandhang kaninne
ananging sigra sinêngka
nênggih pambakarira
saksana gêndhon wus lampus
nulya dhinahar wus têlas

Wus paripurnaning kardi
sang Nata nulya dhadhawah
kinèn ngundurêna age
anglo miwah panjangira
kantun ingkang pateyan
kinèn animbali gupuh
Pramèswari sigra prapta

Jêng Ratu Pandhan tan kari
kalih wus umarêk ngarsa
Nata aris ngandikane
lah pagene padha lunga
lumayu kitrang-kitrang
Jêng Ratu nêmbah umatur
pukulun atadhah duka

Saking tan wantala mèksi
marang kakalih kang warna
kang gêndhon langèn solahe
anèng bumbu munggèng panjang
kalihnya karêjotan
amba karasa jangkêrut
kang angga kadya kasrêpan

Nuri ring angga waradin
datan datan sagêd angraosna
Jêng Ratu Pandhan ature
tan prabeda lir mangkana
rasaning kang sarira
sang Nata ngandika arum
iya wus datan ngapa-a

Wus paripurna kang kardi
sira ro sami ngacaran
parêng angunjuk wedange
ing watara lênggahira
ari nulya liningan
kalilan wangsul akondur
wus nêmbah lèngsèr kalihnya

Ratu Pandhan Pangran Pêkik
undure saking jro pura
anggung rarasan kalihe
sarwi ascaryaning driya
antuk dhawuh pratignya
arsa bèsanan ing pungkur
dhèrèk nêrahkên narendra

Kawarna-a Narapati
ing ratri sare lan garwa
dadya Sori garbinine
Pangran Pêkik miwah garwa
Ratu Pandhan samana
adrênging driya salulut
wus garbini sasarêngan

Sinigêg wuryaning kawi
Sêrat Cênthini carita
makatên ing puwarane
rancaganing kang carita
babaring para putra
putra Nata mijil jalu
ginadhang gumnatyèng Nata

Ratu Pandhan ingkang siwi
mijil wanita yu-endah
pinacang awit timure
pinundhut anèng jro pura
praptèng mangsa diwasa
anulya putra dhinaup
atut rukun kalihira

Karya sukaning Narpati
miwah ibu Pramèswara
tanapi Ratu Pandhane
mantunira wus dinadya
Pangran-dipati nama
sasurude sang Aprabu
agya gumantyèng Narendra

Sambada ing warna pêkik
duk Nata jumênêngira
sampun puputra priyane
wau risang Rajaputra
madêg Pangran-dipatya
mangkana wau sang Prabu
ngubalakên kaelokan

Kawaspadaning pangaksi
kèh wadya punggawanira
ingkang pinidana mangke
winawas darbe tyas cidra
wênèh ingkang culika
ana cêlak pêjahipun
ginege kukum Narendra

Saya dangu sang Narpati
adrêng dènnya amidana
mamati mring punggawane
horêg sanagri Mataram
papatih lan nayaka
makêtêr tyas asmu giyuh
wingwrin karsane Narendra

Datan dungkap ing karsa Ji
mangkana sang Rajaputra
ginubêl ing punggawane
kawêkèn pangrèhing tata
ajrih matur ing rama
dadya tyas karya panamun
amatah santananira

Trunajaya kang piniji
mangetan madêg karaman
sinung nawala karsane
angege ing rama Nata
saking èmênging driya
para bupati wetan sayuk
rinèh dening Trunajaya

Mangulon bêdhah nagari
Mataram dadya bêdhahnya
sang Nata mangkya linggare
mangilèn marang Toyamas
lawan putra kalihnya
Pangran-dipati tut-pungkur
tan arsa kinèn ngrêbata

Nênggih ing Mataram nagri
dadya sumèrèn arinya
Pangran Pugêr wangsul age
angrêbat nagri Mataram
anundhung Trunajaya
wus madêg jujuluk Prabu
Jêng Sunan Pakubuwana

Anèng Mataram nagari
kawuwusa Sri Narendra
ingkang linggar ing lampahe
mung lawan putra sajuga
nênggih Pangran-dipatya
nèng Banyumas sang Aprabu
nandhang gêrah têkèng seda

Sumare nèng Têgalwangi
mangkana wêkasanira
ing nguni mangka wêlinge
Jêng Sultan mindha Tapa
patraping kang Narendra
kukumira sang Aprabu
atilar pitungkasira

Midana wadya kang silib
dèrèng kababaring dosa
têmah karya ing gègère
dadya satru lawan putra
binêdhah Trunajaya
katiwang-tiwang sang Prabu
sedanira anèng paran

Titi tamat ingkang tulis
têlas ingkang cinarita
Sèh Mongraga lalakone
kongsi umadêg narendra
kendhang têkèng pralaya
karan Sunan Têgalarum
kapisah sumarenira

INGKANG NGGARAP LAN NGÊDALAKÊN SÊRAT CÊNTHINI LATINKAMAJAYA, punika sêsinglonipun Haji Karkono Partokusumo, pemimpin umum Usaha Penerbitan Indonesia sarta pangarsaning Yayasan Cênthini ing Yogyakarta.Pangangkahipun Sêrat Cênthini ingkang isi bab sadaya Pangawikan/Kabudayan Jawi , sagêda kawaos dening ngakathah, langkung-langkung para mudha ingkang sampun botên paham aksara Jawi, jêr dèrèng wontên Cênthini ingkang Latin jangkêp satamatipun.Kamajaya, inggih Karkono Partokusumo lair tanggal Nopèmbêr ing Surakarta, sêkolah MULO sarta Taman Guru Taman Siswa. Wiwit taksih sêkolah, sampun rêmên ngarang, wêkasan ngayahi dados wartawan nasional, rêdaktur majalah Pustaka Timur lan Mustika ing Yogyakarta , lajêng 'Percaturan Dunia dan Film' ing Jakarta, ngrangkêp rêdaktur Berita Umum, sêrat kabaripun Parindra  wakil pêmimpin rêdaksi 'Rakyat' .Ing pergerakan nasional: Ketua IM Sala, Sekretaris Parindra Sala, Komisaris Surya Wirawan Jateng, Sekretaris Dep. Pengajaran Parindra, anggota PB Parindra .Ing jaman Jêpang rêdaktur harian 'Asia Raya', lajêng ing bagian pênêrbitanipun. Ing tahun 1943-mimpin Sandiwara Caya Timur kalihan Anjar Asmara lan Ratna Asmara. Cariyos Sandiwara karanganipun 'Solo di Waktu Malam' kadadosakên buku  tuwin film . Buku karangan sanèsipun 'Sum Kuning'  tuwin buku 'Perawan Desa'  kaolah dados film.Ing jaman revolusi phisik wontên ing Sala, mimpin PNI, Staf Divisi Barisan Banteng, lajêng kalêbêt staf TNI Brigade XXIV .Taun nindakakên ayahan nylundupakên candu dhatêng Singapore kalihan Tonny Wen lan Subêno. Asilipun kangge wragadipun perwakilan RI ing Mancanagari, tumbas sênjata lan pêrcetakan. Sasampunipun uwal saking pambujungipun Walandi lan Inggris ing Singapore tuwin Bangkok, wangsul dhatêng Yogyakarta akhir Nopèmbêr katungka Yogya dipun jègi Walandi. Salajêngipun aktip ing politik , ekonomi , sastra budaya .Buku karanganipun basa Indonesia lan Jawi langkung judhul. Kêkesahan dhatêng luar nêgêri: Mêsir , Amerika Serikat  lan kêliling Eropa , dhatêng Kuala Lumpur, Malaysia , Ibadah dhatêng Mêkah tuwin Haji 1974.Taun dipun sahakên dados Perintis Kemerdekaan 