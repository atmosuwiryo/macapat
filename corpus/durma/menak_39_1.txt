Raja Salsal angatag prajuritira
ratu ing Tambangtimis
sira Raja Yalyal
mangsah nitih mong pêthak
manglaga sikêpe bindi
prapta payudan
sêsumbar nguwuh tandhing

mêtonana payo prajurit Kuparman
saparsa angêmasi
iki papagêna
andêling Kalakodrat
wau tan bêtah miyarsi
amit manêmbah
Sang Raja Jabalsahir

wus ingidèn ing Gusti Tasangsulngalam
mangsah wahana èsthi
pasikêpan gada
prapta ayun-ayunan
sapa aranmu prajurit
kang mêtu ing prang
sun Raja Jabalsahir

ing Minaban kuthaningsun kang minôngka
andêling Burudangin
balik sira sapa
prajurit Kalakodrat
ingsun Ratu Tambangtimis
sun Raja Yalyal
hèh payo Jabalsahir

akudhunga parisanmu bôndabaya
dèn yitna ingsun bindi
Sang Raja Minaban
kudhung parise waja
Raja Yalyal mutêr bindi
surak gumêrah
tumêmpuh punang bindi

kadya gêlap tumêmpuh ing paris waja
astanira tan osik
Sang Rajèng Minaban
Raja Salsal têtanya
hèh Baktiyar sapa iki
sigra tur sêmbah
prajurite narpati

balanipun Sang Prabu Tasangsulngalam
nama pun Jabalsahir
kithane Minaban
ratu andêl punika
tate anguwisi kardi
wau kang aprang
rame bindi-binindi

karepotan kalorogan Raja Yalyal
ginada wanti-wanti
datan inganggopan
lumrah prajuritira
Sang Natèng Rum Burudangin
lamun ayuda
yèn wus bindi-binindi

nulya mindho gadane kadya kitiran
tibane gada siji
padha lawan papat
kèthèr Sang Raja Yalyal
kuwur bingung ing panangkis
kuwat tur bisa
Sang Prabu Jabalsahir

pan kaplêsat parisane Raja Yalyal
sirahe kêna bindi
kuwating panggada
lawan macane pêjah
surake gumuruh atri
bangkene Yalyal
amor sima lan siti

sami eram prajurit ing Kalakodrat
wau kêliwat runtik
prapta Patih Kalkal
panggih ayun-ayunan
sapa aranmu prajurit
matèni Yalyal
sun Raja Jabalsahir

sira sapa sumaur sun Patih Kalkal
dèn eling Jabalsahir
iya tadhahana
iki panggadaningwang
warak titihanirèki
êrod kinêtab
têmpuh bindi-binindi

gajah kanggêg gapyuk pinêrod ing warak
gajah gadhinge manjing
sêsalanging warak
suru manjing andhêman
kang nitih bindi-binindi
kang tinitihan
adrêg parêng kairi

pan gumlimpang kang nitih parêng kaplêsat
tibane parêng tangi
sarêng guwang gada
sarêng anarik pêdhang
pinêdhang warake mati
gulune pêgat
gajahe Jabalsahir

wus pinêdhang gajahe mring patih pagas
sarêng amarêpêki
rok pêdhang-pinêdhang
dangu amain pêdhang
surake gumuruh atri
mungsuh lan rowang
suka dènnya ningali

buwang pêdhang duk arsa candhak-cinandhak
kasaru têtêg muni
ngundurakên ing prang
surya naput ngancala
bubar kalih kang ajurit
lajêng bojana
ing pakuwone sami

Raja Jabalsahir langkung sinambrama
ing Gusti Burudangin
Raja Urmus milya
nglopa Rajèng Minaban
para nata sami ngiring
Sang Kewusnendar
ping tiga mara nglarih

nyata baik prajurite adhi lurah
Si Raja Jabalsahir
katanggênan sira
kêdhik kirang arikat
sêmbadanana rêspati
panggadanira
jipat lawan para ji

angandika Sang Prabu Tasangsulngalam
hèh iku Jabalsahir
sira èstokêna
kakang Prabu Yujana
wulange ratu linuwih
matur anêmbah
sandika Jabalsahir

mêdhun nyandhak gada Prabu Kewusnendar
Jabalsahir nèng wuri
iya tingalana
yèn sira aprang gada
mangkenea yèn anggitik
yèn wis ginada
mangkenea anuli

pamilare sarwi nyabêtakên ulat
binuwang nganan ngering
ulate kang netra
yèn mutêrgadanira
mingkisa lambe kang kèri
ulat tajêma
gèdhèg tênggak ping kalih

samya suka gujênge kang para nata
bêsuse ing ajurit
Prabu Kewusnendar
ratu agung digdaya
ngêjèpi para narpati
prajuritira
Natèng Rum Burudangin

nulya katri para ratu ingkang prapta
anèng wurinirèki
Prabu Kewusnendar
mèsêm dènira ngucap
adhi lurah bêbisani
dèn kon angajar
jawane ingsun iki

samya gumyak gujênge kang para nata
dadya wau sawêngi
dènira drawina
ngiras angajar-ajar
apan satuhu linuwih
Sang Kewusnendar
pratingkahing ajurit

pan sakawan balane Tasangsulngalam
kang ingajar sawêngi
dènira prang gada
mring Prabu Kewusnendar
ya ta kawuwusa enjing
miyarsa cêlak
prapta Prabu Kohkarib

samya mêthuk ta Sang Prabu Sangsulngalam
panggih Natèng Kohkarib
lan sakadangira
miwah wau kang putra
sira Raja Banuarli
Rajèng Talsiyah
dadya tan mêtu jurit

ing sadina puniku sami busêkan
anggili kawit prapti
pan sadina-dina
para ratu kang prapta
pinarnah pakuwon sami
kang para nata
cucuk makuwon sami

Raja Salsal andangu ngapa wong Arab
nora na mêtu jurit
Patih Kalkal nêmbah
pukulun gustinira
Wong Agung Surayèng Bumi
cucuke prapta
inggih dintên puniki

kadi ing sawulan bala dèrèng têlas
mila tan mijil jurit
bala ing Kuparman
ngandika Raja Salsal
iki alêga tyas mami
yèn uwis prapta
ya Si Surayèng Bumi

sampun lami dènnya cawis pasanggrahan
Natèng Rum Burudangin
ya ta ing punika
têlas prapta sadaya
balane Natèng Kohkarib
Sang Prabu Selan
prapta sadintên malih

nulya Prabu Gumiwang lan Prabu Yunan
prapta sadintên malih
Ngabêsi lan Kebar
Turki Santari prapta
Adipati Guritwêsi
barise prapta
cêpak baris jro prapti

pamêthuke sagung ingkang para nata
Natèng Rum Burudangin
akêkanthèn asta
lan Urmus sarêngira
Kewusnendar sarêngnèki
Sang Raja Irman
dene kang têngga baris

Sri Maliyat Kustus Kalbujèr kalawan
Dukyadis lan Dukyanis
kang amêthuk têbah
Prabu Tasangsulngalam
lawan Urmus Sri Bupati
ingkang pinapag
wong agung wus pinanggih

ngaras pada ingaras lungayanira
mring Gusti Jayèngmurti
langkung sami suka
katur waluyaning prang
lawan kang rayi Mêdayin
Sang Prabu Irman
èngêt anungkul malih

pun Baktiyar lolose botên kabêkta
gugup milane kari
nèng kitha ing Kodrat
binêlok cinêngkalak
lami mangkya dèn luwari
duk mijil ing prang
asmara dèn takoni

lan pratingkahing ajurit
bala ing Kalakodêrat
katur sadaya solahe
suka myarsa gya abudhal
sira Sang Kakungingrat
tan antara wus cumundhuk
Irman lawan Kewusnendar

Sang Raja Irman anangis
nèng padane ingkang raka
Kewusnendar lon wuwuse
anggèr sampun jamak umat
laline mila lêpat
nanging lêpata ping pitu
sok sampun bucal agama

lamun agama Ibrahim
malarati binucala
ing jaman kitrah ing mangke
misesa ing Mêkah kwasa
mila rayi paduka
Urmus runtike kalangkung
tan emut ing kadang tuwa

matur ing Jêngira Amir
sira Prabu Kewusnendar
rayi tuwan ingkang anèm
pan botên purun atômpa
tundhuke ingkang raka
pan botên purun ananggung
winastan lècèk ngagama

kang raka pinundhut malih
kinèn ngungêlna sahadat
ing ngarsane para katong
mèsêm Sang Surayèng Jagat
miyarsa aturira
sarwi mêtêg wêntisipun
Narapati Kewusnendar

uluning pêdhang dèn lirik
sira Prabu Kewusnendar
ngadhang-adhangi ciptane
kaya nuli cinandhaka
janggane Raja Irman
lah wong mêngkene dèn ingu
arine karoprayoga

siji iki bakal linjik
padha kipea kaparat
nuju Marmaya rewange
anèng ngarsane wong Menak
lawan kang para putra
Rustamaji datan purun
amanggihi mring kang paman

Adipati Guritwêsi
melat-melot lathinira
apan sarwi gèdhèg-gèdhèg
Irman pan maksih karuna
wong agung angandika
wis mèndêla ariningsun
wungua payo alênggah

kang rayi wungu alinggih
tumungkul misih karuna
mung kari sênggruk-sênggruke
wong agung ngawe kang putra
Parangakik Karsinah
Pangeran Kelan prapta wus
kinèn ngabêkti mring paman

apan Prabu Rustamaji
angilang tan purun nêmbah
wusnya katri panêmbahe
Prangakik Karsinah Kelan
Hasim Kuwari samya
Hasim Katamsi tumanduk
wotsari maring kang paman

wusnya makuwon sawêngi
enjing prasamya budhalan
dhatêng ari ta praptane
manjing pasanggrahanira
kang wadya pamondhokan
kitha Kalakodrat kêmput
kadya mêndhung sabuwana

kadya tasik tanpa têpi
gumuruh gunging kang bala
wong jro kitha kêkês tyase
mulat gunging mungsuhira
kadya samodra wutah
Raja Salsal drawina gung
tan miris ing nalanira

antawis ing tigang latri
wong agung ing praptanira
kèndêl sami para katong
tan wontên mijil paprangan
miwah Sang Raja Salsal
anut sasukaning mungsuh
sapraptane patang dina

Wong Agung Surayèng Bumi
animbali para nata
Wong Agung Parangtejane
Adipati Tasikwaja
lawan Rajèng Gumiwang
sira Sang Prabu Sêmakun
tinari yèn ing prakara

mudhêng ing rèh agal alit
Urmus ing agal kewala
undhagi pikir arine
ing aprang sampun prawira
mila wênang ajajar
lawan Sang Prabu Tamtanus
myang Wong Agung Parangteja

ngandika Sang Jayèngmurti
hèh yayi Tasangsulngalam
miwah karyanira kiye
sira yayi mijila prang
ngadua para nata
ingsun arsa andêdulu
yudane wong môngsa janma

prabu ing Rum Burudangin
tur sêmbah inggih sandika
miwah kang rayi wotsinom
Raja Urmus sarêng mêdal
lawan Tasangsulngalam
praptane pakuwonipun
narendra kalih têngara

têtêg gurnang lan thongthonggrit
puksur bèrine wurahan
samêkta mijil barise
wau Raja Kalakodrat
nimbangi atêngara
barise mijil kumêbul
rakite papan gumêlar

prajurit para narpati
kang sami anitih macan
kang sami luwih agênge
sadaya sami lan kuda
watara pitung dasa
kang sami ratu gêgêdhug
tan têbah lan Raja Salsal

munggèng ing palôngka rukmi
kang rayi Balbal wus waras
munggèng ing kursi jajare
Sang Raja Unuk Marjaban
Baktiyar nèng wurinya
sira Sang Prabu Tasangsul
Irman Urmus nèng wijoan

andhèr kang para narpati
Wong Agung Surayèng Jagad
amung lan upacarane
mungakên kang para nata
balane baris kalang
ingkang akapang akêpung
para nata para putra

ya ta angatag prajurit
Salsal kang anitih macan
sakawan para ratune
Raja Nalnal Raja Walwal
Palpal lan Raja Malmal
prapta payudan anguwuh
sira sang raja sakawan

Sang Prabu Rum Burudangin
mit mangsah salin wahana
nênggih amêng-amêngane
grêgabèl asipat baya
sukune mung rong asta
saandaka agêngipun
ing ngandhap suku sadasa

pinalanan kadya èsthi
mawi siyung rangap-rangap
buron sagara asale
ananging dèn ingu dharat
kalamun alêlampah
kinaranji ênggènipun
rinuji wêsi sadaya

ulam loh ingkang binukti
tadhahe satus sadina
kang sawêntis-wêntis gênge
sirahe kinarawistha
kancana lan sêsotya
tur sêmbah mêksa umagut
angawaki ing ayuda

Sang Natèng Rum Burudangin
samêkta palu rante mas
sigra anitih grêgabèl
lumarap praptèng payudan
panggih ratu sakawan
suraking wadya gumuruh
kang aprang ayun-ayunan

ratu papat têtanya ris
sapa aranmu narendra
têtungganganmu mêngkono
apa wong dhasar sagara
putune Ôntaboga
sumaur iki Rajèng Rum
Burudangin kang kinadang

marang Sang Surayèng Bumi
ya iki Tasangsulngalam
nadyan akèh para ipe
iki ipene dandandanan
ing aprang widigdaya
kang ratu sakawan gupuh
sarêng angêtap pragalba

sarêng nêmpuh anggadani
Sang Prabu Tasangsulngalam
ngadêg saluhur grêgabèl
Sang Raja Salsal têtanya
iki ta ratu sapa
kulit putih gung aluhur
bagus wong mangkana ika

Baktiyar matur wotsari
sang nata inggih punika
Tasangsulngalam warnine
ratu agêng binathara
sinêmbah para raja
ngrèh ratu sèwu nêm atus
kang sami amôncapraja

tur sami ratu prajurit
balane Tasangsulngalam
ing Burudangin prajane
tunggangane iku apa
anèh lan para nata
Baktiyar nêmbah umatur
pukulun dèrèng uninga

pan sawêg mijil puniki
adate liman kewala
kang minôngka titihane
wau kang lagya yun aprang
prajurit Kalakodrat
sakawan sarêng ngarubut
Nalnal Palpal Walwal Malmal

tan kewran panangkisnèki
Sang Prabu Tasangsulngalam
sigra ngulur palu rante
sinabêt ratu sakawan
pulêt lir pinijêran
sinêndhal sigra ngalumpruk
macane lawan kang nunggang

ginubêl sumêbut sami
pinuntir punang rante mas
gêbyar-gêbyar mubyar tinon
sinabêtakên ing lêmah
luluh ratu sakawan
mumur lan titihanipun
pragalba sakawan pisan

surake gumuruh atri
eram kang sami tumingal
Rajèng Rum Burudangine
pratingkah solahing aprang
mudhun saking wahana
ginêtak grêgabèlipun
sumêbut mamôngsa macan

gègèr mungsuh dèn parani
kang sami anitih macan
sinaut siyung sinêlèt
ing buntute patang dhêpa
akèh rêbah gêlasah
kuntung kang rikat lumayu
amor kang nitih turôngga

busêkan kang nitih èsthi
myang kuda nora pinangan
mung pinêlêng macan bae
sirna macan pitung dasa
ngarsane Raja Salsal
eram sadaya kang dulu
prajurit ing Kalakodrat

ratu sakawan kang mati
kuwandane nora kalap
luluh dening palu rante
wontên ing rana wor lêmah
wau titihanira
grêgabèl pan sampun wangsul
sigra malih tinitihan

kang angirim songsong prapti
sakawan munggèng palana
nênggih wontên pirantine
wontên andêl Kalakodrat
nagrine ing Ngurêngka
Raja Calcal namanipun
wasis ing prang tur paekan

amit ing prang nitih krênis
dhapuripun kadi banyak
kadya trênggiling sisike
buntut êlar kadi mêrak
cucuk kinathok ing mas
mung sakuldi agêngipun
yèku buron brêkasakan

ilate mung tigang nyari
panjangipun tigang dhêpa
abang ampuh panyaute
angikir angêri pandhan
singa sinaut rantas
Raja Salsal mèsêm muwus
hèh iya Tasangsulngalam

môngsa wurunga ngêmasi
sira pêrang lan Si Calcal
durung wêruh tèrègane
sumêbut praptèng ranangga
sampun ayun-ayunan
prapta Sang Raja Kalkuwur
kinêjepan ing gustinya

Natèng Kubarsi ngajani
rumêksèng Tasangsulngalam
datan kawruhan ing ngakèh
dhêpès ngajênging palana
binêktan pêputhon mas
dene sang prabu ing Kulup
wêrit tan ana uninga

Rajèng Ngurêng angling aris
lo sira Tasangsulngalam
ambêkmu prang wasis dhewe
iya yèn nagara liya
yèn ana Kalakodrat
pasthi sira nora payu
iki ratu ing Ngurêngka

Raja Calcal aran mami
krênis têtunggangan ingwang
môngsa nônggaa maring ngong
sun tan taha numpês mêngsah
narpati pira-pira
wong Kalakodrat mung ingsun
andêling prang pêpungkuran

mèsêm dènira ngandika
anauri Sang Prabu Burudangin
iya payo sakarêpmu
lamun sira kuwasa
mêmatèni marang ing sariraningsun
nora pasrah marang sira
pati kagunganing Widhi

Raja Kalkuwur saksana
binarêngan Calcal angêtab krênis
duk lumarap mèh anaut
ing grêgabèl sirahnya
sinambêr ing pêputhon sirah gumapluk
sirahing krênis wus pêcah
polo malopor ngêmasi

Raja Calcal kapalêsat
wus sinambêr pêputhon gapluk kêni
Raja Calcal sirahipun
pêcah sirahe muncrat
wus palastra tan ana wruh purwanipun
kang satêngah mungsuh ngucap
baya kêna antu langit

Raja Salsal sru ngandika
ika priye Si Calcal têka mati
palinthêng gêgamanipun
apa durung tumama
nêmbah patih kadi palinthênge wangsul
dene ta kèndêl kewala
Sang Natèng Rum burudangin

wontên malih kang amawas
matur nêmbah kula mirsa pribadi
yêktos palinthêng kang wangsul
gumapluk makan tuwan
ratu alit purun mêngsah ratu agung
inggih karoban darajat
milane apês ing jurit

ngungun duka Raja Salsal
datan antuk dènnya ngabên prajurit
nanging kasaput ing dalu
têtêg ngundurkên ing prang
bubar kalih akêmba ingkang prang pupuh
ing dalu lajêng bojana
Wong Agung Surayèng Bumi

langkung dening sinambrama
ingkang rayi Sang Prabu Burudangin
alon ngandika wong agung
yayi prabu kaya pa
pratingkahing mungsuhira aprang wau
dene wong sok mangan janma
têka repot ing ajurit

sagung ingkang para nata
pan tumungkul sami anglirik batin
winatara bok kasêndhu
Raja Tasangsulngalam
nêmbah matur pukulun wikana wau
salaminipun ayuda
inggih ta dèrèng kadugi

kadi lumaku rinuwat
sampun kathah dosane ing Hyang Widhi
punika watawisipun
mangsane apês prapta
mila dèrèng panuju sasolahipun
mung bisane môngsa jalma
sinêndhu apêsing jurit

lêga tyase para nata
panyanane kawruhan ing ajurit
saking parêng aturipun
Prabu Tasangsulngalam
ratu wignya ing rèh kang madha pakewuh
lêjare wau kang raka
suka sagung kang para ji

lajêng prasamya drawina
para ratu prasamya walangati
dening sônggarungginipun
sêndhune ingkang raka
sami nêmah ing paduka para ratu
saking sangêt asih marma
mring Natèng Rum Burudangin

ing mangke tan katabêtan
niring cipta Risang Surayèng Bumi
dènnya bojana anutug
angling Sang Rajèng Selan
yayi ing Rum Burudangin awak ingsun
besuk esuk lilanana
dimèn ratune miyosi

sun tuwanane cinoba
iya yayi ing Rum ing Burudangin
Si Salsal dimène mêtu
gumyake kang wus wikan
nora kacèk sausap kalawan ingsun
gêdhene luhure padha
Si Salsal kalawan mami

padha nyatus sapuluh gas
anauri Sang Natèng Burudangin
sayêktine kakang prabu
sami lawan paduka
inggih amung kaot anèm lawan sêpuh
pun Salsal sêdhêng damêlnya
paduka mèh kaki-kaki

sami godhèg simbar jaja
mung malihe pun Salsal badhog jalmi
jêng paduka ambêk wiku
lan titihane macan
sirik sampun ing japa paduka ampuh
gumujêng ingkang miyarsa
wus bubar ingkang para ji

ing dalu datan winarna
enjing muni têngaraning ajurit
mungsuh rowang sami mêtu
baris kapang kalangan
sami mijil sakathahe para ratu
nèng amparan dirgasana
WongAgung Surayèng Bumi

aglar ingkang para nata
ingkang ngarsa wijoan palowani
Sang Raja Salsal wus mêtu
aglar prajuritira
arsa têdhak angawaki ing prang pupuh
wahana sumaos ngarsa
rinasuk kaprabon jurit

pragalba gêng saturôngga
têdhak sang aprabu ngawaki jurit
suraking bala gumuruh
wurahan mungsuh rowang
Raja Salsal nitih ingkang sima agung
longkèh-longkèh mring payudan
mulat Sang Natèng Surandil

amit ingidèn tumandang
nitih èsthi kawot kaprabon jurit
mangsah surake gumuruh
panggih ayun-ayunan
orêg samya kang mulat prayoganipun
iki baya Menak Ambyah
sumaur Rajèng Sêrandil

sun dudu Sayidin Ambyah
ingsun iya narpati ing Sêrandil
kang nama Prabu Lamdahur
andêl kawak-kumawak
bongkotane wong Kuparman iya ingsun
angrèh bupati amônca
rong lêksa praja dipati

dhomas ratuningsun ngarsa
pan sakêthi rong lêksa mantri mami
apa iya sira iku
kang nama Raja Salsal
ratu ingkang duraka maring Hyang Agung
gawemu mamôngsa janma
nauri pan iya iki

Ratu Agung Kalakodrat
Raja Salsal sumbaga ing ajurit
dèn prayitnaa Lamdahur
sangganên gadaningwang
gya kinêtab pragalbanira sang prabu
mutêr gadanira wawrat
sèwu pitung atus kati

tumênga panggadanira
pan tumêmpuh kadya gêlap sakêthi
tibèng tangkisira murub
anjrit dipangganira
andharodhog gajahe Prabu Lamdahur
sumaput Sang Rajèng Selan
akuwat têmên si bêlis

sun walês Salsal dèn yitna
ngangkat gada sang prabu ing Sêrandil
Salsal masang tangkisipun
tumêmpuh sarwi sênggak
panggadane Sang Maha Prabu Lamdahur
lir katiban gunung sasra
anggro gumêtêr mongnèki

darodos karingêtira
Raja Salsal angêtab simanèki
tan obah jakêtêt jênggruk
macane Raja Salsal
surak umung kadya ôntariksa rubuh
antuk sisih kang ayuda
arame bindi-binindi

dheprok macanira Salsal
dipanggane sang prabu ing Sêrandil
gumêtêr satêmah jêrum
kalih sami malumpat
sami dharat kang aprang pupuh-pinupuh
dangu tan ana kuciwa
suka kang sami ningali

kalih sarêng buwang gada
sigra narik pêdhang-pinêdhang gênti
tumiba parise murub
dangu dènnya prang pêdhang
tanpa karya rêmpu pêdhang kalihipun
gya parêng candhak-cinandhak
agantya tarik-tinarik

sadina dènira aprang
wus kasaput dalu êpur kang jurit
sampun tinêtêgan mundur
Raja Salsal angucap
esuk bae tinutugakên Lamdahur
bubar kalih kang ayuda
kukud sakathahing baris

ing dalu lajêng drawina
saha bala Risang Surayèng Bumi
pêpak sagung para ratu
aglar anèng ngayunan
larih midêr janèwêr branduwin anggur
wong agung alon ngandika
hèh yayi Prabu Sêrandil

kaya pa Si Raja Salsal
prakosane matur Prabu Sêrandil
pan inggih dawêg pukulun
punjul lan para nata
sami lawan Prabu Rukyatil rumuhun
mèsêm wong agung ngandika
yèn misiha dadi kanthi

Si Salsal Rukyatil Polad
alon matur Dipati Guritwêsi
datanpa adil pukulun
pênêd pun Johanpirman
pênêd Raja Barikahar Ngambarkustup
tanpa damêl ingucapa
ya ta midêr punang larih

Prabu Sêrandil angucap
yayi ing Rum Salsal wau Dènnya ngling
esuk ingsun kinèn mêtu
anutugakên ing prang
prabu ing Rum Burudangin alon matur
dhuh kakang prabu kawula
dêstun arsa apêpanggih

kalawan Sang Raja Salsal
anambungi sang prabu ing Kubarsi
aluwung ki lurah sampun
lan bala-bala aprang
kula ingkang dèrèng pisan aprang pupuh
lawan bala Kalakodrat
Prabu Sêmakun nambungi

kula kakang dèrèng wikan
sru gumujêng sang prabu ing Kubarsi
dhuh anggèr Prabu Sêmakun
tuwan kang anyar prapta
sarêng lawan raka paduka wong agung
kula kang nyênyêglik lawan
parandene dèrèng jurit

mung kakang prabu ing Selan
ingkang bêgja nuntên sagêd pêpanggih
dene sami agêngipun
apik Sang Raja Salsal
dawêg benjing kula pêthèk botên mêtu
yèn ki lurah mijil ing prang
kakang Prabu Burudangin

adate dèn ajap-ajap
mring ki lurah botên wontên mêtoni
yèn ki lurah botên mêtu
Salsal mêtu ing aprang
sami suka gumujêng kang para ratu
dèn sirik kaliwat-liwat
kakang Prabu Burudangin

ing dalu datan winarna
enjing muni têngara ing ajurit
thongthonggrit gurnang lan puksur
têtêge asauran
sampun mêdal barise kang para ratu
miwah baris Kalakodrat
sampun tata amiranti

prajurite sampun aglar
Raja Salsal munggèng palôngka rukmi
wong agung nilip gènipun
ingkang prajurit aglar
wong agung ing Parangteja munggèng ngayun
Urmus Sêmakun nèng ngarsa
lawan prabu ing Yunani

Lamdahur lan Umarmadya
Kewusnendar Sang Prabu Burudangin
banjêng ingkang para ratu
Prabu Tasangsulngalam
mijil ing prang grêgabèl titihanipun
praptèng papan sumbar-sumbar
rêbutên iki prajurit

andêle nagri Kuparman
ratu ipe saking Rum Burudangin
sumbaga ing prang pinunjul
payo Sang Raja Salsal
angandika ika dudu Si Lamdahur
Salsal angatag kang paman
Sang Raja Kulkum prajurit

ratu saking ing Kalsandhar
mapan kêmbar Raja Dulkum taruni
mangsah kalih Kulkum Dulkum
sami nitih dipôngga
ratu iku sami kèh prajuritipun
kang sami antitih macan
bupati satriyanèki

arinipun Raja Daldal
sanès ibu lan Salsal ramanèki
Raja Kulkum Raja Duldum
kalih sami prawira
mila ing Kalakodrat kèringanipun
kang paman sami prakosa
mangkana narpati kalih

praptèng rana yun-ayunan
sira iki Sang Natèng Burudangin
ngundhamana anak prabu
kaya nora katêkan
lamun maksih ratu paman kalihipun
sugal dènira ngandika
Sang Natèng Rum Burudangin

sapa ranmu raja kêmbar
anauri Kalsandhar praja mami
ingsun tuwa Raja Kumkum
Raja Dulkum riningwang
dèn prayitna tadhahana gadaningsun
sigra kalih mutêr gada
tumêmpuh anggada gênti

suraking bala gumêrah
kadi guntur mungsuh rewang barêngi
akuwat panangkisipun
tan osik astanira
pining kalih andêngkèng grêgabèlipun
mèt aliya ngulêr kilan
irunge kêkotos gêtih

saking kuwating panggada
pan kapadal dening kang anitihi
Tasangsulngalam sru muwus
sun walês dèn prayitna
èngêt-èngêt Raja Kulkum Raja Dulkum
sambata wong tuwanira
miwah ta ing surya sasi

angulur palu rante mas
ingkang wawrat sèwu nêm atus kati
pinutêr kadya kêkuwung
malêngkung gêbyar-gêbyar
kasongan ing diwangkara kadi daru
siyute kadi prahara
ngadêg palana ngunduri

ragi sompok saking panjanging rante mas
eram kang aningali
amayat saksana
nabêt rante kumêlab
kapulêt narendra kalih
lir pinijêran
ginubêdakên ngèri

pan kacaruk kalih lan dipangganira
kumitir dènnya narik
rinangkus rante mas
tinarik nêngên ngiwa
datan ucul kadi undhi
tinon ing kathah
sinabêtakên siti

Kulkum Dulkum wangkene sumyur tan kalap
pan kadya dèn jêjuwing
surak lir ampuhan
tiwase sri narendra
Kalsandhar sang ratu kalih
prajuritira
kiwul nêdyabêk pati

kumarutug punggawa kang nitih macan
wadya Rum Burudangin
kang prapta tinulak
tan arsa tinulungan
prajurit rong atus prapti
ing wuri ana
pônca tus prapta malih

angarutug ing jêmparing myang sarampang
amêdhang gada bindi
tan kewran ing papan
Prabu Tasangsulngalam
lir kitiran umêtnèki
palu rante mas
barukut amagêri

pira-pira gêgaman prapta tinulak
malêdug tibèng siti
anabêt sang nata
mubêng palu rante mas
lir pinuntêl kang prajurit
lamun sinêndhal
ajur ingkang prajurit

kang kaarsa sèkêt satus apan lunas
Sang Natèng Burudangin
wuru ing ayuda
malah sangsaya kuwat
dènira angobat-abit
palu rante mas
mungsuh nèng ngarsa tapis

ingucapkên musanip alul kikayat
Natèng Rum Burudangin
dènnya prang sadina
amatèni prawira
punggawa miwah para ji
tuwin satriya
pitung atus pan sami

nitih macan para prawira Kalsandhar
datan amôngga pulih
tuhu sumbagèng rat
moncol ing pramudita
Sang Natèng Rum Burudangin
ing yudanira
malah kasaput latri

tinêtêgan mundur kalih kang ayuda
kukud sagung kang baris
undure pinapag
Prabu Tasangsulngalam
ing raka Sang Jayèngmurti
rinangkul sigra
mring Sang Surayèng Bumi

arawat luh wong agung dènnya ngandika
pagene sira yayi
dènira ayuda
tan arsa tinulungan
bangêt karya walangati
mring sanakira
katuju sihing Widhi

ya ta dhêku anuhun ing aturira
Sang Prabu Burudangin
lajêng ôndrawina
lan sagung para nata
miwah Salsal kang prihatin
ngêmu bramatya
kang paman kalih mati

Raja Kulkum Raja Dulkum ing Kalsandhar
ing dalu tan winarni
enjing atêngara
sagunging para nata
wus samya mêdalkên baris
têpung akapang
para ratu wus mijil

datan owah ing panggenanira lênggah
maksih kadi duk wingi
miwah Raja Salsal
munggèng dhampar kancana
aglar sakarine mati
prajuritira
sigra Rajèng Kubarsi

amit nêmbah mangsah anitih dipôngga
Salsal têdhak ngawaki
munggèng ing pragalba
kawot kapraboning prang
praptèng rana wus apanggih
ayun-ayunan
Salsal sru dènira ngling

hèh yaiku dudu Si Lamdahur Selan
ratu apa sirèki
asru saurira
Kubarsi buthaningwang
Maliyat Kustur ran mami
ratu sinêmbah
ing samaning para ji

pan kaipe ingsun ing Pangeran Kelan
kinarya isèn mami
ing wijoan Kelan
Raja Salsal angucap
apa kêlar anadhahi
ing gadaningwang
dene Natèng Sêrandil

karepotan anadhahi gadaningwang
angling Natèng Kubarsi
nadyan mangkonoa
sun arsa ngicipana
marang panggadanirèki
dudu prawira
mundura ing wêwarti

hèh Maliyat Kustur iya dèn prayitna
kudhunga paris aglis
angêtab pragalba
sira Sang Raja Salsal
tumêmpuh gadanirèki
surak gumêrah
yayah nêngkêr wiyati

datan osik Maliyat Kustur astanya
ginada kaping kalih
kuwat tan wigata
Maliyat Kustur panggah
amung dipangganira jrit
Sang Raja Salsal
asru dènira angling

tuhu sira prawira ratu taruna
bênêr ingkang ngasihi
sun gada tan obah
payo sira malêsa
Maliyat Kustur sru angling
payo kudhunga
bôndabaya sun gitik

Sri Maliyat Kustur angêtab dipangga
mutêr gadanirèki
saksana ginada
sira Sang Raja Salsal
kadya balêdhèg sakêthi
surak gumêrah
obah bêbalungnèki

Raja Salsal ingkang satus pitung dasa
pragalba gro angrintih
tan bisa apolah
ngalumpruk macanira
Raja Salsal muwus aris
muduran sira
alah Natèng Sêrandil

Sang Maliyat Kustur gajahe ngalemprak
Salsal macanirèki
ngalumpruk tan obah
sami tilar tunggangan
rusake mawanti-wanti
wus sami dharat
wau dènira jurit

parisane katiban ing gadanira
murub samya ngungkuli
urubing dahana
mentar akantar-kantar
sangsaya wuru kang jurit
sami karêmnya
ing gada nora salin

Raja Salsal tangkise lamun ginada
kuwate datan osik
rosane kang gada
suku amblês ing lêmah
kacêp pagêlangannèki
karingêtira
kotos lir dèn sirami

Sri Maliyat Kustur kalamun ginada
iya sami tan osik
cacab dalamakan
dhungkar siti kapadal
arupa repoting jurit
Sang Raja Salsal
asru dènira angling

èstu sira Maliyat Kustur digdaya
sayah pan ingsun iki
besuk maning padha
tinutugakên ing prang
iki tanggung sêlak wêngi
tan ana kalah
angling Natèng Kubarsi

iya Salsal sun turut sakarêpira
sira têtêge muni
mundur kang ayuda
Maliyat Kustur prapta
pinapag ing sawatawis
asta cinandhak
dhêku saha wotsari

sinambrama mring Wong Agung Kakungingrat
lajêng bojana sami
sagung para nata
kumpul anèng ngayunan
midêr ingkang punang larih
rame drawina
wong agung ngandika ris

kaya ngapa prangira karo Si Salsal
matur Rajèng Kubarsi
inggih langkung kuwat
sêmbada gêng luhurnya
nanging tan awas panggitik
tan sagêd ngêrah
duk pamutêring bindi

kuwatipun têlas pamutêring gada
kêmba tibaning bindi
yèn sagêd awêtah
kuwate ing panggada
yêkti lamun bilaèni
Sang Raja Salsal
kuwatipun munjuli

kadi asor paguronipun prang gada
kirang têngah sakêdhik
pamutêring gada
tibaning pupuh kirang
gadane botên nglawèhi
wau ing solah
rosane buta tuli

yèn pranga lan sun kakang Natèng Yujana
amba purun angapit
lamun pranging gada
liyaning pranging gada
wau dèrèng kantos salin
nutug samana
ôndrawina sawêngi

enjing muni têtêg miyosi ngayuda
gurnang bèri thongthonggrit
gong maguru gôngsa
muni kêndhang Iskandar
têngara ing Parangakik
bala Kuparman
wuwuh tyasira sami

sigra mijil sagung para raja-raja
ing palênggahan wingi
munggèng ing wijoan
ing kursi myang amparan
Wong Agung Surayèng Bumi
nèng dirgasana
mung lan upacarèki

patayare tigang kêthi nora mêdal
kuyup ing senapati
amung para nata
barise ingkang mêdal
wus tata kabèh miranti
Sang Raja Salsal
têdhak nitih mong salin

hèh Maliyat Kustur age umijila
nutugkên ing prang wingi
sigra Raja Kemar
amit ingidèn mangsah
nitih turôngga sang aji
praptèng payudan
ayun-ayunan panggih

angling asru sang prabu ing Kalakodrat
iki asalin malih
dudu Si Maliyat
Kustur pan wis ubaya
Raja Kemar anauri
giliran ingwang
ing prang lawan sirèki

Raja Salsal gumuyu sapa ranira
si kêmba kudu jurit
si êlom tan layak
aprang kalawan ingwang
sabêne arakit-rakit
arikat-rikat
prajurit Pusêr Bumi

sira iku asigug kêmba ngalômpra
apa ratu bupati
apa juru sawah
apa satriya desa
bapakamu lurah tani
nuli tinriman
marang ratune dhingin

nuli lawas-lawas mêtoni ing sira
mulane sira iki
paron ulêsira
mung matamu sêpala
ana tabêtmu wong bêcik
lan jajanira
iku rada mantrèni

kabèh-kabèh kuwur nora ana pacak
sarigaking bupati
nora katempelan
nauri Raja Kemar
ingsun Narendra Kuwari
Kemar ran ingwang
ratu ipe sun iki

mring Wong Agung Kalana Surayèng Jagat
Raja Salsal miyarsi
megos mengo ngiwa
bokaya wong anyana
sira iku nyana urip
rohmu wi panjan
lunga luru kêmiri

Raja Kemar sugal payo anggadaa
Salsal asru dènnya ngling
lumaku ginada
si kêmba dèn prayitna
ngêtab pragalba sang aji
angundha gada
tumêmpuh paris wêsi

pan pinindho tugêl gigiring turôngga
tiba Raja Kuwari
tangi nora bisa
barkangkang kolekaran
sinurak gumuruh atri
Sang Raja Salsal
têdhak saking mongnèki

Raja Kemar ingancikan jajanira
rinangkus astanèki
wau katupiksa
pratingkah Raja Salsal
Wong Agung Surayèng Bumi
duka murina
ipe rêp dèn talèni

nitih kuda sumêbut prapta ing papan
lajêng pêtak sira Mir
gumludhug ngawiyat
gora rèh gara-gara
Salsal kagèt tan sinipi
wurung dènira
nyêpêng Rajèng Kuwari

inguwalkên ningali wontên kang prapta
sarwi nitih turanggi
iki baya ingkang
prapta anggawa swara
hèh iki sira wong ngêndi
ingkang pêpêtak
lan sapa ranirèki

anauri apan ingsun satriyanya
Natèng Rum Burudangin
Sayid Sami ingwang
kinèn têtulung ing prang
asore Rajèng Kuwari
rêp sira bônda
kinèn angrêbut mami

ingsun kinèn apranga kalawan sira
Raja Salsal nauri
apa sira kêlar
aprang mungsuh lan ingwang
ratumu Si Burudangin
ingsun tan sotah
sira pan dudu tandhing

angur sira mundura mupung awaras
aja prang lawan mami
Sayid Sami mojar
pan ingsun kudu mêksa
wruha rasane prang mami
kalawan sira
nadyan dadia pati

kudu nôndha iya mring sudiranira
Salsal gumuyu angling
sira kudu mêksa
yèn nora sun turuta
kaniaya jênêng mami
lah dèn prayitna
sun gada Sayid Sami

sru kinêtab pragalbane Raja Salsal
sarwi asru ambindi
gada gêng katulak
ing paris datan obah
pinindho maksih tan osik
sugal lingira
nyata gambuh ing jurit

sira malêsa gupuh
payo agênti gadaa ingsun
anauri kang angaku Sayid Sami
dèn prayitna sang aprabu
aja gumingsir dèn tanggon

angangkat gadanipun
usamadiman gada pinunjul
sarwi ngêtab askarduwijan mrêpêki
usamadiman tumêmpuh
ing parisane sang katong

kuwate ing pamupuh
rosaning tangkis titihanipun
pan kapadal ing bêbokong tugêl palih
gêtêring pragalba jêpluk
pêjah macane sang katong

Raja Salsal gumêbrug
tiba ing lêmah nanging alungguh
asrumojar sira dudu Sayid Sami
pasthi momor ngaku-aku
baya Si Jayèngpalugon

liyane Jayèngpupuh
duwe kasêktèn kaya sirèku
môngsa ana kaboyong Si Jayèngmurti
bok aja angaku-aku
katara pukulmu abot

balamu Si Lamdahur
miwah Si Raja Maliyat Kustur
ingsun bobot lawan pêpukulirèki
nora timbang tikêl satus
nauri Jayèngpalugon

iya karêpirèku
ngarani marang saliraningsun
nanging ingsun kadang Natèng Burudangin
Raja Salsal asru muwus
bênêr ujarmu mangkono

jêr natèng ing Rum iku
pan sira angkat kadang satuhu
mati urip wus dadi kadang sayêkti
arine sira lap iku
prandene siranggo anom

sira kang dadi sêpuh
nora nut marang kaipe iku
sira gawe nom Natèng Burudangin
lah iku pangrunguningsun
akèh kang matur maring ngong

kaya pa ta sirèku
apa misih mukir nora ngaku
praptanira ing nagariningsun iki
pan dudu karsanirèku
amukul ing prajaningong

iya kadangmu iku
kang kudu aprang kalawan ingsun
arinira Sang Natèng Rum Burudangin
sira rêp gitik mring Uktur
ing Sorangan ratu abot

basa Sorangan Ratu
Raja Gajimôndalika Uktur
gung aluhur awak uwong sirah èsthi
gung alit balane iku
padha mangan mêntah uwong

ing keneiki tiru
nanging matêng mung doyananipun
bala Uktur mêntah matêng dèn doyani
Raja Gulangge pinunjul
sugih bala para katong

prakosa gêng aluhur
jrih mring Gajimôndalika Uktur
ingsun kene mring Prabu Gulangge ajrih
wong Menak pan arêp kontung
lamun kudua marono

wong agung wus angaku
iya ing kene bubuhanipun
yayi Prabu Tasangsulngalam Brudangin
pagene sira tan mêtu
manggihi prang yayi katong

Raja Salsal sru muwus
sapa kang gêlêm aprang lan iku
gêgamane anèh lan para narpati
sapa kang kêna ing iku
sayêkti nora dadi wong

sapa kang kêna iku
dadi pangewan-ewaning lampus
palu rante singa kêna ting saluwir
tan kalap bêbathangipun
saparsa aprang mangkono

wis nyata sira ngaku
nora kêkêlir padha satuhu
lamun sira Wong Agung Surayèng Bumi
aja na prang liyanipun
saking gada padha tanggon

yèn wis kasoran ingsun
tandhing Gajimôndalika Uktur
yêkti pantês Sang Kakungingrat nauri
payo prang junjung-jinunjung
apranga pêdhang kadangon

Raja Salsal gumuyu
kapriye iya akalmu iku
sun gung luhur sira pidêksa pan alit
ingsun ingaran balilu
bok prang gada tan kasêmon

wong agung lingira rum
aja kuwatir sun sêdya uwus
payo age Salsal junjunga ing mami
alon dènira sumaur
sira iku kudu wangkot

alah iya karêpmu
wajib nurut sasukaning mungsuh
Raja Salsal anyandhak wangkingan aglis
wanti-wanti ing panjunjung
tan obah saking ing ênggon

mêksa panjunjungipun
sangsaya rapêt ing sukunipun
lawan siti Wong Agung Surayèng Bumi
Raja Salsal sukunipun
amblês ing siti mandhêlong

karingêt kadya adus
payo wong agung malêsa junjung
tan kuwawa angur anjunjunga wukir
abot muwus kaya gunung
hèh payo junjungên ingong

sigra nolih ing pungkur
iku Marmaya ambucal kuluk
têtoponge wong kabèh atutup kuping
saksana pêtak wong agung
sarwi anjunjung sang katong

Raja Salsal kajunjung
sigra dèn ikal saengga kapuk
wusnya dangu saksana binanting siti
kantaka Salsal Sang Prabu
prajurit satriya anom

mangsah arsa ngarêbut
Sang Raja Salsal wungu amuwus
hèh balia aja na dahwèn ing mami
sakarsane Jayèngsatru
marang ing sariraningong

sadaya sami mundur
Sang Raja Salsal tinalèn sampun
wus rinangkus mring Dipati Guritwêsi
baris tinêtêgan mundur
bubar andhandhang pakuwon

sinrahakên mring Natèng Kohkarib
binêkta mundur mring pasanggrahan
para ratu sadayane
lajêngdrawina dalu
kumpul sagung para narpati
raja ing Kalakodrat
ingandikan rawuh
wong agung alon ngandika
Raja Salsal tobata marang Hyang Widhi
dènira môngsa janma

yèn tan arsa tobat sun patèni
lawan iya salina agama
buwangên masukh lamine
iya gama Nabi Nuh
anganggêpa Nabi Ibrahim
kang môngka dutaning Hyang
Raja Salsal matur
inggih sakarsa paduka
mugi tuwan mupangatana ing dasih
sasolah kèh dosamba

sinadatkên mring Sang Adipati
Tasikwaja Salsal sampun bisa
nulya inguculan age
taline mring wong agung
nêmbah sujud nèng pada Amir
kinèn jajar alênggah
lan Prabu Lamdahur
pinisalin ing kamulyan
tinêtêpkên ing karatonira lami
amêngku Kalakodrat

wau ingkang kawuwusa malih
Unuk Marjaban lawan Baktiyar
Raja Salsal sakasore
sarêng palayunipun
sabalane marang wanadri
rêmpêg sapikirira
sira Raja Unuk
Marjaban lawan Baktiyar
angulati pangungsèn ratu kang luwih
kang pantês bangkat karya

nêdya marang Sorangan nagari
ratu agung sirahipun gajah
Raja Gaji pêparabe
ya Môndalika Uktur
datan pisah kunêng winarni
byar ari Raja Salsal
ngundhangi wadya gung
sanagara Kalakodrat
sami salin agama Nabi Ibrahim
sawadya wus warata

ingaturan Sang Surayèng Bumi
angadhaton saha balanira
wus manjing ing kitha kabèh
tata pakuwonipun
para ratu samya ngênggèni
wismane pra dipatya
sugata lumintu
ing siyang ari drawina
Raja Salsal wus têguh agamanèki
rukun sawadyanira

langkung ngungun kalirune nguni
tekad kang nasar tubtu ilallah
suka sagarwa putrane
anyandhang iman tuhu
wus mangkana alami-lami
wong agung angandika
Salsal yayi prabu
apa doh nagari Rokam
paran karsa tuwan andangu nagari
kutha Gulangge Rokam

amba matur ing tuwan sayêkti
wite amba sami môngsa janma
saking jrihe lok ênggène
ditya pêthak pukulun
anakipun pun Baranjilin
ditya ardi Jabalkap
angungsi ing gunung
Kondre wastane kang arga
bêkta bala tigang èwu kala prapti
mangke sampun alêksan

namanipun Raja Baranjilin
balanipun sami ditya pêthak
mamôngsa janma karyane
dupi ing ngriki anut
sami tumut mamôngsa janmi
mantune dipun môngsa
punika witipun
botên kadi ing Sorangan
salamine môngsa janma sawadyèki
pun Uktur Môndalika

ardi Kondre amung tigang latri
saking ngriki Baranjilin kitha
kadi kapuk sabalane
angandika wong agung
iya iku mungsuhe sami
rama prabu ing Ngajrak
kaplayu dening sun
ing mêngko sira tan bisa
anundhunga saking prajanira yayi
Raja Salsal tur sêmbah

inggih sakalangkung saking wêrit
wêrit margi lan wêrit kawasa
pun ditya pêthak sêktine
tan wontên sagêd mungsuh
yèn sampuna sêlak nglabuhi
tumut mamôngsa janma
sayêkti ginêmpur
abdi tuwan Kalakodrat
urut gunung wong sèwu dinamêl koki
dhatêng pun ditya pêthak

inggih sampun paduka murugi
pun ditya pêthak manting têtapa
pinrih punjule sêktine
pan arsa malês ukum
inggih dhatêng Paduka Amir
wong tuwanipun pêjah
sawarêganipun
tumpêse saking paduka
praptanipun rayi tuwan Burudangin
amba suka uninga

inggih dhatêng pun Raja Branjilin
yèn paduka ingkang badhe prapta
mangke duk prapta barise
kadange Jayèngsatru
ratu saking Rum Burudangin
balane pitung yuta
kula mrih têtulung
malah mangke nora prapta
lah punika inggih wukire kaèksi
kêkutha jroning guwa

puwa-puwa pun Raja Branjilin
nagari kang kanan kèri têlas
sami cinolong putrine
amung tigang prajèku
ingkang sami dipun alimi
ing ngriki lan ing Rokam
lan prajane Uktur
mila sagung para raja
sami susah saking pun Raja Branjilin
agung dènnya sikara

duk rumiyin sami dèn lurugi
para ratu kang putrine ilang
sami bingung dêdalane
datan kêna jinujul
dadya wangsul para narpati
ambingungakên marga
kasantikanipun
wong agung alon ngandika
yèn mangkono ingsun kêdah amarani
mring si ditya pangrusak

nadyan bisa bingungakên margi
mati uripa wus ingsun têmah
Sang Raja Salsal ature
inggih datan pêkantuk
yèn mariku ambêkta baris
tuwan angrisak bala
èwêd papanipun
kintên-kintêne punika
tiyang satus pakantuk sagêd lumaris
wong agung angandika

yèn nora sun gitik Si Branjilin
lumakua marang ing Sorangan
ing wuri pakewuh gêdhe
balanira ginêmpur
yayi prabu mring Si Branjilin
nagri Sorangan pira
iya têbihipun
Sang Raja Salsal turira
satus dintên lampahane saking ngriki
kutha kang môngsa janma

ngumpulakên sagung kang para ji
para putra ngandikan sadaya
sagung ratu gêdhe-gêdhe
pan ingsun arsa mukul
ing Branjilin rêksasa putih
nora anggawa bala
amung pitung puluh
punjule papat kewala
yayi Salsal pan ingsun kapate malih
yayi mas Parangteja

lawan ari prabu ing Yunani
kakang Adipati Tasikwaja
Si Rustamaji ing mangke
madêga ratu agung
binathara anyakrawati
kang môngka isining kang
joan palowanu
yayi Sêmakun Gumiwang
yayi Urmus lan wayah ngong Atasaji
dadi sosoran bapa

lawan paman karo kang nosori
Urmus Sêmakun ing prang milala
iya karsaningsun dene
manawa tiwas ingsun
aprang lawan siditya putih
Branjilin lami tapa
pangajape mringsun
de wus kasub môndraguna
istijrate wil putih Raja Branjilin
tan kêna ginagampang

sagung bala pabarisan iki
ingkang karèh ratu binathara
tan kawêngku karatone
Parangakik sutèngsun
pan wus binathara pribadi
Karsinah lan ing Kelan
kang nora kawêngku
ing Ngambarkustub pan ora
ing Tasmitèn ing Kaos lan putu mami
Malebari Kusniya

iku ingkang wus mêngku pribadi
ing Betarti Si Aris Munandar
kang wis mêngku praja dhewe
lan suta yayi prabu
Kalakodrat madêga aji
ing nagri Kalakodrat
Si Taltal puniku
Prabu Taltal Ibnu Salsal
dening lamun ana balikaning urip
gampang kapanggih wuntat

mila ratu pitung dasa
wus siyaga mung bêkta bala nyiji
hèh sagunging anak ingsun
dèn padha among suka
ingsun jaluk lilane mring sira iku
ingkang lunga salamêta
salamêta ingkang kari

karana wajib sun rusak
buta iku walêr sangkêring bumi
malarati para ratu
nusahakên nagara
pira-pira praja susah saking iku
wajibe sun sirnakêna
wusnya ngling budhal Jêng Amir

amung satus kawan dasa
ratu-ratu mung kang nyêkêl turanggi
Raja Salsal anèng ngayun
antuk lakon sadina
manggih wana wontên talaga asingub
akathah ingkang wowohan
têpine talaga asri

wong-wongane têpi kathah
pan akathah rêca mawarni-warni
nunggang kuda bihal sênuk
sarwi amandhi gada
kèh warnane kadi solahing atunggu
wong agung alon ngandika
yayi Salsal apa iki

umatur Sang Raja Salsal
pandamêle ing nguni Raja Jamsit
punika angkêr kalangkung
singa mêndhêt wowohan
kang brahala punika marani mukul
anggada miwah amêdhang
wadya Kalakodrat ajrih

duk Raja Jamsit punika
amanggihi dhatêng Raja Branjilin
ing ngriki pakuwonipun
dadya isining wana
bala tuwan sapraja tan wontên purun
wong agung alon ngandika
sira kelangan sayêkti

alas iki liwat muwah
wowohane sadaya adi-adi
kalong upajiwanipun
yayi wong Kalakodrat
lah jajalên amêthika woh puniku
Rajèng Kebar sigra nêmbah
sira Raja Yusup Adi

angiwa parisanira
asta têngên mêthik wowohan adi
gupala obah lumaku
marani Raja Kebar
sigra gitik tinangkis parisanipun
nguwuh-uwuh Raja Salsal
kakang Prabu Yusup Adi

andika kesah kewala
kakang prabu punika bilaèni
Natèng Kebar bramantya wus
angundha gadanira
Prabu Kangkan Lamdahur sami umagut
tumandang gadanirêca
prabu katri mobat-mabit

wong agung mèsêm kewala
Raja Salsal tyase nyangkirig jêgrik
wong agung ngandika arum
yayi nêngna kewala
tate aprang brahala katiga ratu
kang mara-mara ginada
rêmuk nora bisa pulih

nulya Prabu Kewusnendar
Alamdahur lan Prabu Burudangin
masang palu rantenipun
sinabêtakên sigra
anggalasah rêca salêksa wus gêmpur
amung ratu nêm kang mangsah
siji nora bisa pulih

Lamdahur lan Kewusnendar
Darundiya Ukman lan Yusup Adi
kanême sang prabu ing Rum
salêksa tapis rêbah
sami aso ratu nênêm samya adus
samya angambil wowohan
sabalanira Jêng Amir

eram mulat Raja Salsal
sudirane sabalane Jêng Amir
eca makuwon ing ngriku
sira Sang Prabu Salsal
animbali dhusun kanan kèrinipun
kabèh sami jinadhêlan
dhusun ingkang manjing koki

wong desa patingginira
prapta sêgah lêga manahe sami
jinêdhal mari atunggu
marang sang ditya pêthak
wus kawarta tingkahira nèng marga gung
agung aprang lan brahala
Wong Agung Surayèng Bumi

mangkana kang kawuwusa
ingkang kantun Kalakodrat nagari
sakathahe para ratu
ingkang sami atêngga
Rustamaji Batha nyakrawatyèku
animbali putra Salsal
Raja Taltal praptèng ngarsi

tanah kutha Sorangan
nagarane Gajimôndalika Uktur
sira margane wus wikan
kewran Taltal aturnèki

dinangu sinêlak-sêlak
matur inggih manawi botên lali
mila paduka andangu
inggih arsa punapa
dangu kitha Gajimôndalika Uktur
Raja Taltal binisikan
mring bathara nyakrawati

aja umung yayi sira
sira dhewe wêruha karsa mami
dêstun têmên arsa wêruh
ratu kang sirah gajah
ramanira iya lawan ramaningsun
ajanji sabaya pêjah
sira yayi lawan mami

sêkêling tyas Raja Taltal
paranbaya karsane sri bupati
apa iya karsa mukul
marang nagri Sorangan
arêp mungsuh Gajimôndalika Uktur
kalamun wani ngucapa
durung pitaya ing jurit

akèh ratu para putra
ing Kuparman yèn mungguh siji iki
manira durung angrungu
prawiraning ayuda
liya saking Jayusman Marijalsamsu
ratu agung binathara
kang jumênêng Parangakik

lawan Jêng Pangeran Kelan
lan Karsinah lawan Hasim Katamsi
pan amung papat puniku
kang wus kentar ing jagat
ya wis kasub kasusra ing prang pinunjul
padha trahing witarêdya
Ruslan ing Danurusamsi

nata mudha ing Karsinah
wus atabêt iki ta Rustamaji
lah môngsa bodhoa iku
darma ngiring kewala
wani marang Gajimôndalika Uktur
ratu gêdhene kaliwat
sêktine têtela luwih

lungaa bêburu
yèn wus parêk Sorangan
ing kuthane Gajimôndalika Uktur
ing kana pan laju ingwang
angundhangi wadya mami

abêburu nanging iya
anganggoa kapraboning ajurit
sawadyanta dhewe iku
kang raka ingaturan
Prabu Ruslan lan Parangakik wus rawuh
Rustamaji aturira
kakang prabu kawula mit

kesah bêbêrêg mring wana
tuwan kantun mung yayi Kaelani
kawula bêkta bêburu
pun paman kalih pisan
sakarsane tumuta utawi kantun
Prabu Sêmakun turira
mring kang putra Rustamaji

punika ta dede lampah
yèn pêpara kongsi sipêng wanadri
môngsa ta puruna kantun
rumêksa padukendra
wusnya têlas ing pitungkas budhalipun
sri bathara saha wadya
ingkang paman datan kari

Urmus Sêmakun tut wuntat
lan kang rayi Pangeran Kaelani
kang dadya cucuking laku
sira Sang Raja Taltal
winatawis tigang yuta wadyanipun
lêpas praptèng wanawasa
suka pamucunging dasih

pan anglantur ngambah wana agung-agung
wus samadya côndra
gêgubah anèng wanadri
pira-pira angsale kang buron wana

maksih laju ngalèr ngilèn lampahipun
saking Kalakodrat
kang rayi umatur aris
jêngpangeran ing Kelan Jaswadiputra

kakang prabu wus têbih lampah pukulun
ingkang bokmanawa
liya watês sônggarunggi
bok kawêtu saking bumi Kalakodrat

apakewuh miwah yèn jajahan mungsuh
prabu ing Gumiwang
Urmus sami anambungi
inggih lêrês prayitnane rayi tuwan

eman ewuh ing ngriki kèh têksih mungsuh
kang milu ing Rokam
miwah Sorangan nagari
jajahane Uktur Gajimôndalika

alon muwus Rustamaji Sang Aprabu
sanadyan ngidêka
tampingane mungsuh yayi
iya apa yayi mas kang kinajrihan

yayi durung alêga ing nalaningsun
buron saya kathah
wanane sangsaya asri
pelag têmên kana iki yayi êmas

alon matur Raja Taltal mèh pukulun
ing benjang kewala
watawis inggih ngidêki
jajahane Gaji Uktur Môndalika

nanging gunung ngajêng punika pukulun
panggenan punggawa
ing Sorangan juru tamping
ingkang sami nglampahakên ngèlmu kêmat

balanipun Gajimôndalika Uktur
sami ngadhang-adhang
wong marang desa dèn ambil
ingkang sami jaga wukir ngiras-iras

bêbaran mung môngsa manungsa pukulun
mendah miyarsaa
benjing ing lampah puniki
yêkti sasat dipun atêri panganan

adatipun lamun andulu wong langkung
pasthi rêrêbutan
wong kêdhik prandene wani
dèn rêrêjêng wong sèwu saêjam têlas

sipat wulu wong mêntah-mêntah ginilut
mulata wong wêndran
siji nyèkêti kuwawi
balanipun Uktur Gajimôndalika

jurunipun Gajimôndalika Uktur
prabu ing Sorangan
siji amèt satus rakit
tanpa bayu tiyang ginêtak kewala

sami rubuh wong atusan padha lumpuh
tan bisa lumampah
lajêng dipun karakoti
wong suwidak ginayêm wong loro têlas

ingkang tumut Gajimôndalika Uktur
ya ta pêparentah
Sri Bathara Rustamaji
kèndêl sami akaryaa pasanggrahan

ya ta wau gêntia ingkang winuwus
ingkang masanggrahan
talaga têngah wanadri
ya Sang Amir Mukminin Surayèng Jagat

gèn wong agung anèng ngriku tigang dalu
amukti wowehan
lan agung dhaharan daging
daging buron sawusira tigang dina

budhal maju prapta ing bangawan agung
ing ngarsa bêbulak
pan agêng wukir ngungkuli
gunung Kondre ngandhape bêbulak wiyar

sungil langkung têpine kêkayon agung
wana gêng punika
Wong Agung Surayèng Bumi
angandika wong Menak ing Raja Salsal

yayi prabu kali iki liwat agung
matur Raja Salsal
pasaban ditya ing ngriki
bala amba wong Kodrat tan purun ngambah

salèripun pasaban rêksasa agung
wukir kang katingal
ing Kondre dèn kadhatoni
sabalane pun Branjilin Ditya Nata

Salsal matur nginggil punika pukulun
ing nguni sabrangan
jalampar toyane lirih
botên wontên toyane ingkang akêras

sami nungsung para ratu pitung puluh
prapta kang jalampar
Raja Salsal anabrangi
sami anut para ratu pitung dasa

praptanipun ing sabrangan kudanipun
sami cinuculan
kèndêl sami dèn guyangi
rumput kathah ing bulak asmaradana

wontên ngèli saking nginggil
sami anitih prabatang
têtiga ditya lêlangèn
bubar wadya guyang kuda
mulat kang ditya pêthak
warnanipun kadi kapuk
agênge anêlung gajah

lagi umur tigang warsi
puniku larening buta
anêlung gajah agênge
alêlumban kalangênan
biyange anèng wuntat
sagunung anak gêngipun
pan sami nitih prabatang

kèndêl tumingal ing jalmi
angêntèni biyungira
Raja Salsal prapta gupoh
nêmah matur wontên ditya
saking nginggil lêlumban
wong agung marani gupuh
miranti pinggir bangawan

ditya anak asru angling
babo ika iya apa
dene mangkana rupane
babune nauri sugal
ika badhoganira
manusa arane iku
gurihe luwih manjangan

Wong Agung Surayèng Bumi
para ratu kinèn nêbah
iya manawa kasiwo
sun aprang kalawan ditya
bandhêm watu kumlasa
buta mêntas saking banyu
angêrik angundha sela

mangsah wong agung marani
binandhêm watu kumlasa
salumbung-lumbung gêdhene
wong agung mrêpêki sira
sarwindha kèri kanan
danawa èstri gro muwus
manusa bilai sira

wèh panganan maring mami
mêngko warêg dening sira
ingudanan watu akèh
rikat sumingkir mangarsa
sigra anarik pêdhang
tumracak wus anèng bau
sigra dènnya mêdhang jôngga

eram kang para narpati
solahe aprang lan ditya
Wong Agung Jayèngpalugon
ditya rêbah anggro mojar
pindhonên awak ingwang
aja tanggung dimèn lampus
hèh nora sun pindho sira

sapisan bae ngêmasi
dênawa krora mangrêmpak
êndhase binêntusake
ing sela pêcah wus pêjah
wau nalikanira
mulat sang aprabu ing Rum
Burudangin sigra mangsah

praptanira gèn rasêksi
Sang Prabu Tasangsulngalam
angosèr kang palu rante
kumêlap sinabêt sigra
kêni kalih kang ditya
kang siji mangsah ambêntur
kinêbyok buntêlan ditya

tinarik pinutêr malih
kinosèrakên ingsela
malêdug sumyur balunge
sirna nèng palu rante mas
suka kang sami mulat
sirna sakawan kang diyu
lêga tyas kang para nata

sadaya sami ningali
ing wangkene punang ditya
nulya ingkang para katong
akèn kêkambil turôngga
ing wadya kang nyatunggal
mangkat saking lèpèn agung
prapta ngandhaping prabata

tutupe gapura wêsi
wong agung praptèng gapura
têdhak saking turanggane
miwah sagung para nata
jibêg ngarsèng gapura
gapura sukuning gunung
Raja Salsal kinèn buka

inêbe prasami wêsi
Raja Salsal sigra buka
tan osik ingogak-agèk
tinulungan para nata
sakawan datan obah
wontên malih kang têtulung
sapuluh angogak-ogak

maksih kang kori tan osik
wong agung alon ngandika
mirea kang para katong
sigra kang kori dhinupak
jêplok sadaya rusak
kori rubuh selanipun
ing wukir rungkad malêkah

dityane ingkang jagani
ing kori buta sadasa
sanga karubuhan kabèh
amung satunggal kang lêpat
dênawa ika mulat
kang ngrubuhkên kori wau
lamun manusa kang prapta

sigra lumayu anggêndring
umatur ing prabunira
nuju siniwèng balane
pinarak nèng padmasana
sira Branjilin Raja
gugup wil kang tunggu pintu
praptane amêgap-mêgap

dhuh gusti sri narapati
wontên manusa kang prapta
korine dhinupak ruboh
kang dênawa sanga pêjah
kang karêbahan lawang
botên kathah rencangipun
wong agunge pitung dasa

satus tiyang amakathik
ingkang ngirid Raja Salsal
botên agêng wong agunge
pidêksa amawi cahya
kadya sôngka purnama
Raja Branjilin angrungu
ana karasa ing nala

baya Si Surayèng Bumi
wartane nèng Kalakodrat
layake banjur marene
angatag prajuritira
sira padha jêjaga
ing sajroning pêtêngipun
samôngsa iku manjinga

karutugên watu sami
môngsa bisaa tumindak
watu kang salumbung kabèh
mangkat ditya pitung dasa
sajro lawang wus prapta
jibêg samya ngundha watu
pating galêrêng swaranya

Wong Agung Surayèng Bumi
ngandika ing para nata
kabèh karia ing kene
mung yayi ing Kalakodrat
iku bae sun gawa
wong loro kalawan ingsun
Salsal tur sêmbah sandika

gadane sigra kinêmpit
yayi aja gawa gada
prang lan buta tan karaos
pakolèh pêdhang kewala
buta sagunung anak
sira gadaa ping sèwu
sasat sinabêt ing sada

gumujêng ingkang miyarsi
Raja Salsal sèlèh gada
mung pêdhang lawan parise
wong agung ngambil pusara
kamandèn kang wasiyat
Bagendha Kilir rumuhun
lawan kang saking Ngajêrak

ingkang bisa tan kaèksi
Raja Salsal kinèn nyandhak
ing buntare kang kêmandèn
sapangat datan katingal
manjing sajroning guwa
ingkang pêtêng anglir dalu
wong agung kalih tan pisah

ingkang pêtêng kadi wêngi
wontên lampahan saêjam
pating galêrêng butane
ingkang sami undhi sela
dênawa pitung dasa
liniwatan tan ana wruh
sapraptanira pêpadhang

Raja Salsal pan tinari
yayi prabu paran sira
iya ngilang apa ngaton
bêcik yayi nyilumana
ngaton manawa ebat
ya sira pan durung tau
angladèni prang lan buta

lan durung bisa ngindhani
Raja Salsal aturira
kawula kêdah anonton
nadyan dèrèng nglampahana
nuwun sawab paduka
praptèng antaka pukulun
pan sampun kawula têmah

nulya rinacut tumuli
wong agung kalih ngatingal
ênggène wus anèng ing jro
kagyat sagunging rasêksa
mungsuhe wus kaliwat
mêtu ngêndi iku mau
samyanggro angundha sela

angudani watu sami
kumrutug prasamya krura
kalih indha tan kasenggol
Raja Salsal datan pisah
mêmêt dènira indha
samya narik pêdhangipun
wus winangsit ing sêsumbar

amêdhangi nganan ngèri
bau kalih kang ingarah
datan liya pamêdhange
wong agung alon ngandika
sira yayi wus rikat
bêcik misaha mring lindhung
ing prang mêtu pêpungkuran

kumrutug bramaning muka
Raja Salsal saya berag ing jurit
misah mêdal saking pungkur
ngrampêd pamêdhangira
yèn binêntur endhane datan katuju
wus kathah ditya kang rêbah
sêsambat akon mindhoni

sinauran kadi adat
mila rikat amêdhang tan mingkalih
ambalasah kabarubuh
kang kari wus lumajar
ana kari sapuluh ingkang lumayu
prapta gène ratunira
umatur pating karêmpis

dhuh gusti botên kawawa
pangamuke Kalana Jayèngmurti
miwah pun Salsal pukulun
prajurit tuwan têlas
ingkang pitung dasa rêbah kabarubuh
tan tutug dènnya ngandika
wong agung kalih wus prapti

angêrik gora kang sabda
hèh Sang Ratu Kalakodrat sirèki
bêcik têmên pratingkahmu
sira angambil sraya
nêkakakên Si Surayèng Bumi iku
sira tan wurung sun purak
saanak putunirèki

sarwi ngundha-undha sela
pitung lumbung binandhêmakên aglis
hèh Ambyah iki patimu
maring ngêndi gonira
amrih urip angungsèkakên nyawamu
wong agung kalih tan kêna
sigra Sang Surayèng Bumi

nyarungakên pêdhangira
mênthang langkap lumêpas kang jêmparing
rasêksa raja kacundhuk
jajanira watgata
panah liwat anglumba kang rah sumêmbur
sêsambat akèn mindhoa
sinauran kadi nguni

sirahe sang yêksa nata
jinêblèskên maring watu pribadi
tinumbuk-tumbukkên ajur
pêjah sang diyu raja
Raja Salsal tinuduh nimbali mêtu
para ratu pitung dasa
lawan sikêp satus prapti

ditya sakarine pêjah
balanipun Sang Raja Baranjilin
saênggène kinèn anglut
gêmpurên sipat ditya
Raja Salsal nênitik pangiridipun
kang kapanggih tinumpêsan
warata sagung para ji

prasamya matèni ditya
langkung suka aprang lawan rasêksi
rowa ngajêng ringkês pungkur
dene yèn wis kabranan
sinumbaran nora kudu mindho ingsun
mati lan solahe samya
ambijigi watu wukir

wus angumpul para nata
anjêjarah sotya rêtna kèh sami
marang pakêbonanipun
ngambil sagung wowohan
sirna tapis danawa lêksan nèng ngriku
angayêm-ayêm salira
wong agung lawan para ji

amanggih tilam gung pelag
pira-pira ingkang lungsir-malungsir
sutra bang kuning lan dadu
wilis wungu purônta
pira-pira warnane kang têpas wangun
Raja Salsal wonge prapta
wau ingkang manjing koki

wong urut gunung sadaya
bêkta sêgah samyayêm kang para ji
kunêng gantya kang winuwus
ingkang wontên Sorangan
prajanipun Gajimôndalika Uktur
sira Prabu Binathara
Nyakrawati Rustamaji

siniwèng ing pasanggrahan
amiyarsa Bathara Rustamaji
kalamun Sang Raja Unuk
Marjaban lan Baktiyar
nora manjing praja Môndalika Uktur
angalômpra anèng wana
wadya tigang yuta maksih

ya ta wau Sri Narendra
Nyakrawati Bathara Rustamaji
ngandika mring arinipun
hèh yayi mas ing Kelan
kirabêna wadyanira para ratu
ngiras ambêburu padha
Si Unuk Marjaban mangkin

lawan Si Patih Baktiyar
durung manjing marang prajanirèki
Gajimôndalika Uktur
yèku pirantènana
sira kulup ing Kaos wadyanirèku
prajurit kang para nata
kêkiraba saking ngriki

ngiras ambêburu sira
Si Baktiyar Si Unuk Marjabani
prihên kêna ing sirèku
nanging aja katara
iya aja kawruhan ing pratingkahmu
kalih umatur sandika
budhal sawadya para ji

wus sapalih gunging bala
pira-pira kang kari para aji
mèh timbang roro puniku
bala Kaos lan Kelan
lir jaladri wutah angalun gumulung
praptèng têba rêbut papan
amrih papan kang prayogi

bêbêrêg samarga-marga
suka-suka sabala sapara ji
wuwusên wau kang kantun
kang maksih pagunêman
sami matur mring kang paman kalihipun
Urmus lan Rajèng Gumiwang
anak prabu paran iki

ala wong ginawe tuwa
yèn mênênga nora amituturi
karsanira ambêburu
mrih sukèng bala-bala
iku bênêr lêluri ginawe ayu
lah iya panggawe apa
bêburu sêmene iki

wus adoh kalawan lawas
ingsun mirsa alas tampingan iki
kutha Môndalika Uktur
agung kaliwat samar
ora samar dening aboting kang mungsuh
sira durung antuk lila
marang wong tuwanirèki

yèn uwis antuka lila
banjura mring masrik tan walangati
sumambung kang para ratu
kadya ture kang paman
Raja Urmus lawan Sang Prabu Sêmakun
anggung ngaturi kondura
marang Kalakodrat malih

Raja Sêmakun lingira
anak Prabu Taltal alas puniki
kang darbe tampinganipun
nagari pundi anak
Taltal matur inggih Sorangan pukulun
ratu ingkang sirah gajah
awak wong agêng nglangkungi

pan satus sawidak êgas
dêdêgipun Rajèng Sorangan singgih
Gajimôndalika Uktur
prawira môndraguna
nadyan ratu luwih Gulangge tan purun
Sêmakun atêbah jaja
kaya ngapa sira kaki

kaya iku arinira
Pangran Kelan sira pisahkên baris
lawan sutanta mas putu
Ki Sayid Ibnu Ngumar
bokmanawa iya na baya pakewuh
pan arinira ing Kelan
pinasthi lajêring jurit

sanadyan ika anoma
pira-pira wus anglabêti sakti
ing prang tan samar lokipun
tate mungkasi karya
nadyan bocah ing bumintara wus kasub
padha wêton kadangira
ika kang nêtês pribadi

aja catur kakangira
prawirane Ki Prabu Parangakik
padha tinunggu ing ibu
anak Prabu Karsinah
têka pantês sêmana prakosanipun
yèn arinira ing Kelan
wong alola tanpa bibi

apa nora ngrês tyasira
sira pisah manawa nêmu kardi
apa rasane atimu
andadak pinisahna
Prabu Nyakrawati mring kang paman matur
paman tuwan kalih pisan
sami kantuna ing ngriki

tênggaa ing bala kathah
kula nusul paman dhatêng pun adhi
mung balamba kang rumuhun
kewala kula bêkta
anganthuki ingkang paman kalihipun
mung yayi ing Kalakodrat
punika tumuta mami

wus budhal sabalanira
Rustamaji Bathara Nyakrawati
tigang yuta balanipun
patang kêthi rong lêksa
bupatine prajurite patang èwu
lawan mantri patang lêksa
pinêlak sampun atêbih

Taltal sampun tinakenan
pundi yayi prajanjog prajanèki
Gajimôndalika Uktur
Taltal wus anèng ngarsa
watawise ing marga wus kawan dalu
kaidak jajahan praja
gèning punggawa paminggir

gègèripun abusêkan
ana baris ambahak prajanèki
anumpêsi arubiru
bala saking Kuparman
sami kuwur bala mawur ngungsi gunung
mantrine manjing nagara
matur ing gustinirèki

sapraptanira ngayunan
nêmbah matur pukulun mêngsah prapti
makuwon dhusun Sidaru
pangiriding gêgaman
putra Salsal dene senapatinipun
kang putra Sultan Kuparman
Binathara Rustamaji

gumuyu wau duk myarsa
animbali sagung para dipati
prapta aglar munggèng ngayun
alok dènnya ngandika
wau Raja Gajimôndalika Uktur
hèh sagung prajurit ingwang
akèh pêpanganan prapti

saking nagari Kuparman
padha akon ambadhog angêrêki
amamah-mamah anggilut
payo padha mêtua
papagêna jaban kutha mungsuh iku
payo nuli têngaraa
mêtu sun sadina iki

gumuruh kêndhang têngara
prajuritnya gumêrah tata baris
kadya kêtug giri guntur
bêdhol baris pangarsa
sri bupati Gajimôndalika Uktur
têdhak saking padmasana
wadya tan nêdya ngunduri

kunêng wau sang taruna binathara
Narendra Rustamaji
arsa magut ing prang
Raja Taltal turira
ing Sang Prabu Rustamaji
punapa mangsah
atis jêng paduka ki

pun Mahraja Uktur Gajimôndalika
ing punika miyosi
pênêd angantosa
rayi tuwan ing Kelan
paduka timbali aglis
nadyan maguta
yèn rayi tuwan prapti

alon dènnya ngandika nata taruna
Bathara Rustamaji
nora nganti ingwang
marang yayi mas Kelan
kang mungsuh sêlak mêtoni
sayêkti merang
yèn nora amanggihi

dudu watak yayiTaltal ngunthêt dina
sigra têngara aglis
wadyane malatar
lumirig amrih papan
Rajèng Sulsub anèng ngarsi
Raja Bulêndhar
lawan Raja Kunjarin

Raja Kaldum Raja Kaldus ratu kêmbar
andêle Rustamaji
Ratu Banisarah
lan Rajèng Madukiyas
sami andêling ajurit
ratu punika
paringane ramèki

praptèng papan dalêdêg prajuritira
pasang baris miranti
akapang kalangan
prapta dutaning mêngsah
ubaya angadu tandhing
ingsun kewala
butên wong Pusêr Bumi

hèh ta Raja Kuparman aja karasa
lan aja walangati
ingsun tandhingana
lan ratumu sajagat
ingsun dhewe kang ajurit
tan ngadu bala
krubutên sabên ari

sampun tata barise bala Kuparman
Sang Prabu Nyakrawati
têdhak saking kuda
lênggah anèng amparan
nèng wijoan palowani
Sang Raja Taltal
lawan sagung para ji

kêndhang gonge gumuruh bèri wurahan
gora gôngsa thongthonggrit
Sang Rajèng Sorangan
Sri Gajimôndalika
Uktur mangsah ing ajurit
nitih andaka
awak macan gêng inggil

angajrihi jênggarang datanpa timbang
gênge sri narapati
pan satus suwidak
êgas dêdêg sang nata
awak wong asirah èsthi
tan mawi gada
miwah tan mawi tangkis

tanpa bajo tanpa kêre lêlawaran
irêng atutul kuning
ulêsing andaka
agêng kadi dipôngga
singat kinathok ing rukmi
tinopèng muka
sinawur sêsotya di

bakar kabir surat wilis gêbyar-gêbyar
tigang atus hèr gêni
nênggih kawan dasa
hèr laut sakêmlasa
kasongan diwangkara tis
brajaning muka
lir wagra gora pati

samya ebat sagunging mungsuh umiyat
Raja Taltal wotsari
dhuh gusti punika
pun Gajimôndalika
Uktur langkung angerami
sintên kawasa
mulat kang kadi yêksi

nadyan inggih agênga yêksa têtela
warnine kang wus pasthi
ingaran dênawa
puniki ta punapa
awak wong asirah èsthi
yèn jamakjuja
ing mangke dèrèng lair

jamakjuja pan kupingipun kewala
kadi akuping èsthi
lawan ilat baya
landhêp kadi gêgaman
kuping kêni dèn linggihi
sirah punika
maksih sirahing janmi

kula myarsa kala pun uwa wirayat
Dipati Guritwêsi
pan inggih pun bapa
Salsal pinituturan
yèn ing benjing jaman akir
kang dadi mêngsah
jamakjuja namèki

pun Mahraja Uktur Gajimôndalika
sipat punapa inggih
jalma dede jalma
gajah pan dede gajah
gèdhèg Prabu Nyakrawati
rêngu miyarsa
Bathara Rustamaji

angadika yayi aja pati eram
uwakira ing nguni
jêr rama wus aprang
lan Ditya Samaduna
sirah sèwu gêngirèki
satus prawata
cangkême sèwu malih

nora nana luwih-luwihaning rupa
kadi rasêksa aji
aran Samaduna
gêgêdhêging sajagat
prandene karsaning Widhi
kalah ayuda
lan manusa tur alit

kabèh rupa gêgaweane Hyang Suksma
aja ta sira ajrih
ilang tekadira
kang mantêp ing Pangeran
asor ungguling ajurit
kang gawe sapa
pagene sira ajrih

yèn wêdia sama-samaning tumitah
adoh marang Hyang Widhi
anampik ing titah
pan iku maksih titah
asnapun isining bumi
kodrating Suksma
ginawe mêmêdèni

singa wêdi kêndho pangandêling Suksma
siniku ing Hyang Widhi
gêmpil kang dêrajat
yèn mêndêng wêdi rusak
liniru wahyuning iblis
dènnya was-uwas
tan mantêp iman tokit

durung kêna ing makripat maksih ura
sagung ingkang miyarsi
kadya kinilenan
madêg brajaning muka
Taltal dhêku dènnya linggih
kasoran sabda
wau ta sri bupati

asêsumbar Uktur Gajimôndalika
suwe pagene iki
prajurit Kuparman
nora na mêtu ing prang
putrambyah Surayèng Bumi
payo mêtua
ing kene prang lan mami

Raja Sulsub amit ingidèn umangsah
nandêr turangganèki
prapta yun-ayunan
gumuyu atêtanya
sapa mêtu ing ajurit
iya si bajang
payo dèn parèng ngarsi

anauri ingsun Ratu Banisarak
Sulsub ratu prajurit
isèning wijoan
ing ratu binathara
Rustamaji Nyakrawati
andêlingaprang
dajal lanat sirèki

payo aprang Uktur Gajimôndalika
iya wong Pusêr Bumi
payo anggadaa
sun icipane uga
Raja Sulsub anauri
pan dudu watak
wong Kuparman dhingini

sru gumuyu Uktur Gajimôndalika
ngêtab titihannèki
marêpêki nyêndhal
saking titihanira
Raja Sulsub sampun kêni
lajêng binuwang
tibanira ing siti

tinadhahan ing bala sinêmpal-sêmpal
rinêbut sampun kêni
mung balung kang tuwa
kang anom sampun têlas
gêmêt kulit lawan daging
balung mênthilas
ingkang binuwang siti

sami eram kang mulat pratingkahira
Raja Kaldum sigra mit
lawan kadangira
Raja Kaldus umangsah
kalihe munggèng turanggi
amutêr gada
praptèng rana wus panggih

lajêng sami anggada tinangkis asta
gadane dèn candhaki
sinêndhal binuwang
sami anarik pêdhang
kalih sami amêdhangi
sarwi tumênga
wêntise dèn pêdhangi

nora môntra-môntra lamun karasaa
bruke pan sutra pangsi
linapis têmbaga
gaprak-gapruk pinêdhang
bruk têmbaga nora rêmpit
dangu anulya
cinandhak ratu kalih

wus binuwang tibanira tinadhahan
tan kongsi tibèng siti
rinêjêng ing bala
rinêbut wus dèn mamah
ginilut-gilut sinisil
sirna bangkenya
datan kari samênir

mung balunge kang tuwaingkang binuwang
cumalorot aputih
tan ana tabêtnya
kulit daging malinthas
gêtihe tan ana kari
brêsih apêthak
gambuh angrakot daging

Raja Kunjarin magut
nitih dipôngga ngundha salukun
praptèng papan ayun-ayunan ambindi
awanti-wanti amupuh
tadhah lan asta sang katong

gadane wus karêbut
marang Gajimôndalika Uktur
wus sinêndhal binuwang Raja Kunjarin
duk inguncalakên muluk
tibanira dèn karoyok

wau kalangkung bêndu
mulat prajurit kang para ratu
Sang Aprabu Rustamaji Nyakrawati
padoning lathi kumêdut
jaja bang kadya malêdhos

têdhak dènira lungguh
saking amparan kancana murub
nitih kuda Sri Bathara Rustamaji
kawot kaprabon prang pupuh
mangsah nêngah ing palugon

kang putra arsa tumut
mangsah ing rana kang rama nyêndhu
ya ta wangsul sira Radèn Atasaji
wau kang rama wus pangguh
kalawan Uktur Sang Katong

asru dènira muwus
Raja Gajimôndalika Uktur
sapa iki kang mêtoni ing ajurit
cahyamu nuksmèng sitangsu
eman matiyèng palugon

alon dènnya sumaur
ya ingsun iki kang duwe laku
ngirid bala anêkani ing sirèki
Prabu Nyakrawati ingsun
Rustamaji aran ingong

sutambyah ibuningsun
putri Mêdayin Rêtna Marpinjun
wus ingadêgakên prabu nyakrawati
ratu binathara ingsun
Raja Uktur matur alon

wong agung sira iku
dadi dêksura saliraningsun
angladèni ing prang tanpa gada tangkis
ing rama Sang Jayèngpupuh
katon tan ngajèni ingong

iya balanirèku
duk mau prange sanadyan ratu
iya ingsun tanpa gada tanpa tangkis
nadyan ratu jêr balamu
mundhut gadane sang katong

prapta lan tangkisipun
gadane agêng wrat tigang èwu
ing kati mas sabongkot tal agêngnèki
payo prapta gadaningsun
paran ing karsa sang katong

alon dènnya sumaur
iya Gajimôndalika Uktur
payo lanat sira anggadaa dhingin
sira musrik ing Hyang Agung
pangidhêpmu datanpanggon

pan dudu caraningsun
iya yèn aprang dhingini pupuh
anauri Uktur Môndalikagaji
dèn prayitna ingsun pupuh
môngsa wurunga jur amoh

angundha gadanipun
Raja Gajimôndalika Uktur
masang tangkis Sang Aprabu Rustamaji
maras kang sami andulu
gada gêng saêtal bongkot

bala surak gumuruh
Raja Gajimôndalika Uktur
gya tumêmpuh ing paris kuwat nadhahi
gigire turôngga putung
tiba kasingsal sang katong

tangi sigra angunus
pêdhang mrêpêkisigra Sri Uktur
gya pinêdhang bakar kabir surat pilis
sukune sakawan rampung
pêjah kang kobra angrimong

tibane kajarungup
Raja Gajimôndalika Uktur
kajungkêl ing siti dèrèng kongsi tangi
gya cinandhak sukunipun
kinuwatan mêksa abot

gronjal mêksa rinangkul
suku Gajimôndalika Uktur
nanging kuwat sira Prabu Rustamaji
ingantêp panjunjungipun
kinuwatkên mêksa abot

molahkên kuwatipun
Raja Gajimôndalika Uktur
parêng ngantêp nguwalakên Rustamaji
nanging mêksa tan kajunjung
satrêpe lan pinggang pêdhot

bajo jêbol malêdug
jêplok apan ula-ulanipun
mêdalkên rah saking netra saking kuping
busanane sadayancur
panyêkêle sampun kêndho

sigra panggronjalipun
sira Gajimôndalika Uktur
sampun uwal saking asta Rustamaji
Rustamaji panonipun
sumaput lan rah kêkotos

saking netra lan irung
ing lathi purus lawan ing dubur
kang babahan sanga kabèh mêtu gêtih
abang irêng mancur-mancur
gubras rah warata tinon

arsa cinadhak wurung
marang Gajimôndalika Uktur
dènnya katon kanine lir dèn lolosi
ludira saliranipun
Rustamaji anggaloso

wau panandêripun
turangganira kinêtab mamprung
praptèng rana Rajaputra Atasaji
angalingi ramanipun
anarik pêdhang anêmpoh

amêdhang gaprak-gapruk
Mraja Gajimôndalika Uktur
atêtanya satria apa sirèki
durung pantês aprang pupuh
anglawani yudaningong

sugal dènnya sumaur
lan datan kèndêl pamêdhangipun
iya ingsun satriya Rab Atasaji
Prabu Rustamaji iku
ingkang pêputra maring ngong

pan patutane ingsun
jêng ibu putri ing Mêndhangpupus
iki putu Wong Agung Surayèng Bumi
Gajimôndalika Uktur
manthuk-manthuk muwus alon

aja prang lawan ingsun
misiha lare têmên sirèku
eyangira lah ing mêngko ana ngêndi
kang pantês prang lawan ingsun
Atasaji muwus alon

lagi andon anglurug
marang prajane rasêksa pingul
ngosak-asik panggonane ditya putih
Gajimôndalika Uktur
angrêrêpa muwus alon

babo mundura gupuh
pan ramanira lagi atatu
lah gawanên mundur iya sun alimi
nora sun prih mati iku
rajaputra angawe wong

prapta kang bêkta tandhu
lajêng binêkta wau sang prabu
Binathara Nyakrawati Rustamaji
baris tinêtêgan mundur
kalihe wus amakuwon

tangis umyang gumuruh
sagung ingkang para ratu-ratu
sapakuwon praptane sami nangisi
sinarèkakên sang prabu
Rustamaji wus kalêson

ing wanci têngah dalu
seda konduran saking prang pupuh
Raja Taltal amatah ratu tinuding
mring paman Urmus Sêmakun
dalu budhal kang kinongkon

miwah ingkang anusul
mring Pangeran Kelan barisipun
Natèng Kaos lan putra Rajèng Betarti
sami mangkat dalu-dalu
sakathahe kang kinongkon

ing marga tan winuwus
prapta kang maring Urmus Sêmakun
ingaturan yèn kang putra anêmahi
prang lan Môndalika Uktur
gugup sang narendra karo

budhal sabalanipun
atawan tangis sarwi kasusu
tan kawarna ing marga pakuwon prapti
sinundhang layoning sunu
èstu layon sultan anom

mung gumurug kang karuna
sagung pabarisan sami
anugêli buntut kuda
pratôndha sangêt prihatin
Raja Taltal tinuding
marang ing Prabu Sêmakun
anaking Kalakodrat
sira mangkata pribadi
anusula Wong Agung Surayèng Jagat

mangkat sira Raja Taltal
samarga atawan tangis
lan wadya kang nitih macan
tigang lêksa winitawis
tan mawi dharat siji
sami akarya kang kantun
angruktèni tabêla
tan wus ramening kang tangis
mêngsah kèndêl Uktur Gajimôndalika

wadyane kabèh ngundhangan
aja na mêtoni jurit
apan lagi mungsuhira
gustine anandhang kanin
mangkana kang lumaris
bupati ingkang anusul
marang Pangeran Kelan
pakuwone wus apanggih
ingaturan kang raka sampun palastra

dènnya bêbêrêg anasar
mring kitha Sorangan nênggih
lajêng ginêcak prajanya
ratune miyosi jurit
kang nama Raja Gaji
nênggih Môndalika Uktur
tukang wong mangan janma
Rustamaji rame jurit
sedanipun konduran saking paprangan

duk miyarsa atêngara
budhal sawadyanirèki
dhomas para ratu ngarsa
balane kadya jaladri
Pangeran Kaelani
samarga-marga mangun kung
udrasa sedanira
kang raka konduran jurit
sabalane sami atawan karuna

Prabu Sayit Ibnu Ngumar
lan putra Rajèng Betarti
Sang Prabu Arismunandar
gêgancangan sawadyèki
wau kang sampun prapti
kutha Môndalika Uktur
sira Pangeran Kelan
nitih kuda jonggiraji
kadi palwa antuk angin dhinayungan

ing dalu pukul sadasa
pangeran ing Kaelani
prapta lawan arinira
Rahadèn Hasim Katamsi
prapta lajêng ngêbruki
layone kang raka prabu
Urmus Sêmakun samya
mire anganan angèri
anjagani ingkang putra kalihira

adangu Pangeran Kelan
tan wungu dènnya nyungkêmi
sagung ingkang para raja
atap samya munggèng wuri
atusan damar lilin
sawêntis-wêntis angêpung
wau Pangeran Kelan
winungu ing paman kalih
Raja Urmus Prabu Sêmakun angrêpa

anak mas aja dinawa
mupusa karsaning Widhi
raka para wus dilalah
mung sêmono yuswanèki
ngêndi ana wong jurit
umagut ing mungsuh agung
nungkulkên para paman
nênungkulkên para ari
ratu abot Uktur Gajimôndalika

Uktur Gajimôndalika
kaya agea pêpanggih
mêmalês sedaning raka
kumutug bajra mukandik
gênjot padoning lathi
sumung jaja latu-latu
muka kadi dahana
yayah kadi anggêsêngi
mung saêjam gêmpure kutha Sorangan

kumêdut-kêdut kang asta
thukul ciptèngirèng galih
wus katon kacakrabawa
ing astane anandhani
mring raja mungsuh aglis
Gajimôndalika Uktur
eram kang sami mulat
mring Pangeran Kaelani
cahya kadi dahana kang mulad-mulad

sirna sipate sujanma
sagung busananirèki
sadaya wus kuyup marang
kadya ulading kang gêni
kêkês kang aningali
ing runtike rajasunu
durung anon miyarsa
sujanma sasor wiyati
prabawane duka kang kadya mangkana

ulading brajaning muka
sor ulading damar lilin
pantês agni ing naraka
sigra ingkang paman kalih
Urmus Sêmakun sami
marêpêki muwus arum
dhuh anggèr putraningwang
aja anarka sirèki
amrawasa Uktur Gajimôndalika

karana iki pakarya
iya salahe pribadi
raka para kang amawa
lunga prang sapa ngidini
panjinge aprang sabil
apan tri prakaranipun
lilane putra garwa
wong tuwa kalawan gusti
lamun nora mangkono sabile batal

rinangkul Pangeran Kelan
marang ingkang paman kalih
aja kaya kakangira
kang wus luput praptèng pati
ya dimèn dèn lakoni
dhewe mring kakangirèku
ing wuri karsanira
ingurut kalawan pikir
aja kongsi tumindak kalawan nistha

kapat kocaping carita
sami putra ing Mêdayin
Raja Sêmakun punika
bisa ing tyas agal alit
anglêr yèn duwe pikir
kataman utamèng lêmbut
yèn aprang têtêg gagah
prakosa wantahing jurit
têtêkone êndi iku iki ênya

wau ing pangêlusira
mring Pangeran Kaelani
lah nyawa dèn eling sira
padha putra Pusêr Bumi
gêgambèn wus mungkasi
ing prang prakosa dibya nung
tungguling pramudita
wus kalok labêting jurit
asêmbada sarta pêkike kang warna

apindha yangyanging jagad
lan alus ambêkirèki
wani kasor barang tingkah
tyasira nrus ing mêmanis
amot apura yêkti
wani gêntèni rahayu
nyawa arum kewala
kang uwus sira tindaki
isining rat siji tan ana kang nyacad

barang kang tinitah donya
sêmut rayap jangkrik gangsir
kêbo sapi bèbèk ayam
kabèh isining wanadri
lan isining jaladri
padha amuji sirèku
muluk kalok ing jagad
mêngko karsanira iki
têka nimpang ing bêcik anêmpuh nistha

ambelani kadang tuwa
tur luput solahing jurit
nurut tyas gambira nistha
anglêbur kramaning jurit
lali kramèng narpati
kadangira kang wus luput
yèn misih ingsun ana
kinaryaa nunggal baris
patènana si paman iki kalihnya

yèn kudu sira mêmêksa
lila sun lunasên aglis
mendah kang nutuh maringwang
uripa amênggak-mênggik
tinarka nutuh sami
dene ku ana kang dhawuk
wong anom kongsi nistha
nêmpuh kanisthaning jurit
gawe apa urip tuwa tuwa bôngka

kalairan rong prakara
cacadira ing ajurit
yèn sira andhinginana
malês amrawasèng jurit
kêkiwul ing ajurit
Gajimôndalika Uktur
jêr misih duwe kadang
ratu tuwa tur prajurit
kang ngalingi anyandhêt bramatyanira

Jayusman Samsumurijal
anak Prabu Parangakik
lan nak prabu ing Karsinah
Ruslani Danurusamsi
yèku pantês kang dhingin
padha anêkakna sêpsu
iya sabab kang tuwa
barang gawe wajib dhingin
yèn pakone wong tuwa anom tumandang

wau kalane miyarsa
Jêng Pangran Kelan turnèki
mring kang paman tinangisan
Prabu Sêmakun tur pati
aja magut ing jurit
Gajimôndalika Uktur
brêbêt bramatyanira
têmah karuna tan sipi
sawusira karuna lajêng kantaka

sinundhang marang kang paman
sarirane kadi wêdi
dinumuk atos sadaya
keran-keron kang para ji
dadya atêmah tangis
barung para ratu-ratu
satriya myang punggawa
susah kabèh kang prajurit
ya ta kunêng gantya malih winursita

lampahira Raja Taltal
wadya pinarênca sami
anjagani marga-marga
bok ana simpangan malih
manawa dèn margani
ing lampahira wong agung
amung satus binêkta
nurut marga kang sawiji
pan wong agung lampahe tan mawi bala

amarêngi lampahira
Sang Raja Taltal pribadi
anèng bêbulak atêbah
ningali bala lumaris
karêmpêle akêdhik
kèndêl sayêkti kadulu
têdhak saking wahana
dupi cêlak malajêngi
anungkêmi sigra kang maksih nèng kuda

umatur sarwi karuna
pukulun tiwas kang dasih
rumêksa ing putra tuwan
Sang Aprabu Rustamaji
tan kenging dèn aturi
awit saking ambêburu
praptanipun ing wana
wus têbih kawan dasa ri
pan anyilip mring kang paman kalih pisan

atakèn kitha Sorangan
dènnya katalanjur prapti
paminggir nagri Sorangan
lajêng kêdah magut jurit
lawan kang darbe nagri
Gajimôndalika Uktur
tan kenging ingaturan
angêntosana kang rayi
jêng pangeran ing Kelan gène pinisah

miwah paman kalih pisan
Urmus Sêmakun tan kêni
anutakên ing saparan
sami kinèn têngga baris
mung sayuta wadyèki
salawe mung para ratu
amba amung ambêkta
prajurit mung kawan kêthi
têmpuh ing prang ratune sakawan pêjah

nuntên anggèr ngawaki prang
tan kenging dipun aturi
rame têmpuhing ayuda
adangu prang samya kanin
inggih gumuling siti
Gajimôndalika Uktur
ingangkat datan kangkat
puripun kasaput latri
praptèng kuwu konduran gusti palastra

rubung sagung para nata
Prabu Lamdahur anjawil
hèh yayi ing Kalakodrat
dèn padha angati-ati
langkung trêsna sêsiwi
apan adate wong agung
sira raja ing kiwa
ingsun ing têngên turanggi
ya ta wau wong agung duk amiyarsa

mring ature Raja Taltal
sumaput tan tolih dhiri
kawratan tolèh pêputra
angadêg anèng turanggi
aniba maring siti
sêdyane wau wong agung
nanging prayitnanira
Raja Salsal anadhahi
pan kumabruk lajêng binopong kewala

prakosa Sang Raja Salsal
tan osik dènnya nadhahi
tibane saking turôngga
tumanduk sakèh narpati
prasamya anangisi
gumrumung ana ing suku
kêkambiling turôngga
linèmèkan sinjang sami
sinarèkkên wong agung dènnya kantaka

wus dangu anglilir sira
wontên duta prapta malih
saking kang rayiGumiwang
Prabu Sêmakun kang nuding
Sang Raja Bulêndarin
wong agung lagya pêpungun
matur sarwi anêmbah
kawula atur upêksi
rayi tuwan Prabu Sêmakun kawratan

rumêksa ing putra tuwan
pangeran ing Kaelani
runtike kêdah magut prang
kang paman sami mambêngi
amalês pêjah dening
Gajimôndalika Uktur
yèn suwawi nuntêna
enggale paduka prapti
pamêksane bok tèmpêr ambêng-ambêngan

wong agung duk amiyarsa
marang dutane kang rayi
Prabu Sêmakun Gumiwang
ture Raja Bulêndarin
yèn kang putra mrih jurit
lawan Môndalika Uktur
kiwul sedaning raka
amêksa sêdya nêkani
ginendholan mring kang paman kalih pisan

sigra anitih turôngga
sêkarduwi dèn camêthi
adheyan lampahe kuda
gugup kang para narpati
kang ngamping kanan kering
Raja Salajal Alamdahur
kêkalih kadi patah
tan pisah ing kanan kering
kang jinaga bok èngêt putra palastra

adat niba saking kuda
puniku dèn kuwatiri
dadi sagung para nata
turanggane dèn timbangi
adheyan sadayèki
ngayap kanan kering pungkur
lêpas ing lampahira
Raja Taltal Bulêndarin
anèng ngarsa angirid atêdah marga

lamat-lamat katingalan
atêbih yèn dèn lampahi
katon bala angon jaran
dangu prapta gène sami
sadaya kang turanggi
sami tugêl buntutipun
tôndha prihatin dahat
barise wong Pusêr Bumi
duk tumingal Kalana Surayèng Jagat

aniba saking turôngga
Raja Salsal anadhahi
nulya sagung para nata
sadaya sami nulungi
Raja Salsal gagahi
amangku kantakanipun
lawan Sang Rajèng Selan
amangku sukunirèki
mastakane pinangku ing Raja Salsal

malih ingkang kawuwusa
Sang Aprabu Parangakik
lawan prabu ing Karsinah
katiga Irman Mêdayin
sadaya ingkang maksih
nèng Kalakodrat atugur
sarêng wau miyarsa
budhal sawadyanirèki
sampun kêbut saking nagri Kalakodrat

ginêlak lampahing bala
ing marga datan winarni
dalêdêg balane prapta
ing barise Rustamaji
kuthanira narpati
Gajimôndalika Uktur
tumamèng pasanggrahan
piyak sagunging narpati
sami jêtung praptane ratu katiga

sampun wontên ing bandhosa
layon Prabu Rustamaji
sang aprabu ing Karsinah
tuwin Prabu Parangakik
katri Natèng Mêdayin
sami nênggak waspanipun
dangu tan kêna ngucap
sèwu susah sèwu sêdhih
dènnya sami tan wruh darunaning aprang

dènnya nêmahi antaka
ingkang rayi Rustamaji
pangungune kayaparan
dhêlêg-dhêlêg sami sêdhih
dangu madêg kang runtik
brajaning muka kumutug
kadya ge amarwasa
ratu ingkang angantèni
Maharaja Uktur Gajimôndalika

ingambêngan ingkang paman
Raja Sêmakun maripih
mring kang putrakalih pisan
ing Karsinah Parangakik
dènnya bramantya aris
kèndêl prasamya tumungkul
obah gègèr ing jaba
Wong Agung Surayèng Bumi
praptanira pinucung kang para putra

sarêng rawuh têdhak ingkang para sunu
nêmah nguswa pada
wau ta kang rayi kalih
Raja Urmus Sêmakun katiga Irman

nguswa suku nangis Sang Prabu Sêmakun
wong agung saksana
nungkuli bandhosanèki
sarwi jêtung anênggak wau kang waspa

Darundiya anangisi sênggrak-sênggruk
wong agung tumingal
mring Pangeran Kaelani
netranira marbabak asêmu duka

netranira lir mêtu gêni kumukus
eram kang tumingal
dene durung kêna lilih
bramatyane Pangeran Amiratmaja

sirêp sampun sadaya sami amuwun
wong agung ngandika
saosa Darundiya glis
angatêrna kunarpane putranira

ingsun kubur iya ing Kuparman iku
lawan yayi Irman
tur sêmbah Prabu Mêdayin
lan gawaa pitung atus para raja

angiringna marang ing putranirèku
malih angandika
ngèstrènana kang para ji
putuningsun Si Atasaji madêga

ratu agung pan maha binathara gung
anggantyani rama
Nyakrawati Rustamaji
para ratu sami ngidini sadaya

wus misuwur Atasaji madêg ratu
wau kawarnaa
kang tinuduh têngga baris
angêpunga Uktur Gajimôndalika

kalih èwu kang pinatah para ratu
senapatinira
Sang Natèng Rum Burudangin
kinanthenan ratu moncol Kewusnendar

ingkang agung balanira pa ratu
aja mêtu ing prang
lamun nora amêtoni
ya Si Raja Uktur Gajimôndalika

sawusira mêmatah budhal wong agung
kêrig para putra
ngiring layone kang lalis
badhe kèndêl ing nagari Kalakodrat

apan sinung daludag lan umbul-umbul
sêsêbaran dinar
yèn kala lumakyèng margi
sadinane pasthi patang èwu dinar

uncalipun kumbala pan sinjang ciyut
sabaranging sinjang
sutra kalawan cawêni
patang puluh kodhi têlase sadina

songsongipun ing layon sadaya satus
nèng nginggil palôngka
panakawan alit-alit
punika kang sami nyêbarakên dinar

tan winuwus ing Kalakodrat wus rawuh
layon winiwaha
ing sidhêkah puji dhikir
panuwune kurmate Sang Raja Salsal

lan nèng ngrikukongsi kawan dasa dalu
anèng Kalakodrat
têlas maesa sakêthi
sidhêkahe mêmule Sang Raja Salsal

kaum-kaum lêksan yèn dalu gumuruh
mangkana sawusnya
jangkêpe kawan dasa ri
binudhalkên marang nagari Kuparman

tabêtipun layon duk panyèlèhipun
anèng Kalakodrat
kinarya astana adi
pagêr bumi korine tinundha sapta

cinacungkup cinapuri lapis pitu
bupati sakawan
salamine juru kunci
langkung asri rinarêngga ing astana

kang winuwus wau layon lampahipun
kang maring Kuparman
ing marga datan winarni
mèh praptane anèng nagari Kuparman

pan gumuruh praptane bala rumuhun
Radèn Warindiya
gègèr otêr sanagari
santanane saking ibu saking rama

ingkang ibu juru jinêm agung nayut
babo amupusa
elinga titahe Widhi
pan putumu bae iku tingalana

dadi liru ing cupête ramanipun
madêg Binathara
Nyakrawati Atasaji
wus mupusa Si Rustamaji dilalah

mati saru nungkulkên wong tuwanipun
pamanane padha
kadangipun tan mênangi
kang pinagut ratu datanpa sasama

ratu wudhu Gajimôndalika Uktur
Sang Putri Karsinah
Parangakik Burudangin
ngêlus-êlus Marpinjun sungkawanira

lurung-lurung warata panjêranipun
tunggul lan daludag
bandera sadaya putih
kayon-kayon agodhong cawêni kasa

pan malêdug Kuparman ing môngsa iku
wadya jro nagara
sadaya anganggo putih
anglabuhi kang seda angguladrawa

tundha-tundha kang amêthuk sami
kawit kang lêlakon patang dina
wong Kuparman pamêthuke
wau ta praptanipun
kadya robe samodra putih
kang prapta kang amapag
tan ana lyanipun
busana putih sadaya
Raja Irman Mêdayin ingkang rumiyin
layone wurinira

wuri layon sang nata ing Bangit
lawan patang atus para raja
kabèh putih busanane
kang dhikir kadya guntur
awor lawan sambating tangis
prapta kèndêl pinarnah
anèng ing manguntur
cinarita kalih wulan
têlasira wadya kang sami ngurmati
wusnya lajêng pinêtak

kilèn kitha wangun Arlisapil
tinuguran wusnya tigang wulan
bubare patugurane
amung wau kang kantun
juru kunci ratu kêkalih
balane patang lêksa
pacak karya dhukuh
apan prasasat nagara
mungguhira ing astana Arlisapil
mangkana Raja Irman

anguruni bupati satunggil
tumut têngga astanane putra
wong salêksa gêgawane
apacak wisma sampun
inggih nyai gêng pramèswari
badhene wus kinarya
sedaa ing ngriku
anunggil kalawan wayah
nora nunggil lan raka Prabu Mêdayin
kêdah seda Kuparman

sinarèkna makam Arlisapil
wus mangkana ingkang winursita
Atasaji karatone
samaktaning praja gung
binathara anyakrawati
Narpati Darundiya
kang ngêmong ing kewuh
kang eyang Sang Raja Irman
ingaturan kondura maring Mêdayin
nêntrêmêna kang wadya

angolaha enake wong cilik
Raja Irman tan sawalèng karsa
ing saprentahe wayahe
kunêng malih cinatur
pan Wong Agung Surayèng Bumi
kang anèng Kalakodrat
sawadya mangun kung
para ratu para putra
datan wusa prihatin belani gusti
wau Sang Raja Salsal

andhatêngakên ing sabên ari
salin-salin warnane kasukan
amrih lipure gustine
cangkrama andêdulu
patilasan ing nguni-uni
duk akarya baita
ing nguni Nabi Nuh
mèh kinêlêm jamanira
wontên pawon kang tilas ngêtokkên angin
topan kalawan toya

tunggakipun kangjêng ibu taksih
kang kinarya Nabi Ênuh palwa
sawulan mubêng tunggake
wong agung sare ngriku
tirakatan kawan dasa ri
lawan bêbalungira
sirahipun unuk
lawan bêbalunging asta
balung pukang kang wontên nagari Mêsir
amung pukang satunggal

untunipun ingkang sami maksih
anèng pagunungan Kalakodrat
untu baham siji bae
ingênggèn baris agung
pan salêksa pondhokannèki
prandene nora sêsak
milane wong ngriku
saurute yèn prakosa
lawan agêng anglabêt namanirèki
ngangge unuk sadaya

iya dene pangalape sami
sami putra Nabi Nuh punika
unuk kang atuwa dhewe
angluwihi gêngipun
nora kêlêm padha tumuli
nadyan namane Salsal
iya ngangge unuk
iya Prabu Unuk Salsal
ing Sorangan Unuk Môndalikagaji
Uktur jêjulukira

ratu ingkang karan-karan sami
yêkti nganggo unuk nadyan Ngrokam
Sang Raja Unuk Gulangge
tanah uruting ngriku
nama ngangge unuk linuwih
dene Unuk Marjaban
nadyan padha mantu-
nira sang prabu ing Rokam
luhur dhewe sang ratu ing Ngambarkawit
Raja Unuk Marjaban

lawan wontên mantunipun kalih
kang tan ngangge unuk namanira
sabab tan luhur duryate
Nglimaya prajanipun
nama Prabu Wuskahar nênggih
yèku Ratu Nglimaya
lan malih kang mantu
Raja Prut Torgan punika
apêparab sira Sang Raja Kasinggi
sami ratu prakosa

nanging botên luhur duryatnèki
wontên malih kang kamantu marang
Sang Raja Unuk Gulangge
ing Brustun prajanipun
namanira Raja Ungkadi
para mantu sakawan
kang angangge unuk
pan amung Unuk Marjaban
dene luhur trahing Ratu Ngambarkawit
mung satunggal kang nama

ya ta wau Sang Surayèng Bumi
tuwuk cangkrama tuwuk tirakat
nèng Kalakodrat lamine
ginubêl para sunu
ingkang sami arsa ajurit
lan Unuk Gajimônda-
lika Uktur Prabu
kang rama kalangkung marma
para putra lawan sagung para aji
tan wontên sinung aprang

iya lawan Raja Unuk Gaji-
môndalika Uktur langkung awrat
dudu manusa yêktine
pan paranakan diyu
salah rupa gêdhêging bumi
wong agung wus sanega
lan sawadyanipun
budhal saking Kalakodrat
Unuk Salsal lan Taltal barêpi baris
cucuk Kya Patih Kalkal

wontên duta kapêthuk ing margi
Natèng Brudangin nênggih kalawan
Natèng Yujana dutane
atur uninga lamun
ingkang sami atêngga baris
angêpang kithanira
Môndalika Uktur
lami tan mijil ing aprang
sami nuwun parentah wong agung kalih
punapa ginêcaka

punang duta wus tinulak wêling
yayi karo angantia ingwang
aja mungsuh ratu kuwe
jajahane pukulun
gêmpur sami dipun gêcaki
kang sami môngsa janma
môncaprajanipun
amung pun Unuk Marjaban
lan Baktiyar punika kang sami mijil
saking lêbêting kitha

kang kinarya sêmang ing ajurit
nanging tan tanggên panggenanira
ngalômpra wana barise
sagung bupatinipun
ing Sorangan môncanagari
ngumpul Unuk Marjaban
gènnya baris tugur
pinukul 

ing prang pan oncat
wontên kawan yuta Rajèng Ngambarkawit
lawan Patih Baktiyar

amit nêmbah dutèng Burudangin
gêgancangan tan kawarnèng marga
wus prapta pabarisane
tundhuk lan gustinipun
ing Sang Natèng Rum Burudangin
raka paduka prapta
lan sawadyanipun
tuwin para rajaputra
sigra dandan Sang Natèng Rum Burudangin
lawan Natèng Yujana

sami mêthuk ing wong agung prapti
wus apanggih lan Sang Kakungingrat
katur sawarta-wartane
yèn Môndalika Uktur
lami datan mêtoni jurit
wong agung masanggrahan
lawan para ratu
ing dalu sami drawina
ambojana karamèn sarta para ji
miwah kang para putra

pan sadalu kawuwusa enjing
sira Sang Prabu Tasangsulngalam
lan Kewusnendar ature
yèn suwawi pukulun
lêng rinêmak kutha puniki
dimèn umijil ing prang
Môndalika Uktur
wong agung alon ngandika
iku durung yayi prabu karsa mami
sasukane kewala

nêmbah matur Natèng Burudangin
abdi paduka kang para nata
dêstun arsa aprang age
lan Môndalika Prabu
botên ketang tumpês ing jurit
busik jinawil amba
inggih darmi matur
wong agung malih ngandika
yèn mangkono yayi Prabu Burudangin
apa gawe pratôndha

