sang rêtna yu angatêr jawining lawang
radèn sigra lumaris
prapta pinggir bata
margine duk lêbêtnya
rahadèn gya matêg aji
paringing rama
sawusira anuli

pagêr bata ingusap kongsi ping tiga
wanti-wanti tan osik
langkung ngunguning tyas
sira Radèn Pabelan
dènnya èsmune tan mandi
kaku tyasira
cipta tumêkèng pati

iya lamun kauningan kangjêng sultan
mangkanosiking galih
Rahadèn Pabelan
nadyan ingsun palastra
kalamun barêng Sang Putri
Sêkaringpura
radyan gya wangsul maring

yasa kambang kagyat sang rêtna tumingal
umatur mring sang pêkik
paran marmanira
tan laju wêdalira
rahadèn aris nauri
dhuh gustiningwang
ratu-ratuning manis

sayêktine kawula tan bêtah pisah
lawan sira mas gusti
dèrèng marêm dènnya
miyat mêmanisira
sang rêtna mèsêm nauri
suwawi agya
manjinga tilamsari

sampun siyang manira mangke kawruhan
dening wadya kang jagi
radèn manjing sigra
wus tangkêb samirira
samana pawongan sami
arêrêmbagan
lawan rowangirèki

kayaparan pratingkahe gustinira
wus têtela kadyèki
lamun tan matura
ya marang kangjêng sultan
saiba dukanirèki
mring kang rumêksa
katon tiwasirèki

para cèthi wus rêmbag nulya umangkat
marang ngarsaning gusti
samana jêng sultan
duk lênggah ing pandhapa
kagyat praptanirèng cèthi
sarwi karuna
sang nata ngandika ris

ana paran de prapta sami karuna
padha matura nuli
pawongan tur sêmbah
kawula atur tiwas
gèn amba rumêksèng gusti
putra paduka
Risang Sêkaringpuri

mangkya wanuh lawan Rahadèn Pabelan
putrèng Mayang Dipati
wus anunggal karsa
mangke maksih nèng pura
langkung tiwase kang abdi
dènnya rumêksa
marang gusti sang putri

sri narendra duk myarsa turing pawongan
jaja lir wora-wari
kumêjot lathinya
pratôndha sangêt duka
angawêd soca anggêni
anggigit waja
pangandikanya wêngis

hèh pawongan timbalana wong tamtama
ingkang jaga nagari
lurah sajajarnya
kon miranti gêgaman
kang dinuta mentar aglis
praptèng paseban
panggih lurah kang jagi

sakancane sampun ingirid mangarsa
Ngabèi Surakêrti
lawan Suranata
kalihira wus prapta
ing ngabyantara narpati
gya dhinawuhan
hèh sira Surakêrti

sakancamu cêkêlên maling aguna
sing saba jroning puri
poma dèn kacandhak
yèn bôngga rampungana
tigasên murdanirèki
aturna mringwang
sandika kang tinuding

lurah kalih ambêkta wong kalih dasa
sikêb kaprabon jurit
samya wong prawira
sapraptanirèng pura
anjujug gone sang putri
Ngabèi Sura-
kêrti ngintip sing jawi

datan samar kalamun Radèn Pabelan
kang nunggil sang suputri
nèng jroning paprêman
Surakêrti gya ngucap
dhuh anak ingsun wong sigit
paran karsanta
têka anggenjah pati

wani ngrusak sêsêngkêraning sang nata
nging radèn tan nauri
eca rêrangkulan
ciptanirèng wardaya
mati barênga sang putri
èmêng tyasira
Ngabèi Surakêrti

dene Radèn Pabelan tansah bondhetan
kalawan sang rêtna di
pakèwêd dènnyarsa
nyêpêng mring duratmaka
samana Ki Surakrêti
osiking driya
akarya wuwus lamis

dhuh sutèngsun Pabelan kalamun sira
tuhu sih mring sang putri
aywa walangdriya
turutên ujar ingwang
manira ingkang ngalingi
ing dosanira
yèn ana dukèng aji

iya aku ingkang nuhunkên apura
sayêkti lamun lilih
dukane jêng sultan
ya ta Radèn Pabelan
myarsa linge Surakêrti
asrêp tyasira
nyana lamun sayêkti

dadya wudhar dènira arêrangkulan
Dyan Pabelan gya mijil
karsanya rahadyan
pan arsa ngabêktia
mring Ngabèi Surakêrti
minta aksama
sapraptanirèng jawi

Surakrêti ngêjèpi mring kancanira
wadya tamtama nuli
sarêng anarajang
marjaya mring rahadyan
saking ngarsa saking wuri
pêdhang kalewang
talêmpak tumbak kêris

datan bisa malês Rahadèn Pabelan
jur amoh wus ngêmasi
Sang Rêtnaningpura
sangêt dènnya karuna
wus katur marang sang aji
yèn duratmaka
kacandhak angêmasi

kuwandanya binuwang kali Nglawiyan
têtela malingnèki
Rahadèn Pabelan
putrèng Tumênggung Mayang
èsmu kaduwung ing galih
ing sanalika
kasusu sruning runtik

ya ta wau sira Ki Tumênggung Mayang
myarsa yèn putra lalis
anèng jro kadhatyan
bangke pinurak-purak
ilang labêting priyayi
ciptaning driya
arsa atur udani

mring kang raka Senapati ing Mataram
patine putranèki
sampun karya surat
gya miji abdinira
dinuta marang Matawis
arêrikatan
ing marga tan winarni

dutanira sampun prapta ing Mataram
panggih Sang Senapati
surat wus tinampan
binuka sinuksmèng tyas
kadhadha raosing tulis
Sang Senapatya
langkung ngungun ing galih

katon lamun siyasate Sultan Pajang
maring pulunannèki
dhasar Senapatya
wus lami datan seba
marang ing Pajang nagari
dhasar anjarag
mrih dinukana mangkin

mring jêng sultan sêdya mangrêbut nagara
nging Ki Juru Martani
gung ngêlus kang putra
pinrih ngantia masa
wêktu karsaning Hyang Widhi
Sang Senapatya
ginunturan mêmanis

kunêng gantya winuwusa malih
nagri Pajang samana jêng sultan
lagya siniwèng wadyane
ambalabar supênuh
neka warna busanèng dasih
lir panjrahing puspita
tulya sri dinulu
jêng sultan aris ngandika
mring Ngabèi Wilamarta myang Wuragil
sutèngsun Senapatya

kaya wus lawas antaranèki
gone datan seba maring Pajang
andungkap rong warsa kiye
arsa madayèng wuwus
iya marang jangji ing nguni
Wuragil Wilamarta
manêmbah umatur
inggih lêrês sabda tuwan
pan kawula gusti amidhangêt warti
putranta Senapatya

wus ambangun kutha ing Matawis
kadya badhe balila ing nata
sampun kathah prajurite
duk myarsa sang aprabu
langkung ngungun ngandika aris
lamun kaya mangkana
pariksanên gupuh
iya marang ing Mataram
apa nyata kaya ujarira iki
gampang yèn wus pratela

sira dhewe lumakua nuli
aywa akèh anggawa punggawa
lakua lancaran bae
sandika kang tinuduh
nêmbah mundur saking ngarsa ji
sigra mangkat kalihnya
wahana kuda gung
ing marga datan winarna
lampahira ing Mataram sampun prapti
panggih lan Senapatya

Wilamarta andhawahkên aglis
sutèng ulun kaki Senapatya
kawula ingutus mangke
ing ramanta sang prabu
jêngandika dipun timbali
mring Pajang de wus lama
tan sumiwèng prabu
angewahi prajanjean
paran ingkang dadya darsananing kapti
karya sêmanging driya

Senapati mèsêm anauri
umatura marang kangjêng sultan
ulun tinimbalan mangke
inggih sandika lamun
kangjêng sultan karsa marèni
angalap sutaningwang
lawan garwaningsun
mangan nginum kinon bucal
amarèni apa kêna ulun maksih
doyan nginum mêmangan

ulun kinon akurisa nênggih
dene sultan kaya aparema
tuwuh sadawane dhewe
pagene ya cinukur
datan ana salahirèki
Wilamarta matura
marang sang aprabu
yèn mangkono atur ingwang
Wilamarta Wuragil ngungun ing galih
inggih lamun mangkana

ulun mantuk umatur ing aji
Ki Wuragil lawan Wilamarta
gêgancangan ing lampahe
prapta ing Pajang sampun
laju marêk ngarsaning aji
sampun katur sadaya
kang putra turipun
jêng sultan ngungun ing driya
myarsa ture ingkang putra Senapati
têtela yun balila

kunêng gantya winuwusa malih
ing Mataram Senapati lagya
pinarak anèng purane
angadhêp Kyai Juru
Amartani gung mituturi
dhuh anggèr putraningwang
paran karsanipun
sira kulup tinimbalan
mring jêng sultan têka tan seba tumuli
tan wurung nêmu dosa

wong marêngkang karsaning narpati
upamane kulup sira arsa
angrêbut ing Pajang mangke
apa margane unggul
arsa mungsuh sri narapati
Sultan Pajang kuwasa
prawira dibya nung
ing nguni arsa cinidra
mring dutane Arya Jipang tur sang aji
kapanggih lagya nendra

kajinêman prapta anuduki
datan môntra tumamèng sarira
eca dènira asare
kampuhira tan butul
sagung para garwa samyanjrit
jêng sultan pinarbutan
kapita gya wungu
tumingal pra garwanira
sru karuna anyipta sri nata kanin
tan wruh yèn eca nendra

lawan iku wadyanira kaki
wong Mataram gêng alit kèhira
dêstun mung sèwu cacahe
arsa nglawan prangipun
marang wadya Pajang nagari
sapa dèn andêlêna
tan wun rêmak rêmpu
apan dudu timbangira
wong Mataram uyah sawuku upami
ing Pajang pan samodra

lagya wadyane putranirèki
prajurite Pangeran Bênawa
layak têlung èwu luwèh
pan durung para mantu
adipati ing Dêmak nênggih
punggawane salêksa
lawan malihipun
sira Sang Dipati Tuban
sangang èwu punggawane sura sêkti
seje arahanira

adipati ing Bantên anênggih
pitung èwu wadyane sadaya
tatal prawira yudane
wadya Mataram iku
pama sarêm kalbèng jaladri
apa kang dèn andêlna
tiwas rêmak-rêmpu
pama timun mungsuh duryan
kayapriye upama api sapêlik
kaguntur drêsing udan

iya kulup raose tyas mami
yèn sira prang lawan ratu liyan
sapuluh Pajang gêdhene
kèhe prajuritipun
myang dibyane mungsuhirèki
kaya nora sumêlang
pan wus jamakipun
rêbut unggul ing ayuda
mênang ngukub kalah kaboyong ing jurit
wus jamaking satriya

dene sira wus winêca nguni
iya marang sang raja pandhita
yèn bakal mêngku prajane
tumurun mring nak putu
samya mêngku ing nuswa Jawi
iku wirayatira
babo putraningsun
sarèhêna nalanira
ya kasusu lamun kasiku ing Widhi
arsa mungsuh jêng sultan

iya kulup raose tyas mami
yèn sirarsa mungsuh Sultan Pajang
tri prakara kainane
kang dhihin mungsuh guru
kapindhone mungsuh ing gusti
ping tri amungsuh bapa
iya nadyan iku
dudu kang yoga ing sira
nanging sira kinêmpit sangkaning alit
kongsi praptèng diwasa

lawan dadya gurunira kaki
apan sira winuruk agama
timur kongsi akir balèg
tata sarengatipun
angungkuli putra pribadi
paran wêwalêsira
mring ramanirèku
wit sira duwe nagara
ing Mataram tan liyan saking sang aji
lah mara rasakêna

Senapati karasa ing galih
amiyarsa andikaning rama
Kyai Juru Martanine
Senapati tumungkul
dangu datan sagêd mangsuli
wuruke ingkang rama
rinasa ta urut
kungkulan sabdaning rama
tan sawala nanging adrênging panggalih
dadya aris turira

ulun matur ing paduka mangkin
kadospundi ing karsa paduka
Ki Juru aris saure
têdhanên mring Hyang Agung
apanêkung aywa nalisir
Gusti lawan kawula
êndi tunggalipun
kang sinêmbah iya Alah
kang anêmbah pan iya Alah sayêkti
lir satu lan rimbagan

nyatakêna tingalira kaki
lah têdhanên nagara ing Pajang
sa-Jawa ngidhêpa kabèh
sakèhe para ratu
pama ingsun dadia aji
ingsun milih ing Pajang
gampangane iku
sêsuwunên mring Hyang Suksma
lamun têmên-tinêmênan ing sakapti
marang Kang Murbèng Gêsang

Kyai Juru angandika malih
sun têtêdha sira mring Hyang Suksma
dadia ratu ing têmbe
anggêntènana besuk
kaprabone ramanirèki
dadia tunggalira
sagung para ratu
kabèh ngidhêpa mring sira
nanging mêngko sabarêna tyasirèki
ngantia karsaning Hyang

dèn tumêmên ciptanira kaki
panêdhamu ing nagara Pajang
mring kang Maha Kawasane
dene doh parêkipun
Gusti lawan kawula kaki
adoh tanpa wangênan
dèn parêk puniku
datan gêpok ing sarira
kang sanyata sarkara rupa lan manis
tan kenging pisahêna

iya kulup ing panduga mami
lamun sira tulus sungkêmira
mring ramanira sang rajèng
kaya-kaya tan wurung
lamun sultan tumêkèng lalis
tan ana sayogyanya
kang mêngku kaprabun
sira sutane kang tuwa
nadyan dudu gone ayoga pribadi
nanging wajib gumantya

Kyai Juru kèh wulangirèki
lair batin wus wutah sadaya
kang putra padhang driyane
nging tan suda karsèku
gung bojana ing siyang latri
sagunging pamajêgan
kang arsa malêbu
marang nagari ing Pajang
tur upêkti yèn kawruhan Senapati
ingandhêg lampahira

sabên ari wus kathah kang prapti
nèng Mataram binojadrawina
sinarudhah sakarsane
kasukan siyang dalu
pan sadaya pinèt tyasnèki
marang Ki Senapatya
jrih asih sumungku
sagah labuh jiwa raga
tan kumêdhèp tinêmpuhna ing ajurit
amungsuh nagri Pajang

kang wus wuru ngatingalkên sami
guna tuwin kaprawiranira
andadar kadigdayane
sadaya aturipun
ngong tan èstu tur bulubêkti
marang nagari Pajang
langkung sae katur
dhatêng paduka kewaya
Senapati angandika rum amanis
ya padha ngong tarima

ing prasêtyanira marang mami
benjang lamun seba marang Pajang
barêng lan manira bae
yèn ana dukanipun
kangjêng sultan ing Pajang benjing
manira ingkang nôngga
paukumanipun
para mantri pamajêgan
pan sadaya dahat sukanirèng galih
wuwuh sumungkêmira

tan winarna rêroncènirèki
ingkang seba wus kinèn bubaran
Senapati kondur age
gantya malih winuwus
Kyai Bocor karsanirèki
pan arsa ngayonana
mring kadibyanipun
Senapati ing Mataram
datan kêna ingampah driyanirèki
Kyai Bocor samana

micarèng tyas nora talah mangkin
para mantri tuwin pamajêgan
têka bangêt sumungkême
mring Senapati iku
kapiluyu dibyanirèki
karoban bojakrama
saguh wani mungsuh
aprang lawan Sultan Pajang
paranbaya kang dèn andêlakên sami
dêstun wong tanpa ngrasa

durung lêga raose tyas mami
lamun ingsun wurung ngayonana
Senapati kadibyane
dene apêksa luhung
datan wêruh sariranèki
baya kulit têmbaga
abêbalung prunggu
otot rante miwah kawat
tuwin lamun ora pasah kêris mami
ingsun gêlêm ngawula

anêmbaha marang Senapati
yèn tan mangkono ngong durung wêgah
anadhahi sagêndhinge
saya drêng karsanipun
Kyai Bocor dhuwungirèki
Kêbo Dhêngên wastanya
landhêp tatal ampuh
ya ta sawusnya mangkana
Kyai Bocor mangkat sing wismanirèki
lajêng manjing jro pura

wadya ingkang sami jaga kori
datan ana ingkang munasika
marang Ki Bocor lampahe
Sang Senapati nuju
lênggah dhahar ngungkurkên kori
Ki Bocor awas mulat
gya narajang gupuh
Senapati pinarjaya
wanti-wanti eca dhahar datan nolih
Ki Bocor kasayahan

kongsi rêmpu curiganirèki
Kyai Bocor ambruk tibèng lêmah
karungkêb asru tibane
sariranya alêsu
sarwi muwus angasih-asih
magêp-magêp sêsambat
minta apurèku
Panêmbahan Senapatya
langkung kagyat nolih ing wuri sarywa ngling
kakang wontên punapa

dene têka sumungkêm ing siti
awêcaa paran karsanira
Kyai Bocor lon ature
kawula nuwun bêndu
dene arsa akumawani
angayoni paduka
mangkya nuwun ampun
sumôngga sakarsa tuwan
pêjah gêsang kawula katura mangkin
inggih dhatêng paduka

Senapati angandika aris
ênggèh kakang sampun walangdriya
anuli mantuka age
Ki Bocor sigra mundur
Senapati kesah tumuli
lêlana mati raga
Nglipura jinujug
ana watu kumalasa
gêng sagajah Senapati gya alinggih
pitêkur madyèng sela

esthanira lir anunggang èsthi
irênging sela wus kadya gajah
roning pandhan ing têpine
kadya palananipun
suluring kang pandhan kang putih
saingga gadhingira
tumêlung ing banyu
Senapati nglês tyasira
laju nendra nèng luhuring sela langking
tan etung pringgabaya

ya ta wau Ki Juru Martani
anèng wisma tan eca tyasira
têngah dalu ing wayahe
sira Kiyai Juru
karsanira mring dalêm puri
prapta jawining lawang
Ki Juru amuwus
hèh kônca kang tunggu lawang
Senapati mangkya pinarak ing ngêndi
matura ingong seba

dasih tunggu kori matur aris
putra tuwan wus dangu wijilnya
ulun tan wikan parane
Kyai Juru gya wangsul
laju arsa ngulati siwi
anjujug ing Nglipuri
datan dangu rawuh
wus ta panggih ingkang putra
Senapati lagya sakeca aguling
anèng sela gêgilang

Kyai Juru Martani lon angling
sutèng ulun kaki Senapatya
têka pijêr eca sare
samana Kyai Juru
aningali luhurirèki
ana lintang gumêbyar
lir baskara murub
agêngira sakalapa
nèng luhuring Senapati dènnya guling
Ki Juru ngungun ing tyas

eram mulat lan tanggêngirèki
ingkang putra anulya ginugah
dhuh kulup tangia age
têka eca aturu
lah dulunên luhurirèki
Senapati Ngalaga
kagyat nulya wungu
tumingal ing luhurira
Senapati mojar apa katon iki
mancorong luhur ingwang

ponang lintang anauri aris
wruhanira ingsun iki lintang
awêwarah sira mangke
gonira amanêkung
amaladi sêmadi êning
anêgês karsaning Hyang
Kang Murwèng Pandulu
wus sêdhênge luwarana
mangkya sira uwus tinarimèng Widhi
apa sasêdyanira

benjang sira jumênêng narpati
nèng Mataram amêngku rat Jawa
sineba ing ratu kabèh
tumêka anak putu
tulus samya mêngku rat Jawi
dadya pandaming jagad
ing saturun-turun
wus têlas pituturira
ponang lintang musna marang awiyati
Senapati sukèng tyas

Kyai Juru Amartani angling
dhuh sutèngsun kaki Senapatya
aywa ujubriya dene
ujaring lintang iku
nora kêna ginawe pasthi
tan kêna tinagiha
yèn malècèng wuwus
pae lan janma manusa
lamun cidra sayêkti kêna tinagih
awit bisa pêpanggya

Senapati sandeya ing galih
amiyarsa andikaning paman
sangsaya kodhêng driyane
wasana aris matur
kadospundi karsanta mangkin
kawula tan lênggana
ing sarèhirèku
pêjah gêsang ulun têmah
Kyai Juru Martani mèsêm nauri
lah iya sutaningwang

durung lêga raose tyas mami
pêsunên manèh sariranira
sun rewangi sira anggèr
têdhanên mring Hyang Agung

kang putra matur sandika
Senapati manêmbah mangkat tumuli
anggêbyur kali Opak

lajêng ngèli lawan gèthèk êpring
wontên olor gêng kagila-gila
pun Tunggulwulung arane
yèn janmaa amuwus
ing samêngko ingong kapanggih
kalawan gustiningwang
gya marpêki matur
anitiha gigir ingwang
ulun malês kadarman paduka gusti
sumarah ing sakarsa

ponang olor kalanira nguni
Senapati karsa acangkrama
nèng sungapan samodrane
ing kali Mas kinêbur
siyang dalu awira-wiri
turut kali mangandhap
gya wangsul mandhuwur
karsa amisaya mina
manggih olor anèng jro warih kaèksi
kagiri-giri gêngnya

pan kasatan mêntas datan bangkit
pinarbutan marang wong Mataram
olor wus cinêkêl age
binêkta mêntas sampun
ingaturkên mring Senapati
eram ngungun tumingal
mring olor gêngipun
nulya sinungan busana
ajamang mas kalung mas sinotyan adi
mantêsi warnanira

ponang olor sinungan wêwangi
Tunggulwulung wusnya binusanan
nulya inguculkên malèh
lumarab maring ranu
lir andaru lampahirèki
ujwalaning busana
sumorot ngênguwung
lir andaru lampahira
gêbyar-gêbyar lir kilat barung lan thathit
Senapati sukèng tyas

Senapati gya angèli malih
laju kandhêg anèng ing sawangan
nèng têpining samodrane
alun sêgara kidul
datan kêndhat swaranirèki
gumaludhug lir gêlap
golongan lir gunung
samodra kadya kinocak
Senapati saya sudira ing galih
tan miris ing bêbaya

Senapati osiking panggalih
karsa manjing têlênging samodra
yèn tan tinêkan sêdyane
Senapati manêkung
amaladi sêmadi êning
anêgês karsaning Hyang
Kang Murwèng Pandulu
nulya prahara gêng prapta
sindhung riwut bayu bajra awor angin
wrêksa gêng-agêng rungkat

lir kinocak toyaning jaladri
molak-malik panas kadya wedang
mawor solahing mina kèh
molah pating kalubuk
wênèh milar tumibèng tasik
mina alit kèh pêjah
nèng pèrèng aparung
ing gisik kadya rinêngga
sruning swara kapyarsa saking jro puri
puraning Prabu Kênya

Ratu Kidul angandika aris
salawase ingsun durung mulat
samodra kaya mangkene
ingga baskara runtuh
dene toya panas lir gêni
kocaking we lir kawah
kèh mina kang lampus
kiyamat sining samodra
Nyai Kidul sigra umêsat tumuli
saking ing puranira

lampahira apan kadya thathit
sumaripit lir kilat lumarab
datan kawruhan ing ngakèh
wus prapta ngarsanipun
Senapati ingkang nèng têpi
samodra nungku cipta
sira Nyai Kidul
ngunadika ing wardaya
baya iki kang karya orêging tasik
wasana aris mojar

dhuh wong agung sêsotyaning bumi
awêlasa isining samodra
aywa kadarung risake
sining samodra kidul
lir kiyamat mina kèh mati
dhuh sampun walangdriya
ing karsa pukulun
sadaya kagungan tuwan
ing sakarsa-karsa paduka pan dadi
nadyan jim parayangan

tanpa gawe sira janma luwih
apan rusak gêgaweanira
manira sakarsaning rèh
yèn sira darbe kayun
parayangan kalawan êjim
kalamun nêmu karya
adunên prang pupuh
pan dama sakarsanira
nadyan arsa sineba ing para êjim
pêri myang parayangan

angidhêp ing sira sadayèki
apan sira wus pinêsthi dadya
pêpakuning Jawa kabèh
bapa bakuning ratu
ingkang mêngku ing tanah Jawi
Senapati Ngalaga
rêsêp manahipun
amiyarsa aturira
Nyai Kidul pinuju wêcanirèki
marang sariranira

wus waluya isining jaladri
saking sabdanirèng Senapatya
sadaya sukèng driyane
Nyai Kidul gya mantuk
Senapati apan tut wuri
umanjing jro samodra
tan têlês ing ranu
wus prapta kadhatonira
Senapati angungun sajroning galih
wus samya lênggah tata

Senapati Ngalaga ningali
patamanan balene kancana
ing nguni iku purwane
bale ika rinêbut
marang Gathutkaca ing jurit
aprang ing jumantara
bale ika runtuh
tiba têlênging samodra
pan pinupu marang Nyai Kidul mangkin
pinarnah mungging taman

latarira sinêbaran sami
intên mirah mutyara pêkaja
pating galêbyar sunare
tan pae lan swarga gung
anêlahi rêngganing puri
kathil mas sinasotya
alêlèmèk babut
prangwêdani rinênggèng mas
pasarean tuwin palênggahan sami
pinunjul rêngganira

kori-kori rinêngga mas adi
pucak gapura sinung mutyara
hèr kêmbang samaja gênge
lir sunaring sitangsu
anêlahi sajroning puri
nadyan wêngi lir rina
gunging sotya murub
anyunari patamanan
kêmbang-kêmbang samya jinêmbangan rukmi
sinêling lan salaka

witing sêkar kêncana kinardi
godhong-godhong sutra pinarada
sêkar karuk myangpêntile
samya mas sinotya gung
kawan dasa ingkang kadyèki
ngandhap sinungan rêca
kêncana pinatut
pindha pêri parayangan
catur samya binusanan sarwa adi
lir apsari citranya

jêruk jirak pijêtan lan manggis
sami andadi nêdhêng wohira
puspita anjrah ngisore
myang wohira kèh runtuh
anggêlasah tumibèng siti
sari kadi jalada
upamane mêndhung
kinubêngan ing bêngawan
catur kèhe kang dhingin bêngawan warih
pindho bêngawan pohan

ping tri madu mawar caturèki
ya ta wau Senapati lênggah
lawan Nyai Kidul jèjèr
pantês lamun dinulu
kadya Kumajaya lan Ratih
tan ana kang kuciwa
warnane sang ayu
salin ping pitu sadina
tuhu lamun pinunjul isining bumi
tan ana tumimbanga

tuwin kadibyanirèng ajurit
datan ana ingkang tumimbanga
Ratu Kidul kasêktène
ngêndi kang nora têluk
pan lêlêmbut ing nungsa Jawi
jim pêri parayangan
sadaya sumungku
mring Ratu Kidul sadaya
sabên warsa angaturkên bulu bêkti
mring sang prabu wanodya

Ratu Lodhayong sami anangkil
Ratu Gunung Mêrapi aseba
tanapi ratu ing Ngare
Ratu Balêdhug Kuwu
Waringin Wok samya anangkil
Roban miwah ing Ayah
ing Waringin Budhur
ing Guwa Prau Karêman
Rawa Loba tuwin ratu ing Dalêpih
samya nungkul sadaya

Senapati kasmaran ing galih
miyat marang sang raja wanodya
amicara jro driyane
baya ratuning ayu
kumaraning wadon sabumi
nadyan apsari swarga
anyèthia patut
tan pantês jajara lênggah
mring kusuma musthikanirèng jaladri
angrêncana wong tapa

Nyai Kidul amicarènggalih
sun bekane ratu ing Mataram
dimèn lali karatone
mrih kulinèng jro ranu
piniluta ing ulat manis
sang dyah liniring tingal
tinanduk tumungkul
kapapan raosing driya
Senapati mèsêm angandika aris
dhuh ratuning kusuma

ingsun iki ratu ayu witning
arsa wikan pasareanira
apa ta baya warnane
rêtnaning pura matur
tan pakèwêd yèn arsa uning
darma têngga kewala
kawula pukulun
sadaya kagungan tuwan
Senapati astane nulya kinanthi
binêkta mring paprêman

sapraptane jroning tilamsari
nulya lênggah ajajar kalihan
Senapati ngungun tyase
myat rarênggan di luhung
sarwa sotya sadaya sami
Senapati ngandika
dhuh gusti wong ayu
sajêg ingsun durung miyat
rarêngganing kadhaton pindha swarga di
cacade mung sajuga

wus miranti sadaya linuwih
tanpa kakung dadya tan sêmbada
sang rêtna mèsêm ature
sakeca tanpa kakung
mung anggalih badan pribadi
eca momong sarira
lan ngawulèng kakung
Senapati angandika
ingsun yayi dupi myat tilamirèki
kasabêt ing asmara

kadadak kandhuhan kingkin
tan ana ingkang sayogya
paring usada wirage
liyan ratuning kusuma
musthikaning samodra
guru ratuning wong ayu
aywanggung karya wigêna

dasih datan bisa mulih
marang nagara Mataram
lêbur luluh anèng kene
yèn durung antuk usada
sang dyah mèsêm ngujiwat
gya cinandhak astanipun
sang rêtna anêngkah madya

wong iki arsa punapi
tingkahe aparipêksa
kaya ingalêm polahe
nora mambu wong ngumbara
sêmbrana parikêna
Senapati ngandika rum
dhuh gusti pêpujan ingwang

kang sawang mênur rinujit
intên-intêne pun kakang
mung apuranira anggèr
kawula tur jiwa raga
sumôngga sang kusuma
pêjah gêsang ulun katur
marang adining kusuma

dasih datan bisa mulih
yèn dèrèng antuk usada
sarwi ngaras pambayune
sang ayu anêngkah jaja
jiwit sarwi ngujiwat
sang rêtna pinondhong gupuh
binêkta malêbèng tilam

pan lajêng atangkêp samir
nutug dènnyandon asmara
datan winarna solahe
sawusnya nutugkên karsa
gya maring pawarihan
sang ayu kalangkung ngungun
tan nyana sariranira

sawusnya sêsotya nuli
gya pinondhong maring tilam
satata lênggah kalihe
sang rêtna aris turira
dhuh pangeran tulusa
dènnya sih mring dasihipun
ing benjang saturunira

kawula ingkang ngêmongi
aywa cidra ing ubaya
Senapati lon ature
ya bangêt tarimaningwang
dening prasêtyanira
aywa sumêlang wong ayu
pêjah gêsang ngong katura

sang rêtna mèsêm anjiwit
wus adat ujaring priya
yèn lagi ana karêpe
akèh-akèh sêtyanira
mêngko yèn wus katêkan
pasthi lir gangsir amungkur
Senapati mèsêm nabda

sêtyanana masku ari
kalamun cidra ubaya
sang rêtna pinondhong age
ginunturan ing srênggara
rinêpa ingarihan
wusing gati sang rêtna yu
kapati dènira nendra

sinarèkkên sang suputri
ing kasur pan siningêban
ingapit-apit gulinge
Senapati eram mulat
mring cahyane sang rêtna
lir sunare kartikesuk
rasa-rasa atilara

angunadika ing galih
kayaparan awak ingwang
lamun awèta nèng kene
mêmurung pakarya tama
kabegal ing asmara
Senapati ciptèng kalbu
arsa kundur mring Mataram

sang ayu kapati guling
Senapati mêsat agya
praptèng Parangtaritise
samana Kangjêng Suhunan
Kadilangu wus lênggah
nèng Parangtaritis dangu
Senapati sampun wikan

marang ing gurunirèki
Senapati gya mangarsa
atur bêkti mring gurune
angaturkên lêpatira
Jêng Sunan angandika
adhuh anggèr putraningsun
dèn narima ing Hyang Suksma

yèn sira yun tulus dadi
pêpakuning tanah Jawa
dèn bangêt sukur ing Manon
ywa nuruti manah arda
angkara puwa-puwa
budia para martayu
tulusa umadêg nata

anèng nagari Matawis
para ratu tanah Jawa
pintanên nungkula kabèh
iya kulup marang sira
lah payo mulih agya
apan ingsun arsa wêruh
ing rakite wismanira

kalihe sarêng lumaris
datan dangu lampahira
prapta nagri Matarame
Jêng Sunan ngungun tumingal
marang rakiting wisma
watêsing capurinipun
datan mawi pinagêran

bèbèk ayam kêbo sapi
datan mawi sinung kandhang
Jêng Sunan ngandika alon
hèh Ki Jêbèng Senapatya
kayaparan karsanta
iku mangkono karsamu
dadi ngandêlakên sira

sapa kang wani ing kami
marma kêbo sapinira
ingumbar tanpa kandhange
dumadya sira jubriya
aywa mangkono sira
antuk sikuning Hyang Agung
dudu ambêking utama

kang putra dhêku tur bêkti
karasa ing luputira
Suhunan ngandika alon
marènana ywa mangkana
dèn rumasa kawula
lumrahe wong omah iku
iya pagêr myang jêjagang

kêbo sapi dèn kandhangi
rinêksa tur pinêthokan
yèn dalu kunci korine
yèn wus miranti sadaya
gya pasrah mring Hyang Suksma
ywa pisan manah têkabur
andhandhang budi tan arja

akaryaa pagêr bata kaki
wadyanira Mataram sadaya
konên anyithak batane
pantêsên wiyaripun
aywa katon kibirirèki
Senapati Ngalaga
sandika turipun
wus pinaring watêsira
Jêng Suhunan anêlas wulangirèki
marang Ki Senapatya

kunêng ingkang amangun nagari
gantya warnanên Jêng Sultan Pajang
lagya siniwèng wadyane
pinarak siti luhur
pan ingayab pawongan cèthi
wadya putra santana
supênuh ing ngayun
neka busananing wadya
ambalabar lir panjrahing sari-sari
samana kangjêng sultan

angandika mring putranirèki
sutèng ulun Dipati Bênawa
sira lumakua age
kalawan Si Tumênggung
iya Môncanagara tuwin
lawan Dipati Tuban
sandika turipun
anêlika mring Mataram
awasêna kakangira Senapati
kayapa kaanannya

ingkang putra tur sêmbah nulya mit
mêsat saking ngabyantara nata
gêgancangan ing lampahe
pun Pangalasan Sèwu
wadya Pajang kang ponang têlik
apan iku mitranya
tuwin tunggal guru
lan Senapati Ngalaga
kinèn mangkat rumiyin marang Matawis
sapraptaning Mataram

awêwarah marang Senapati
ing Ngalaga lamun Sultan Pajang
nglampahkên utusan mangke
watawis praptanipun
inggih dintên ing benjing enjing
pangeran ing Bênawa
lawan Ki Tumênggung
Môncanagara kalawan
putra mantu sira Adipati Tubin
sawadyabalanira

Senapati Ngalagaduk myarsi
gya sanengga arsa amêthuka
sampun undhangi wadyane
nèng Randhulawang ngumpul
wus sumêkta budhal tumuli
gêng alit wong Mataram
umiring sadarum
kuda dipôngga myang tundhan
myang sunggata wus kandhêg lampahirèki
anèng ing Randhulawang

duta Pajang lampahira prapti
Ngrandhulawang Senapati mulat
mring Pangran Bênawa age
gupuh dènira mêthuk
kalihira onênging galih
tundhuk arêrangkulan
kang rayi umatur
kawula puniki kakang
langkung kangên wus lami datan kapanggih
inggih lawan paduka

ingsun yayi pan iya kadyèki
luwih bangêt kangênku mring sira
dene lawas tan pêpanggèh
iya lawan sirèku
payo yayi nitiha èsthi
aywa nitih turôngga
ing kene lan ingsun
kang rayi datan lênggana
Senapati ajajar lênggahirèki
lan Pangeran Bênawa

ingkang rayi gya umatur aris
kakang Senapati lampah amba
ingutus ramanta mangke
dènira rama prabu
amiyarsa wartaning dasih
lamun paduka arsa
mungsuh rama prabu
nging ramanta tan pitaya
ujar ingong mila kawula tinuding
angyêktèkakên warta

Senapati angandika aris
môngsa-borong ingkang gawe warta
yêkti ramanta sang rajèng
tan susah ingong matur
iya masa kilapa maring
ing solah-bawaningwang
lamun ciptaningsun
saisine ing Mataram
nguni mêngko tan rumôngsa andarbèni
nadyan badan manira

sayêktine kagungan sang aji
kaya priye kalamun manira
nêdya balela ing rajèng
yêkti tan manggih ayu
dèn pracaya ing atur mami
yayi sakarsanira
anèng ing Matarum
sadaya kagunganira
ywa sumêlang yèn ana karsanirèki
rêngkuhên darbèkira

Adipati Bênawa ngling aris
hèh Tumênggung Amôncanagara
dadya linyok ing wartane
iya kang gawe atur
ngamandaka mring rama aji
dene iki yêktinya
si kakang rahayu
pratandhane sawadyanya
gêdhe cilik miranti suguhirèki
tuwin pangrêksanira

sigra lajêng lampahira sami
sawadyane wus praptèng Mataram
sigra manjing ing dalême
wus samya tata lungguh
lawan para tamunya katri
supênuh wadyanira
umarêk ing ngayun
sugata lumadyèng ngarsa
sêkul ulam dhaharan minuman sarwi
amiyarsakkên gôngsa

Adipati Tuban matur aris
kakang Senapati ing Ngalaga
ulun miyarsa wartane
jêngandika puniku
rêmên miyat wong bêksa rangin
tamèng towok myang pêdhang
Senapati muwus
iya yayi pan mangkana
nanging abdinira wong Mataram lagi
sinaon lan rowangnya

sang dipati ing Tuban turnya ris
ulun darbe abdi tukang bêksa
pinunjul bêksane tamèng
myang towok pêdhangipun
anèng Tuban sampun linuwih
prakosa widikdaya
wasis bêksanipun
dadya paguroning kathah
wus kawêntar ngalahkên wong pitung nagri
mangkya ulun sumôngga

Senapati Ngalaga nauri
mendah baya wongira Mataram
uninga wong bêksa rame
ingkang tuhu pinunjul
ngalahakên wong pitung nagri
saiba rêmênira
yèn bisaa niru
mangkya paran umiringa
wadyanira ingkang bangkit bêksa rangin
inggih tumut sadaya

Adipati Tuban ngandika ris
marang abdinira tukang bêksa
lah payo bêksaa tamèng
si kakang arsandulu
êntèkêna gêlarirèki
sandika kang liningan
gya bêksa mangayun
towok tamènge cinandhak
karya onclang gya binuwang mring wiyati
pan tinadhahan dhadha

kang tumingal samyeram ing galih
miyat pratingkahira kang bêksa
sarosa luwês solahe
sudira dhasar têguh
Senapati suka ing galih
samana ingkang putra
Dyan Rôngga umatur
bêbisik marang kang rama
kêdah nuwun anglawani bêksa rangin
nanduki wadya Tuban

Senapati api tan miyarsi
gung jinawil marang ingkang putra
mêksa adrêng panuwune
Dipati Tuban dulu
mring Dyan Rôngga solahirèki
dadya matur ing raka
dhuh kakang puniku
putranta nuwun punapa
Senapati mèsêm angandika aris
pan iku sutanira

iya kudu milu bêksa rangin
paripêksa tan wruh ing dêduga
datan rumasa awake
arsa nglawan wong sêpuh
Adipati Tuban lingnya ris
dhuh anggèr putraningwang
ywa nglawan sirèku
sun duga durung kuwawa
apan iku wong Tuban wus tanpa tandhing
Dyan Rôngga matur nêmbah

inggih botên nêdya anandhingi
lingsèn karya sinau abêksa
sang dipati èmêng tyase
myat kang putra ambêrung
kadospundi kakang puniki
bok inggih tinurutan
mèn lêga tyasipun
iya kulup abêksaa
hèh wong Tuban apan iku putra mami
ajarên bêksanira

iya nanging ywa sira têmêni
kang liningan umatur sandika
kang putra ingatag age
Dyan Rôngga sigra maju
tamèng towok agêmirèki
gotong pat towokira
tamèng gotong pitu
dhasare waja malela
sang dipati ing Tuban ngungun ningali
mring gamane kang putra

salamine pan dèrèng udani
tamèng towok samono gêngira
angunadikèng driyane
tuhu lamun pinunjul
kayaparan tingkahe mangkin
baya luwih sarosa
Dyan Rôngga puniku
samana wiwit ambêksa
Radèn Rôngga tamèng towoke pinusthi
ingumbulkên mring tawang

tinadhahan ing dhadha lan ngibing
têmpuh lawan bêksane wong Tuban
arame kalaganjure
ganti unclang mandhuwur
towok muluk katon sabibis
tibane tinadhahan
ing jaja myang pupu
surake ambata rêbah
pan kasoran wong Tuban bêksanirèki
myang dibya sarosanya

gawok ing tyas sadaya wong Tubin
anon bêksane Rahadèn Rôngga
tan môntra kalamun rare
sang dipati sru muwus
hèh wong Tuban yya sira ajrih
lah payo ladènana
Radèn Rôngga iku
apan sarwi kinêjepan
anggarjita wong Tuban sigra nglarihi
marang Rahadèn Rôngga

kanan kering panuduke nitir
Radèn Rôngga eca dènnya bêksa
tan rinasa sarirane
kang marjaya saya sru
datan kêndhat sing ngarsa wuri
lir nyuduk wêwayangan
tan gêpok ing wulu
eram kang samya tumingal
sang dipati ing Tuban ngungun ing galih
mring solahe Dyan Rôngga

radèn putra tan arsa malêsi
maksih eca dènira abêksa
tinêtêpkên wangkingane
Dipati Tuban muwus
Radèn Rôngga malêsa nuli
ywa sumêlang tyasira
aran padha têguh
ingsun wus pracayèng sira
wong ing Tuban nuli walêsên dèn aglis
aran padha paguywan

Senapati angandika aris
lah ta kulup nuli amalêsa
aywa pijêr bêksa bae
Rahadèn Rôngga gupuh
ngajêngakên mungsuhirèki
tamèng lan towokira
sinèlèhkên gupuh
wong Tuban maksih marjaya
gya winalês tinapuk mukanirèki
kang sawiji tinêpak

sirahira samya nibèng siti
ginosongan marang kancanira
sangêt kantaka kalihe
sadaya eram dulu
mring sêktine rahadèn siwi
giris wadya ing Pajang
myat kadibyanipun
Dyan Rôngga tuhu prawira
wong ing Tuban tautate tal sêkti
dumadya tanpa guna

tan winarna rêruncènirèki
Sang Dipati Bênawa myang Tuban
tuwin Môncanagarane
sampun pamitan kundur
sawadyane wus budhal sami
ing marga tan winarna
praptèng Pajang sampun
jêng sultan nuju sineba
Sang Dipati Bênawa laju mangarsi
katri konjêm ing kisma

sang dipati nêmbah matur aris
ulun sampun dinuta mariksa
Senapati pratingkahe
dora kang darbe atur
datan wontên lêbêtirèki
pun kakang Senapatya
mêthuk prapta ulun
wontên dhusun Randhulawang
sabalane miranti sunggata sami
myang sagung paurmatan

datan kêndhat ing samargi-margi
kongsi prapta ing nagri Mataram
datan suda rarênggane
inggih salami ulun
nèng Mataram ing siyang latri
anggung binojakrama
kasukan anutug
sinarudhah ing sakarsa
wadyabala ing Pajang praptèng pakathik
tan wontên kêkirangan

Ki Tumênggung Amôncanagari
nêmbah matur yèn pangraos amba
kados yêkti pambalike
pun Senapati nêngguh
nanging alus tingkahirèki
sagêd akarya gêlar
mirapêt ing sêmu
Dipati Tuban tur sêmbah
kados lêrês putranta pun Senapati
ambalik karsanira

nging watawis kawula upami
Senapati lamun pinapasa
ing ayuda kados mangke
awrat sêsangganipun
Senapati sudira sêkti
sabalane prawira
dalah putranipun
pun Rôngga dèrèng diwasa
prawirane angungkuli wong sakêthi
pantês kalokèng jagad

Sultan Pajang angungun ing galih
amiyarsa ature kang putra
Dipati Bênawa dene
gèsèh ing aturipun
lawan Tuban Môncanagari
nanging nora pitaya
marang aturipun
Tumênggung Môncanagara
ing salahe dene kasêktènirèki
Senapati wus nyata

sun tuturi Senapati nguni
kala bocah lagya munakawan
anujoni ingsun sare
Senapati atunggu
anèng dagan ingsun aguling
ana taksaka prapta
gêng arsa manaut
maring sun nuli pinancas
ing curiga tugêl gulune ngêmasi
tan ana kang uninga

lawan malih nalikanirèki
ingsun pêpara marang ing wana
misaya kidang sangsame
ana banthèng gêng ngamuk
wadyaningsun giris angisis
Senapati apanggah
banthèng ingkang ngamuk
pinokah sungune pêjah
tan rêkasa samya eram kang ningali
dene durung diwasa

kunêng ingkang winuwusa malih
kawuwusa Ki Tumênggung Mayang
garwane ika arine
lan Senapati iku
Ki Tumênggung Mayang kang èstri
dinukan mring Jêng Sultan
ing Pajang tinundhung
marang nagari Samarang
mantri Pajang akathah ingkang umiring
angkate mring Samarang

garwanira Ki Tumênggung mangkin
pan utusan dasih mring Mataram
sarwi binêktan surate
rikatan lampahipun
praptèng nagri Mataram enjing
panggih lan Senapatya
punang duta matur
lan ngaturkên suratira
Senapati gupuh anampani tulis
binuka sinukmèng tyas

wus kadriya surasaningtulis
yèn kang rayi dinukan mring sultan
tinundhung mring Samarange
langkung kawêlasayun
Senapati kalangkung runtik
jaja bang winga-winga
lathinya kumêdut
sadaya wadya Mataram
langkung ajrih miyat Senapati runtik
tan na wruh purwanira

Senapati asru dènira ngling
hèh sakèhe mantri pamajêgan
padha ngong jaluk karyane
rêbutên kadang ingsun
Ni Tumênggung Mayang ing mangkin
sira nuli budhala
mêtua ing Kêdhu
sadaya matur sandika
para mantri sadaya sami pinaring
sangu arta busana

sukèng driya gya budhalan sami
para mantri wahana turôngga
amiranti gêgamane
ing marga tan winuwus
wong Mataram lampahnya prapti
ing dhusun Jatijajar
wong Pajang kadulu
wadya sèwu winatara
gêgamane tumbak bêdhil amiranti
samana wong Mataram

garjitèng tyas gya anêmpuh wani
wadya Pajang bingung bilunglungan
tan wruh praptaning mungsuhe
dadya sor yudanipun
wong Mataram anunjang wani
wong Pajang kèh kabranan
catur ingkang lampus
dadya mawur asarsaran
kang kacandhak tinigas murdanirèki
dènira wong Mataram

Ki Tumênggung Mayang milwa kanin
pinarjaya mring wadya Mataram
wong Pajang lumayu kabèh
tan ana ingkang pangguh
samya mantuk karining mati
rikatan palayunya
ing Pajang wus rawuh
laju umanjing jro pura
katur marang jêng sultan ngungun ing galih
myarsa solahing duta

dene wadyanya sèwu miranti
mungsuhira amung kawan dasa
wong sèwu kasor yudane
tan ana ingkang kiwul
Sultan Pajang kalangkung runtik
sigra ngundhangi wadya
pan arsa anglurug
marang ing kitha Mataram
wadya Pajang gêng alit sampun miranti
sanengga gêgamannya

anèng alun-alun angêbêki
abra busananya neka warna
lir panjrahing kusumane
jêng sultan wus angrasuk
busana di miyos ing puri
ginarbêg wadyanira
praptèng alun-alun
lajêng anitih dipôngga
agêng inggil binusanan sarwa adi
sêmbada solahira

ginarêbêg wadya kanan kering
tinon kadya Prabu Baladewa
Sultan Pajang wiragane
ginêlak lampahipun
gumarêdêg ngêbêki margi
gunging wadya punggawa
swarane gumuruh
gègèr kang samya kamargan
wong padesan tan na wruh purwanirèki
samana lampahira

Sultan Pajang apan sampun prapti
Parambanan lajêng masanggrahan
samya atata barise
Senapati duk ngrungu
nulya mêthuk nèng Randhugunting
lawan prajuritira
dhomas baris ngumpul
andungkap suruping surya
Arya Jômba sasmitèng mantri Matawis
nabuh bêndhe Ki Bicak

Gunungkidul dènira miranti
pan anumpuk kayu duk lan lênga
sapambêdhil antarane
parêng ingobong murub
bêndhe Kyai Bicak tinitir
angangkang munyèng tawang
swara sru angungkung
giris kang samya miyarsa
Sultan Pajang kampitèng tyas amiyarsi
swarane Kyai Bicak

angandika mring wadyanirèki
dene sora swarane Ki Bicak
lan ing Gunungkidul bae
katingal agni murub
kadya guntur ing awiyati
gurnitaning awiyat
lir akasa rubuh
Dipati Tuban tur sêmbah
dhuh pukulun sampun sumêlang ing galih
amêngsah wong Mataram

pan kawula inggih dèrèng miris
anadhahi ing sagêndhingira
lan kakang Senapatine
wong tamtama puniku
ulun bêkta magut ing jurit
sadaya widigdaya
sami têguh timbul
sura sudira prakosa
ing watawis kawula kados kuwawi
nadhahi wong Mataram

Sultan Pajang angandika aris
dhuh sutèngsun Ki Dipati Tuban
aywa sira age-age
amungsuh kakangamu
sun watara praptèng mongsèki
ya wahyuning karajan
mring kakangirèku
amêngku ing tanah Jawa
sarèhêna pinikir ingkang sayêkti
gampang wong magut ing prang

kunêng gantya winuwusa malih
Senapati lênggah lan kang rama
Kyai Juru Martanine
Ki Juru ngandika rum
hèh Ki Senapati Matawis
kayaparan karsanya
iku nora wurung
aprang lawan Sultan Pajang
kaya priye lamun kalakona kaki
saiba ucaping lyan

rêbut praja kalawan sudarmi
nanging iku ing wataraningwang
ramanira sang pamase
pan wus kabanjur bêndu
sabalane arsambêk pati
kang putra aturira
sumôngga pukulun
amba anut ing sakarsa
rèhning sampun kalajêng makatên ugi
paran karsa paduka

Kyai Juru Martani ngling aris
yèn sêmbada lawan karsanira
sira ngaturana age
iya mring Nyai Kidul
rèhne sira anêmu kardi
kayawan kang kayangan
ing Marapi gunung
ing nguni ubayanira
lamun ana karya kinon angaturi
mangkya sêdhêng turana

Senapati sandika turnèki
nulya ngadêg tumênga ing tawang
angèstokkên wêwêlinge
ing nguni Nyai Kidul
tan antara maruta midit
bayu bajra prahara
udan awor lesus
pêtêng dhêdhêt alimêngan
ing awiyat gêtêr-patêr manêngkêri
pratôndha jim praptanya

ana swara lir gêlap sênggani
kang gurnita kadya langit bêngkah
umung ing awiyat rame
giris miris kang ngrungu
tan antara gunung Marapi
nauri sru swaranya
ing kawah gumludhug
udan awu wor prahara
ladhu-ladhu gumalêdhêg watu mili
lèngsèr mring kali Upak

gègèr wadya ing Pajang angili
kagunturan ladhu miwah sela
ngêbêki pasanggrahane
gugup samya lumayu
agêng alit arêbut dhingin
giris miris sarsaran
katêmpuh ing watu
watu gêng-agêng lir janma
lir amburu marang wong Pajang angungsir
kang panggah kasulayah

wadya Pajang sadaya angisis
bubar larut mantuk maring Pajang
binongkokan gêgamane
Sultan Pajang gya mundur
wus tinilar wadyanirèki
lajêng marang Têmbayat
mring astana ngujung
kunci binuka tan kêna
kangjêng sultan dadya ngujung saking jawi
sawusira ngandika

kayaparan kaki juru kunci
lawang gêdhong tan kêna binuka
juru kunci lon ature
inggih paduka prabu
tan pinarêng dening Hyang Widi
kadya tinampik marang
kang sumare ngriku
kadya sung sasmitanira
wahyunira nuring rat pan sampun ngalih
marang nagri Mataram

Sultan Pajang sandeya ing galih
myarsa juru kunci aturira
Sultan Pajang nulya sare
anèng ing bale kêncur
salamine tan kadya mangkin
sang nata dènnya nendra
nutug nikmatipun
sawungunira anendra
nulya kundur sang nata anitih èsthi
sariranya marlupa

salin tandhu ingkang dèn titihi
karasa gêrah sariranira
aris arèrèh lampahe
Senapati duk ngrungu
lamun sultan gêrah ing mangkin
gya ngundhangi wadyanya
umiring tumuntur
lawan mantri kawan dasa
ciptanira andhèrèkkên rama aji
karasawlasing driya

wadya Pajang sadaya duk uning
Senapati sawadya tut wuntat
samya ngati-ati kabèh
cinipta arsa gêpuk
para mantri matur sang aji
kalamun Senapatya
sabalane nusul
miranti wong kawan dasa
lamun parêng ing karsa paduka aji
pinagut ing ayuda

Senapati wadyanira kêdhik
lamun wontên dhawuh padukendra
tan ajrih mêthuk yudane
jêng sultan ngandika rum
lamun sira salah pandalih
saking wataraningwang
iku kakangamu
layak tan nêdya mukul prang
wikan lamun manira anandhang sakit
kadya ngatêrkên lampah

iya lawan wêkas ingsun kaki
marang sira tuwin kadangira
dèn atut pawong mitrane
benjang sapungkur ingsun
kang sayogya gêntèni aji
tan liya kakangira
Senapati iku
marma dèn atut kêkadang
ing samêngko yèn sirarsa nglawan jurit
sun kira tan kawawa

Adipati Bênawa anangis
amiyarsa andikaning rama
têka karasa driyane
para santana anglut
gumarumung samya anangis
ing marga tan winarna
ing Pajang wus rawuh
Senapati atut wuntat
kandhêg anèng dhusun Mayang sawadyèki
akarya pasanggrahan

Sultan Pajang pan sampun miyarsi
yèn kang putra kèndêl dhusun Mayang
utusan nimbali age
mêsat ingkang tinuduh
praptèng Mayang sampun apanggih
kalawan Senapatya
andhawuhkên sampun
timbalane sri narendra
Senapati aris dènira mangsuli
duta sira matura

ngong tan bisa umarêk samangkin
benjang datan susah tinimbalan
manira umarêg age
duta gya pamit mundur
praptèng Pajang matur sang aji
Senapati saurnya
sadaya wus katur
sapungkure dutèng Pajang
Senapati manêkung sêmadi êning
tan antara gya prapta

Juru Taman mêng-amêngannèki
agêngira sagunung anakan
prapta nêmbah nèng ngarsane
aris ing aturipun
paran karsa tuwan nimbali
kalamun wontên karya
adunên prang pupuh
angrêbasèng nagri Pajang
myang liyane kawula inggih nglampahi
ing sakarsa paduka

Senapati angandika aris
Juru Taman sira sun tarima
ing prasêtyanira mangke
ingsun tan darbe kayun
iya paran karêpirèki
Juru Taman gya mêsat
musna saking ngayun
manjing jro kadhaton Pajang
sri narendra samana lagya aguling
binithi jajanira

sangêt kantaka sri narapati
garwa putra sadaya karuna
tan ana wikan purwane
dangu antaranipun
sri narendra nulya anglilir
saya sangêt gêrahnya
otêr jro kadhatun
gêng alit susah ing driya
Senapati gya kundur marang Matawis
sawadyabalanira

dhinawuhan ngupaya têlasih
kinèn numpuk ing kori Nglawiyan
samya sandika ature
wong Pajang samya ngungun
wong Mataram solahirèki
Adipati Bênawa
umatur sang prabu
dhuh rama putra paduka
Senapati ngumpulkên sêkar talasih
sawadyabalanira

dhinawuhan kinèn tuku sami
sêkar têlasih prapta pikulan
anèng Nglawiyan jujuge
sang nata ngandika rum
iya iku kakangirèki
saking gumatinira
marang awak ingsun
iku pratôndha sihira
Senapati kaya wus waspadèng galih
yèn ingsun mèh pralaya

tan winarna rêroncènirèki
Sultan Pajang praptèng têkdirira
wanci pukul gangsal sore
mapan dira sang prabu
para garwa putra nangisi
gumuruh jro kadhatyan
kang anangis barung
otêr wadyabala Pajang
agêng alit samya karuna mlasasih
dahat sih mring gustinya

Adipati Bênawa tyas kingkin
sigra nuduh wadya mring Mataram
atur uninga sedane
kang rama sang aprabu
marang raka Sang Senapati
mêsat ingkang dinuta
ing Mataram rawuh
Senapati ing Ngalaga
duk miyarsa kalangkung ngungun ing galih
katon sihe kang rama

Senapati sigra mangkat aglis
marang Pajang tan ngêntèni wadya
anitih kuda lampahe
ing Pajang sampun rawuh
lajêng manjing marang jro puri
layone ingkang rama
sinungkêman gupuh
waspanya drês marawayan
sawusira antara layonira ji
anulya binarsihan

para putra ingkang anucèni
paripurna pan lajêng pinêtak
anèng ing Butuh layone
wadya Pajang sadarum
agêng alit jalu lan èstri
andhèrèk mring astana
urmat gustinipun
ing solah datan winarna
sawusira ingkang dhèrèk samya mulih
samana nagri Pajang

Jêng Suhunan Kudus pan siniwi
para putra santana ing Pajang
Sunan Kudus lon dêlinge
mring para punggawa gung
sapa yoga ingkang gêntèni
amêngku nagri Pajang
pra punggawa matur
lamun sêmbada ing karsa
putra tuwan Dipati Bênawa mangkin
wajib putra sajuga

Sunan Kudus angandika aris
iya bênêr nanging tan sêmbada
Adipati Bênawane
iya prayoganipun
ki dipati ing Dêmak nagri
yaiku ingkang tuwa
pantês dadi ratu
amêngku nagara Pajang
Ki Dipati Bênawa pantês mêngkoni
iya nagari Jipang

Kyai Juru Martani duk myarsi
ingkang putra jinawil wêntisnya
payo kulup kundur age
iya marang Matarum
anèng kene datanpa kardi
yèn mangkono karsanya
Jêng Susunan Kudus
aywa milu amicara
sakarsane dènnya mranata nagari
wus dadya karsanira

Kyai Juru gya kundur tan pamit
lan kang putra wus praptèng Mataram
dipati ing Dêmak mangke
ingèstrèn adêgipun
anèng Pajang jumênêng aji
Adipati Banawa
wus pinaring lungguh
anèng nagari ing Jipang
wadya Pajang saduman ingkang umiring
kang pinundhut rong duman

tulus anèng ing Pajang nagari
wadyanira ingkang saking Dêmak
samya jinunjung lungguhe
mantri miwah tumênggung
pinapantês ganjarannèki
nanging wadya ing Pajang
suda sungkêmipun
tan kadya gustine lama
mung wadyane kang saking Dêmak nagari
suka mukti wibawa

wadya Pajang gêng alit rudatin
dènnya sami pinotong sawahnya
datan arja pamujine
marang ing gustinipun
dadya kathah durjana maling
siyang dalu tan kêndhat
kampak miwah kècu
tintrim wong Pajang sadaya
giris miris kèh ngalih saking nagari
darajat nagri rusak

pra bupati tumêkèng pakathik
samya susah dening ratunira
mangkya salin parentahe
sadaya rêmbagipun
arsa marang Mataram nagri
suwitèng Senapatya
wus rêmpêg sabyantu
nulya nglampahakên duta
mring Mataram rikatan lampahirèki
prapta nagri Mataram

punang duta laju marêg maring
Senapati duta matur nêmbah
kawula dinuta mangke
mring Pangalasansèwu
tur uninga lamun ing mangkin
wadya Pajang sadaya
risak manahipun
lamun sêmbada ing karsa
yun suwita mring paduka sadayèki
pêjah gêsang sumôngga

datan sagêd asalina gusti
Senapati aris angandika
iya sun tarima kabèh
prasêtyanira iku
para mantri sèwu mring mami
nanging manira mangkya
durung darbe kayun
angrêbuta nagri Pajang
wikan lamun ing têmbe karsaning Widhi
yèn aparing nugraha

kunêng gantya kang winuwus malih
ingkang wontên nagari ing Jipang
Adipati Bênawane
sungkawèng tyas kalangkung
lami tilar dhahar myang guling
adipati samana
sêmadi manêkung
anêgês karsaning Suksma
ingkang raka Senapati ing Matawis
pinintakkên nugraha

dening Suksma jumênênga aji
anèng Pajang dadya gêntinira
ing rama kang wus sumare
katrima pujinipun
ya ta ana swara kapyarsi
pan iku karsanira
ing sarananipun
wi lêgi iku aturna
mring rakanta Senapati ing Matawis
mrih enggale kalakyan

sang dipati têrang pamyarsèki
gya utusan mantri mring Mataram
angaturkên wi lêgine
sandika kang ingutus
gêgancangan lampahirèki
prapta nagri Mataram
caraka wus pangguh
lan Senapati Ngalaga
sampun katur sawêlinge ingkang rayi
Adipati Bênawa

Senapati angandika aris
iya bangêt panarimaningwang
ariningsun prasêtyane
sih marmane maring sun
nanging mêngko sarira mami
kumambang karsèng Suksma
nora darbe kayun
amung ganjaraning sultan
kang wus swargi ya nagri Mataram iki
kang wus parênging Suksma

umatura mring gustinirèki
iya amung iku wêkas ingwang
duta manêmbah gya lèngsèr
rikatan lampahipun
praptèng Jipang matur ing gusti
sawêlinge kang raka
sadaya wus katur
sang dipati sru ngandika
hèh caraka balia marang Matawis
umatura kakang mas

parêng datan parênga samangkin
sun aturi angrêbut nagara
ing Pajang aywa kasuwèn
nuli mangkata gupuh
kang tinuduh mêsat tumuli
sandêran lampahira
ing Mataram rawuh
wus panggih lan Senapatya
punang duta manêmbah umatur aris
dhuh gusti lampah amba

pan dinuta ing rayinta nênggih
Sang Dipati Bênawa karsanya
kêdah anuwun samangke
Senapati lingnya rum
kayaparan karsanirèki
Adipati Bênawa
têka drêng kasusu
yèn mangkono ariningwang
aturana marang Mataram samangkin
sun arsa kapanggiha

punang duta manêmbah nulya mit
laju mantuk marang nagri Jipang
tan winarna ing margane
wus prapta nagrinipun
sampun katur rèhnya tinuding
Adipati Bênawa
sukèng tyas gya dhawuh
angundhangi wadyanira
karsanira ayun amangkat tumuli
marang nagri Mataram

tan winarna rêroncènirèki
sang dipati enjang abudhalan
ginarbêg wadyabalane
mijil ing ardi Kidul
gumarêdêg lampahirèki
Senapati miyarsa
ari bidhalipun
gya mêthukkên sawadyanya
wong Mataram sanega kaprabon jurit
nèng Wêru têmpukira

Senapati Ngalaga wus panggih
lan kang rayi Pangeran Bênawa
tundhuk rêrangkulan age
rêrêp makuwon sampun
anèng Wêru apacak baris
samana wadya Pajang
wus sami angrungu
lamun Dipati Bênawa
lan kang raka Senapati ing Matawis
arsa mukul ing Pajang

wadyabala ing Pajang gêng alit
rêmbak sami balik mring Mataram
anulya budhalan age
gumrêdêg lampahipun
samya sikêp kaprabon jurit
wong sèwu winatara
anjujug ing Wêru
laju marêk ngarsanira
Sang Dipati Bênawa myang Senapati
kagyat sarwi têtanya

paran karsanira para mantri
dene samya marang pasanggrahan
apa dinuta sang rajèng
amukul wadyaningsun
mantri Pajang nêmbah turnya ris
dhuh gusti tan mangkana
ing lampah pukulun
dupi myarsa yèn paduka
pacak baris arsa mukul ing ajurit
marang nagari Pajang

wadyabala ing Pajang kang lami
pan sadaya tan eca tyasira
dening nata parentahe
niaya mring wadya gung
pan sadaya sêdya ambalik
andhèrèk mring paduka
nadyan lêbur tumpur
anglabuhi karsa tuwan
datan ajrih amba ingabên ajurit
lawan wadya ing Dêmak

Senapati angandika aris
iya bangêt panarimaningwang
ing prasêtyanira kabèh
ya marang awak ingsun
pirabara benjing ing wuri
lamun nêmu raharja
gêng pamalês ingsun
sigra angundhangi wadya
Senapati karsa budhal benjing enjing
sadaya wus mirantya

tan winarna rêruncènirèki
sarêng enjang têngara budhalan
gumarêdêg sri lampahe
abra busananipun
lir panjrahing kang sari-sari
wadya dharat salêksa
sikêp waosipun
nêm èwu wahana kuda
samya sikêp pêdhang tamèng lawan bêdhil
kabèh wong pêpilihan

rikat lampahira sampun prapti
nagri Pajang pan lajêng kinêpang
têpung wadya Matarame
Dipati Jipang matur
mring kang raka Sang Senapati
yèn sêmbada ing karsa
tumuntên ginêpuk
pintên kuwate wong Dêmak
ngong tan ajrih lan kang jumênêng narpati
atandhinga ing yuda

Senapati angandika aris
sabarêna yayi karsanira
aywa sira age-age
anggêpuk kuthanipun
karya susah tyase wong cilik
emanên rusakira
nagaranirèku
lah yayi sira kèria
anèng jaba manira ingkang nglêboni
pasrahna ing Hyang Suksma

Senapati Ngalaga gya nitih
turangganya aran bratayuda
gêng inggil dragêm wulune
binusanan bra murub
nandêr nongklang lampahirèki
laju manjing jro kutha
gègèr kang tinêmpuh
wong Kudus lawan wong Dêmak
kang nanggulang pangamuke Senapati
binendrong ing sanjata

myang sinosog ing tumbak myang kêris
datan pasah kadya panjang putra
tinanduk ngalang-alange
malèsèd datan kiwul
wadya Dêmak mundur angisis
singa katrajang buyar
ngungsi mring kadhatun
umatur ing gustinira
dhuh pukulun Senapati ing Matawis
ngamuk ngrabasèng pura

pan rinampog ing tumbak lan bêdhil
tan tumama têguh lan kudanya
gêgirisi pangamuke
sang nata ngandika sru
yèn mangkono payo tumuli
garubuhên kewala
kabèh wadyaningsun
wong siji anggôndra pira
kang liningan sandika mangsah tumuli
gumrêdêg tanpa wilang

kèhing wadya sikêp tumbak bêdhil
gumalêdhêg lir samodra bêna
rame gumuruh swarane
samya sarêng anêmpuh
Senapati Ngalaga mèksi
tan miris manahira
suka kinarubut
Senapati ing Ngalaga
gya manêkung maladi sêmadi êning
anyipta garwanira

Nyai Kidul tan antara prapti
anèng tawang ngirid wadyanira
jim pêri parayangane
rame surak gumuruh
swarèng wiyat amanêngkêri
lir gêlap abarungan
pêtêng gumaludhug
giris miris kang miyarsa
lesus mêsês awor udan riwis-riwis
wor swaraning sênjata

wadya Pajang bingung tyasirèki
Senapati gya ngamuk manêngah
rusak kang tinêrak gègèr
larut tan ana kiwul
kadya banthèng atawan kanin
Senapati solahnya
wong Dêmak kèh lampus
tan ana môngga puliha
bubar larut prasamya atutup kori
Senapati Ngalaga

pan angungsir asru minta kori
datan ana wani mênganana
kori tinêtêgan age
ingkang tunggu lumayu
amung Kyai Gêdhong kang kari
anèng jroning wiwara
pribadi agupuh
ngadêg mêngakakên lawang
Senapati Ngalaga nulya umanjing
prapta jro kori nulya

Kyai Gêdhong gupuh atur bêkti
amangrêpa aris aturira
adhuh gusti kawulane
pêjah gêsang tumuntur
mring adhahan paduka mangkin
lêbura wor ing kisma
tanggorna ing mungsuh
Senapati angandika
sun tarima prasêtyanira mring mami
kang muga tinulusna

Kyai Gêdhong gya ngamuk dhingini
anarajang para mantri Pajang
lir singa lodra tandange
kinaroyok rinêbut
ingurugan tumbak lan bêdhil
Ki Gêdhong pangamuknya
gung nolih ing pungkur
datan ajrih ing palastra
panolèhe sandeya mring Senapati
dene mungsuhe kathah

Senapati angandika aris
hèh Ki Gêdhong ywa mêlang tyasira
dene têka nolèh bae
yèn sira praptèng lampus
anak putunira ing benjing
yèn tulus jênêng ingwang
ing saturun ingsun
kalawan saturunira
aywa pisah ya padha milua mukti
anèng nagri Mataram

Kyai Gêdhong andhêku turnya ris
pan kawula tan ajrih ing pêjah
anglampahi ayahane
paduka gustiningsun
naming manah kawula ugi
sumêlang mring paduka
dene mungsuh agung
Senapati angandika
dèn pracaya pati urip kang darbèni
tan lyan Kang Maha Mulya

wadya Pajang Dêmak amangungkih
Kyai Gêdhong pinurih pisaha
kalawan Senapatine
marmanya kinarubut
nanging Kyai Gêdhong tan wigih
binarêg kering kanan
pangamuke liwung
wong ing Dêmak kathah pêjah
myang wong Kudus ingamuk Sang Senapati
bangke sungsun atumpang

Kyai Gêdhong rinoban pêpati
kasayahên ing pangamukira
wus kapisah lan gustine
rinampog ngarsa pungkur
kinarocok ing tumbak bêdhil
rêmpu sariranira
Ki Gêdhong wus lampus
ingilês wadya ing Dêmak
Kyai Gêdhong kulite tan ana busik
nanging rêmuk jronira

Senapati sarêng aningali
yèn mitranya Ki Gêdhong palastra
ambêkuh sangêt wêlase
dhuh babo mitraningsun
dene durung ngrasakkên mukti
têka banjur palastra
muga awak ingsun
binisakna malês ingwang
iya marang turune Ki Gêdhong benjing
ya ta Sang Senapatya

langkung duka gya nitih turanggi
ngamuk nêngah anarajang mêngsah
praptèng gyan kèndêl kudane
Senapati manêkung
amaladi sêmadi êning
anêgês karsaning Hyang
kang murwèng pandulu
anungkêmi kêpuhira
tan antara antuk sasmitaning Widhi
sigra mangsah manêngah

ngiwa nêngên dènira mêmati
wadya Kudus Pajang tuwin Dêmak
giris kang katrajang gègèr
kang panggah kabarubuh
akèh mati kang nandhang kanin
tarung lan rowangira
bingung samya riwut
tumbak-tinumbak lan rowang
lir kinarya dènira Hyang Maha Luwih
solahe wadya Pajang

Kyai Juru anyêlaki aglis
Senapati adhuh putraningwang
awungua dipun age
aywa pijêr angantuk
anèng Kêpuh lali yèn jurit
Senapati Ngalaga
kagyat nulya wungu
umatur marang kang rama
botên nendra kawula nênêdhèng Widhi
mrih ungguling ayuda

Kyai Juru Amartani angling
wadya Pajang ing Kudus myang Dêmak
wus samya lumayu kabèh
payo padha angêsuk
iya marang sajroning puri
ingkang darbe nagara
wus kesisan wadu
angungsi jroning kadhatyan
gampang lamun atandhing padha sawiji
lawan Dipati Dêmak

Senapati gya têdhak sing wajik
asta kanan angasta lawungnya
kering kêndhali kudane
kandhêg ing sitiluhur
Kyai Juru Martani angling
aywa sira tumêdhak
sing kudanirèku
payo nitiha kewala
ywa sumêlang payo laju maring puri
kang putra nut ing karsa

ya ta laju lampahira prapti
wijil pisan jumênêng ing lawang
para garwa mapan kabèh
pra putra-putrinipun
sang dipati ing Dêmak sami
sadaya atur sêmbah
anungkêmi suku
mring Senapati Ngalaga
para putri samya atur pati urip
Senapati ngandika

ratunira mangkya ana ngêndi
dene nora amêthuk ing yuda
pra putri karuna ture
rayi tuwan pukulun
angaturkên lêpatirèki
mugi dèn apuntêna
ing sadosanipun
mangkya nagari ing Pajang
saisine katura paduka gusti
tan rumaos darbea

Senapati angandika aris
pan manira iya nora nêdya
angrusak ing Pajang mangke
lamun garwanirèku
wus anungkul marang ing mami
yèn tuhu ujarira
cêkêlên dèn gupuh
bandanên aturna mringwang
pratandhane lamun wus kasor lan mami
lah nuli lêkasana

yèn tan mangkono tan wurung pasthi
garwanira kagêm ngastaningwang
yèn nurut bandanên age
lan rowangmu para rum
para putri èmêng ing galih
nulya samya lumampah
garwa putranipun
tumandang nyêpêng kang rama
tan sawala gya binêkta mring ngarsaning
Senapati Ngalaga

sang dipati manêmbah tur bêkti
para garwa putra nèng wurinya
Senapati lon dêlinge
lah iya wruhanamu
dudu sira ingkang darbèni
jumênêng anèng Pajang
wajib putra jalu
iya Dipati Bênawa
ingkang yogya anggêntèni sri narpati
sira wus darbe praja

iya bumi ing Dêmak puniki
ingkang yogya dadya warisira
lah mentara dipun age
wong Mataram puniku
angatêrna lakunirèki
lah wong singanagara
lan wong martalulut
umiringa marang Dêmak
gêntènana tan sêmbada wong pawèstri
anyêkêli bêbandan

kang liningan sandika turnèki
wênèh matur gusti yèn sêmbada
sae pinêjahan age
sang dipati puniku
Senapati ngandika aris
pan dudu karsaningwang
aran wus anungkul
nistha jênênging satriya
payo nuli umangkata dipun aglis
sandika nulya budhal

kunêng gantya warnanên ing jawi
Sang Dipati Bênawa sawadya
agung amangun sukane
lawan sawadyanipun
mangan nginum myang bêksa rangin
tamèng towok aramya
kèh kang samya wuru
anutug sukaning driya
sang dipati umiyat lênggah ing kursi
ingayap wadyanira

Senapati Ngalaga gya mijil
sarwi bêkta kakapaning kuda
pun gêthayu kêkasihe
kêndhali macanguguh
kang pinundhut mring Senapati
gôngsa sêkardalima
wasiyat kaprabun
sadaya pusakèng praja
wus pinundhut marang sira Senapati
binêktèng pagêlaran

Senapati sinibèng pra mantri
wadyabala ing Pajang Mataram
konjêm ing siti mukane
prapta ing alun
lir trunaning samodra kèksi
Senapati Ngalaga
cahyanya sumunu
kadya banguning sasôngka
tôndha wus antuk wahyuning narpati
tejanira sumunar

Adipati Bênawa turnya ris
kakang Senapati ing Ngalaga
tuwan jumênênga rajèng
anèng Pajang praja gung
siniwia punggawa mantri
paduka kang sayogya
dene putra sêpuh
sampun sandeya mring amba
ulun trimah anèng ing jawi nagari
paduka jumênênga

Senapati angandika aris
tan mangkono yayi karsaningwang
sira jumênênga age
nèng nagri Pajang iku
sira ingkang darbèni waris
dene yayi manira
winaris Matarum
wasiyat paringing sultan
ingsun ajrih yèn angêlirna wêwêling
ramanta kang wus swarga

ingsun ingkang anèng ing Matawis
sira yayi muktia nèng Pajang
payo umadêga age
ywa sumêlang ing kalbu
ingsun yayi ingkang ngèstrèni
Adipati Bênawa
aris aturipun
pan inggih dhatêng sandika
lamun saking karsa paduka sayêkti
kawula tan sawala

saisine ing Pajang nagari
rajabrana katura paduka
Senapati lon dêlinge
bangêt tarimaningsun
sih prasêtyanira mring mami
ya maring kadang tuwa
nanging karsaningsun
arta bêrana ing Pajang
ya karyanên ambangun prajanirèki
aywa kongsi kuciwa

myang prabote wadyanira sami
dèn miranti waos myang sanjata
iku môngka busanane
akathah wulangipun
Senapati marang kang rayi
ngèlmu pratikêlira
wong umadêg ratu
sampun katampan sadaya
ingkang rayi langkung panuwunirèki
Sang Dipati Bênawa

nêmbah matur mring kang raka aris
yèn pinarêng ing karsa paduka
pan sadaya pusakane
rama tuwan sadarum
pan kawula sumonggèng kapti
bêktanên mring Mataram
wajib putra sêpuh
ingkang andum wêwarisan
pan kawula datan rumaos darbèni
sumôngga ing sakarsa

Senapati ing Ngalaga angling
iya bangêt tarima manira
sihira maring sun mangke
tan ana bedanipun
anèng Pajang lan ing Matawis
aywa supe wêlingira
swargi rama prabu
maring sun miwah mring sira
ingkang muga-muga tinulusna yayi
dènnya tut akêkadang

rèhning mangkya wus samya basuki
sira karia mukti wibawa
sun mulih mring Matarame
padha andum rahayu
aywa ana sangsayèng galih
Adipati Bênawa
rêndhêt aturipun
lam-lamên yèn tinilara
mring kang raka aturira èsmu tangis
sarwi angaras pada

tan winarna rêruncènirèki
Senapati enjang abudhalan
ginarbêg wadyabalane
ing marga tan winuwus
sapraptane nagri Matawis
Senapati Ngalaga
gya jumênêng ratu
anèng nagari Mataram
para putra santana wadya prasami
pan kinulawisudha

pinapantês lungguh myang wastèki
tan salaya agêng alitira
apan ta Rahadèn Tamèng
nama Pangran Tumênggung
Gagakbaning de Radèn Santri
sinung aran Pangeran
Singasêkar mungguh
sêmbada bagus warnanya
Radèn Jambu wasta Pangran Mangkubumi
rong èwu lungguhira

pan sadaya wus wibawa mukti
putranira wau sri narendra
wus sami jinunjung linggèh
putra ingkang pambayun
nama Pangran Tumênggung nênggih
dene ta arinira
Pangran Pugêr iku
nulya Pangeran Purbaya
arinira malih sinungan kêkasih
Pangeran Jagaraga

nuntên arinya jinunjung linggih
sinung aran Pangeran Juminah
putra saking padêmine
badhe gêntyani ratu
Panêmbahan Karapyak nami
anulya arinira
sinungan jêjuluk
Jêng Pangeran Pringgalaya
arinira pawèstri apan kêkalih
pan sampun sami krama

antuk Pangran Dêmang Tanpanangkil
kang sawiji Pangran Têpasana
nagri Mataram samangke
kalangkung arjanipun
murah sandhang kalawan bukti
kunêng nagri Mataram
gantya kang winuwus
Sang Adipati Bênawa
kang umadêg nata anèng Pajang nagri
sawarsa laminira

nandhang gêrah sarira ngranuhi
gya utusan ngaturi uninga
marang nagri Matarame
Senapati duk ngrungu
nulya têdhak mring Pajang aglis
rikatan lampahira
ing Pajang wus rawuh
ing alun-alun wus prapta
Sultan Pajang samana sampun ngêmasi
tangis umyang gumêrah

Senapati gugup duk miyarsi
laju manjing sajroning puraya
datan mêningi mapade
langkung ngungun ing kalbu
Senapati waspanya mijil
ketang trêsna mring kadang
dènnya durung tutug
dènnya jumênêng narendra
tan winarna samana layonirèki
sampun pinaripurna

sawusira pinêtak tumuli
langkung dene gêng urmatanira
sri narendra Matarame
samana dèrèng kundur
sawusira ing pitung ari
arinya kang wus seda
pan jinunjung lungguh
Sang Gagakbaning samana
pan ingangkat amêngku Pajang nagari
tan pae lan kang raka

kutha Pajang winangun pasagi
myang sagunging rarêngganing pura
samya sinalin wangune
sadayanya pinatut
wus raharja antuk sawarsi
dènnya madêg nèng Pajang
gêrah nulya surud
Pangeran Tumênggung seda
tan winarna laminira dènnya lalis
pinêtak nèng Mataram

nèng dagane Ki Ageng Matawis
kilèn masjid agêng prênahira
rinarêngga astanane
ing solah tan winuwus
Pangran Pajang ingkang gêntyani
mêngku nagari Pajang
tulus arjanipun
ayêm tyase wadyabala
kunêng Pajang gantya winuwusa malih
ing nagari Mataram

