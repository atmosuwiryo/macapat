sêkar Durma ingkang kinarya purwaka
kumêdah nêdhak sungging
Srat Babad Mataram
jinujug duk kalanya
pangamuke Dyan Mas Alit
sura tan taha
anèng nagri Matawis

Jêng Pangeran Purbaya ing aturira
sampun karsaning Widhi
anggèr rayi dika
tan kêna sinuwalan
sangking tiwas kawulèki
tan kèdhêp ingwang
pitutur kula gusti

utusana yèn alane wadyaningwang
dene ngamuk si adhi
aja na anglawan
dèn kêpunga kewala
sun prih têkaa mariki
mênawi kêna
sun pituturi ririh

sampun mijil jêng pangeran undhang-undhang
maring wadya Matawis
miyarsa sadaya
ênêngêna sêmana
warnanên Radèn Mas Alit
sampun lumampah
sawadyabala baris

jêng pangeran warnanira kadi bangbang
mudhun saking ing ardi
anyamping samboja
paningsêt cindhe kêmbang
rasukan baludru wilis
murub rinenda
lancingan panji-panji

ajamang mas kinatipan tinatrapan
mailipun rinakit
dhuwung anyuriga
Setan Kobêr wastanya
gumrudug lampahing baris
prapta ing pasar
gègère tan sinipi

kangjêng pangran wus prapta ing pangurakan
dangu dènnya anganti
ing wadya Mataram
kang sampun sêsêmayan
pangeran ngandika aris
hèh wong Mataram
padha angapirani

apan sanggup sêmayan ingsun ngamuka
mingêr mèlu ing kami
mêngko padha cidra
ya ta wong pangeranan
uninga yèn wong Matawis
cidra sêmaya
prasamya anglolosi

winatara mung kari wong kawan dasa
pangeran ngandika ris
lah ta kayangapa
yèn ingsun undurana
pan wus karsaning Hyang Widhi
sigra umangsah
wadya angamuk wani

wong Mataram baris ngalun-alun aglar
nulya dèn trajang wani
kang kaparak bubar
tan ana ingkang nglawan
mung bature kang kêpêncil
wong ing Mataram
kang samya dèn patèni

lêlurahe samya adarbe pangrasa
pan samya anglolosi
wau kawarnaa
pangeraning Madura
asru dènnya mêlayoni
ing karsanira
angaturi prakawis

sampun prapta ngarsane kangjêng pangeran
padane dèn sungkêmi
aris aturira
adhuh gustiku radyan
ing mangke ta kadipundi
karsa paduka
kados makatên gusti

pan paduka dene asalah balela
amungsuh ing raka ji
Mataram punika
kagungan jêngandika
kang jumênêng ing Matawis
raka paduka
sampeyan tumut mukti

raka dika gêgêntine rama dika
kawula angaturi
paduka kondura
sampun kadya mangkana
satêmahanipun gusti
awon kapirsa
marang lyaning nagari

jêng pangeran aris dènira ngandika
Sampang aja baribin
ingsun kapakêna
pan wus karsaning Suksma
pan ingsun nora gumingsir
talitiningwang
yèn bèbèting Matawis

noranana lokane cidra wacana
yèn wis ujare uwis
datan wêdi pêjah
Sampang lah wis mundura
aja sira mêmalangi
Pangeran Sampang
ature ngasih-asih

jêng pangeran sampun liwung ingkang manah
sigra anarik kêris
hèh ta Sampang sira
dene paksa kèdhêpa
anuli dipun larihi
gêgithokira
Dipati Sampang mati

pra santana Mataram gègèr sadaya
nèng ngandhaping waringin
loring pagêlaran
Pangeran Sêlarongan
awas dènira ningali
Dipati Sampang
lamun sampun ngêmasi

angandika hèh sakèhe wong Madura
gustinira ngêmasi
gumuling ing kisma
ika sira rêbuta
wong Sampang sira ningali
sêntananira
mangsah sarwi anangis

wong Madura kumêrap samya karuna
arsa angrêbut gusti
pangeran uninga
yèn wong Sampang narajang
pan sampun angati-ati
kathahing bala
sakèhe ingkang kari

wong sakawan kalima lan êmbanira
kanêm ingkang kêkasih
lan talèdhèk lanang
pangeran anarajang
wong Madura anadhahi
sinosog tumbak
kinarutug ing bêdhil

jêng pangeran pangamukira manêngah
lir Ôngkawijayèki
rinêbut ing yuda
dening sata Kurawa
tinumbak ngarsa ing wuri
lêmbing brangkolang
suligi lir garimis

wong Madura kathah longe ingkang pêjah
kaprawasa ing kêris
pan kakehan lawan
pangeran karepotan
kêna ing dhuwung pribadi
bucik satuma
pangeran wus ngêmasi

wong Mataram sêparo ngrêbut bandara
pan sami aningali
kêkêtêg tan ana
lan tatu katingalan
bucik sarira kaèksi
pangrasanira
pangeran nora mati

jêng pangeran binabayang mring pagongan
sakèhe wong Matawis
ingkang angrarômpa
sakèhe kang santana
atêbah jaja saryangling
dhuh gustiningwang
sampun karsaning Widhi

Jêng Pangeran Sêlarong sigra miyarsa
apane ingkang kanin
katur bucik ika
pangeran angandika
gusti kula lamun mati
adate kuna
Setan Kobêr ing dhingin

sok tibaa pucuke agawe rôndha
nêngêna sang dipati
kocapa pangeran
layone wus binêkta
marang ing bangsal pangrawit
katur sang nata
duka yayah sinipi

nulya miyos sang nata lan ibunira
kang rayi dèn tangisi
pra êmban karuna
sêsambate mlas-arsa
dhuh sultan dika tingali
têtilar dika
tan kêna dèn tuturi

lah ing mêngko sira nêmahi pralaya
dhuh anak ingsun gusti
sira kaprawasa
dhuh kaya ngapa êmas
sira nêmahi pribadi
Pangran Purbaya
asru dènira angling

ya ta sampun punapa kang rinaosan
sampun karsaning Widhi
apan putra dika
umure mung sêpala
pan sampun dipun pênêdi
layon pangeran
warnanên sri bupati

angandika sang nata atungtung duka
ngapa ta kongsi kanin
dene wong Mataram
têka anglirkên wêkas
yayi mas kongsi ngêmasi
sigra Pangeran
Sêlarong matur aris

apadene wong Mataram tan tumandang
wong Sampang kang mêjahi
kang sami atrêsna
marang ing gustinira
wontên dene pundi pati
sarêng narajang
sadaya supe gusti

wong Madura kathah longe ingkang pêjah
pundi pati ngêmasi
ya ta sri narendra
suka sajroning nala
ariningsun maksih cilik
bela dipatya
mendah ta wusa akil

angandika sang nata mring wadyanira
adhi mas sun belani
anulya pinêrang
baunira kang kiwa
pasah ludira umijil
nata ngandika
wus lêga ati mami

layonira kang rayi wus kinèn mêtak
ing astana Magiri
dagane kang rama
pan kocaping carita
sang nata adarbe siri
gèthèk baunya
wêwasi kang rumiyin

duk Pangeran Sêlarong mring Balambangan
kang matèni wêwasi
adarbe sêmaya
arsa amalês pêjah
yèn ana ratu Matawis
gèthèk baunya
wêwasi kang rumiyin

ênêngêna Mataram wau kocapa
kang kinèn anglurugi
marang Balambangan
Tumênggung Wiraguna
lampahira sampun prapti
tapês watêsnya
Pasuruan abaris

sakathahing pra mantri pêpak sadaya
sagung môncanagari
Kyai Wiraguna
kang dadi pagunungan
Asmaradana panumping
Ki Danupaya
samya mantri panumping

linggihipun anunggil lawan santana
kang kinèn angêmbani
ing pangeran arya
kinèn mèlu ngluruga
pan sampun atata baris
dyan kawarnaa
wong Balambangan nênggih

kuthanira pan sampun obah sadaya
wong Bali ambantoni
prapta Balambangan
saha sikêp payudan
wus mêdal saking nagari
ayun-ayunan
lawan bala Matawis

Ki Tumênggung Wiraguna undhang-undhang
arsa angantêp jurit
ing dina Jumungah
sampun yitna sadaya
wus prapta ing têpis wiring
enjang kawarna
bêndhenira tinitir

wong Mataram sampun tata barisira
miwah môncanagari
sampun tata-tata
miwah wong Balambangan
pan sampun atata baris
kang dadi dhadha
Gulang-gulang wong Bali

pangarêpe awasta Lurah Yabona
kalawan Panji Pati
pan sampun têngara
Tawangalun ing kanan
Wiranôngga anèng wuri
wong pêpilihan
kang samya dèn tindhihi

Panji Pati kalawan Lurah Yabona
pan arsa angawaki
anitir têngara
sigra dènnya narajang
wong Bali lan wong Matawis
campuh ing yuda
rame lir udan angin

sampun ilang tatane wong pêrang jaja
tumbak bêdhil wus mati
arukêt kewala
rame pêdhang-pinêdhang
ana ingkang gênti kêris
sêndhal-sinêndhal
wênèh nigas ngakahi

lindhu awor riwut dening wong kabranan
kang waras anulungi
marang ingkang pêjah
wangke pating jalêmpah
lir pendah babadan pacing
gunge kang pêjah
wangke sungsun atindhih

wong Mataram kalindhih ing yudanira
dèn amuk ing wong Bali
singa kurda galak
tan olèh amamôngsa
lir pendah andaka kanin
kagila-gila
rêmpêk pangamuknèki

wong Mataram datan amôngga puliha
kang mara-mara mati
kang mundur kabranan
tatanira wus bubrah
môncanagara angisis
Ki Wiraguna
duka yayah sinipi

yèn balane angisis kathah kang pêjah
karsanira ngawaki
sigra atangara
têtêg kaya butula
bêndhene tinitir-titir
mantri Mataram
sadaya angawaki

sigra ngangsah Ki Tumênggung Wiraguna
wong Mataram samya jrih
kalamun mundura
lir macan asêsuta
kang lumayu samya bali
pan ngantêp yuda
ajrih mundur sanyari

pangamuke wong Japan kagila-gila
wong Bali akèh mati
akaroban lawan
pan akèh wong Mataram
dèn amuk kapati-pati
wong Balambangan
wong Bali akèh mati

wus kalindhih yudane wong Balambangan
wong Mataram nyuraki
pan kadya ampuhan
lir obah kang pratala
ingkang bumi gonjang-ganjing
rêg lindhu obah
kadya ngrubuhna langit

Panji Pati lawan Lêlurah Yabona
kalih sampun gumingsir
amiyarsa surak
kalangkung merangira
karnanira lir sinêbit
nolih ing wuntat
sigra angamuk malih

wong ing Bali watara ing kathahira
karobêlah kang kari
prasamya angucap
payo padha linawan
ngamuk aja na gumingsir
sarwi angucap
watang tumbak kumitir

wong Mataram uninga yèn binalenan
sigra para prajurit
sarêng dènnya mangsah
miwah môncanagara
prasamya arêbut dhingin
anêmpuh yuda
wong Bali anadhahi

Panji Pati lawan Lêlurah Yabona
pangamuke lir bêlis
ting barêkik samya
watangira dèn ikal
malêdug ingkang nadhahi
putung akathah
nanging dipun tadhahi

ginêbugan ing bêdhil lawan landheyan
wau Ki Panji Pati
dèn êbyuk ing kathah
pira ta kuwatira
wong siji dipun kathahi
rêmpu raganya
rêmuk pun Panji Pati

Citrayuda arosa panumbakira
watang putung tinangkis
sigra linarihan
dene Lurah Yabona| jajanya têrus ing gigir
Ki Citrayuda
aniba nuli mati

Citraranu uninga kadange pêjah
narajang sawongnèki
Ki Lurah Yabona
kinêmbulan ing kathah
rinampog pating saluwir
Lurah Yabona
patine dèn rêrujit

sirna larut wong Bali kathah kang pêjah
wong Balambangan giris
de wong Bali têlas
nulya kabèh lumaywa
pati-pati bêbêntusi
pating balêsar
samya angungsi wukir

Tawangalun lumayu adharakalan
anulya dèn tututi
wus atilar kuda
nusup ing gêlagahan
anuju ngidak parêcil
jumbul anjola
adhuh dubilah mati

wong Mataram samana sampun kelangan
dipatine satunggil
aran Wiranôngga
lumayu ngalor ngetan
palayune sipat kuping
arsa nusula
marang garwane ngili

wong Mataram prasamya sigra bêbandhang
panganggene kang mati
kêris tulup pêdhang
prajurite kèh pêjah
prasamya dipun bêciki
ingkang prayoga
tinigas sirahnèki

mantri Bali Balambangan kinêthokan
ya ta kasaput wêngi
sami masanggrahan
sadalu rêrêmbagan
sadaya arsa angungsir
mring kuthanira
ing Bali dèn lurugi

Tawangalun kalawan Wiranagara
sami ngungsi mring Bali
Kyai Wiraguna
asru dènnya ngandika
angatag mring para mantri
kang bêboyongan
jro kutha dèn barêsih

wus lumampah samya bêboyong sadaya
wong Balambangan ênting
sami kinêrakat
cacahe kang ginawa
rongèwu dhomas anênggih
sarupaning tyang
cacah êndhas winilis

Ki Tumênggung Wiraguna wus miyarsa
warta sangking Matawis
yèn pangeran arya
sampun seda ing rana
angamuki sri bupati
pun Pasingsingan
kang dadi setan bêlis

Ki Tumênggung Danupaya amiyarsa
langkung dènira tintrim
anulya karuna
sêsambate mlas-arsa
dhuh pangeran gusti mami
sampun salaya
ingsun gawanên mati

Ki Tumênggung Wiraguna ciptanira
yèn ingsun niki mulih
môngsa ta uripa
susunanku tan arsa
angawulakkên ing kami
nadyan matia
angur matièng jurit

Ki Tumênggung Wiraguna rêrêmbugan
lawan mantri Matawis
lan môncanagara
karsane ambanjura
ambêdhah nagari Bali
wong Balambangan
wong Bali kang dèn ungsi

Tawangalun kalawan Wiranagara
padha ngungsi ing Bali
ginêcak wasisan
nagri Bali Blambangan
môngsa wande dados kardi
sampun mupakat
sakèh para bupati

bêboyongan tinêngga ing wong akathah
para mantri lit-alit
enjang kawarnaa
nulya nêmbang têngara
anulya bubar kang baris
para dipatya
banjur marang ing Bali

kawarnaa ing marga wus prapta sira
satêpining jaladri
ing sagara rupak
samya kandhêg sadaya
kewuhan tan olih margi
ing karsanira
agaweuwot wêsi

pan alima ing kono Ki Wiraguna
warnanên nagri Bali
wus miyarsa warta
yèn arsa ingunggahan
prasamya adandan baris
pinatah-patah
kang mêtu ing pasisir

wus lumampah wong Bali jaga lautan
wastane kang angirid
pun Panji Arungan
kathahe kang baita
satus samya isi baris
kang kawuwusa
kocapa wong Matawis

ki tumênggung wau ingkang tinanggênah
anindhihi pasisir
jaga ing lautan
lami dènira ngambang
wong Bali datan miyosi
ya ta katingal
baita kathah prapti

Ki Tumênggung Mataram sampun uninga
wong Bali amêtoni
sigra atangara
sami dandan sadaya
layare wus dèn racuti
adhêdhayungan
sigra bêdhil-binêdhil

wong ing Bali prasamya sudiranira
akarsa marêpêki
palwane winêlah
dhayung kalawan satang
kinarutug dening bêdhil
kari dandanan
wong Bali akèh mati

pambêlahe kathah pêjah ing sanjata
maksih sudira wani
Apanji Arungan
ngadêg têngahing palwa
pan maksih dipun bêdhili
sarêng apêrak
lan palwa ing Matawis

sarêng bênthuk arame batak-binatak
nèng têngahing jaladri
suraknya lir gêrah
ya ta wong Bali ika
Panji Arungan sira glis
pambêlahira
juru mudhi wus mati

dandanane pan sampun rêmuk sadaya
palwa tan kêna osik
pan katut ing ombak
kinêpung palwa kathah
Arungan dipun bêdhili
kêna ing sela
pocot êndhas gumuling

sarêng pêjah Arungan êndhas tinigas
palwane dèn unggahi
wong Bali kèh pêjah
dèn amuk ing wong Jawa
wênèh kèrêm ing jaladri
ingkang agêsang
kawus tan ana wani

ênêngêna wong Bali ingkang kocapa
ingkang sami abaris
nèng pinggir samodra
Tumênggung Wiraguna
kang arsa gawe wot wêsi
lami nèng kana
kaparak ing gêgêring

Ki Tumênggung Wiraguna nandhang gêrah
sangêt dènira sakit
pra mantri sadaya
samya arêrêmbugan
karsanira bubar mulih
sampun mupakat
nulya bêdhol kang baris

sigra bubar datan kawarna ing marga
ing Balambangan prapti
sakèh bêboyongan
kinèn andhinginêna
gêgaman lumakwèng wuri
Ki Wiraguna
samana amêmêling

lamun ingsun têka ing dina wêkasan
dhatêng gon ingsun mati
aja sira bêkta
mulih marang Mataram
êndi ênggon ingsun mati
sira pêndhêma
apan tan pilih bumi

ingsun têdha ing Hyang lawan Rasulollah
ja mulih mring Matawis
pangraos tiningwang
nadyan ingsun uripa
susunan ingsun Matawis
môngsa arsaa
ngawulakkên ing mami

lan sakèhe anak putuningsun benjang
yèn ingsun têkèng pati
têka pirabara
yèn dèn kawulakêna
mring Sri Bupati Matawis
karana apa
padha kasmaran pati

sadaya sami anangis
miyarsa wêwêkasira
lara-lara sêsambate
Ki Tumênggung Wiraguna
saya sangêt kang gêrah
manahe anglayung-layung
sêdyane age matia

nahan kawarna ing margi
prapta ing Kadhiri sira
samana wus mundhut loloh
wusing nguntal lolohira
ing sampune karasa
nulya seda kya tumênggung
tinangisan pra santana

kunarpa wus dèn bêciki
karsanira pra santana
layone ginawa mulèh
nanging sami acawêngah
dene wêwêkasira
sigra aputusan mantuk
sampun ngaturi uninga

yèn Ki Wiraguna mati
Ki Tumênggung Danupaya
kalangkung sangêt sakite
Balambangan sampun bêdhah
sèwu kang bêboyongan
sigra aputusan sampun
lampahe asêsandêran

datan kawarna ing margi
wus prapta nagri Mataram
wus katur dhatêng sang katong
saature kang utusan
purwa dhatêng wêkasan
sri narendra langkung bêndu
nulya angutusi bala

lah ta wong Singanagari
Martalulut lumakua
papagêna ing lakune
Si Tumênggung Wiraguna
jisime dèn pêndhêma
yèn kapapag ing dêlanggung
sanak putune sadaya

ingkang mêksih sami urip
iku padha patènana
utusan wus mentar kabèh
datan kawarna ing marga
lampahe sampun prapta
sadaya sampun kapêthuk
anjujug ing pamondhokan

anak putune apanggih
sadaya wus sinudukan
pan kalih wêlas kathahe
sadaya wus pinêjahan
pinêtak gone kana
Asmaradana winuwus
ambubarakên gêgaman

Ki Danupaya miyarsi
jisime Ki Wiraguna
pinêndhêm anèng ênggone
nak putune pinêjahan
kalih wêlas sadaya
Danupaya sampun nglampus
sangsaya sangêt kang gêrah

sigra amundhut jêjampi
Ki Tumênggung Danupaya
gêring kawit ing nalane
awor trêsna ing pangeran
kawarta wus palastra
mila atêmahan nglampus
kang loloh sampun inguntal

ki tumênggung angêmasi
jisime pinêtak marga
tan kawarna ing lampahe
Tumênggung Asmaradana
prapta Taji araryyan
pan sampun awêling atur
yèn botên wontên timbalan

wontên ing Taji alami
bêboyongan Balambangan
samana sampun arèrèn
lami-lami ingandikan
Kyai Asmaradana
purwakanira ing dangu
nulya pinêjahan sira

datan kawarna ing lami
sajênêngira sang nata
sampun angalih kadhaton
ing Palèrèt puranira
nagara karta arja
Mataram pamuwahipun
murah kang sarwa tinumbas

wontên kang winuwus malih
punakawan alit mila
sampun jinunjung linggihe
Ki Ngabèi Wirapatra
kalangkung sih sang nata
kinarya pêpatihipun
aparentah wong Mataram

kang eyang pan maksih urip
Jêng Pangeran Surabaya
anèng Mataram dalême
punika ingkang carita
Pangeran Surabaya
bêkisar èstri ingingu
lami-lami dadi lanang

kalangkung dipun kasihi
bêkisar dening pangeran
punika pangandikane
lawas ingsun anèng dunya
apan dèrèng tumingal
lan maning durung angrungu
iya wadon dadi lanang

lawan warnane abêcik
Mataram tan ana memba
bêkisar kaya mangkene
ingsun tan layak darbea
iki layak sang nata
bêkisar ingsun kang ngingu
pantês ana jroning pura

bêkisar wus dèn ulêsi
ingulêsan wastra pêthak
Pangeran Surabaya ge
mijil saking dalêmira
tan kawarna ing marga
prapta ing kadhaton sampun
kandhêg mijil paregolan

sampun katur ing sang aji
yèn kang Paman Surabaya
umarêk dhatêng sang katong
sigra nulya tinimbalan
wus prapta ing ngajêngan
cundhuk lawan sang aprabu
alinggih ayun-ayunan

Pangeran Surabaya ngling
matur dhatêng sri narendra
kawula inggih sang katong
angaturakên bêkisar
mila katur punika
dene endah warnanipun
pan warnane kang bêkisar

inggih bêkisar puniki
pawèstri asale kina
sampun sawulan lamine
lami-lami dados lanang
warnanipun apelak
bêkisar sagêd kaluruk
mangke katur ing sang nata

bisa nukmèng agêng alit
ing wiweka sampun nêlas
graita landhêp sêmune
Jêng Pangeran Surabaya
sampun kinèn mantuka
samana pan sampun mantuk
warnanên sri naranata

enjing sang nata tinangkil
pinarak ing kamandhungan
maksih kagugu manahe
kang Paman ing Surabaya
ngaturakên bêkisar
pawèstri purwakanipun
lami-lami dadi lanang

sang nata emut ing galih
wirayate ing Mataram
susunan panjênêngane
tan lyan ingkang gumantia
lawan putra kang tuwa
patutan Surabayèku
sri narendra angandika

marang sakèh para mantri
pan mantri lêbêt kewala
hèh sakèhe wadyaningong
Si Paman ing Surabaya
wingi awèh bêkisar
pawèstri ing purwanipun
lami-lami dadi lanang

pangrasane ati mami
Paman Surabaya ika
awèh pasêmon maringong
idhêp karêpe si paman
anake pan wanodya
pan mangke wus asêsunu
putune pan mêtu lanang

anak ingsun ki dipati
ing mangke pan wus diwasa
pantês jumênênga katong
iku sêmune si paman
dadi anggege môngsa
wong tuwa pan ora patut
dene anggegea môngsa

sakathahe para mantri
langkung sami ajrihira
mirsa sang nata bêndune
nulya bubar sri narendra
malêbêt ing jro pura
tan winarna lamènipun
wong pura akèh awarta

misuwur wong sanagari
Pangeran ing Surabaya
sampun miyarsa wartane
yèn sang nata sangêt duka
margi saking bêkisar
sakalangkung ajrihipun
tinarka asung sasmita

datan nyana tan angimpi
darbe raos kang mangkana
sang nata salah tampane
dadya Pangran Surabaya
arsa marêk sang nata
atur pêjah gêsangipun
sarayate dipun bêkta

miwah ingkang para rabi
santana jalu wanodya
punika binêkta kabèh
Pangeraning Surabaya
sampun lumampah seba
ênêngêna kang winuwus
warnanên sri naranata

enjing sri nata tinangkil
dene mantri kulawarga
prasamya pêpêkan kabèh
pêpêk andhèr ing paseban
dene sri naranata
pinarak ing sitiluhur
sang nata asêmu duka

kawarnaa Ki Dipati
Surabaya arsa seba
karsanira ayun pepe
anak putune binêkta
miwah kang para garwa
wus prapta waringin kurung
sami asèlèh curiga

watara kathahirèki
anak putune sadaya
miwah lan para garwane
Pangeran ing Surabaya
nênggih sawidak papat
mangrêpa-rêpa tumungkul
pan sampun asrah kewala

mangkana sri narapati
pinarêk anèng dhêdhampar
kagyat tumingal wong pepe
dene akèh katingalan
wong apa ika baya
nèng ngandhap waringin kurung
paran kang dèn pèpèkêna

lah pariksanên dèn aglis
sapa kang apepe ika
lah iya sapa arane
lan apa ingkang sinêdya
kang kinèn sigra nêmbah
mudhun saking sitiluhur
lampahe amêmandhapan

tan asuwe sigra prapti
ing pêrnahe jêng pangeran
gandhèk wus animbalake
pangandikane sang nata
Pangeran Surabaya
sampeyan pepe puniku
punapa karsa paduka

pangeran ngandika aris
mila apepe kawula
atur pêjah gêsang ingong
lah katura ing sang nata
gandhèk malayu agya
prapta ngarsaning sang prabu
wong gandhèk matur anêmbah

pukulun pakuning bumi
sampun mariksa punika
inggih punika kang pepe
pun Paman ing Surabaya
ngaturkên pêjah gêsang
katura dhatêng pukulun
kagyat manahe sri nata

kagyat sang nata miyarsa
ing ature ingkang abdi
sang nata sampun anduga
yèn kang paman darbe kapti
wus cinakra ing kapti
atur pêjah gêsangipun
eca dènira lênggah
kèwêdan sajroning galih
pan karasa sang nata ing putranira

apikir sajroning nala
pinupus manah sang aji
kang jumênêng ing Mataram
amung ingsun ingkang luwih
kang dadi senapati
tan liyan mung raganingsun
upama sun sagara
kang ala lawan kang bêcik
apan kamot sang nata sigra ngandika

lah wong gandhèk lumakua
sira timbalana aglis
Si Paman ing Surabaya
tumanduka maring mami
sumawana si bibi
panggiha lan raganingsun
lurah ingkang tumêdhak
miwah ingkang para cèthi
ingkang tuwa si paman ingkang lumampah

anak putune sadaya
lanang wadon agêng alit
karia nèng pangurakan
Si Paman Surabayèki
kang kinèn nêmbah mijil
mandhapan adoh lumayu
tindake sarêngnapak
wus mudhun saking sitinggil
sarêng prapta lampahe adhêdhoyokan

gandhèk kalih mêndhak-mêndhak
anulya tata alinggih
umatur sarêng anêmbah
tandukipun animbali
kawula nuwun gusti
ingutus mring sang aprabu
paduka tinimbalan
pêpanggih lawan sang aji
sumawana garwa abdi ingandikan

anak putu jêngandika
kantuna wontên ing wingking
Pangeran ing Surabaya
agupuh dènnya lumaris
sarêng lawan kang rayi
sarêng dènira tumanduk
lampahe dharakalan
wus prapta sira sitinggil
sakathahe kang seba sami tumingal

angrês manahe tumingal
pra mantri sami anangkil
dinulu langkung mêmêlas
samya andhingkul alinggih
ing ngarsane sang aji
aglis sang nata tumurun
saking dhêdhampar êmas
kang paman dipun gêlari
apan jajar pangeran lawan sang nata

pangeran sami pinarak
kalawan garwanirèki
samya mingsêr linggihira
kang garwa anèng ing wuri
kalangkung anoragi
sang nata sigra amuwus
dèn kapara ing ngarsa
sumawana lan si bibi
ngesot-ngesot kang garwa gendholan kunca

angrês manahe sang nata
andulu dhatêng ing bibi
miwah dhatêng ingkang paman
langkung dening kawlas-asih
muka konjêm ing siti
angandika sang aprabu
punapa karsa paman
pepe sandhaping waringin
pan kawula tan darbe tyas sêla-sêla

kawula kalangkung kagyat
dika angowah-owahi
pepeing waringin jajar
Pangeran Surabaya ngling
kawula gusti ajrih
ayun andarbèni atur
ngaturkên pêjah gêsang
saking cupête kang budi
pan kawula tiyang cêguk mudhadama

ngaturakên pêjah gêsang
saking cupêt kawulèki
aniyata balelaa
dhumatêng sri narapati
balela anglampahi
sayêktos kenging sêsiku
kawula kenging sêdya
botên nyana botên ngimpi
angaturi pasêmon dhatêng paduka

mila kawula sang nata
atur bêkisar rumiyin
tan pantês kula ngingua
dene pelak ingkang warni
anèh lawan sasami
botên nyana yèn kasiku
yèn nêdya nyêmonana
dhatêng ing paduka aji
dêmi Allah lawan dêmi Rasulullah

kawula mangke sang nata
yèn èstu amêmiringi
miwah yèn nêdya balela
tan layak wontên Matawis
botên layak sinandhing
inggih acêmêr Si Jimbun
layak dipun tumpêsa
dinamêl paran aurip
mila gusti pun paman tur pêjah gêsang

kang garwa matur karuna
sêsambate amlas-asih
adhuh kawula sang nata
lêng pêjahana kariyin
yèn pun paman ngawoni
tumpêsên sanak putuku
dhatêng sumanggèng karsa
darbea salah ing gusti
sri narendra miyarsa lêgêg kewala

anglês manahe sang nata
miyarsa aturing bibi
lawan pangrêpaning paman
manjêlut manah sang aji
mênggah-mênggah narpati
dene têtêg manahipun
sadaya kang miyarsa
sagunge para dipati
prêbêng-prêbêng sawênèh mêtu waspanya

sang nata arum ngandika
mênggah-mênggah sarya angling
ingkang botên-botên paman
anggêga ujar pawarti
pocapane kang sêngit
dèn adon-adoni tutur
mapan dados punapa
yèn anggugua pawarti
pan kawula botên angraon yèn duka

agoroh ingkang pawarta
wontêna ujar kayèki
yèn darbea ing balela
ing paman kula bêndoni
edane kang mawarti
kawula pan maksih emut
prakara ing Mataram
ing benjang sapungkur mami
yèn manira sampun pinundhut Hyang Suksma

sampun parentahing Allah
kinarya jumênêng aji
anggêntèni ing Mataram
pasthi tan kêna gumingsir
ing benjang akir mami
tan ana ingkang jêjuluk
ujare cêtha-cêtha
nanging ta dede ing ngriki
Kartasura kadhatone kaki putra

inggih nagari Mataram
kawula ingkang mêkasi
datan kêna singgahana
sampun jangjine rumiyin
tan kêna owah gingsir
puput panjênêngan ratu
angalih Kartasura
sirnane ingsun puniki
sigra matur Pangeran ing Surabaya

sun têtêdha ing Hyang Suksma
sampun salin-salin aji
lan sampun liya sang nata
pantês ngaliha nagari
saking Matawis benjing
sun têdha maksih akukuh
tan ana kang prayoga
ing rat Jawa tanah Jawi
mung Mataram kang pantês mêngku kadhatyan

sri narendra angandika
pan wus karsaning Hyang Widhi
rusake nagri Mataram
benjing dening putra mami
ki prabu anom nênggih
kawitan nagari lêbur
Pangeran Surabaya
langkung gêgêtuning ati
amiyarsa panyêthanira sang nata

sri naranata ngandika
lah Paman ing Surabanggi
andika mantuk ing wisma
sampun anggugu pawarti
ingkang dede pawarti
sakathahe dika êmu
botên sêdya mangkana
tan anyana tan angimpi
ingkang paman apamit lawan kang garwa

sang nata jêngkar sineba
malêbêt ing kênyapuri
ginarêbêg ing badhaya
pitung rancak kang sasisih
tur sami ayu luwih
ing warnane para arum
dene wau Pangeran
Surabaya sampun mijil
ing pasowan kang mulat lir guladrawa

Adipati Surabaya mulih
sarayate pan mantuk sadaya
sampun prapta ing wismane
tan kawarna ing ênu
kawarnaa sri narapati
animbali ing wadya
karsane ingutus
wong mantri jro wastanira
Wôngsatruna kalawan Ki Yudakarti
sarêng prapta ing ngarsa

angandika alon sri bupati
Yudakarti lawan Wôngsatruna
mentara sira dèn age
ngulatana sirèku
wong pawèstri ingkang abêcik
ingkang layak kagarwa
èstri marang ratu
pasisir môncanagara
ulatana kalawan wêwêkas mami
yèn ana banyu gônda

pasthi kono ênggone pawèstri
ingkang layak kagarwa maringwang
ulatana dèn barêsèh
pasthi iku katêmu
gêdhe cilik ingkang nagari
ika sira pêpêka
têkan ing wong dhusun
kang kinèn tur sêmbahmentar
Wôngsatruna kalawan Ki Yudakarti
banjur saking paseban

tan kawarna lampahirèng margi
sampun prapta pasisir sadaya
winiwitan saking kilèn
datan wontên kang patut
sakèh èstri dipun pilihi
tan ana kang prayoga
lampahe ambanjur
wus prapta ing Surabaya
Yudakarti samana emut ing ati
amanggih sêsumbêran

wus ginônda kang banyu awangi
Wôngsatruna samana angucap
baya ing kene ênggone
pawèstri ingkang ayu
lah anêdha marang nagari
mantri ing Surabaya
pinêpak sadarum
sakèhe ingkang wanodya
ingkang wêling sang nata lamun kapanggih
kang toya mambêt gônda

pan pawèstri pinêpêk ing ngriki
sigra laju dhatêng Surabaya
kang jinujug ing prênahe
Pangran Surabayèku
Mangunjaya wastaning mantri
utusan sampun prapta
prasamya alungguh
sampun atata linggihan
sigra angling Wôngsatruna Yudakarti
manira kang utusan

Jêng Susunan Narendra Matawis
apan kinon ngulati wanodya
ingkang abêcik warnane
Mangunjaya andhêku
kang utusan amuwus aris
alah ta Mangunjaya
pêpêkên sadarum
wong wadon ing Surabaya
gêdhe cilik têkan anaking patinggi
aja na kaliwatan

Mangunjaya garjita ing galih
ngangên-angên sajroning wardaya
emut kalamun putrane
warnanira pinunjul
luwih sakèh wong sanagari
angucap jroning nala
baya anak ingsun
pinasthi karsaning Suksma
yèn pinundhut sri narendra ing Matawis
baya sampun katingal

Mangunjaya sigra dènnya angling
hèh sang duta kawula sandika
timbalane gih sang rajèng
kinon mêpêk sadarum
Surabaya sagunging èstri
pan pangraos kawula
kadya botên antuk
kawula darbe atmaja
èstri ayu ing ngriki tan wontên mirib
andika timbalana

lamun botên kangge putra mami
pawèstri Surabaya sadaya
dipun pêpêkana kabèh
utusan sigra muwus
sukur bage dika pribadi
darbe putra prayoga
kawula yun wêruh
Mangunjaya sigra ngundang
putranira wayahe rumaja putri
nanging dèrèng diwasa

lagya jêbên kêkêmbênta singgih
lagya sêdhêng birai ing sêkar
angedani sasolahe
sang rara sigrèng nguwuh
ing ngarsane utusan aji
cahyanira lir wulan
duk purnamanipun
aturut ingkang sarira
jarijinya alurus mucuking êri
sikilira malira

Yudakarti anjomblong ningali
Wôngsatruna malongo kewala
angucap jroning kalbune
iki si èstri ayu
sajêg ingsun urip puniki
durung mulat wanodya
ingkang kadi iku
baya wus karsaning Suksma
èstri iki layak kagarwa narpati
utusan sigra mojar

Ki Mangunjaya manira iki
aningali maring putranira
prayoga katur sang rajèng
ing mangke karsaningsun
putranira ni rara iki
katura ing sang nata
pan punika patut
ing pasisir nora nana
èstri mèmpêr kang mirib kadi puniki
manira dèrèng mulat

Mangunjaya sigra dènnya angling
pan kawula kalangkung sumôngga
datan angraos adarbe
putra kawula iku
kaatura ing sri bupati
ing mangke kaparêngan
katur ing sang prabu
nadyan pêjah gêsang amba
tan angraos kawula adarbe urip
kagungan sri narendra

kang utusan kalih sigra angling
lah anêdha sami adandana
manira bubar ing mangke
pan sami dandan sampun
Mangunjaya sarayatnèki
anulya sigra budhal
samana tinandhu
tan kawarna lampahira
sampun prapta anèng nagri ing Matawis
jujug kawirarêjan

Ki Ngabèi Wirarêja iki
pan kinarya lêlurah kapêdhak
Ki Yudabôngsa sisihe
Yudakarti tumanduk
Wôngsatruna pan sampun prapti
matur mring Wirarêja
kawula pan atuk
pawèstri endah kang warna
kang atmaja Ki Mangunjaya anênggih
mantri ing Surabaya

kadi layak katur ing narpati
inggih punika kawula bêkta
Mangunjaya sarayate
lanang wadon pan tumut
Wirarêja sigra dènnya ngling
pakênira undanga
manira yun wêruh
Mangunjaya wus ingundang
sigra prapta ing dalême ki ngabèi
anak rabi binêkta

Wirarêja sira aningali
ing warnane ingkang lagya prapta
Ki Wirarêja ature
dawêg sami lumêbu
umarêka dhatêng sang aji
kawula angirida
lawan èstrinipun
tan layak wontên ing jaba
sigra mangkat Ki Wirarêja glis prapti
kandhêg ing wijil pisan

sampun katur marang sri bupati
kang utusan ngulati dyah endah
angsal nanging maksih rare
èstri sigra pinundhut
tiningalan ing sri bupati
sri narendra karênan
sakalire pêthuk
cuwane sri naranata
pan wanodya kalangkung dèrèng birai
sang nata angandika

maring Nyai Wirarêja aris
lah gawanên rare wismanira
ulahên awake bae
benjing yèn mangsanipun
èstri iki sêdhêng birai
ing benjang lêbokêna
sigra awotsantun
Wirarêja sigra mêdal
sang dyah rara pan sampun binêkta mijil
marang kawirarêjan

tan kawarna ing alami-lami
kawarnaa kangjêng sri narendra
animbali ing putrane
undangên sutaningsun
ki dipati anom dèn aglis
kang kinèn sigra prapta
anulya kapangguh
lan Pangeran Adipatya
sigra prapta utusan anênimbali
gusti dika ngandikan

Jêng Pangeran Adipati gipih
wus akampuh anulya lumampah
miyos bêbutulan bae
tan dangu nulya cundhuk
lan kang rama rajèng Matawis
jêng pangeran tur sêmbah
sumungkêm ing suku
anèng lêbu talapakan
sawungune mundur sarwi awotsari
dènnya lênggah mangrêpa

jêng pangeran kalangkung dènnya jrih
mring kang rama manêkung mangwula
yèn tinon kalairane
sagunge kang andulu
wong jro pura angrês ningali
têkonipun pangeran
kalangkung jrihipun
tan layak kakunging putra
sri narendra kang putra tansah dèn liring
kadya mijiling waspa

angandika sang nata amanis
adhuh putraningong
sun tingali sira wus agêdhe
sêdhêngira amawia krami
pan ing karsa mami
kramaa nak ingsun

apan ingsun olèh tingal bêcik
putri ing Carêbon
aprayoga iya ing warnane
lan maninge putrining bupati
amêngku nagari
padha trahing ratu

lamun sira panuju ing ati
marang tuduh ingong
tingalana sang putri warnane
lah mentara ing wisma dipati
ing Carêbon kaki
mangkata tumutur

ingkang putra sigra awotsari
sigra mundur alon
jêng pangeran ambanjur lampahe
tan kawarna ing marga wus prapti
wismaning dipati
pangeran wus têmu

Pangran Carêbon pan wus udani
yèn tampi pasêmon
yèn pangeran dipati praptane
mring Carêbon karsa nênontoni
ing putrinirèki
sang dipatya gupuh

sampun marêk sang raja pinutri
ayunira kaot
lakunira pan rada ginawe
sang dyah ayu tuhu yèn rêspati
wadane sawiji
sêmu wani kakung

jêng pangeran dipati ningali
manahira adoh
dene lanas sang putri tingale
datan ana tinaha ing galih
manggihi têtami
langkung dening purun

wus waspada dènira ningali
tan ana karaos
apan têbih pangeran galihe
tan adangu pangeran nulyamit
ya ta sang dipati
ngatêrakên sampun

tan kawarna laminya ing mangkin
panjanging cariyos
Wirarêja ika gadhuhane
wus alawas amêmpêng birai
inggih saya adi
warnanira mancur

sing endahe warnane sang dèwi
kasmaran kang anon
arsa mampir ngabèi wismane
Wirarêja pangeran wus prapti
salêbêting kori
anèng lataripun

sang dyah rara kapanggih ambathik
kang manah wirangrong
kagyat mulat pangeran tingale
sang dyah rara nulya anglungani
bari nolah-nolih
amaoni gêlung

Wirarêja gupuh aningali
ing dipati anom
pinalayon rinangkul padane
Wirarêja umatur wotsari
baya wontên kardi
paduka pukulun

kadingarèn pinarêk mariki
adhuh gustiningong
tumanduka gusti naking anggèr
pangeran maksih tan kêna angling
tan ana kaèsthi
mung wau kang gêlung

angandika pangeran aririh
paman sun atakon
pawèstri mau sapa kang duwe
baya ta putranira pribadi
Ki Wirarêja ngling
tumuli umatur

adhuh gusti kawula mung darmi
anggadhuh kemawon
pan puniku kagunganing rajèng
asalipun pawèstri puniki
saking Surawèsthi
Mangunjaya sunu

duk amapag èstri dèrèng akir
katur ring sangkatong
tiningalan sri nata gêdhêne
ginadhuhkên marang kawulèki
ing mangke wus akir
sang dyah sampun usum

jêng pangeran amiyarsa warti
sang ayu anglamong
sigra bubar tan pamit kondure
wus anitih kuda cinamêthi
panandêr kapati
kang angiring kantun

sampun prapta ing dalêmirèki
lajêng mring paturon
pan kalangkung kasmaran galihe
sang dyah rara kaciptèng ing ati
tan kêna abukti
tansah nglayung-nglayung

êmban inya garjita ing ati
mulat ing sang anom
datan kêna adhahar asare
wus kaduga kang dadi prihatin
ni êmban agipih
dhatêng eyangipun

tan asuwe prapta nêmbah aglis
Surabaya kang wong
nikèn êmban anangis ature
êmban matur marang sang dipati
wayah dika nênggih
tansah lênglêng mangu

pan kasmaran wingi aningali
sang dyah ayu kaot
Wirarêjan pawèstri ênggone
sêngsêngkêranira sri bupati
asaling pawèstri
ing Surabayèku

putranira Mangunjaya nênggih
pinundhut sang katong
pan puniku kang dados galihe
wayah paduka tan kêna guling
tan kêna abukti
mangke maksih mujung

jêng pangeran kagyat miyarsèki
aturing pamomong
pan kewuhan sajroning galihe
saking jrihe marang sri bupati
dyan sang ratu pêkik
manahe anglampus

dene kang wayah anandhang brangti
atêmahan nglamong
dêdimène ingsun lampahane
nadyan dukaa sri narapati
tumêka ing jangji
pan ingsun wus sêpuh

putuningsun aja kongsi brangti
atêmahan nglamong
ingkang garwa ingandikan age
sampun prapta ngarsa ingkang rayi
sang dipati angling
payo padha labuh

apan iya mas putu dipati
kedanan wong wadon
apan sang nata sêsêngkêrane
mêngko padha labuh pati iki
kang garwa nuruti
kinanthi kang putu

sang dipati alon muwus
acawisa tandhu joli
kang kinèn sigra lumampah
tandhu joli wus cumawis
sang dipati lumaksana
kang para garwa angiring

para garwa nitih tandhu
pawongan lumampah ngarsi
tan kawarna lampahira
kawirarêjan wus prapti
kang tunggu lawang tumingal
yèn ratu pêkik kang prapti

sampun matur gustinipun
Ki Wirarêja agipih
amapag ing paregolan
Ki Wirarêja tur bêkti
Ki Wirarêja têtanya
paduka pinarak ngriki

kula aturi tumanduk
ing wisma kawula gusti
wus malêbu sakalihan
miwah sêlir para nyai
sami lumêbêt sadaya
wus prapta sami alinggih

sang adipati amuwus
Ki Wirarêja nak mami
prapta manira ing anak
arsa pitutur sirèki
nênggih putra pakênira
kae putu mas dipati

pan mangke agung awuyung
satêkanipun ing ngriki
ing mangke karsa manira
yèn sêmbada lan sirèki
gêgadhuhan pakênira
rara kênya ingkang adi

pan ing mangke ta puniku
sun jaluk tambaning agring
yèn ana dukaning nata
katêmua ngawak mami
nadyan nêmahana pêjah
manira ingkang nglakoni

Ki Wirarêja amuwus
punika nênêdha kami
paduka adarbe karsa
amundhut dhatêng pawèstri
kawula anuwun duka
ajrih dhatêng sri bupati

punika pan sampun katur
mila ginadhuh ing kami
kariyin dèrèng diwasa
ing mangke sampun birai
pan angantos kalamôngsa
benjang katur ing sang aji

paduka karsa amundhut
dhumatêng èstri puniki
dados punapa kawula
katura dhatêng sang aji
mendahane ingkang duka
kawula dipun pêjahi

ratu pêkik pan anjêtung
kewuhan sajroning galih
miyarsa ing aturira
Wirarêja ambênêri
sang adipatya kèwêtan
tumulya dènira angling

Ki Wirarêja nak ingsun
bênêr saking ing sirèki
yèn ana dukaning nata
manira kang anaguhi
sun asung singsim mring sira
manawa bêndu sang aji

intên kalih rêgi nyèwu
kalawan dhuwung kêkalih
manira lila mring sira
aja malang-ati maning
kewuhan ing manahira
ni ratu pêkik sira ngling

Wirarêja anak ingsun
ing benjing wruhanirèki
ajrih dukane sang nata
manira iki nangguhi
pan manira datan salah
anjaluk marang pawèstri

ing sabênêr-bênêripun
iku ta wêwêngkon mami
wong têka kasurabayan
pantês putu kang darbèni
para garwa sigra ngucap
maring rabine ki bèi

nimbok mantu ingsun asung
kancana kalawan picis
iki ta ingkang busana
ingsun asung ing sirèki
rabine Ki Wirarêja
suka tyasira ningali

sêsotya tinampan sampun
pan sarwi mojar mring laki
kiyai kadi punapa
mênêng-mênêng datan wani
andika darma punapa
apan wontên anangguhi

lawan bênêr ujaripun
nênggih ingkang andarbèni
pan olèhe Surabaya
wêwêngkone kangjêng gusti
layak kalamun kagarwa
marang pangeran dipati

môngsa dukaa sang prabu
yèn pangeran ingkang ngambil
wingi ingsun amiyarsa
pangeran tinari krami
mêngko ta kayogyapara
ana kang dipun karsani

nadyan ta dadosa bêndu
pan ana ingkang nangguhi
punika karsa manira
sang rara katura mangkin
gènira brôngta angarang
malara dadia jampi

Ki Wirarêja wus kenyut
kagunturan mring kang rayi
sang rara sigra ingundang
wus prapta ngarsanirèki
sigra ingkang para garwa
sang rara sampun kinanthi

ki adipati amuwus
putranira èstri iki
wruhanira anak ingwang
dadi orêging nagari
dadi dukane sang nata
yèn sisip ambêbayani

wus sun jarag yèn alabuh
pati sêdyaningsun iki
putuningsun waluyaa
tulusa wibawa mukti
ingsun anglakoni lara
tumêka ing lara pati

pasthi sang nata abêndu
Wirarêja putra mami
sira besuk kasêrakat
kadukan marang narpati
nanging wus karsaning Suksma
apan tan kêna gumingsir

dhuh anak pamit katèngsun
Ki Wirarêja tur bêkti
sang dyah rara wus kabêkta
tinitihakên ing joli
Pangeran ing Surabaya
wus bubar lampahe aglis

lampahira wus ambanjur
ing kadipatèn wus prapti
malêbêt sang adipatya
ingiring kang para rabi
sang dyah kênya wus binêkta
dhumatêng sang adipati

duk panggih sang rajasunu
pangeran ngandika aris
mas putu aja gung brôngta
manira angsal jêjampi
ingkang dadi brangtanira
rara kênya ingkang adi

lah ta nyawa putuningsun
pangeran suka ing galih
sang rajaputra kasmaran
tumingal sang dyah kang adi
manahe tanpa rerehan
kang eyang sampun udani

lah ta nyawa putuningsun
aja sira walang-ati
yèn ana dukaning nata
manira ingkang nangguhi
tumêkaa lara pêjah
manira ingkang nglakoni

kang wayah matur anuwun
sarwi sira awotsari
Pangeran ing Surabaya
alah ta ingsun amulih
karia pêpangantenan
sigra bubar sang dipati

sampun rawuh dalêmipun
kawarnaa ingkang kari
rajaputra ing Mataram
nulya sinambut sang dèwi
binêkta marang paprêman
sang dyah ayu pongah-pangih

sang rajaputra angungrum
dhuh mas mirah ingsun gusti
kawula atur uninga
lami kawula ningali
wong ayu marang ing sira
tan kêna dhahar lan guling

sadina-dina gung wuyung
mung sira ingkang kaèsthi
mung ing mangke ngrasa gêsang
apanggih lan sira gusti
lir kadi katiban wulan
sêdhênge purnamasidhi

sang dyah ayu aris matur
mênawi botên sayêkti
sampun wantune wong priya
yèn darbe karsa ing èstri
lamun dèrèng kalampahan
basanipun sanggup asih

yèn katutugan ing kayun
aglis mungkur kadi gangsir
punika kawula mirsa
lumrah ujare mung lamis
wontên priya kangkahana
nging milih kakung kang yêkti

angandika rajasunu
adhuh arèningsun gusti
bênêr kaya ujarira
katêmu ujaring jalmi
mungguh ingsun ta mas mirah
têka andêlên mas yayi

olèha timbil sagunung
kithinga tanganku kalih
tumulya angling sang rêtna
atur kawula ping kalih
yèn tulusa awak ingwang
sayêktine dika gusti

dhingin apan sampun katur
ing rama paduka aji
ing mangke kangjêng pangeran
akarsa dhatêng ing kami
mênawi duka sang nata
kawula dipun pêjahi

rajaputra nulya ngrangkul
tur sarwi ngaras panêpi
arum ingkang pangandika
adhuh ta mas mirah yayi
mênawa duka jêng rama
apan nora sun singgahi

nadyan tumêka ing lampus
wong kêkalih anglampahi
rajaputra angrêrêpa
sarta dhatêngakên kapti
angungkih padoning wastra
sang dyah tangkis sarya angling

dhuh pangeran lae sampun
andika arsa punapi
tangane agurayangan
sang kakung ngaras sarya ngling
adhuh mirah ingsun nêdha
kang dadi usada agring

yêkti ingsun mati wuyung
yèn sira tan anjampèni
yêktinipun pêjah ngarang
yèn sira tan tulus asih
kalangkung dènnya ngrarêpa
sang dyah ayu wus kagimir

kagunturan ing pangungrum
sang dyah sampun kapadhan sih
sang kakung nêkakkên karsa
tutug gènnya karon-rêsmi
sarêng wayah byar raina
sampun bêdhah kutha Mêsir

tan kawarna lamènipun
rajaputra langkung asih
kalihan sami katrêsnan
ri sampunira alami
sang nata andangu sang dyah
katur yèn sampun apanggih

kalawan sang rajasunu
mila kalampahan panggih
Pangeran ing Surabaya
punika kang anyagahi
sang nata kalangkung duka
dene sang anom wus panggih

sri narendra ing Mataram
kalangkung dènnya aruntik
mring kang Paman Surapringga
kumêjot padoning lathi
narendra ing Matawis
saya kagugu karuhun
Pangeran Surabaya
ingkang ngaturi rumiyin
ingkang sata bêkisar dhatêng sang nata

sri narendra ing Mataram
dukanira andhatêngi
mring kang Paman Surabaya
malah sampun dèn pêjahi
sanak putu tan kari
cacahe wong patang puluh
kang sami tinêlasan
dening prabu ing Matawis
kang tumingal sadaya angêmu waspa

dene ta nora kayaa
dosane nêmahi pati
Ki Ngabèi Wirarêja
dinukan dening narpati
sarayate tan kari
kinesahakên sang prabu
dinokok Pranaraga
lami-lami dèn pêjahi
Wirarêja dening prabu ing Mataram

ênêngêna kacarita
jênênging Prabu Matawis
owah lawan kuna-kuna
apan nora kadi mangkin
anggêlarakên mangkin
wêsi asate kêlangkung
kathah alap-alapan
para mantri lan bupati
atanapi wau kang para santana

samya angrês manahira
sagunge wadya Matawis
dalajad nagara rêngka
akathah ingkang winarni
grahana surya sasi
ing dalu lintang kumukus
obar-abir limunan
udan awu andhatêngi
pan akathah dalajad nagara rêngka

akathah prabawanira
guntur kang ardi Marapi
ladhu mili alorodan
udan awu akèh prapti
awu wêdhi karikil
singa dèn tarajang lêbur
rug pal dening pawaka
giris ingkang aningali
kang satêngah nyanane banjur kiyamat

ya ta wau kawarnaa
Pangran Dipati Matawis
kang amukti awibawa
kinudang dening rama ji
anggêntosi rama ji
para putra ing Matarum
nadyan silih akèha
tan kadi pangran dipati
trah kusuma ambêk adil paramarta

angapura ing wong dosa
amêmuruk ing wong sisip
budine amênyan kobar
Pangran Dipati Matawis
pan sagêd angecani
manah ingkang mudhapunggung
sakèhe wong Mataram
apan sukasadayèki
samya suyut sadaya sami katrêsnan

Pangran Dipati Mataram
lagya amangun wiyadi
sasedane ingkang eyang
kang dadi rudahing galih
Pangran Surabayèki
tan gêdhe ing dosanipun
kongsi tumêkèng pêjah
sanak putune tan kari
sinedanan alun-alun ing Mataram

lan malih para santana
para satriya bupati
tan ana eca kang manah
sajênênge sri bupati
nanging pangran dipati
kang tansah ingayun-ayun
prayoga jumênênga
narenda anèng Matawis
pra santana Mataram rêmbag sadaya

nanging Pangran Adipatya
langkung èwêd jroning galih
dene ta maksih kang rama
jumênêng anèng Matawis
paran ta gon angêndhih
marang rama sang aprabu
mendah ta loking jaman
nagri liyan angraosi
dene mêngsah anak kalawan sudarma

para dipati Mataram
apan tansah angulari
ingkang kinarya warana
lawan kang prawira sêkti
watara kang kuwawi
angrèh nagara Matarum
nanging ta dèrèng angsal
kang karaos dadi galih
miwitana iya anênêlukêna

pangran ngandika ing nala
tan ana prayoga malih
kajaba eyang Kajoran
ingsun karya aling-aling
dene prakosa sêkti
lawan sangêt tapanipun
eyang Pangran Kajoran
ingsun watara kuwawi
ambêdhaha iya nagara Mataram

dipati anom ngandika
apan kinèn animbali
lêlurahira têtiga
ingkang aran Kyai Sêndhi
Pranataka sawiji
Andangkara sisihipun
wus prapta ing ngayunan
ngandika pangran dipati
alah sira dèn padha kaparèng ngarsa

dèn bisa sira sun duta
aturêna surat mami
marang eyang ing Kajoran
poma sira ingsun wêling
sira konên mariki
matura sun duwe rêmbug
mring eyang ing Kajoran
Pranataka matur bêkti
Andangkara sampun atômpa nawala

kalihnya atur pranata
lumèngsèr ngarsaning gusti
lampahnya agêgancangan
kalangkung dening adhêmit
tan kawarna ing margi
ing Kajoran sampun rawuh
sira Ki Pranataka
apan sampun kintun wêling
inggih dhatêng sira Panêmbahan Rama

kalamun wontên kang duta
Pangran Dipati Matawis
apan mawi bêkta sêrat
Pangran Kajoran agipih
têdhak dènnya alinggih
arsa manggihi têtamu
pan sampun tinimbalan
malêbêt kang duta kalih
pan ingawe kinèn marêka ing ngarsa

sampun alênggah satata
Andangkara matur bêkti
lampah kawula punika
dinuta ing kangjêng gusti
Pangeran ing Matawis
kinèn marêk sang aulun
angaturakên surat
Pangran Kajoran nanggapi
tan antara nawala nulya binuka

sinuksmèng sajroning nala
pèngêt bêbukaning tulis
ingkang sêrat Jêng Pangeran
Dipati Anom Matawis
kaatura pun kaki
Kajoran ingkang linuhung
sampun kadya punika
andika kula aturi
datan wontên madhangêna tyas kawula

sira Panêmbahan Rama
mênggah-mênggah sarya angling
kayaparan ingkang karsa
Jêng Pangeran ing Matawis
manira tan andugi
kang sêrat pasêmonipun
dene ngong tinimbalan
datan kawarna wus kering
Jêng Pangeran Kajoran dhatêng Mataram

datan kawarna ing marga
ing kadipatèn wus prapti
pra nata katur uninga
ing Pangeran Adipati
yèn kang eyang wus prapti
Pangran Kajoran puniku
aris dènnya ngandika
Dipati Anom Matawis
alah mara nuli sira timbalana

apan sampun tinimbalan
Pangran Kajoran wus prapti
sampun atata alênggah
lawan Pangran Adipati
pan wus panggih pribadi
kang abdi sami tindhung
kantun Ki Andangkara
Kyai Sêndhi kang satunggil
katigane kang wasta Ki Pranataka

Pangran Dipati Mataram
dènnya angandika manis
mring kang eyang ing Kajoran
mila manira aturi
arsa agunêm pikir
lawan andika yèn rêmbug
nagari ing Mataram
lamine tan kadi mangkin
sami risak manahe wong ing Mataram

tan ana eca kang manah
para santana bupati
dene bupati Mataram
beda lan kang dhingin-dhingin
mila dika ngong tari
lawan dika yèn arêmbug
karsane wong Mataram
santana para bupati
pan manira jinunjung dados narendra

anggêntènana ing rama
jumênênga ing Matawis
nanging manira kèmêngan
dene ta punika taksih
jênênge rama aji
mendah ta pocapanipun
lamun kongsi manira
amungsuha ing rama ji
ing Mataram kapriye polah manira

dene ta bapa lan anak
paduka rêbutan puri
punika merang kawula
mila pun kaki ngong tari
sun karya aling-aling
ing yuda yèn dika rêmbug
angrêbuta Mataram
manira ingkang beyani
kang gêgaman miwah kang rajabarana

kang karsa dhatêng sandika
sampun dika walang-galih
pangraose manah ingwang
yèn dika siyos ambalik
para mantri Matawis
kadi ta balik sadarum
kantuna botên kathah
kawula kang amangsiti
yêktinipun kenginga sun karya gêlar

Pangran Kajoran ngandika
lamun kenging kangjêng gusti
dipun samêne ing driya
inggih nagari Matawis
kagungan sang apêkik
lamun seda sang aprabu
pasthi yogya gumantya
liyan pangeran dipati
dipun sabar ing karsa môngsa sandeya

sampun ta anggege môngsa
pangran dipati mangkya ngling
lah ta kadipundi eyang
dhatêng andika turuti
sun karya aling-aling
anjunjunga lungguh ingsun
Pangeran ing Kajoran
langkung èmêng ingkang galih
de pangeran asangêt panggubêlira

ya ta Pangeran Kajoran
emut sajroning panggalih
adarbe mantu prawira
anênggih ingkang wêwangi
Trunajaya prajurit
apan ta ingkang sêsunu
sira Dêmang Mêlaya
nênggih kang pêjah rumiyin
aprang lawan Pangeraning Danupaya

sasedane ingkang rama
Trunajaya mamaksih alit
anuli wau kang paman
ing Madura kang gêntèni
pan jumênêng Dipati
Cakraningrat kasihipun
nanging tiyang Madura
tan ana eca kang galih
kang ingarsa-arsa amung Trunajaya

apan angèngèr kang paman
Trunajaya maksih alit
lama-lama wus diwasa
winastanan angramuhi
ing putrane Dipati
Cakraningrat ingkang sêpuh
mila Ki Trunajaya
akarsa dipun patèni
nanging tiyang Madura kathah kang wêlas

mila atêmahan gêsang
angungsi pangran dipati
wong kadipatèn sadaya
kang agêng dipun sorogi
mring Cakraningrat nênggih
ya ta pinrih aja katur
mila Ki Trunajaya
ngawula tan antuk margi
ambêlayang sarira kalunta-lunta

ya ta ing alama-lama
pinêndhêt mantu anênggih
Jêng Pangeran ing Kajoran
sakalangkung dènira sih
wantune wong atapi
Pangran Kajoran wus wêruh
lamun Ki Trunajaya
binatang dadi prajurit
ingkang yogya ngobahakên paksi nila

Pangran Kajoran ngandika aris
yèn makatên gusti ingkang karsa
kawula pituduh bae
kawula darbe mantu
Trunajaya ingkang wêwangi
putranipun Ki Dêmang
Mêlaya kang lampus
lan Pangeran Danupaya
pan punika gusti kalangkung prayogi
kinaryaa warana

angadêga nèng Madura benjing
dene gusti wirayat kawula
mèh tumêkèng ing jangjine
nagri Mataram sêpuh
apan sampun karsaning Widhi
nagri Mataram rêngka
sirna jênêngipun
inggih nagri ing Mataram
datan gingsir wus pinasthi ing Suksma di
yèn rusak kang nagara

nanging kantun ingkang amiwiti
benjang lamun gusti ana ika
benjang gusti ing gawene
wikaning sangkanipun
wus pinasthi karsaning Widhi
angrusak ing Mataram
têka jangjinipun
nanging gusti ta kawula
kapiawon dhumatêng ing rama aji
amiwitana karya

mila kawula akarya wakil
Trunajaya pan wus angawula
pangran dipati dêlinge
kawula ayun wêruh
alah eyang dika timbali
kang aran Trunajaya
tinimbalan sampun
ri saksana Trunajaya
sampun prapta samana ngarsaning gusti
pangran rêsêp ing manah

Pangran Kajoran ngandika aris
milanipun sira tinimbalan
ing gustimu naking anggèr
tinari sira ewuh
lamun sira kaki abangkit
kinaryaa warana
tumêka ing lampus
sira pan kinon amayang
angawaki iku kinaryaa ringgit
lah iya dèn prayitna

pangran dipati ngandika aris
iya Trunajaya angringgita
dèn abisa lêlakone
aja krubuhan panggung
dèn awêrit gènira ngringgit
aja narajang pada
nyabêt marang ingsun
upama sira yèn bisa
sira jaba ingsun kang anèng jro puri
parentah wong Mataram

Pangran Kajoran ngandika malih
ing awayang aja anarajang
karana iku ringgite
aja krubuhan panggung
pasthi sira tumêkèng pati
Trunajaya wus duga
ing sêmune iku
yèn kinarya lêlampahan
pan sandika kawula datan gumingsir
nadyan tumêkèng pêjah

anglampahi ayahaning gusti
nadyan lêbura dèn kadi kisma
ingkang abdi upamine
tan garantês sarambut
suka lila tumêkèng pati
Pangeran Adipatya
asuka tyasipun
dene wau amiyarsa
ing sanggupe Trunajaya tan gumingsir
Mataram mungsuhira

hèh ta Ki Trunajaya sirèki
ing nagara Sampang iku iya
sun têdhakkên ing dhèwèke
nanging ta wêkas ingsun
Trunajaya sira dèn bêcik
ingsun karya warana
dèn sêmu ing laku
lah uwis sira muliha
marang Sampang sira irupa pribadi
sakathahe wong Sampang

alah sira bêbêga puniki
lamun ana seba mring Mataram
wong Madura sakathahe
dimèn dipatinipun
nèng Mataram seba pribadi
dene parabotira
kang beyani ingsun
ngadêga anèng Madura
nêlukêna pasisir môncanagari
sira amiwitana

Trunajaya nêmbah nuwun pamit
tan kawarna ing sasolahira
Pangran Kajoran wus mulèh
kalawan putranipun
Trunajaya ingkang wêwangi
arsa mulih mring Sampang
samana wus rêmbug
lawan Panêmbahan Rama
ingkang putra kinèn ngadêga rumiyin
anèng ing Surabaya

dene benjang yèn kuwur Matawis
ingsun anusul marang ing sira
ing mangke iku ungsume
ing Mataram wus sêpuh
wus pinasthi dening Hyang Widhi
sirnane ing Mataram
ing wirayat ingsun
milane sira ngong duta
miwitana pasthi bêdhahing Matawis
dening wadya Madura

sampun têlas dènira mêmêling
Trunajaya mantuk marang Sampang
kalawan anak rabine
tan kawarna ing ênu
ing Madura pan sampun prapti
Pangeran ing Madura
anèng ing Matarum
wongira mapag sadaya
marang Trunajaya apan sampun prapti
ing dalême kang paman

datan ana wani amalangi
pan puniku gustinira lawas
ingajêng-ajêng lamine
ramanira karuhun
ing Madura ingkang darbèni
milanipun wong Sampang
sadayane suyut
kadi tan eca kang manah
wong Madura pan iya ingantêp wani
mring Radèn Trunajaya

iya pira ing lamine mangkin
wong Madura tan seba Mataram
binêbêgan sawarnine
wong Madura sumuyut
marang Trunajaya wus rakit
sêdya mungsuh Mataram
tan kawarna wau
agênti ingkang carita
nênggih wontên palayon sêdya angungsi
saking nagri Makasar

apan kawon rêbatan nagari
lan kadange mila angawula
kalawan sanak rabine
bêkta wong kalih èwu
Kraèng Naba ingkang wêwangi
lawan prajuritira
aran Buyung Mênur
lawan Panji Karunuban
Dhaèng Walagêni lan Dhaèng Makincing
iku prajuritira

wantunipun wong kawon ajurit
sangu têlas sami angrêrayah
kawarna wau solahe
wong pasisir misuwur
wong Makasar ingkang ngunggahi
iya sami ngrêrayah
wong pasisir mawut
nagari ing Pajarakan
pan rinayah jroning kitha apan ênting
têpis wiringe têlas

wong Pajarakan samya angili
anak rabine samya puyêngan
sadaya giris manahe
lan dede bangsanipun
wong Makasar anggêgilani
dene panggêdhenira
amondhok ing Dêmung
wontên pasisir bang wetan
kang kacahak apan sami dèn rayahi
angili apuyêngan

apan maksih anèng ing Matawis
sira Ngabèi ing Pajarakan
mila suwung nagarine
ya ta ingkang winuwus
sira kangjêng rajèng Matawis
pan lagya siniwaka
wau kang sinuhun
pêpak ingkang para putra
myang santana satriya lan para mantri
andhèr ing pagêlaran

kang munggèng ngarsanira sang aji
Pangran Dipati Anom Mataram
ajajar lawan arine
Pangeran Singasantun
lan Pangeran Pugêr anênggih
Pangeran Martasana
ingkang munggèng ngayun
anuli para santana
Jêng Pangeran Purbaya samya anangkil
lan Pangran Pringgalaya

lawan Radèn Tumênggung Matawis
lawan sira Pangeran Balitar
Wiramênggala jajare
Wiratmêja nèng pungkur
Radyan Wirasantana nangkil
lawan Panji Karsula
Wirakêrti ngayun
Tumênggung Mangunnagara
pan pêpakan para bupati Matawis
andhèr nèng pagêlaran

wadananewong môncanagari
Darmayuda wau nèng pasowan
apan ta wau kancane
anèng waringin kurung
lawan kancanira bupati
Ngabèi Pajarakan
lawan jajaripun
Naladita ing Caruban
Wirasaba Ki Ngabèi Wiragati
Ngabèi Prabalingga

ing Gêmbong Ngabèi Wôngsagati
mantri môncanagara sadaya
nèng waringin kurung pepe
kadêngangan sang prabu
angandika natèng Matawis
sapa apepe ika
nèng waringin kurung
matur Pangran Purubaya
inggih abdi paduka sri narapati
Ngabèi Darmayuda

lan kancanipun môncanagari
sami pepe ing waringin kêmbar
sri naranata dêlinge
maring gandhèk pangayun
timbalana ing ngarsa mami
têtiyang gandhèk gêpah
lampahnya lumayu
nimbali Ki Darmayuda
sakancane agêpah kang dèn timbali
lumayu mamêndhapan

prapta ngajêngan sri narapati
mukanira konjêm ing pratala
kang sowan sumuyut kabèh
ngandika sang aprabu
apa sira pèpèkkên niki
Darmayuda tur sêmbah
kawula anuhun
angaturkên pêjah gêsang
saking tiwas kawula têngga nagari
ing tampingan bang wetan

wontên mêngsah Makasar nginggahi
watawise tiyang kalih nambang
pun Galèngsong pangajênge
langkung dènira rusuh
angrêrayah ing têpis wiring
nagari Pajarakan
kang rinayah gêmpur
abdi paduka puyêngan
kang abôngga sadaya dipun pêjahi
ingkang nutut rinayah

risak abdi dalêm têpis wiring
inggih tiyang Makasar punika
wontên Dêmung gêgêdhene
kawula nuwun bêndu
kadospundi karsa nêrpati
sang nata ing Mataram
angandika arum
yèn mangkono Darmayuda
lah sakèhe wong môncanagara aglis
padha sira muliha

alah sira papaga tumuli
mungsuh Makasar kang lagya prapta
wong wetan kêrigên kabèh
angluruga ing Dêmung
iya ingsun wèhi têtindhih
Si Karsula mênyanga
nindhihana laku
prange wong môncanagara
anggawaa mantri panumping lan bumi
sèwu lan numbakanyar

wontên lêlurahing saragêni
Ki Ngabèi Wôngsadipa ika
ya ta ingandikan age
sampun jinunjung lungguh
pinatêdhan sira nagari
ing Japara punika
nulya kinèn mantuk
anakmu sira gawaa
Si Ngabèi Jagapati aja kari
lawan Jagamênggala

iya kalawan Si Ragagati
lah milua marang ing Japara
dene lêlungguhmu dhewe
lah wèhêna adhimu
pan Si Tanumênggala iki
tunggua ing Japara
saragênènipun
Si Gunturgêni mèlua
lan Si Gulu gawaa bêdhil tumuli
iya maring Japara

lawan lêlurahe wong pasisir
Mangunnagara sira gawakna
marang Japara sakèhe
dêdimène atugur
ing Japara dèn ngati-ati
ya ta sri naranata
samana wus kondur
lumêbu ing dalêm pura
kang asowan luwaran ing pôncaniti
mantuk marang ing wuntat

