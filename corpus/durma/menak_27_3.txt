timbalana si ulik nèng ngarsaningwang
wong agung sigra prapti
angling Rajèng Cina
nyata sira angucap
cubluk kumprung tanpa budi
ratu ing Cina
têka nêmbah ing gêni

anauri wong agung sayêkti sira
ratu tan duwe budi
kumprung sanagara
gêni sira pangeran
Rajèng Cina ngucap bêngis
lah patènana
gêni nèng ngarsa mami

nujum satus kinêjepan mring sang nata
samya mrêpêki gêni
ngubar kutugira
mênyan madu saarga
murub lir ngayuh wiyati
ngandika sugal
Hongtete mara nuli

patènana wong agung mèsêm lumampah
mrêpêki goning gêni
gumrêbêk swaranya
urube kang dahana
nujum satus cêrik-cêrik
sami abêksa
mukul kêkênthungnèki

tapèkkonge bêling kang mindha gupala
satus dèn busanani
kinalungan buntal
binarok kinutugan
Wong Agung Surayèng Bumi
sigra amatak
ayat Jabur ping kalih

rumêkatak sirêb urubing dahana
mung kukuse kang maksih
matak malih sigra
surat Jabur sapisan
tapikkong satus prasami
rêbah bêlasah
rêmuk awor lan siti

sami jêtung nujum satus tanpa ngucap
ngandika Jayèngmurti
payo anyambata
maring Pangeranira
konên nguripake gêni
tapikkongira
kang rêmuk konên pulih

ting palinguk nujum satus tanpa ngucap
miwah sri narapati
wong agung ngandika
lah mara ingsun nyambat
ya maring Pangeran mami
nyirnakkên bathang
tapikkong lawan malih

awuning kang dahana padha sirnaa
mênêng Sang Jayèngmurti
anêdhèng Hyang Suksma
lesus prahara prapta
Jabur winatak ping kalih
malêbug sirna
dening lesus gumêrit

Rajèng Cina macucu sigra cinandhak
maring Sang Jayèngmurti
wangkingan ingikal
mubêng kadi likasan
Rajèng Mukub anyandhaki
nujum sadaya
ingadu kumba sami

sakarine srah tobat wau sang nata
nungkul sakarsanèki
anut ing agama-
nira awak supata
wong cilik datan ngawruhi
wus tinarima
sinèlèhakên aris

ingaturan manjing sadalêming pura
wus agama pribadi
sapraptaning pura
sinugata kasukan
sawusnya wong agung pamit
mulih karandhan
sang nata anuruti

nanging nuduh bupati sakawan jaga
kang rumêksa ngêmiti
naoskên sugata
ambêkta pasarean
kang saking sajroning puri
praptèng karandhan
Nyai Jungkoh nampèni

langkung ngungun pra dipati ngiring samya
maring tamunirèki
lawan rajanira
têluk mring tamunira
ingkang nama Sayidsami
mangkana dadya
pasamuan wismèki

patang èwu sadina ingkang ajaga
ing sadina sawêngi
keringane rôndha
sineba pra dipatya
sugata andina gili
matêng lan mêntah
wong karandhan nampani

Ki Dulbasir andhèrèk lênggah ing ngandhap
mring sagung pra dipati
ana kang uninga
Dulbasir kalanira
liwat papa kawlasasih
apane iki
si kaki miskinnèki

mring Wong Agung Sayidsami dene têka
nunggil lênggah sumlinggring
wau solahira
angayêm-ayêm raga
kunêng kawuwusa malih
wau kang prapta
nèng ampeyan nagari

Kyana Patih Cina lawan pra dipatya
praptane Parangakik
lajêng maring Kelan
marak Rêtna Sudara
ki patih dèn parentahi
mantuk mring Cina
lawan ambêkta tulis

miwah gambar sasolahe putrinira
cinatur gambarnèki
karo bêlah papat
sapapan ngalih dhêpa
duk prapta Yujana kawit
ingkang ginambar
duk sami amanggihi

Kewusnendar kalawan prabu ing Yunan
anèng pinggir jaladri
tingkahe sadaya
pamali duk paguwa
miwah kalane apanggih
Rêtna Sudara
saurute prasami

ginambaran miwah prange duk pabuta
putri buta katail
miwah prang pataman
patine ginambaran
gambar binêkta rumiyin
mring dutanira
Cina Rêkyana Patih

warni kalih gêng alit warnining gambar
kang alit gambarnèki
kabêktèng utusan
gambar agêng punika
kangsarêng rêkyana patih
ing kèndêlira
lêlakon pitung ari

sapraptaning utusaning Patih Cina
gègèr sajroning puri
tangis awurahan
langkung susuh sang nata
miwah sira ibu sori
anggung busêkan
tangis sajroning puri

, tigang dina watara sajro nagara
sabên kang pra dipati
kori galedhegan
sami pinasang damar
dadya lawange pra mantri
lawang sudagar
tinugur damar lilin

sanagara mangkono pratingkahira
bela tingkahing gusti
tangis pan mangkana
iya sabên salawang
kang nangisi siji-siji
lawang punggawa
wong sakawan kang nangis

miwah kurmat têtuwuhan kêmbang-kêmbang
dene kang sami nangis
sami kinudhungan
kacu kadi likasan
rinuruban sinjang putih
sadina-dina
gumuruh sanagari

jroning pura pramèswari gung kantaka
rinapu ing raka ji
uwis babo aja
sira rasa kadawa
wus pasthi sutanirèki
marakkên pêjah
salah tan olah manis

nora nganggo ature si patih
kudu mungsuh Dèwi Kelaswara
putri abot sêsanggane
dhingin ingsun wus pemut
kala putri ing Kaelani
ambêdhah Sulandara
pan arsa pinagut
saking lanase kaliwat
duk sêmana sun bangêt nora nglilani
dene Ni Kelaswara

nora notog ing jajahan iki
têka arsa pinapag ing aprang
mung panas atine bae
ing mêngko pan katêmu
anèng praja ing Kaelani
dadya atmajanira
ingkang tambung laku
nini putri kang sikara
Kelaswara arsa pinagut ing wêngi
rame prang anèng taman

dire putranira mêntas jurit
amatèni roro putri ditya
iki ta manungsa manèh
nora wisa dening sun
Kelaswara iku mèh mati
nuli anyolong panah
kagungan wong agung
wasiyat Sang Kakungingrat
panah iku pangruwat ditya rasêksi
yutan anèng Jabalkap

putranira jatine tan kèksi
Adaninggar Rajaputri Cina
wus katon danawa bae
iya kalingan nêpsu
mila makan dening jêmparing
nêpsune putranira
iku katon diyu
pramèswari aja susah
mung nêpsune putranira kang ngêmasi
yitma mulih mring Cina

sira iku ngandhut tigang sasi
ya patine kapat têngah wulan
bênêr tibane ing kene
nêpsune rupa diyu
kang angrusak putri Kelani
pramèswari wus lêjar
mring raka mituhu
iki yayi tingalana
iya gambar si patih kang gambar iki
sapolahe nakira

prang pataman iki bae yayi
tingalana patine nakira
ingadhêp dening mungsuhe
Kelaswara andulu
pananjake putranirèki
gêgêtun jrih kalintang
maring lakinipun
Wong Agung Surayèng Jagad
iku nyundhang sakarate nini putri
rêntêng sapabarisan

malah iki layange si patih
ana muni yèn Sang Kakungingrat
musna atilar balane
susah kang para ratu
kaya susahira ing ngriki
dene têtungguling prang
musnane ing dalu
kang ngimpuni pabarisan
mung garwane putri saking Parangakik
iku kang amèt kadang

langkung sae lawan nini putri
iki gambare lah tingalana
duk arsa mungsuh kakunge
Sudarawrêti ngamuk
pan kinêpung ing tamansari
miwah putri Karsinah
padha soroh amuk
arsa ngukum Kelaswara
suwe-suwe pinardatan ing para ji
pan ora tibèng kisas

Kelaswara tan nêdya matèni
anakira dhewe kang anyidra
wong bêcik arêp pinatèn
Kelaswara aturu
ing wismane rêp dèn patèni
patine putranira
têtêp dadi pandung
tanpa gawe prihatina
lawan iki kusuma Sudarawrêti
layange iki prapta

akèh pra sadune aminta sih
ing lupute Nini Adaninggar
si patih lan punggawane
wus anarimèng luput
kênèng adiling para aji
kana-kene pan ora
nana bedanipun
kukum lara kukum pêjah
ing samêngko orême wong Pusêr Bumi
kelangan ing bêndara

malah si patih layange iki
ilangira Sang Surayèng Jagad
dikira lunga marene
gambare ingsun dulu
kaya dhayoh si ulik-ulik
kang dadi gustiningwang
kang kuwasa iku
matèni dahana mubal
nèng karandhan ênggone si gusti ulik
si wurung ika baya

bakal dadi mantuningsun pasthi
nora siwah lan warnaning gambar
amêndhêm kula lakune
mundhut rata sang prabu
lawan ingkang garwa lumaris
gumuruh wong jro pura
kang ngiring sang prabu
têdhak maring ing karandhan
munggèng rata singgahane amar angin
praptane ing karandhan

Nyai Jungkoh gugup ngungunnèki
gawok dening katamuan nata
wus wêruh lamun tamune
Sayidsami puniku
kang pinarak dening sang aji
kopat-kapit ni rôndha
suka-suka mêthuk
ubêkan wong ing karandhan
Radèn Sayidsami atêdhak mring kori
kurmat praptaning nata

datan wangwang wong Menak ngabekti
dene adil sang nata ing Cina
panganggêpe wong tuwane
ya ta sira sang prabu
têdhak saking rata lan sori
pinêthukakên sigra
wong agung cumundhuk
pan arsa angèstupada
kipa-kipa Rajèng Cina nyandhak aglis
lan prawèswarinira

anangisi babo suta mami
dipun agung ngapura pun bapa
dene ta sangêt kilape
mring tuwan gustiningsun
yèn anamur datanpa kanthi
katuju mantuningwang
kirim layang pemut
palimarma maring bapa
anak ingsun bêgja putri Parangakik
awèh surat pratela

pramèsari Cina anangisi
gustiningsun Surayèng Buwana
awlasa mring wong tuwane
têdhakna putraningsun
rajaputri ing Parangakik
lirune Adaninggar
mulyakna pukulun
nagaranira ing Cina
gusti kêlêm pêjahe arinirèki
Adaninggar nèng Kelan

têka runtuh waspanira Amir
awlas mulat kang kelangan putra
rêntênging tyas sakalire
sampun tata alunguh
Nini Jungkoh anglêladèni
sang nata ganjar marang
Ni Jungkoh wus sinung
wong Cina sèwu kang wisma
pinaringkên mring ni rôndha ngêpalani
suka wadya karandhan

gambar saking putri Parangakik
punika gèr garwa jêng paduka
Si Patih Cina kang kinèn
anggambar tingkahipun
sapolahe arinirèki
pinêtha anèng gambar
wus pakartinipun
Cina wignya karya gambar
tiningalan wong agung ngungun ningali
yêktine kang pinêtha

Rajèng Cina aturira aris
rayi tuwan Sang Rêtna Sudara
êmbane ingkang kinèngkèn
Tumênggung Parangbatu
pan ambêkta bala sakêthi
kêkirim mring pun bapa
ing saisinipun
ing Parangakik nagara
ing lampahe sarêng kalawan pun patih
kèndêl jawining kitha

dintên punika kula timbali
kados-kados kawan dintên prapta
si patih lan punggawane
miwah pun Parangbatu
raja duta ing Parangakik
pênêde ngadhatona
gusti putraningsun
nagri Cina duwèkira
aturira Wong Agung Surayèng Bumi
nuwun ngriki kewala

datan pae lawan dalêm puri
Rajèng Cina ngandikèng punggawa
amangun ngêlar wismane
sinungan tarub agung
rinarêngga ing pra dipati
ing nguni wus sakawan
karandhan kang tugur
mangkya kinon kawan dasa
para mantri samêkta para dipati
anênggih pitung dasa

nèng karandhan siniwèng para ji
lawan para punggawa nêm dhomas
mantri sakêthi gilire
langkung sinuhun-suhun
anèng Cina Sang Jayèngmurti
Rajèng Cina jinarwan
mring Sang Jayèngpupuh
punika raka paduka
ing Mêdayin binathara nyakrawati
nut wingking ing kawula

Rajèng Cina têdhak angabêkti
dhuh pukulun paduka ngapura
ing ari kathah lêpate
kaguntur wukir madu
pan karoban samodra manis
jaladri juruh kelang
abalabur arum
kawula datan supêna
kadhawahan nugraha sakêthi wukir
Nusirwan aturira

yayi prabu sun aran Dulbasir
kongsi mindha nangkoda ing marga
anêlasah ing lakune
putranira puniku
gêtêr ajrih bok sira runtik
marmane kadhêmpalan
mring Cina srah lampus
ing mangke yayi narendra
wus amupus ing pati punika pasthi
sukur latawal ujwa

Rajèng Cina andhêku turnèki
botên pisan-pisan makotêna
wus sami wêruh papasthèn
sang prabu ing Medayun
aturira anêmbadani
cidranira kalingan
api-api nusul
sumanggêp kaya iyaa
Rajèng Mukub mèsêm andamoni bithi
wong iki tênan dora

kunêng dalu kawuwusa enjing
cinarita tangise wong Cina
lêlakon patang dinane
sadaya urut lurung
kadya siyang ing sabên latri
damar lilin sapucang
padhang urubipun
sadalu tan kêna pêjah
praptanira wau sang rêkyana patih
angiringakên gambar

kyana patih lawan pra dipati
samya nyandhang pêthak kudhung pêthak
angukusan ing kudhunge
dene kang munggèng ngayun
wadyabala ing Parangakik
prajurit sêsêliran
rong lêksa nêm èwu
sawadya wahana kuda
kalih èwu kang samya anitih èsthi
prasamya têtopong mas

kang tarênggos mas angudhup turi
asri narawung ing diwangkara
cingak kang umiyat kabèh
Tumênggung Parangbatu
anindhihi songsong bangunjring
têtungguling manyura
pantês rakitipun
munggèng sangarsaning gambar
Patih Cina anambungi anèng wuri
lan pra mantri punggawa

orêg nagri Cina gêbèl pipit
ing samarga kang bela karuna
kadya ampuhan swarane
prahara wukir guntur
ing karandhan dèn busanani
ingêlar ênggonira
anganthi sang prabu
lawan pramèswarinira
tri gumuruh tangise wong sanagari
kadya akasa gugrag

anglir bubul bêlahe kang bumi
pangayun prapta karandhan samya
têdhak saking wahanane
Tumênggung Parangbatu
kerid prapta ngarsa narpati
Rajèng Cina anyandhak
tumênggung wotsantun
kinon alênggah nèng ngarsa
Ki Tumênggung Parangbatu aningali
ing Gusti Sang Jayèngprang

, dharakalan nangis anungkêmi
ki tumênggung êmbane kang garwa
kadya pawèstri tangise
ing tyas datan ngrêmpêlu
yèn apanggih kalawan gusti
gambar munggèng jêmpana
ing karandhan rawuh
rêkyana patih ing Cina
marak ngarsa mukane datan kaèksi
sadaya kinudhungan

bupati samas salêksa mantri
ingkang sami kinudhung sadaya
budhal praptanira andhèr
munggèng ngarsa Sang Prabu
Rajèng Cina Hongtete angling
kabèh wus sun apura
angracuta kudhung
kyana patih nêmbah ngucap
saanane anangis sarwi ngabêkti
ing pada ratunira

lara-lara dènira anangis
dangu mulat keringe sang nata
wong agung sigra angawe
Patih Cina tumanduk
nangis ngraup padanira Mir
kumrubut pra dipatya
mring Sang Jayèngpupuh
Hongtete aris ngandika
wis pupusên prakara gustimu patih
de Hyang latawal ujwa

wusnya aris kang samya prihatin
kyana patih wus samya ginanjar
warata kabèh kancane
Tumênggung Parangbatu
pinisalin sakancanèki
pakuwon datan nunggal
ing gusti wong agung
sawusira tigang dina
nèng karandhan ngadhaton sri narapati
mangkana nagri Cina

sabên dalu punggawa para ji
mrêcon êlong apan ora pêgat
tigang dina antarane
sirêp sampun sinuwuk
kang prihatin kinon ngluwari
malahsami kasukan
gong pating carêngkung
maratani sanagara
duk sêmana Hongtete lêt tigang ari
têdhak maring karandhan

adhêdharan saha pramèswari
pagunêman anutug kasukan
Ni Jungkoh mangke namane
nênggih nyai tumênggung
pinaring wong rong èwu malih
dadya rerehanira
jangkêp tigang èwu
Babah Puklung nama dêmang
Dêmang Ngampêr arine tumênggung nyai
Dêmang Ngampêr taruna

Hongtete alon turira
ing Kalana Jayèngmurti
anggèr garwa jêng paduka
sutèngong Sudarawrêti
nêdya tindak pribadi
mring Cina kalangan ewuh
nênggih wayah manira
Ki Jayusman muni tulis
apan arsa angêntas amangun krama

putrine Sri Bawadiman
ing Kusniya Malebari
punika arsa dèn lamar
nama Dèwi Kun Maryati
wong agung anauri
pan inggih saèstunipun
yèn ta sampun parênga
sayêkti marak pribadi
mring paduka jêr datan darbea bapa

rama kadang seda ing prang
marmane kapati-pati
mèt kadang trêsna trus ing tyas
linabuhan lara pati
yayi dèwi rumiyin
lêrês sapratikêlipun
datan bôndha sêmitra
ngakên bapa paduka ji
têtêkone wêlasan kaduk pasaja

Rajèng Cina duk miyarsa
lawan ingkang pramèswari
marêbêl luh angandika
bangêt kapotangan mami
ature sira patih
putri mantêp trusing kalbu
upama cinêgaha
panggawene siji nguni
linabuhan patèn-patèn rinêbut prang

Kya Patih Cina tinanggap
satingkahing mring sang aji
pitung dina nora têlas
miwah dhatêng ibu sori
kayungyun ing pawarti
Sudarawrêti pinunjul
ginambar pracima mas
warnane Sudarawrêti
wus kacithak munggèng pracima kancana

tan pisah ing sanalika
nèng pangkone ibu sori
gambare Rêtna Sudara
ngusadani agring kingkin
marêm onênging siwi
panulaking brôngta wuyung
maring atmajanira
liru putri Parangakik
aparentah Hongtete maring apatya

hèh patih sira balia
mring nagara Kaelani
punggawa bae gilira
sira dhewe aja gilir
kang uwus angladèni
sira maring putraningsun
saciptane wus wikan
mring sutèngong Parangakik
usungana dunya jro pura sadaya

gawenên ngrata bêngawan
ing Kusniya Malebari
pakramane putuningwang
Ki Jayusman sun labuhi
bangawan Malebari
ing lêlakon kalih dalu
ratanên ing barana
sêsotya busana adi
dunya Cina bae aja kawoworan

kya patih matur sandika
mèsêm Sang Surayèng Bumi
miyarsa ing wuwusira
ing CinaSri Narapati
ngandika bisik-bisik
wong agung mring Rajèng Mukub
tuhu putri prawira
Rajaputri Parangakik
paitane pasaja tur wani kalah

kunêng kang wontên ing Cina
Wong Agung Surayèng Bumi
ngusadani bumi rêngka
mila tan kondur tumuli
kang wontên Kaelani
Sudarawrêti winuwus
wusira amiyarsa
kang maring Cina basuki
dadèkakên ingkang marang ing Kusniya

wong agung ing Parangteja
kang dinuta lampah sandi
ambêkta mantri ing Kelan
kêkalih tan mawi baris
bêkta palwa kêkalih
amung upacaranipun
ingkang putra binêkta
Radèn Jayusman tan mawi
bala kathah amung panakawan samas

tan anganggo cara Arab
nganggo cara Malebari
wus mancal saking ing Kelan
nêm dalu anèng jaladri
ing pulo Barjah prapti
wus ngraji baitanipun
sukune pulo Barjah
Sri Bawadiman marêngi
apan maksih anêpi ing pulo Barjah

ambêkta sabat slawe prah
pawèstri amung kêkalih
êmbanira sang lir rêtna
Kusuma Kun Amaryati
Wong Agung Ngalabani
gya mêntas saking parau
mung bêkta wong lêlima
kanêm lan saliranèki
kapitune kang putra Radèn Jayusman

kèndêl sêngkaning aldaka
mrih ayêm saking jaladri
ing pukul satêngah dasa
wuwusên sri narapati
kang lagya anênêpi
duk lênggah lan putranipun
rama kula supêna
wau dalu pukul kalih
wontên lintang têdhak saking ôntariksa

dhawuh pinggiring samodra
kula sami aningali
sudama punika minggah
inggih dhumatêng ing wukir
nuntên paduka ambil
agêng alit lintangipun
ingkang alit punika
tuwan paringakên mami
kula damêl canthèng kalawan pun biyang

mèsêm Prabu Bawadiman
tan tutug ngandikèng siwi
wontên sabat salawe prah
kang jawi wontên têtami
kadi tirakat gusti
rencange amung pêpitu
sajêg sun katamian
inggih tan kadi puniki
kang kêkalih sunare kadi sasôngka

kèndêl jawining gapura
prasamya apêtak wêntis
sang nata ngandika ngatag
takona wong agung ngêndi
sabat prapta ing jawi
alon dènira umatur
kula anila krama
bilih dinangu ing gusti
jêng paduka jêjêr satriya punapa

wong agung angling pasaja
ingsun iki Ngalabani
aran Maktal Ibnu Masban
arsa marêk ing sang aji
sabat lumêbêt malih
praptèng ngarsa nêmbah matur
gusti tamu punika
pinangkane Ngalabani
kêkasihe inggih Maktal Ibnu Masban

Sang Aprabu Bawadiman
kumêjot angandika ris
hèh sabat padha dèn enggal
anggêlara prangwêdani
ingsun tamuan gusti
yèku wong agung pinunjul
surayèng ranagana
sinêmbah dening para ji
tur kang ngagêm palamarta parikrama

sujana monging alaga
sigra têdhak sri bupati
amêthuk wau kang prapta
sapraptanira ing jawi
kagèt risang têtami
paran-pinaran wus tundhuk
Maktal arsa tur sêmbah
dening ratu pandhita di
Bawadiman gupuh pan arsa tur sêmbah

dene trah ratu minulya
mêndhak sarwi amêndhaki
dhêku sarêng dhêkunira
tan ana ingkang ngalahi
asasmita ngurmati
katêmahan amangkya pur
sêsalaman kewala
Radèn Jayusman ngabêkti
wus kinanthi binêkta mring pamidikan

wus samya lênggah atata
munggèng ing masigit alit
kinambang botrawinira
kang kinarya akik wilis
bêbaturira sami
pagêr miwah ing talajug
akik ijo sadaya
ginêlaran prangwêdani
angrarêpa matur Raja Bawadiman

lampah kawula dinuta
ing Gusti Sang Jayèngmurti
ngaturakên kang atmaja
sumôngga ing yayi aji
sakarsa ngrèh ing siwi
amlas pangandikanipun
punika Ki Jayusman
ibu putri Parangakik
kagèt mulat sira Prabu Bawadiman

ing cahyane rajaputra
lir trênggana ngikis latri
radèn astane cinandhak
tinarik lênggah ing nginggil
ingkang paman nganthuki
wotsari anut andhêku
sinugata wowohan
pêpak saisining wukir
adhêdharan wong agung katiga samya

kadugi wardayanira
ature sri narapati
pukulun pun Bawadiman
sumôngga ing asta kalih
ing karsanipun nênggih
raka paduka pukulun
Jêng Gusti Amir Ambyah
siyang dalu ingkang abdi
sok kanggea nanging wukir kirang praja

wong agung ing Parangteja
pangandikanira aris
yèn sampun lêga ing driya
santosane yayi aji
kula kinon ngaturi
inggih para garwanipun
kang wontên nagri Kelan
lawan sagung para aji
budhalakên saking nagari Kusniya

yèn sampun prapta ing Cina
raka Paduka Jêng Amir
anjujul dhatêng Kusniya
sarta niyat wus alami
apan akarsa munkin
inggih wontêna sataun
anèng nagri andika
ing Kusniya Malebari
ya ta dhêku sira Prabu Bawadiman

animbali putranira
Kusuma Kun Amaryati
ajrih pinopo pinêksa
prapta ngarsaning rama ji
kang rama ngandika ris
amundhut sêsupenipun
jumêrut lan ludira
kang munggèng jariji manis
wus pinêcat ingaturakên kang rama

alon dènira ngandika
jêng sultan ing Malebari
marang ing Radèn Jayusman
anggèr kalpika puniki
dika agêm jêjênthik
rahadèn tampi wotsantun
dyan ingagêm saksana
wus aplak anèng jêjênthik
matur alon sira Prabu Bawadiman

inggih tuwan rumiyina
kondura dhatêng nagari
yèn sampun praptèng Kusniya
nuntên paduka aturi
kang wontên Kaelani
sakarsa ing budhalipun
mundur salaman sigra
têdhak sami angudhuni
Bawadiman ngatêr jawining gapura

kalih lajêng numpak palwa
Bawadiman wangsul aglis
sarwi ngandika mring putra
iku putra Pusêr Bumi
ibu putri Prangakik
jatmika tuhu binagus
kabèh pra putra Ngarab
cahyane amindha sasi
satriyèku nini bakal jodhonira

wus pitulunging Hyang Suksma
katrima pandonga mami
umatur alon kang putra
sintên ingkang asêsiwi
trah saking Pusêr Bumi
kang rama andikanipun
jêng sultan ing Kuparman
Wong Agung Surayèng Bumi
kang sinêmbah dene ingkang para raja

mèsêm tumungkul kang putra
Rêtna Dèwi Kun Maryati
wau sabat salawe prah
pan kinon mantuk rumiyin
miwah pawongan kalih
sri naranata ing ngayun
kalawan ingkang putra
satêngah pitu kang wêngi
mangkat saking wukir anyangking kang putra

layarane kalih dina
dharatane pitung ari
pulo Barjah sanagara
wau lampahe sang aji
satêngah pitu bêngi
praptane pukul sapuluh
sampun manjing jro pura
nimbali Rêkyana Patih
Abunandir wus prapta byantara nata

patih sun arsa tamian
Wong Agung Surayèng Bumi
patutên papan prayoga
wadyane kadi jaladri
ki patih awotsari
sumanggèng karsa pukulun
yèn ing mênggah kawula
inggih paduka ingsêri
pakuwone inggih ing kêbon Bustanhar

kadhaton gung pinasrahna
tuwin abdi sri bupati
kawula inggih tut wuntat
dhatêng Bustanahar gusti
suka sri narapati
kapanujon sauripun
wadya wus ingundhangan
sang nata sawadyanèki
arsa ngalih maring kêbon Bustanahar

pasitèn rata ajêmbar
ing Kusniya Malebari
lèpèn agêng-agêng kathah
kang manjing sajro nagari
sang prabu wus angalih
sawadya jro puranipun
miwah kang pra dipatya
lan kyana patih wus ngalih
sanagara wus ngalih Bustan asmara

wau praptaning jaladri
wong agung ing Parangteja
akarya surat badhene
katur mring Sang Rajèng Kelan
yèn lampah wus katampan
putra tuwan katrinipun
lawan sagung para raja

putra Tuwan Parangakik
lan putra Tuwan Karsinah
nuntên tuwan angkatake
mangkat para mantri Kelan
ing marga tan winarna
nagari Kelan wus rawuh
mantri ingkang mandhi surat

satriya ing Ngalabani
katur maring ratunira
kang surat sampun winaos
kadriya ungêling surat
angaturi kang putra
Sudarawrêti wus rawuh
lawan putri ing Karsinah

ngandika Kelanjajali
puniki rayi andika
ing Ngalabani surate
tur priksa yèn wus katampan
mring Raja Bawadiman
besuk apa budhalipun
apa laut apa dharat

umatur sang rajaputri
kawula dharat kewala
sampun adamêl susahe
abdi paduka ing Kelan
lan para ratu kathah
botên kamot ing parau
kula anuwun punggawa

satunggal atêdah margi
kawula ing benjang enjang
budhal lawan para katong
Sang Rajèng Kelan parentah
Gajahbihêr Apatya
kinon matah punggawa gung
kang badhe jurua marga

Rajaputri Kaelani
onêng-onêngan kalawan
ingkang raka sakalihe
wawratane sampun tuwa
Kusuma Kelaswara
putri Parangakik sampun
ngundhangi kang para raja

datan kawarna ing latri
enjing anêmbang têngara
sagung ingkang para katong
budhal saking nagri Kelan
kadya sagara wutah
Ki Umarmaya panganjur
anganthi punggawa Kelan

ingkang mêdal ing jaladri
wong agung ing Parangteja
wus praptèng nagri lampahe
ing Malebari Kusniya
wau kang lampah dharat
kawan dasa dina rawuh
Marmaya manjing nagara

ing wuri bala Kohkarib
Marmaya sampun pinarnah
sabalane wus makuwon
kang prapta sadina-dina
sagung para narendra
tinata pakuwonipun
praptane kang para raja

andina kang prapta sami
sagung para raja-raja
kang lumampah ing ngarsane
baris Parangakik samya
miwah baris Karsinah
atêbih antaranipun
longkange satêngah wulan

mèt papan kang prapta dhingin
wus samya sinungan prênah
kang amatah panggonane
Marmaya lan Arya Maktal
binagi kulon wetan
miwah lawan êlor kidul
adat ingkang saban-saban

wus bêntêt ing Malebari
ing wismaning pra dipatya
kanggenan ing para katong
sagunging bala Natambyah
suka mulat ing papan
binagi ratu kang kantun
wurine Rêtna Sudara

mangkana dina sawiji
prapta panganjuring lampah
wong Parangakik barise
tigang kêthi upacara
sami wong sêsêliran
binusanan abra murub
winarna bajo topong mas

Adipati Guritwêsi
wong agung ing Parangteja
samya manggihi kalihe
maring Prabu Bawadiman
arsa amêthuk kurmat
anênggih ing praptanipun
Kusuma Rêtna Sudara

sang prabu ing Malebari
tumut wau karsanira
ing rèh wong agung kalihe
amêthuk Rêtna Sudara
miwah Radèn Jayusman
tumut mêthuk mring kang ibu
jawining sakèthèng kitha

baris prapta kadi wukir
pindha wana kêmbang-kêmbang
orêg sajagad punang wong
gung alit kang arsa wikan
maring Rêtna Sudara
atub ing marga atimbun
jalwèstri tembak ibêkan

Rajaputri Parangakik
sampun ngaturan uninga
mring putra lamun Sang Katong
Malebari tumut memba
mring paman Parangteja
myang uwa Umarmayèku
amêthuk dhatêngpaduka

kagyat putri Parangakik
amundhut kreta lêlawak
pinêcat galindhingane
pangirid tan mawi kuda
sinèrèn wong kewala
kurmat besanira mêthuk
Maha Raja Bawadiman

jêmpana ingkang rumiyin
lawan payung ingampilan
patang puluh dhingin kabèh
putri Karsinah anunggal
munggèng rata lêlawak
sinèrèt manungsa satus
kasrah ing siti kewala

wruh Sang Nata Malebari
yèn wau Rêtna Sudara
kurmat ngasorkên lampahe
sigra amêcat makutha
ngangge surban kewala
wus cêlak sigra andhêku
mrêpêki sapinggir marga

anguwuh Sudarawrêti
yayi Prabu Bawadiman
dèn angkata mustakane
manira liwat tarima
taklime yayi nata
tumênga sarwi wotsantun
dhêku tumênga ping tiga

Sudarawrêti nimbangi
pandhêkune Bawadiman
sang rêtna pangandikane
kakang êmas Tasikwaja
ari mas Parangteja
besanira yayi prabu
aturana nitih kuda

ngong nitih jêmpana malih
payo padha alêlampah
wong agung kang nyarakake
punika kang pangandika
raka dika sang rêtna
nitiha turôngga gupuh
rinilan sami lêlampah

Maktal kang wiwit anitih
manut sira Bawadiman
anitih ing turanggane
nulya Rahadèn Jayusman
dadya jajar katiga
Ki Umarmaya karuhun
amor lan wong angrarêmbat

mènthèk-mènthèk asêsirig
mele-mele lincak-lincak
gumêr tan ana warêge
wong pêpikul samya sayah
rosa dènira mulat
mring Radèn Umarmayèku
gumêrah samarga-marga

Rajaputri Parangakik
tilar ing rata lêlawak
anitihi jêmpanane
gumrêdêg praptèng jro kitha
cingak gawok kang mulat
lajêng ingaturan sampun
manjing sadalêming pura

ing wuri kadya jaladri
wadyane kang para nata
lir bêlah praja èsthine
kambah dening balakuswa
sinung kang para nata
binagi wismèng tumênggung
anggili kang munggèng wuntat

sadina-dina kang prapta
kalih wulan wadyane kang para ji
punika ing têlasipun
ya kang ngambah supana
parandene maksih ana kang lêlaku
wong lara tinandhu samya
punika ingkang priyayi

ana kang tinandhu kajang
kang pinikul ana winot turanggi
samya lirih lampahipun
punika ingkang prapta
kang ngantuni jabaning rong sasi iku
kluwir-kluwir ana prapta
wau ta ingkang ngêbroki

jro kitha Rêtna Sudara
lan kang rayi Rêtna Sirtupelèli
putri Parangakik sampun
utusan mring Kuparman
angaturi ing raka Rêtna Marpinjun
mring putra Rahadèn Ruslan
praptaa ing Malebari

ya ta malih winursita
ingkang wontên CinaSang Jayèngmurti
kalawan Sang Rajèng Mukub
katiga Sri Nusirwan
sakathahing la-êla sinukèng nutug
boganggung sinuksmèng driya
putus saking ing arja sih

budhal saking nagri Cina
Patih Cina budhal saking jaladri
pan pacalang pitung atus
isi brana busana
pèni-pèni rajapèni busana gung
ajine tan kêna ngetang
wêndrane datanpa wilis

kinêrig brana ing Cina
ingêsrahkên ing putri Parangakik
kinarya pakramanipun
Rajaputra Jayusman
antuk angin Patih Cina lampahipun
muarèng Kelan wus prapta
miyarsa lamun wus sêpi

gancangipun ing carita
lajêng maring Kusniya Malebari
rikating palwa tan ketung
Malebari wus prapta
wus angranji gêbèl ing muaranipun
obahing wong sanagara
Patih Cina prapta malih

mêntas Kyana Patih Cina
lajêng marak Wong Agung Ngalabani
lawan Ki Umarmayèku
tinanggap aturira
wus binêkta lajêng tumamèng kadhatun
praptèng pura ngarsanira
Kusuma Sudarawrêti

wus sami tata alêngah
Umarmaya Wong Agung Ngalabani
Sudarawrêti alungguh
lan kang rayi Karsinah
Patih Cina nèng ngandhap ngaturkên sampun
sêrat cacahing barana
kintune kang rama aji

cinatur sakêthi yuta
ingkang kêna ingitung malah lêwih
anglênggêr sang rêtna wau
myarsa ungêling surat
wus tinampan ing solah pratingkahipun
kang raka miwah Nusirwan
myang solahira kya patih

orême nagari Cina
waluyane praptane kyana patih
lan praptaning suratipun
gusti Rêtna Sudara
botên pêjah Rajèng Cina ciptanipun
ingkang putra Adaninggar
liru putri Parangakik

duk kang rama Sri Nusirwan
pan angakên ki juragan Dulbasir
putri Karsinah gumuyu
ngaku juraganingwang
Patih Cina umatur saèstunipun
ngakên juragan Karsinah
ngandika Sudarawrêti

saiki ta kiranira
tutug ngêndi iya gènnya lumaris
Patih Cina nêmbah matur
ing watawis kawula
dèrèng sagêd langkung nagari ing Mukub
rêmbên saking margi wana
ingkang ingambah pan awis

lan malih ingkang rumêksa
raka tuwan abdi paduka gusti
pun Tumênggung Parangbatu
pan dèrèng lêrêb lama
taksih wontên sakêdhik ing sayahipun
punika kang mawi dharat
prajurit ing Parangakik

mèsêm Sang Rêtna Sudara
mêpak jagul sayuta kang para ji
sinungan parentah ngusung
brana kang saking Cina
kawot dening palwa kèci pitung atus
sampun tinampèn sadaya
ing Rêtna Sudarawrêti

sadangune lêlênggahan
ngraosakên solah tingkahing nguni
kang raka Sang Jayèngsatru
lawan Prabu Nusirwan
kunêng wau lampahe Rêtna Marpinjun
lan putra Rahadèn Rustam
praptèng tanah Malebari

amêthuk jawining kitha
lan kang rayi Rêtna Sudarawrêti
ing Parangakik wus pangguh
lawan putri Karsinah
nênggih sami onênging cium-cinium
dangu dènnya rêrangkulan
wusnya gya sami lumaris

samarga dadi tontonan
praptèng kitha Kusniya Malebari
lajêng binêktèng kadhatun
maring Rêtna Sudara
sagung para putri kawot jro kadhatun
ajêmbar wisma gêng kathah
kadhaton ing Malebari

kinanthi kinôntha-kôntha
sri kinêbon binata bilik-bilik
kang kilèn Rêtna Marpinjun
têngah Rêtna Sudara
ingkang wetan Karsinah Rêtna Rabingu
dene ingkang wetan pisan 
rajaputri ing Kuwari

kunêng kang wus sami tata
eca ing tyas kang anèng Malebari
wontên gêgêmpalan catur
sutanira rasêksa 
pan ing nguni sutaning Raja Pardiyu
Raja Pardiyu punika
putrane Sang Prabu Imprit

mungsuhe Natèng Ngajêrak
kang wus sirna dening Sang Jayèngmurti
punika mangke winuwus
Pardiyu kang atmaja
patutaning lan putrining manungsèku
putri saking Sindhangdhayang
Sang Raja Kiswatrênggini

ing nguni kuthane bêdhah
Sindhangdhayang binoyong putrinèki
dening Sang Raja Pardiyu
lagya nyidham kaworan
sasedane kang rama lan eyangipun
aprang lan Si Kakungingrat
pêjahing Pardiyu Imprit

anake Pardiyu ditya
patut putri Raja Kiswatrênggini
Sindhangdhayang putranipun
trah ratu kapir kawak
agamane maksih ngangge agama Nuh
dene Kiswati punika
mijil jalu putranèki

tiru ibune punika
pawakane nanging siyungirèki
kang tiru bapa Pardiyu
sami sampun diwasa
kaki pêjah putu ingkang madêg ratu
balane sapalih ditya
sapalih manungsa yêkti

sang prabu ing Sindhangdhayang
awak jalma solah kadi rasêksi
Sang Raja Kiswapangindrus
awak wong siyung ditya
sakalangkung prakosa prawirèng pupuh
punika kang nyêngkêr lama
ing Dèwi Kun Amaryati

putrinira Bawadiman
Sang Aprabu Kusniya Malebari
tinampik panglamaripun
pan arsa amisesa
ginendholan sangêt maring ibunipun
aja sira mêmungsuhan
lan Kusniya Malebari

mila kèndêl mangke seda
ibunira ing mangkya angot malih
nimbali pêpatihipun
Patih Bardas kang ditya
patih kalih kang manungsa namanipun
Kyana Patih Dhayangunar
punika ingkang kinanthi

patih ing manungsanipun
Bardas matihi rasêksi
netranira sri narendra
pan kadya netrane kucing
uwong nora buta nora
mangkana sri narapati

animbali patihipun
kalih prapta ing jro puri
alon dènira ngandika
Sindhangdhayang Sri Bupati
sun bapa sidaakrama
mundhut putri Malebari

sun wasesa ingsun pundhut
putraning wong Malebari
jêng ibu nguni angampah
gendholi ing karsa mami
patih kalih atur sêmbah
lêrês ibu paduka ji

punika ratu linuhung
inggih manawi malati
môngsa kiranga narendra
kang darbe putri linuwih
walat mono rupa apa
sira karo wus udani

Patih Dhayangunar matur
inggih gusti nyilakani
cilaka punika kathah
wontên agring botên kêni
jinampèn satêmah tiwas
gawe pati tanpa sakit

tuwin apês ing prang pupuh
kasangsaya ing ajurit
ratu mati siya-siya
inggih gusti walat ugi
gumujêng sri naranata
ènthèng nora mêmêdèni

ingkang mungguh kaya ingsun
balatèr yêkti linuwih
ibu manungsa pan iya
bapa rasêksa sayêkti
apan luput sarik tulah
ingkang mêca maring mami

karo busanaèng pupuh
undhangana pra dipati
mantri kang môncanagara
yèn ingsun arsa nglurugi
mukul Raja Bawadiman
ing Kusniya Malebari

patih kalih awotsantun
kawula miyarsa warti
pan inggih sampun dèn êntas
Putri Adi Malebari
angsal putra ing Kuparman
malah ibunipun maksih

tinuguran para ratu
ing Kusniya Malebari
sagung para putranira
Wong Agung Surayèng Bumi
sadaya wontên Kuparman
Ruslan Rustam mangkya maksih

sawadyane ibunipun
nèng Kusniya Malebari
wusdene kang para raja
sakancanira pan maksih
wau kalane miyarsa
kalangkung dènira runtik

Sang Prabu Kiswapangindrus
tanpa gawe tanpa budi
dêstun ora katon raja
ing Sindhangdhayang puniki
katon dhukuh angarompyang
tan ana manungsa urip

urip amung angon wêdhus
tan ana mantri dipati
tuwin tan ana wong lanang
kang ana amung pawèstri
nagri kang isi wong lanang
mung Kusniya Malebari

Patih Dhayangunar matur
kawula gusti ngaturi
pan dèrèng kenging minêngsah
Wong Agung Surayèng Bumi
tumpêse diyu danawa
ing Jabalkap sirna ênting

eyang paduka pukulun
lan rama paduka aji
sirna de Sang Kakungingrat
Patih Bardas anambungi
lêrês ature punika
pun adhi Dhayangunari

anakipun Raja Samun
wontên ing Sindhula wukir
angadhang Sang Kakungingrat
duk mangkat mring Kaelani
saking nagari Yujana
mêthuk anyidra ing jurit

sêdyane amalês ukum
têmah kukum ing ajurit
nak putu samun pan sirna
inggih ing taun puniki
anêdya amalês pêjah
wêkasan nusul ngêmasi

Sang Nata Kiswapangindrus
lêga dènira miyarsi
ature pêpatihira
Bardas Dhayangunar sami
dangu datan angandika
bingung têmah wuwuh runtik

ngandika wau sang prabu
dadi tan ana jurungi
iya nurut ingsun bapa
ingsun budidaya pikir
wuwuhe digdayaningwang
prawira sudira mami

ingsun arsa malês ukum
patine bapa lan kaki
durung lêga ing tyas ingwang
yèn durung bela sakêthi
anak putune Si Arab
matur wau patih kalih

sampun ta paduka dulu
Wong Agung Surayèng Bumi
punapa paduka nyandhang
anadhahana ngajurit
lan Nata Dèwi Ngajêrak
putrambyah Ni Kuraisin

punika môngka gêgêdhug
wong Kuparman yèn ajurit
asore kang para raja
Nata Dèwi Kuraisin
mila tan kenging minêngsah
ing mangke Sang Jayèngmurti

lan ingkang awis puniku
patutan putri prajurit
ing Parangakik prawira
Kusuma Sudarawrêti
putri loking pramudita
undhagi putus ing jurit

ngandika Raja Pangindrus
ngêndi pantês kang sun ungsi
ratu ingkang ginuronan
manusa miwah rasêksi
nadyan wus asugih dibya
bêcik akèh kang muwuhi

ing kene ingsun angrungu
nagara Dhayaksêngari
Sang Aprabu Yablulawal
mitrane kangjêng rama ji
yèku dhêmit kamanungsan
manungsa arabi pêri

nyiluman prajane lamun
ana parangmuka prapti
katon samodra kewala
yèn mungsuh bubaran mulih
iya katon kutha Timah
nagara Dhayaksêngari

kariya karo sirèku
padha tunggua nagari
tan karuan praptaningwang
yèn wus punjul ing sabumi
iku ingsun nuli prapta
tur sêmbah sandika kalih

Narpati Kiswapangindrus
dêdêl napak ing wiyati
sampun pakartining ditya
bisa angambah wiyati
Sang Aprabu Sindhangdhayang
silêm dharat tan kaèksi

miling-miling kadi jangkung
lêpas lampahe sang aji
kêras amindha pawana
mangkana praptèng paminggir
ing nagara kutha Perak
kumêthak akèh kaèksi

anjog ing jro kitha niyup
Sang Prabu Dhayaksêngari
nuju pinarêk ing taman
saupacaranira sri
kalangên ing mangun rêtna
kagyat praptane sang aji

sumungkêm ing padanipun
Rajèng Sindhangdhayang nangis
angandika lon sang nata
tangia ta sapa iki
tangi umatur kawula
Pardiyu ingkang sêsiwi

pun bapa Raja Pardiyu
pun kaki Sang Raja Imprit
wau kalane miyarsa
Sang Prabu Dhayaksêngari
Raja Yablulawal sigra
kang putra rinangkul aglis

dhuh kalingane sirèku
atmajane kakang swargi
pagene sira karuna
praptamu apa prihatin
tutura sapa kang karya
kasusahan ing sirèki

matur Sri Kiswapangindrus
sang prabu ing Malebari
anakipun kula lamar
nama Dèwi Kun Maryati
nampik mangke pinangggihna
Rajaputra Parangakik

Sudarawrêti kang ibu
kang rama Sang Jayèngmurti
kang madêg Sultan Kuparman
punika ingkang angambil
bapa ji sêngkêran kula
Jayusman ingkang abukti

sang nata ngling sutaningsun
yèn sirarsa punjul sêkti
lêbonana guwaningwang
sakêlarira nak mami
yêkti Hyang latawal ujwa
mring sira anugrahani

darapon kêlara besuk
nirnakkên Si Jayèngmurti
payo maring wukir Perak
ing guwa pungkuran wuri
kêbon kêmbang salanggatan
prapta pinanjingkên aglis

kunêng malih kang winuwus
Wong Agung Surayèng Bumi
kang kondur saking ing Cina
prapta ing Mukub nagari
Sang Prabu Kôndhabuwana
wus sakeca tyasirèki

wong agung wus praptèng Mukub
suka Prabu Kôndhabumi
parentah dandan rêmbatan
kagungan Natèng Mêdayin
ingkang tigang lêksa rêmbat
badhe binaktèng Mêdayin

wong agung lami nèng Mukub
lan kang rama ing Mêdayin
saking Mukub nulya budhal
sêdya kondur Jayèngmurti
nênggih kang sami parentah
sang prabu ing Kôndhabumi

kang ngatêrna konduripun
Nusirwan maring Mêdayin
wong agung sampun utusan
sêrat maring ibu sori
atur uninga wus panggya
kang rama Natèng Mêdayin

sampun ingatêrkên kondur
ing mangke wontên ing margi
duta kawan atus wadya
dhingini maring Mêdayin
datan kawarna ing marga
caraka atur mêmanis

dutanira Sang Surayèng Bumi
sapraptaning Mêdayin nagara
surat katur ing ibune
saking Sang Jayèngsatru
putra katri samya nupiksi
myang Kyana Patih Bêstak
prasami agupuh
iya dèn enggal parentah
ingkang badhe mêthuk cêlak mêthuk têbih
pambagining punggawa

kawarnaa wau kang lumaris
prapta simpangan kang maring Kelan
wus pisah wau lampahe
kang kinon atut pungkur
mring kang rama Natèng Mêdayin
Prabu Kôndhabuwana
lan Sang Rajèng Mukub
pitung kêthi winatara
gunging wadya wong Mukub wong Kôndhabumi
kang dhèrèk mring kang rama

kang binêkta mung wong Parangakik
ingkang lajêng binêkta mring Kelan
sakêthi prajurit bae
iku sêliranipun
rajaputri ing Parangakik
ginajih pitung reyal
iku pêndhak Sêtu
jangkêp kawan bêlah reyal
sataune busana saking sang putri
kuda blagdaba bihal

duk pisahe Nusirwan anangis
sarwi ngrangkul maring ingkang putra
anggung dèn aras janggane
wus têbih lampahipun
praptanira bumi paminggir
gumrah sapraja Kelan
praptane wong agung
kang rama mêthuk kang putra
wus kapêthuk kang rama Kelanjajali
binêktèng manjing kitha

lajêng mring taman sang rajaputri
wus apanggih kang raka tumingal
ing sêpuhe wawratane
ngadhaton taman lulut
ingkang raka manjing ing puri
mangunêng ngêla-êla
maring garwanipun
sira Dèwi Kelaswara
solahira mring kang raka mratandhani
yèn kêdhik yuswanira

wus mangkana Risang Jayèngmurti
mundhut palwabadhe lampahira
mring Kusniya panusule
pacalang kèci sêlup
wangkang lêmbu pragota konthing
pitung atus sadaya
wus pamit wong agung
mring rama miwah mring garwa
trênyuh ing tyas kang lunga lawan kang kari
mêgêng asmara cipta

sampun mancal saking Kaelani
pan ubaya sawuse ing karya
rahayu wangsul sêdyane
tan kawarnèng nu laut
praptanira ing Malebari
muara ing Kusniya
kaprakosèng tutur
Sang Aprabu Bawadiman
Arya Maktal Adipati Guritwêsi
sagung ratu wadana

mêthuk muara têdhakirèki
nèng dharatan Prabu Bawadiman
manêmbah ngraup padane
rinangkul mring wong agung
yayi prabu padha basuki
umatur atur sêmbah
sapangat pukulun
jêng paduka kang minulya
saksat katurunan laelatul kadri
dhawuh sèwu nugraha

angramati ing dasih kaswasih
mugi tulusa sapangat tuwan
donya praptèng akerate
saksana sarêng laju
pan wong agung sakawan sami
miwah kang para nata
sadaya tan kantun
sira Raja Bawadiman
Arya Maktal Adipati Guritwêsi
praptèng byantaranira

wus apanggih putri Parangakik
putri Karsinah tuwin Sang Rêtna
Kisbandi iku arine
miwah Rêtna Marpinjun
para putra samya ngabêkti
Rêtna Sudara lênggah
jajar lan Marpinjun
Marpinjun asangêt taha
tur pakèring maring putra Parangakik
amèt pirit kawuntat

putri Karsinah putri Kuwari
ragi wurine putri Karsinah
dadya maleyot patute
Sudarawrêti muwus
marang Rajaputri Mêdayin
sarwi nyablèk wêntisnya
jêr kakangbok iku
mêmarahi nora tata
linggihane maleyot kudu nèng wuri
lah iki lurah apa

têka wigih brêgigah-brêgigih
mêlang-mêlang tyase kurang rêncang
ataha mring panêkare
angling Rêtna Marpinjun
nora bisa sun iki yayi
ngungkurna maring sira
manawa na rêmbug
pratikêl ubênging jagat
lamun sira kalingana dene mami
sun dadi tanpa ngrasa

bêcikira anèng ngarsa mami
aja dumèh yèn ginawe tuwa
sun anèng wurine bae
kagapea sirèku
lanangane manut sirèki
wong cubluk anèng ngarsa
mulane katêkuk
sun tuwa nama kewala
sira dhewe yayi Dèwi Parangakik
kang tan kewran ing papan

gumujêng wau kang samya myarsi
Rêtna Marpinjun malih ngandika
ingsun puji sayêktine
patitis ulah putus
pikir dadak bisa nanduki
tan logro maring wiyar
tan sêsak mring ciyut
kakênan tyas sanagara
pan biyunge lair batin anglabuhi
kèdhêp natèng alaga

kakang Adipati Guritwêsi
sayêktine pan ingsun angrasa
kungkulan sapratikêle
pasthi ingsun amupus
ngêmpèk bae mring yayi dèwi
lah iku ngambil bapa
liya jinisipun
sri naranata ing Cina
amung lagi wêruh layange sasuwir
saksat nêmbah nagara

lan wong Cina lan wong Parangakik
ratu bintit lawan jinis liya
prandene kêna atine
dunya Cina tinawu
sinrahakên ing yayi dèwi
bêdhaha satus praja
môngsa na kayèku
ingsun tan milu kangelan
maring yayi dèn pandumi tigang kêthi
liya busana mulya

pèni-pèni ingkang raja pèni
isèn-isèn nagara ing Cina
tyas ingsun liwat sukane
sun iki mangkruk-mangkruk
milu nucuk ing yayi dèwi
sangsaya bata rêbah
kang sami gumuyu
jalu èstri kang miyarsa
angling malih rajaputri ing Mêdayin
wong kabèh kawaratan

para ratu satriya waradin
bajo salêmbuting sutra Cina
kabèh anganggo kayane
santana para ratu
yayi dèwi bêdhah nagari
balithuk Raja Cina
lêkasing prang pupuh
nora anganggo gêgaman
gêgamane amung karêtas sasuwir
gêrus dunya ing Cina

anambungi Sirtupelaèli
hèh yayi êmas ing Parangteja
iki sun idhêp jêbule
kakangbok karsanipun
amèt kadang ing putri bintit
mèh padha lawan ingwang
kangbok karsanipun
wêruh yèn bakal palastra
yèn wis mati sayêkti kang rama benjing
sihe tiba maring wang

saisine nagri Cina benjing
sun titipakên dunya ing Cina
salêngkêr purane Hongte
sayêkti duwèk ingsun
Rajèng Cina layange yayi
muni ngimur ing garwa
apan ora lampus
sutanira Adaninggar
wus salira Rajaputri Parangakik
kang duwe nagri Cina

sangsaya sangêt gujênge sami
Sudarawrêti aris saurnya
nora iku sayêktine
sun amèt kadang tuhu
wêlas mulat wong nandhang brangti
anrus ing kabatinan
yayi ingsun labuh
talang dunya talang lara
tan kumêdhèp dhèhèm Sirtupelaèli
gumrah sagung miyarsa

Sultan Bawadiman anambungi
lagya antuk wau tigang kêcap
wong Menak alon sabdane
mênênga kabèh iku
yayi prabu arsa jêksani
tan ana kang sun gêga
amung yayi prabu
jêr iku ujaring adyat
ujar dalil sigra Prabu Malebari
alon ing têmbungira

kangjêng ratu mas ing Parangakik
ing ayate karya kapênêdan
anrus ing lair batine
nglabuhi lara lampus
yèn mêngsahe wong sanès pasthi
rinêbut ing ayuda
mèh akèh puniku
saking ngriki kula myarsa
praptèng pati pinêtak ing Parangakik
linabuhan bêbeya

mèsêm angling putri Parangakik
satêmêne yayi prabu ingwang
pan têlung kêthi beyane
kajaba ingonipun
kang ngatêrkên mring Parangakik
wong Cina kang sun rayat
tan kêna cinatur
sèwu kêbo sabên dina
malih matur Sri Kusniya Malebari
puniku jêng ratu mas

paduka kang motangkên mring Widhi
ujêr inggih dhawuhkên timbalan
ingkang kocap jro dalile
inggih kalamun ratu
damêl sae anrus ing batin
wêwalêsing Hyang Suksma
inggih têlasipun
wong cilik tikêl sadasa
ya ta mèsêm Wong Agung Surayèng Bumi
nolèh maring kang garwa

padha imanêna yayi dèwi
antuk ngèlmu saking arinira
yayi prabu pituture
ingkang rayi wotsantun
kabèh suka ingkang miyarsi
mangkana winurcita
solah anggêpipun
Sang Aprabu Bawadiman
suwitanya maring Sang Surayèng Bumi
anggung pasowanira

tunggil lan Dipati Guritwêsi
lawan wong agung ing Parangteja
mangkana sagung panggawe
gunêm sadaya sampun
paningkahe putranirèki
mung nganti praptanira
kang wayah sang prabu
nênggih Sayid Ibnu Ngumar
saking Kelan kondur mring Kaos nagari
arsa mangun astana

benjing wangsul maring Malebari
pangetange ingkang eyang lama
datan tumuli praptane
nèng Kaos sampunipun
mangun makam lagya tri sasi
ngundhangi wadyanira
pan arsa anuju
paningkahe ingkang paman
budhal saking Kaos maring Malebari
Sri Sayid Ibnu Ngumar

sangang yuta lawan patang kêthi
wadyanira nèng marga miyarsa
yèn ingkang eyang rawuhe
saking nagari Mukub
dadya lampah ing siyang latri
ajrih kantun ing karya
mangkana winuwus
kasasar mri Sindhangdhayang
gègèr otêr pangrasane mungsuh iki
saking ing wêwingkingan

Raja Sayid Ibnu Ngumar
tan anyana dènira jujur margi
yèn amangih nagara gung
manusa lawan ditya
Sindhangdhayang putrane Raja Pangindrus
sira Kyana Patih Bardas
lan Patih Dhayangunari

prasamya salah graita
yêkti mungsuh nêkani saking wuri
Raja Kaos duk kêkuwu
munggèng imbanging arga
Patih Bardas têtela lamun puniku
kang wayah Sang Kakungingrat
Narendra Kaos nagari

ciptanira Patih Bardas
sun colonge gustine baris iki
supaya nyênyuda mungsuh
ing dalu Patih Bardas
mindha sarpa manjing pasanggrahan dalu
Sang Rajèng Kaos nagara
kapati dènira guling

jinêjêp pakuwonira
wus sinunggi Rajèng Kaos mring patih
mêdal saking baris agung
lajêng minggah mring arga
wontên witing têmbalo langkung gêngipun
ingugêr lawan witira
Sang Prabu Kaos nagari

tinilar luhuring arga
Patih Bardas mantuk mring prajanèki
Dhayangunar sinung wêruh
yèn baris ingkang prapta
wus kacidra ilang senapatinipun
benjing wong Kaos nagara
puyêngan kelangan gusti

sagung para raja-raja
samya nangis tan wruh ilanging gusti
tigang dina tigang dalu
ingubrês sining wana
jurang pèrèng trêbis singub siluk-siluk
mangkana kang para raja
rêmpêg ngaturi udani

sadaya-daya praptaa
ing nagari Kusniya Malebari
atur pêjah gêsangipun
rumêksa ingkang wayah
musnèng latri mangkana baris wus laju
tan kawarnèng marga prapta
ing Kusniya Malebari

katur sapratingkahira
wus amupus Wong Agung Jayèngmurti
otêr kubêkan wadya gung
para raja sungkawa
dyan wong agung nimbali Umarmayèku
lan Wong Agung Parangteja
prapta ngandika Sang Amir

yayi mas ing Parangteja
lan kakang mas Dipati Guritwêsi
paran ta karsanirèku
musnaning putunira
kaki Prabu Sayid Ibnu Ngumar iku
apa si nora mêndhea
sakèhe panggawe iki

umatur Ki Umarmaya
yèn suwawi sampun asalah siji
sampun ambêbancang laku
punika yèn kawula
dèrèng dadya wau kang sami rinêmbug
pan kasaru praptanira
Rajaputri Parangakik

lan Rajaputri Karsinah
angandika Wong Agung Jayèngmurti
bagya yayi karo rawuh
iya arsa sun undang
ribêd têmên iki yayi nalaningsun
Sudarawrêti turira
ribêd punapa pinikir

pan kagyat wontên sandhungan
kang waluya botên pantês pinikir
balik kang musnèng ing dalu
inggih sami rinêmbag
kantênane lawan pêjah gêsangipun
wong agung alon ngandika
iki kakang Guritwêsi

rêmbuge nuli ningkahna
sutanira aja bêbancang pikir
Sudarawrêti asêndhu
inggih pikir punapa
suka-suka sajroning pratingkah iku
angangge sadaya-daya
lali pasêmoning Widhi

yèn susaha kapêjahan
yêkti kenging pinupus lawan pasthi
punikaa dèrèng tamtu
kaki prabu pêjaha
yèn dhewea bok lagi papa puniku
kaki Sayid Ibnu Ngumar
agawe rasane ati

punika yayi paduka
Bawadiman nuntên tuwan dhawuhi
mêndhèkakên karyanipun
yèn sampun sami mirsa
nuntên enggal angruruh kang musnèng dalu
lamun tuwan lilanana
kula pribadi ngulati

sirêp kang pikir sadaya
kaluhuran pikirira sang putri
Mraja Bawadiman sampun
ingandikan wus prapta
munggèng ngarsa jinarwan langkung angungun
sira Prabu Bawadiman
nimbali Patih Bunandir

matur Prabu Bawadiman
kula saos pun Patih Abunandir
nuntên suwawi pukulun
angruruh wayah tuwan
kadi-kadi punika pandamêlipun
Sang Aprabu Sindhangdhayang
prajane kang dèn langkungi

lampahe wayah paduka
inggih gusti Natèng Kaos nagari
kasasar kitha Pangindrus
nênggih ratu niaya
mila pun Apatih Bunandir pukulun
ingkang waskithèng jajahan
singa kang paduka tuding

ngupaya wayah paduka
akanthia pun Apatih Bunandir
wong agung ngandika arum
sira yayi kariya
tunggu praja kanthia karo sirèku
yayi mas ing Parangteja
lawan kang para narpati

yayi prabu kang ngupaya
wayahira iya ingsun pribadi
lan kakang Umarmayèku
padha arêbut papan
sira Patih Abunandir milu mring sun
kang datanpa kanthi kakang
Adipati Guritwêsi

sagung para raja-raja
dèn apacak baris angati-ati
Bawadiman nêmbah matur
pun kakang Tasikwaja
inggih lamun lilah paduka pukulun
kula bêktani punggawa
kang sagêd lumampah kêsit

pun Tumênggung Sèh Furikhan
lêlampahan sawulan dèn lampahi
kalih dintên praptanipun
kang darbe ngèlmu kasap
ngèlmining jin nadyan abdinta pukulun
pun Abunandir punika
sami ngangge ngèlmining jin

ujêr sami mawong sanak
mring abdine mring siti Kuraisin
putra paduka pukulun
Nata Dèwi Ngajêrak
kang kinarya wadananing karya ratu-
ning jin pasisir sadaya
kang nama Raja Jaswadi

nagarinipun Suwôngsa
kang Jaswadi kang ngratoni jin abrit
dening ratuning jin biru
kang nama Raja Miswan
Jonggiraji nagarinipun pukulun
kang sami pinawong sanak
Sèh Furikhan Abunandir

mangkana wau winarna
suka-suka kang sami angsal kanthi
tur awas jajahanipun
kunêng kang sampun dadya
nênggih tungtas sakathahe kang rinêmbug
pan ing dalu budhalira
wong agung kalih anilib

ing wuri orêm kalintang
kang tinilar Kusniya Malebari
wau ta ingkang lumaku
wong agung nitih kuda
askardiyu Patih Abunandirwau
tansah ing wuri tan pisah
nitih kuda saking ing jin

Marmaya dharat kewala
Sèh Furikhan lêpas lampahirèki
wus angambah dhusun-dhusun
wana ing pagunungan
lamun dalu arêrêp anèng wana gung
nyêkêl kidang myang manjangan
lan Apatih Abunandir

nèng wana karya dahana
Abunandir suka anglêladosi
bakar daging ulam sampun
matêng nulya dhinahar
lawan Abunandir yèn rina lumaku
pan sampun satêngah côndra
Wong Agung Surayèng Bumi

miwah ta Ki Sèh Furikhan
kang andhèrèk Dipati Guritwêsi
lampahe prasami namur
anasak padêdesan
tan kuningan lamun puniku wong agung
pan sampun matês sawulan
tampingane Malebari

ngancik ing jajahan liya
nitik ingkang kambah wong Kaos nguni
anggêpok jajahanipun
paminggir Sindhangdhayang
kuthanira Sang Prabu Raja Pangindrus
apan sami malih warna
wong agung lan Abunandir

kunêng gantya kawuwusa
nagri Kelan Raja Kelanjajali
amung ngadhêp putranipun
mèh babar kang wawratan
Kelaswara dènnyarsa panggih lan kakung
cêngklungên maring kang raka
Wong Agung Surayèng Wèni

ciptane sakêdhap netra
kewala arsa apanggih
ing raka Sang Kakungingrat
sampun karaos inggalih
Kelaswara amrêdi
mring kang rama sang aprabu
ingaturan utusan
mring Kusniya Malebari
ngaturana mring Kelan Sang Kakungingrat

sampun kawan wêlas côndra
punika tan arsa mijil
kula punika asayah
manawi nganti kang ngukir
kang rama anuruti
bupati kalih ingutus
nitih palwa pacalang
mring Kusniya Malebari
barat kêras patang dina praptanira

lampahe tan antuk karya
wong agung kapanggih sêpi
musna saking dalêm pura
ing Kusniya Malebari
amung sang putri kalih
kalihe sami kêkintun
tutur lamun kang raka
Wong Agung Surayèng Bumi
durung tamtu yèn pêjaha yèn gêsanga

durung kongsi mangun suka
nèng Kusniya Malebari
banjur amangun sungkawa
ilang maring wana wukir
matura yayi dèwi
caraka Kelan sirèku
lajêng duta ing Kelan
wangsul baitanirèki
bêdhol jangkar sigra dènnya babar layar

ing laut datan winarna
prapta nagri Kaelani
matur solahe dinuta
wau Kelaswara myarsi
yèn kang raka tan panggih
musnane nêdya anusul
kang wayah icalira
mangkana Sang Rajaputri
Kelaswara sumaput lajêng kantaka

dene miyarsa kang raka
kang sakala musnèng latri
kinira-kira cinidra
mring Sindhangdhayang Sang Aji
bapakipun rasêksi
kang ibu manungsa tuhu
Rajèng Kelan wus nyana
tiwas lakinira nini
baya kêna cinidra mring Sindhangdhayang

punika kantakanira
Kelaswara duk miyarsi
pangandikane kang rama
sumaput sang rajaputri
kang jabang bayi mijil
seda konduran kang ibu
gumuruh cèthinira
pawonganira samyanjrit
Rajèng Kelan kambah wimbuh-kawimbuhan

mulat ing putra palastra
sumaput awêtu runtik
angiwung anarik pêdhang
bêbayi iki marai
patine anak mami
mèh tumiba pêdhangipun
malaekat anyandhak
ping tigane angayati
arsa mêdhang mring bêbayi galangsaran

kuwalik-walik kang asta
Patih Gajahbihêr prapti
anyandhak sarwi angrêpa
sampun makatên sang aji
putra sampun ngêmasi
kang wayah arsa linampus
Rajèng Kelan asugal
jêr bayi iki marahi
ing sedane nini putri Kelaswara

Gajahbihêr aturira
langkung salah paduka ji
bêbayi tumut punapa
pan botên uningèng warti
sedane kangjêng gusti
apan punika pinulung
mring kang darbe memean
karsaning Hyang Maha Suci
pan pinanci mung samantên yuswanira

katingal kadya ampuhan
kunarpanira sang putri
apan sampun sinucenan
pinêtak ing Suratmanik
orêm ing Kaelani
wau jabang bayinipun
nênggih karsaning Suksma
linabuh maring jaladri
winadhahan ya ing kandhaga kancana

cinarita tinadhahan
maring Jêng Bagendha Kilir
gya inguncalakên marang
ing muara Jonggiraji
apan nagrining êjin
ingkangngratoni jin biru
ratune Raja Miswan
sisih lan ratu jin abrit
sira Prabu Jaswadi Rajèng Suwôngsa

minongka amêng-amêngan
dening Rêtna Kuraisin
ratu kêkalih punika
nenggih nagari pasisir
sira Raja Jaswadi
ing Suwôngsa prajanipun
sisih Sang Raja Miswan
sang rajèng ing Jonggiraji
kalihipun andêl-andêling Ngajêrak

jin ijo kuning lan pêthak
irêng panêkare sami
tur prawira ing ayuda
yèn aprang lawan jin kapir
muaranira nênggih
dadya pacangkramanipun
Nata Dèwi Ngajêrak
mangkana ingkang winarni
jabang bayi kang munggèng kandhaga êmas

lembak-lembak datan kesah
nèng muara Jonggiraji
mubêng-mubêng kombul kontal
kadhang ilang kadhang kèksi
alun agêng lumêmpit
milane datan kadulu
saking ing alun kontal
mulane katingal malih
ya ta ingkang kunêng wau kawuwusa

kang kari nèng nagri Kelan
sawulan maksih prihatin
akèh solahe karuna
parèstri sajroning puri
orêg wong sanagari
kadi wong katuju wurung
tontonên gustinira
katon sasolahirèki
sanagara mangu lênglêng mangunêngan

malih ingkang winursita
bukit Kap sang raja dèwi
kang ngadhaton nawa rêtna
Sang Dèwi Ismayawati
lan putri Kuraisin
nalika cangkramèng laut
nèng muara Suwôngsa
lan muara Jonggiraji
nutug suka lan wadyakuswa wahana

kêrig para raja-raja
lan sagung para dipati
lan para putri sadaya
makuwon pinggir pasisir
siniwèng pra dipati
anèng pasanggrahanipun
muara ing Suwôngsa
prajane Raja Jaswadi
pan akathah palwa kang rinênggèng rêtna

enjing sang putri kalihnya
siniwi pinggir pasisir
wus tigang dalu Sang Rêtna
Ismaya lan Kuraisin
sagunging pra dipati
anata baitanipun
ana arsa lêlumban
ngandika Ismayawati
mring kang putra ing sawêngi mau ingwang

nini bangêt mêlang-mêlang
malah ing saiki mêksih
iya ing pangrasaningwang
sênig-sênig kêtir-kêtir
nanging kêtiring ati
dudu kêtir maras iku
buh kêtir maring suka
nging durung bisa ngarani
apa sira nini ana kang karasa

babo ta ing driyanira
kaya rasane tyas mami
kang putra matur anêmbah
tan wontên karaos inggih
tan darbe kêtir-kêtir
kadi paduka jêng ibu
angling Rêtna Ismaya
nimbali Raja Jaswadi
kang duwèni muara nagri Suwôngsa

prapta ngarsane sang rêtna
ngandika sang rajaputri
hèh Jaswadi ana apa
ing têlung bêngi puniki
muaranira ngriki
Jaswadi nêmbah umatur
gusti tan wontên paran
kang kapyarsa kang kaèksi
ing kagungan dalêm muarèng Suwôngsa

amung kawula supêna
sawulan lamine mangkin
katingal wontên baita
pun patik katiban siwi
kawulaatur paksi
ing gusti kawula antuk
wulan katur paduka
nênggih paduka tampèni
inggih sampun kacêtha kagungan tuwan

nanging timbalan paduka
wulan kagadhuhkên malih
dèn bêcik Jaswadi sira
anggadhuh sasôngka iki
nuntên kawula tangi
amung punika pukulun
wau duk amirsa
Ni Dèwi Ismayawati
ing ature Jaswadi Rajèng Suwôngsa

ana kêdhik lêjarira
nênggih Sang Ismayawati
sigra anumpak baita
miwah putra Kuraisin
lan sagunging putri jin
malipir ing pinggir laut
têdhuh riris lamutan
mêlêng ing maruta midid
mudhik milir anggambuh pandomanira

kagyat wau andulu
tabêla mas murub kumbul-kumbul
kinon mêndhêt ing Dèwi Ismayawati
punang tabêla mas katur
ing ngarsa sang dèwi karo

gya kinon buka sampun
ing jro isi jabang bayi mancur
langkung ngungun Sang Dèwi Ismayawati
ngandika ing putranipun
lah ta iki putraningong

tinêmune tyas ingsun
kang asênig-sênig kêpyur-kêpyur
tarataban kêtir-kêtir tan kuwatir
kang ibu sarwi andulu
jabang bayi kang kinaot

amulat lagkung ngungun
sapa iki ta ingkang sêsunu
dene pêkik têmên binuwang jaladri
mendah iki sêpuhipun
bagus tan ana winaon

cahya mindha sitangsu
iki baya ta sutaning ratu
wingit têmên pasêmone rare iki
ya ta na marutanipun
maring kandhaga sumêrot

lan prabawa gumludhug
nulya na swara andikanipun
iya nini piyaranên rare iki
anuli gawanên mantuk
iku têrahing kinaot

ya ingkang darbe sunu
Sang Kakungingrat patutanipun
Kelaswara Rajaputri Kaelani
ingkang buwang eyangipun
Kelanjajali Sang Katong

konduran ibunipun
mêtune iku ibune lampus
ya ta langkung suka Ismaya miyarsi
rare cinandhak ingambung
dhuh raganing putraningong

ngandikèng putranipun
lah Kuraisin iki kadangmu
sigra minggah mêntas Rêtna Smayawati
prapta pasanggrahanipun
sineba ing para katong

sirnaning swara iku
kinon ningali kang para ratu
sami mangu saking pêkike kang warni
kadya cahya Nabi Yusup
mimba saking jro kadhaton

pinundhutaken sampun
pinarêng wontên garwaning ratu
Raja Miswan Jonggiraji garwanèki
kang tinuduh êmbanipun
kang pinatah sami katong

Raja Jaswadi iku
nênggih ing Suwôngsa prajanipun
manjing êmban sinung parab jabang bayi
Radèn Iman julukipun
Rajèng Suwôngsa kang among

malih pêparabipun
Radèn Bakdingujaman puniku
lawan malih Rahadèn Banjaransari
lan Dyan Amiratmajèku
Radèn Umi Kelan kaot

pêparab Abu Laut
lawan Iman Jonggiraji nênggih
lawan Radèn Kusmara Akik Kusêrin
lan Radèn Ismayasunu
krêndha kanaka kinaot

kunêng kang sampun tulus
anèng Ngajêrak gantya winuwus
kang angungsir lampahe wayahirèki
nèng pagunungan anamur
amrih warta kang sayêktos

ênggone wayahipun
prabu ing Kaos dèrèng apangguh
dèrèng antuk pamiyarsa kang sayêkti
dadya alami wong agung
dènnya angruruh amomor

kunêng wau winuwus
lampahe Prabu Nusirwan rawuh
ing Mêdayin busêkan kang mêthuk sami
suka praptane sang prabu
lajêng tumamèng kadhaton

jroning pura gumuruh
samya nangisi maring sang prabu
pramèswari suka ngluwari punagi
pan udhik-udhikanipun
dinar limang atus kanthong

putra katri lumêbu
miwah apatih praptèng kadhatun
apan nutug mangunêng onêngan sami
pramèswari ngandika rum
hèh patih dèn olèh kapok

sakèhe panggawemu
sapisan-pisan durung anêmu
karahayon mèh têtombok ing pêpati
wirangira ngundhung-undhung
patih tumungkul wotsinom

Nusirwan pan anutur
duk manggih papa kawêlasayun
apadene antêpe dhêdhokoh nguni
gulawênthah tai uyuh
iya Si Jayèngpalugon

rowange Rajèng Mukub
amulasara kasrakat ingsun
alah iku Sri Mukub milu mariki
lan Kôndhabuwana Prabu
kang kinon ngatêr maringong

padha walêsên iku
sèwu kamulyan dèn bisa ngugung
turutana srahna isining Mêdayin
singa-singa kang pinundhut
sarahêna aja wangkot

dhatêng dika Sang Prabu
Samsir tuwan paman Prabu Mukub
kula pasrah isining nagri Mêdayin
sumôngga karsa sang prabu
sampun ngangge walangatos

undhangna kakang prabu
tuwin ta paman prabu ing Mukub
dèn undhangna satriya mantri bupati
sanadyan pakathikipun
punapa sukane kang wong

brana pawèstri ayu
sampun taha yèn sênêng jinupuk
samya dhêku anuwun narendra kalih
inggih kalangkung anuhun
timbalanipun sang katong

tan kirang barkatipun
kang putra Jêng Menak Jayèngsatru
amung inggih linilanana tumuli
yèn wus jangkêp pitung dalu
kawula anuntên bodhol

inggih anuntên nusul
dhatêng putra sang prawirèng pupuh
dhatêng nagri ing Kusniya Malebari
radèn dika nuntên matur
ing rama dika sang katong

cinatur pitung dalu
sakalangkungdènnya sugun-sugun
tan winuwus sakathahe kang pêparing
mangkana kalihe prabu
saking Mêdayin wus bodhol

ngalèr ngetan anglurug
wadya Kôndhabumi lan ing Mukub
kang sinêdya mring Kusniya Malebari
gumuruh ingkang wadya gung
lir kocaking samodra rob

pan arsa Rajèng Mukub
ngiras manggalani baris agung
ya ta kunêng kang maksih sami lumaris
wong agung malih winuwus
solahira asmarandon

ngambah dhukuh wukir-wukir
pan nêlasah wana-wana
ingkang kiwa kang têbih wong
punika ingkang dèn ambah
Abunandir apisah
amindha ratu bêburu
apisah lan balanira

Kyana Patih Abunandir
anuntun turangganira
amarani rare angon
wêdhus bihal lan blagdaba
ki patih tinakonan
ing rare angon arubung
wontên rare tigang dasa

paman dika maring pundi
lawan pundi wismandika
Patih Bunandir saure
ingsun iki wong nagara
bêburu pan kasasar
apisah lan lurah ingsun
iya Kyana Patih Bardas

rare angon anauri
Kyana Patih Sindhangdhayang
ing sabên dina marene
wontên sêsukuning arga
uwit têmbalo ngrika
ki patih lêlaranipun
andina kang pinaranan

Abunandir tannya malih
apa karyane ki lurah
anyilibakên kancane
têka nora nganggo wêkca
rare angon angucap
rika punapi tumênggung
punapi mantri kewala

apan ingsun iki mantri
lare angon lon angucap
ing ngriku patih sabane
amilara doracara
ratu liwat cinidra
yêkti kèh bandhanganipun
sapangadêging narendra

ratune mangke ginodhi
wontên wit têmbalo ngrika
kula wingi sore nonton
saungkure Patih Bardas
langkung kawêlasarsa
warnane anom abagus
ratu ing Kaos nagara

dèn pêpati mring ki patih
datan kinirim panganan
amung ing sabên têngange
paksi bango buthak prapta
ambêkta pêpanganan
kadi-kadi botên lêsu
wau kalane miyarsa

Kyana Patih Abunandir
lajêng wong agung tinilar
maring ing sawiji ênggon
prapta sêsukuning arga
kyana patih tumingal
kang ugêr wit têmbalwèku
sigra mrêpêki tur sêmbah

kagyat wau duk ningali
Prabu Jaka Ibnu Ngumar
alon wau pandangune
rika wong ing ngêndi paman
apa dutaning mêngsah
kinon matèni maring sun
angur silih tumulia

kyana patih awotsari
sampun anggèr salah cipta
pan kawula pêpatihe
rama tuwan Sri Narendra 

sigra Patih Abunandir
anarik pêdhang arantas
sakathahing têtaline
wus ucul saking sarira
luwar Sang Prabu Jaka
Abunandir ngraup suku
wau Raja Ibnu Ngumar

tarima paman sun iki
dene agung bêcikira
gêdhê têmên utang ingong
apa kang sun walêsêna
iya sira jin Islam
Abunandir lon umatur
suwawi nuntên marêka

ing eyang paduka gusti
Sinuhun Sultan Kuparman
punika kang kula dhèrèk
wontên lèr kilèn punika
inggih ngandhaping gurda
kumêpyur tyasira ngrungu
Prabu Sayid Ibnu Ngumar

cumêmplong tyasira nguni
ngaturan nitih turôngga
datan adangu praptane
kang eyang gupuh amapag
têdhak saking turôngga
lumajêng nungkêmi suku
kinêmpit mustakanira

wong agung ngandika aris
apa kang sun walêsêna
Bunandir bêcikirakèh
muga ta nglêstarèkêna
wong karya kabêcikan
winalês tikêl sapuluh
suwarganira minulya

kyana patih awotsari
pukulun kalinggamurda
ing supangat kang kinaot
datan karaos ing driya
amular pangat tuwan
nglampahi ayahanipun
wajib Risang Surayèngrat

Paduka Amir Mukminin
Amir kabuka bibullah
ngandika Jayèngpalugon
paran iki budinira
turôngga ingkang kurang
Abunandir nêmbah matur
kawula dhèrèk kewala

nanging kawula watawis
Patih Bardas Sindhangdhayang
sabên têngange praptane
iya bêcik ingêntenan
aja cidra ing lampah
malêsi cidraning mungsuh
pan iku kurang utama

dyan kasaput latrèng nguni
waune wus antuk sangsam
sigra binakar daginge
matêng dhinahar katiga
ya ta kang winursita
ing dalu sare wong agung
munggèng pêpojoking jurang

mangkana enjing winarni
Kyana Patih Bardas prapta
cara manusa praptane
sarwi nitih kuda pelag
wau sarêng tumingal
wit têmbalo kang kadulu
kang ginodhi sampun sirna

kumêpyur tyasira patih
mulat kering lawan kanan
tan ana sujalma katon
gone wong agung katrinya
kaling-kalingan gurda
uninga sasolahipun
patih têdhak saking kuda

sarwi angiling-ilingi
rantasing godhi katingal
pan saking pêdhot tabête
kyana patih julalatan
wau ingkang alingan
Patih Bunandir wotsantun
kawula ingkang maguta

wong agung ngandika aris
apa ta sira kuwawa
iku ditya manawa bot
Bunandir mêksa maguta
ingidèn nitih kuda
sakapraboning prang sampun
kawot saluhur turôngga

mêdal saking kering wuri
kagyat Patih Sindhangdhayang
anitih turôngga cemplo
mingêr asru dènnya ngucap
wong ngêndi sirabaya
kang nyolong lêlaraningsun
iya ingong kang angluwar

sun Apatih Abunandir
sira rasêksa sikara
iku apan gustiningong
Prabu Jaka Ibnu Ngumar
Natèng Kaos nagara
mêngko wus ucul dening sun
môngsa mundura ing rana

Kyana Patih Bardasmara narik pêdhang
sira manungsa ngêndi
Abunandir ingwang
pêpatihe sang nata
ing Kusniya Malebari
sigra amêdhang
Patih Bardas anitir

tinadhahan parisane bôndabaya
Abunandir tan osik
murub kantar-kantar
saking sruning pamêdhang
angling Patih Abunandir
sira wus utang
ingsun iki anagih

ramening prang samya prawira digdaya
sami ungkih-ingungkih
Abunandir sigra
anarik pêdhangira
ingayatan Kyana Patih
Bardas aniba
saking luhur turanggi

malih ditya gêro krura gagah-gagah
arsa nyandhak Bunandir
binarêngan panah
jaja trus ing walikat
krura nabda jungkir-jungkir
pindhonên enggal
age Patih Bunandir

pan wong agung alon pangandikanira
nora kudu mindhoni
sapisan kewala
pasthi antakanira
Patih Bardas duk miyarsi
ujar mangkana
niba-niba pribadi

sirahira binanting-bantinging sela
rêmuk êndhasirèki
polone daludak
Patih Bardas palastra
turangganira prayogi
kinon ngambila
mring Ki Patih Bunandir

kudanira Abunandir katur marang
Rajèng Kaos nagari
saksana lumampah
anjujur wanapringga
lampahe wong agung katri
lami nèng wana
dalu rêrêb wanadri

kadi sarêng ingkang lampah kunêng gantya
Sang Prabu Kôndhabumi
lan Mukub Narendra
wau ing lampahira
saking nagari Mêdayin
maring Kusniya
kasasar Sindhangcuri

ngancik anèng paminggiring Sindhangdhayang
praja tampingannèki
gèn sagung punggawa
sawulan saking praja
nênggih saking Sindhangcuri
gègèr busêkan
prasami ngungsi wukir

gagap-gugup wong cilik kèh kang kacandhak
lanang dipun patèni
wadone jinamah
kèh samya ngungsi kitha
tinakonan kang angili
ingkang kapapag
maring Sang Jayèngmurti

Abunandir mêgati asru têtanya
ana pa sira iki
dene gugup padha
lumayu ngungsi wana
wong sawiji anauri
nagri manira
inggih kanggenan baris

langkung rêsah amatèni anjêjarah
Sang Ratu Kôndhabumi
punggawa sayuta
pitung kêthi prawira
ngêbroki ing Sindhangcuri
pan arsa marang
Kusniya Malebari

nanging pijêr jêjarah sêngit miyarsa
nagri liyan agami
Ênuh datan arsa
matèni kêdahira
ngajak agama Ibrahim
kalangkung rêsah
prajurit Kôndhabumi

Rajèng Mukub pangajêng rêmên jêjarah
lajêng wong agung katri
praptèng Sindhangdhayang
curi wong agung panggya
Rajèng Mukub Kôndhabumi
suka tumingal
ngungun kang aningali

baris agêng saking Sindhangcuri budhal
gumêrah gunging baris
Pêpatih Kusniya
Bunandir munggèng ngarsa
wus angancik ing paminggir
tampinganira
Kusniya Malebari

kawuwusa Umarmaya Sèh Furikhan
sampun miyarsa warti
wontên baris prapta
Rajèng Kôndhabuwana
saking nagari Mêdayin
lajêng umarang
Kusniya Malebari

ambêbahak jajahan ingkang kamargan
rusuh wong Kôndhabumi
gusis praja ika
kambah pan binoyongan
Umarmaya sampun manjing
lan Sèh Furikhan
panggih lan Bagendha Mir

miwah Prabu Jaka Sayid Ibnu Ngumar
ngungun sukur ing Widhi
budhal saha bala
Sèh Furikhan umêsat
dhingini matur ing gusti
lampahe prapta
Kusniya Malebari

katur maring Sang Aprabu Bawadiman
yèn kang raka kang prapti
ingkang ingulatan
wus kapanggih kang wayah
prabu ing Kaos nagari
Sang Arya Maktal
winartan dhandhanggêndhis

nagri ing Kusniya Malebari
ubêkan ingkang arsa amapag
marang wong agung praptane
mring jawi kithasampun
Bawadiman sagung para ji
kerid ing Arya Maktal
lampahe wus pangguh
samya sukur ing Hyang Suksma
budhal prapta ing Kusniya Malebari
gumrah amasanggrahan

cinarita antaranirèki
wolung dina busananing praja
rinarêngga lêlurunge
kadhaton ngalun-alun
lir kaswargan akarya sami
ebate kang tumingal
samya lênglêng mangu
tan kêna yèn cinatura
duk samana anuju dina sawiji
kêrig sagung pandhita

para ngulama suhada mukmin
maolana jumurung sadaya
rajaputra paningkahe
tuwin kang para ratu
myang punggawa satriya mantri
angèstrèni sadaya
ing paningkahipun
Rahadèn Putra Jayusman
wus apanggih lawan Dèwi Kun Maryati
langkung gêng kang bawahan

tan winuwus rêroncèning kardi
ya ta ingkang pra ibu sadaya
kang samya among pangantèn
tulus dènira runtut
datan ana sawiji-wiji
kunêng kang among suka
kasukan anutug
sagung para raja-raja
sami suka nèng Kusniya Malebari
sadaya garwa putra

ya ta ingkang kawuwusa malih
Raja Yablulawal sangêt duka
Dhayaksêngari kuthane
enjing siniwèng wadu
aglar ingkang para dipati
tuwin ratu amônca
manungsa lêlêmbut
balane Sang Yablulawal
kagyat dening Patih Sindhangdhayang prapti
Kya Patih Dhayangunar

tinimbalan prapta atur bêkti
lamun nagri Sindhangdhayang kontrag
putrapaduka suwênge
Patih Bardas kalampus
dening parangmuka kang prapti
darojog saking wuntat
praptane anambuh
Narpati Kaos nagara
Ibnu Ngumar wayahipun Jayèngmurti
pun Bardas mêthuk pêjah

lajêng mring Kusniya Malebari
wontên malih cundakaning mêngsah
pan sayuta prajurite
ing Kôndhabumi Prabu
praptanipun ambêboyongi
wong lanang tinumpêsan
dening Rajèng Mukub
panganjur Kôndhabuwana
mangke risak nagri Sindhangdhayang gusti
mungsuh kang ambêbahak

duk miyarsa Sri Dhayaksêngari
Raja Yablulawal sangêt duka
têdhak jog marani gène
putra Kiswapangindrus
tigang wulan nèng guwa puri
prapta lajêng ambuka
guwa korinipun
kagyat kang mita nuraga
wungu marak dening kang rama kaèksi
Sang Prabu Yablulawal

ngadêg anèng pintu ngandika ris
ingkang putra anungkêmi pada
Yablulawal andikane
wus luwara sirèku
pasthi kêna Si Jayèngmurti
dening subratanira
katingal maring sun
yèkti sira kuwarisan
sakathahe kasêktèn ngalam donyèki
kawêngku dening sira

nandyan kutha nawa rêtna benjing
ing Ngajêrak kêna dening sira
ujare iladunine
nêmbah Raja Pangindrus
kadi-kadi makatên ugi
Yablulawal lingira
ing mêngko ta kulup
mungsuh wus awit ambahak
Sindhangdhayang rusak prajanira mangkin
pêpatihira pêjah

ingkang siji Si Bardas wus mati
anadhahi wong Kaos nagara
wong Kôndhabumi praptane
lawan bala ing Mukub
ambêbahak ambêboyongi
kang kari patihira
wèh wêruh maring sun
Si Apatih Dhayangunar
payo mulih gunêm anèng jroning puri
prabu kêkalih sigra

Kiswapangindrus langkung aruntik
kadya kumukus mijil dahana
nênggih netrane kalihe
praptanirèng kadhatun
wus satata dhêdharan sami
Sang Raja Yablulawal
lan Raja Pangindrus
nimbali pêpatihira
Yablulawal anama Patih Dabatil
mupugi môndraguna

lawan Patih Sindhangdhayang prapti
jroning pura ngarsaning gustinya
sri naranata kalihe
Dhayangunar umatur
tiwasira têngga nagari
Raja Pangindrus mojar
ywa susah sirèku
ingsun ingkang malês benjang
ingsun têka ing Kusniya Malebari
yèn wus antuk ing tingal

Yablulawal sigra marentahi
hèh Dabatil sira parentaha
mring sagung prajurit kabèh
samêkta ing prang pupuh
apan ingsun arsa anggitik
Malebari Kusniya
Bawadiman Prabu
minta sraya wong Kuparman
malah mangke nèng Kusniya Malebari
Sultan Adi Kuparman

ngandêlakên yèn rijaling bumi
môngsa ana ingkang ngasorêna
wong Kuparman ing pêrange
asugih para ratu
prajurite kadya jaladri
jêr durung mêmungsuhan
iya lawan ingsun
Yablulawal Natèng Dhayak
ingsun iki ratu moncol ing sabumi
tanpa tandhing ayuda

sira dhewe lumakua patih
anonjoka layang mring Kusniya
iku ngandêlkên besane
Sri Bawadiman Prabu
mêjanani kêpati-pati
mring nagri Sindhangdhayang
nora katon ratu
sanadyan nagara Dhayak
nora ana ratune pan bocah cilik
amung nagri Kuparman

goning ratu kang ngrèh para aji
adoh-adoh iku pinèt besan
putrine dèn sorohake
iya nora dèn ingus
kang anduwe sêngkêran lami
ratu ing Sindhangdhayang
Si Kiswapangindrus
têgêse ingsun kang tuwa
dèn kilani môngsa mêcahêna ranti
wong Dhayak brêkasakan

ngandêlakên duwe lamjakunil
sugih kulhu panulak prang Dhayak
wong Sindhangdhayang tulake
sapa kang wêdi kulhu
sapa wêdi ing lamjakunil
wong Dhayak sêkti kawak
prawirane turun
môngsa dadak kasarana
tinandhing prang lawan Si Surayèng Bumi
srayane wong Kusniya

atur sêmbah Kya Patih Dabatil
pinaringan sêrat sigra mêsat
napak gêgana lampahe
ing wuri tri gumuruh
pra dipati atata baris
miwah wong Sindhangdhayang
kya patih kang mantuk
siyaga kang balakuswa
pan ratune maksih nèng Dhayaksêngari
nut wingking Rajèng Dhayak

kunêng malih kawuwusa
nênggih nagri Kusniya Malebari
lan sawadya para ratu
Risang Surayèng Jagad
pan lagyeca kasukan amung sadumuk
dèrèng tutug sukanira
kalangan wontên prihatin

langkung saking gênging susah
apan wau kadya katiban wukir
ya ta sampun janjinipun
sakèhe kabibullah
ing têgêse lamun kêkasih Hyang Agung
kalane misih nèng donya
sinungan pangkat kêkalih

sawiji pangkat kawiryan
kawibawan siji pangkat prihatin
yèku sasmita satuhu
Risang Surayèng Jagad
yèn namunga wibawa bae panglulu
amung aluhur kewala
nora sor nora prihatin

têgêse ingkang mangkana
nora kinarsakkên mulya sayêkti
kang kinarya mulya tuhu
sinungan mulya susah
sinandhangkên kawiryan prihatinipun
lire pêpundhèn rinêksa
kamulyan sajroning pati

lawan êmpaning sasmita
kang linabêtakên ing wuri-wuri
lamun ta mêngkono iku
yêkti tan linabêtan
pan cinurês yèku ta sapungkuripun
pinasthi ing dalêm ênas
tan kêna pinikir malih

wontên abdi tur uninga
praptèng nagri Kusniya Malebari
yèn kang garwa sedanipun
Kelaswara konduran
jabang bayi linabuh mring eyangipun
winadhahan kêndhaga mas
binuwang marang jaladri

mangkya kang rama ing Kelan
èstu murtat Raja Kelanjajali
winalik imane sampun
mêsat sami sakala
pan linarut marang kabêcikanipun
wau kalane miyarsa
Wong Agung Surayèng Bumi

sakêthi rêntênging driya
wus wêwarta marang sajroning puri
wau ingkang para maru
Sudarawrêti lawan
Rêtna Sirtupelaèli nangis asru
Kisbandi mêntas pêputra
ririh angampêt ing tangis

atmajane mijil priya
sinung parab Radèn Hasim Kuwari
ya Ambyah Kuwari bagus
mèh sami lan kang raka
cinarita nênggih kala babaripun
Rahadèn Bakdingujaman
Radèn Iman Karnaèni

yêkti sarêng ungêlira
lampahing kang carita dadi gênti
wau kang tangis gumuruh
jro pura ing Kusniya
wus misuwur garwaning kang para ratu
lan garwaning para putra
kang sami manjing jro puri

Tasikwulan Ambarsirat
Maniklungit lan Dèwi Joharmani
praptèng pura sru amuwus
kathah ingkang karasa
kadya guntur kang anangis bantu-bantu
wong agung rêbah gènira
kantaka pitulas wêngi

sarira kaku sadaya
tobat ing Hyang wau kalane eling
kalantur atêmah junun
mati sajroning gêsang
lir wong mati sajroning pitulas dalu
wuyungan sadina-dina
ing Kusniya Malebari

sira Prabu Bawadiman
Arya Maktal Dipati Guritwêsi
katri kang munggèng kadhatun
sirêp ingpatang dina
kang anangis dènnya kacandhak ing rêmbug
witira ingkang rinêmbag
murtate Kelanjajali

kasaru ing praptanira
Radèn Wahas saking nagri Mêdayin
cara druwis praptanipun
pan bêkta wong sadasa
pan ingutus mring kang rama Betaljêmur
mangsit marang Arya Maktal
lan Dipati Guritwêsi

lajêng tumamèng jro pura
wus apanggih marang wong agung kalih
katri Bawadiman Prabu
prapta samya rangkulan
maringakên salame Sèh Betaljêmur
lawan maringkên wasiyat
pitutur ingkang sajati

yèn nagari ing Kusniya
Malebari kawêca nguni-uni
kanggenan prajurit punjul
ing mangke kalampahan
nanging iya ing ngriku sarwi tinêmu
kasukan lan kasusahan
pêpanggile janma luwih

aja na kurang mujadah
dèn narima ing takdir aja gingsir
prakara akèh ng pungkur
awrat-awrat ing wuntat
aja nganti kang kantu pitulas dalu
kang kari angubêngêna
pratingkah ingkang prayogi

Umarmaya tur uninga
angaturi putri ing Parangakik
para garwa kalihipun
Putri Marpinjun prapta
amung putri Kuwari têngga wong agung
anèng suyasa mutyara
wau ta kang anèng jawi

jinarwan ingkang pitungkas
saking Ki Sèh Betaljêmur wêwadi
putri Parangakik muwus
kakangmas adipatya
ari êmas paran ta pikirirèku
êndi patut linakonan
supaya dadi pênggampil

yèn ika karsa manira
ingkang katon iku ingsun lakoni
kakang sapa wruh ing pungkur
dene kang wus têtela
nagri Kelan murtat patut dadi laku
yèn iku anaa karya
tan wurung angrêregoni

gêdhe nagari ing Kelan
yêkti dadi pakewuh angewuhi
Bawadiman lon sumambung
lêrês kangjêng ratu mas
Ratu Dhayak Sindhangdhayang gih pukulun
ing warta sampun busana
badhe anggêcak mariki

inggih yayi yèn manira
nêkiyari aja sêpi ing wuri
patut iku kang lumaku
yayi mas Parangteja
kuciwane ing wuri cotho ing rêmbug
hèh yayi mas kakang êmas
yèn panuju sira kalih

nênggih Sang Prabu Yujana
Kewusnendar iku kang ingsun tuding
kêriga sawadyanipun
senapatining lampah
sun kanthèni Banarungsit sutaningsun
sêparo kang dèn gawaa
para ratu ing Sêrandil

lan Si Kaladini Raja
Natèng Ngindi sugih bala prajurit
dene têtindhihing laku
iya Si Darundiya
momongane iya dadia têtunggul
sutaningsun ya Ki Rustam
minôngka gugating pati

sirnane kadange apan
jabang bayi dening Kelanjajali
yèn ora olèh sêsaur
sirnane kadangira
Kewusnendar kang mocoka sirahipun
si murtat ratu ing Kelan
yêkti nora durakani

kalawan Si Darundiya
sun ajani ambônda ratu mukir
anigasa murdanipun
Kelanjajali Raja
nadyan ratu pinisêpuh marasêpuh
wong murtat pantês dadia
pangewan-ewaning pati

sirêp kabèh tanpa ngucap
pasamuan datan wontên cumuwit
kaluhuran sabdanipun
Rêtna Dèwi Sudara
mung pakewuh tyasira Rêtna Marpinjun
dene timure kang putra
tinuduh amangun jurit

nanging ajrih naurana
ing tuduhe putri ing Parangakik
dadi pasrah ing Hyang Agung
iya môngsa bodhoa
kang anuduh jêr sampun prajurit luhung
dadya ngriyini sadaya
wong agung ing Ngalabani

parentah ing Umarmadya
sigra kinèn parentah para aji
ingkang tinuduh anglurug
mukul nagri ing Kelan
Kewusnendar senapatining prang pupuh
têtindhihe Darundiya
kang môngka rêtnaning baris

nênggih Radèn Putra Rustam
wus sanega prajurit amiranti
datan kawarna ing dalu
enjing nêmbang têngara
tri gumuruh budhal barising panganjur
Sang Raja Suratistaham
wuri Radèn Banarungsit

sapalih kang para raja
ing Sêrandil wuri Sang Natèng Ngindi
senapati wurinipun
Sang Raja Kewusnendar
kadya giri kusuma gêgamanipun
wuri Raja Darundiya
asri prajurit ing Bangit

Radèn Rustam pinaringan
mring kang ibu Sang Putri Parangakik
turôngga ran pun rarasrum
lan prajurit pangayap
kalih kêthi patang lêksa sri dinulu
sami trah mati ing papan
prajurit ingParangakik

watara têlulas yuta
gunging baris kang mukul Kaelani
ing marga datan kawuwus
prapta paminggir Kelan
Kewusnendar pêparêntah ing wadya gung
padha bahak jêjaraha
tumpêsên wong Kaelani

wajib anrapi siyasat
ratu murtat luwih saking wong kapir
sinuwaran ing wadya gung
gègèr desa tampingan
Gajahbihêr pêpatih Kelan wèh wêruh
yèn dêdamêl agêng prapta
amukul ing paduka ji

senapatining lumampah
Kewusnendar têtindhih Rajèng Bangit
kang minôngka jimat tunggul
Sang Rajaputra Rustam
putra Amir patutanipun Marpinjun
Kewusnendar kang asagah
anyêpêng paduka aji

duk miyarsa Rajèng Kelan
kayaparan budinira apatih
pan ingsun kaburu nêpsu
ing mêngko paran baya
Ki Apatih Gajahbihêr nêmbah matur
kawula jrih nadhahana
Kewusnendar ing ajurit

miwah Prabu Darundiya
kawula jrih ratu gawat ing jurit
trah Ngalabani prang ampuh
sintên kang nadhahana
miwah Rajaputra Rustam ingkang rawuh
anggugat patining kadang
kang tuwan labuh jaladri

dèrèng wus gunêming mêngsah
pan kasaru gègèring pra dipati
yèn mêngsah panganjuripun
sampun anggêpuk kitha
sigra Raja Suratistaham pênganjur
miwah Rajaputra Selan
Banarungsit prapta ngungkih

sampun madung lawang kitha
ingkang wetan kidul kang dèn ênggoni
Sri Kelanjajali gugup
lolos saking jro kitha
mêdal kilèn angungsi ing Siratmadu
makamipun ingkang putra
wadyanira kocar-kacir

bubar mawur asar-saran
pra dipati kang nusul maring wukir
ing sudama Siratmadu
gusis punggawèng Kelan
kuthanira binêdhah sakèthèng rubuh
wadya gung manjing sadaya
bala kang wuri miyarsi

lolose Sang Rajèng Kelan
Kewusnendar mingêr barisira glis
angêpung ing Siratmadu
miwah Sang Darundiya
Rajèng Kelan nêdya rêrêmpon ing ngriku
ambyuk prajurit Yujana
gumulung kang pra dipati

dharat angrèkèl aldaka
Kewusnendar têdhak saking turanggi
ngawaki angrangsang gunung
Siratmadu ginêcak
Rajèng Kelan kamilurusên angungun
solahe kang kaluputan
pinarêng praptaning takdir

sedane Sang Rajèng Kelan
kamicêguk pinêlak napasnèki
Patih Gajahbihêr sampun
mudhun atur bongkokan
tur uninga yèn sedane ratunipun
Kewusnendar pêparentah
apatih kinèn mangsuli

tabêlanên ratunira
sun gawa mring Kusniya Malebari
Patih Gajahbihêr sampun
ratune tinabêla
wus binêkta kondur marang kitha rawuh
Dyan Kewusnendar utusan
mring Kusniya Malebari

kacandhake Rajèng Kelan
duta mêsat ing wuri marentahi
mring patih jarahanipun
rajaputra katuran
Radèn Rustam amakuwon sitiluhur
rumat kang rakit jarahan
budhal sakathahing baris

akêmba tan manggih aprang
Rajèng Kelan praptane angêmasi
binêkta bandhosanipun
Gajahbihêr Apatya
kang ngayomi wadya gung kang para ratu
pra dipati wus binêkta
anggambuh mring Malebari

anèng marga kapêthuk
ing wangsulira utusanipun
lan ambêkta parentah marmane aglis
Rajèng Kelan layonipun
tabêlane kinèn nglaboh

buwangên samodra gung
Sudarawrêti parentahipun
wus linabuh layone Kelanjajali
wus lajêng kang baris agung
wong pura kabèh binoyong

datan kawarnèng ênu
lampahe Radèn Rustam sinêrug
Kewusnendar kalawan Sang Rajèng Bangit
tuwin sagung para ratu
ingkang lami saking êndon

enjing ing praptanipun
sadayane ingkang para ratu
manjing kitha ing Kusniya Malebari
wadya kang kari kèh mêthuk
lajêng tumamèng kadhaton

wus panggih lan kang ibu
Sudarawrêti miwah Marpinjun
mèsêm angling Kusuma Sudarawrêti
ingsun jajal sira kulup
kaparêng nora kaprêgok

mungsuh kang wani magut
têka nuju apêsing kang mungsuh
besuk malih bok ana bêgjane kari
mèsêm Sang Rêtna Marpinjun
andêlêna yèn mangkono

mendah yayi sirèku
dadia lanang bumi kinêlun
soring langit kabèh iki dèn dhèwèki
yayi Sudara sirèku
eman têmên dadi wadon

anake mêksih kuncup
iya tinuduh gitik prang pupuh
katujune mungsuhe apês ing jurit
ingsun liwat kêpyur-kêpyur
tyas ingsun tan ana ing jro

Sudarawrêti matur
kangbok sagung prakawis puniku
kang parentah sayêkti kang duwe tanting
môngsa kênia puniku
ngluwihana saking bobot

Raja Kelan puniku
murtat duraka maring Hyang Agung
pêpêdhotan môngsa mêdhotêna têki
binocahan bae cukup
wong dosa maring Hyang Manon

putune kang linabuh
Si Rustam iku pantês kang ngukum
wong wus utang singa-singa kang anagih
tinagiha bocah kuncung
môngsa ta wurunga asok

kasaru lêbêtipun
wong Parangteja nêmbah umatur
ngaturakên Kewusnendar antuknèki
boyongane patang èwu
ingkang arupa wong wadon

lawan panungkulipun
bala ing Kelan kang para ratu
pra dipati pêpatihe kang ngayomi
salêksa punggawanipun
patang atus para katong

sakêthi mantrinipun
wong patang yuta cacah rinipun
angandika Rajaputri Parangakik
wong wadon kang têlung èwu
yayi lêbokna kadhaton

dene rajabranèku
saduman bae manjing kadhatun
kang rong duman Kewusnendar konên bagi
Arya Maktal awotsantun
mijil saking jro kadhaton

pinarentahkên sampun
lêstari kabèh pangêdumipun
wadya Selan nunggil wadya Kaelani
tan owah ing tatanipun
gènira sami makuwon

kunêng ta kang winuwus
wus jangkêp mangkya pitulas dalu
kantakane Wong Agung Surayèng Bumi
wungu mangu pungun-pungun
tingkahe kang wus kalakon

kang para garwanipun
sami ngadhêp anèng ngarsanipun
katur kabèh lêlakon ing Kaelani
mèsêm sukane kalangkung
Wong Agung Jayèngpalugon

ing titah wus pinupus
jabang bayi linabuh yangipun
wus mangkana Wong Agung Surayèng Bumi
arsa tinangkil wadya gung
sêmune lir nêmbang sinom

