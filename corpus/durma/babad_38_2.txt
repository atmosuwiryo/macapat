sarêng nêmpuh karasa mung pêparingan
pan arsa amalês sih
tandange lir wagra
sikêpe Surabaya
angamuk saya nêngahi
rukêt prangira
lir kocak jalanidhi

sampun rukêt kang jurit watang-winatang
rame katgaagênti
acaruk candraswa
cêkêl-cinêkêl tangan
sawênèh bithi-binithi
jambak-jinambak
êdhag-dhêg samya untir

putra Cina angamuk saya manêngah
kadya banthèng akanin
kadya singa lodra
wadya kang cêdhak bubar
wong Surabaya angisis
bubar lumajar
prawira larut ênting

Ratu Wandhan umiyat wadyane rusak
sigra dènnya nudingi
ingkang balakuswa
sigra paninèn mêdal
kantra gya sinulêt aglis
ping tri ungêlnya
prajurit gya ngawaki

sigra matang kanan kering gya anjola
wadya Giri tan uning
gègèr apuyêngan
wong Giri tan awikan
prajurite akèh mati
putra ing Cina
sampun kinêpung jurit

putra Cina angamuk sabalanira
pan kadya banthèng kanin
samya tinadhahan
wadya lit ngamuk rampak
sadaya ambêrêk wani
pating gulasah
wong Giri kathah mati

samya giris prajurite putra Cina
tan ana môngga pulih
prasamya lumajar
angungsi minggah arga
ingkang kari samya kanin
pating sulayah
sêsambat mêlasasih

ana ingkang angungsi raja pandhita
ana arêbut rabi
wênèh ngungsi jurang
ana malêbèng wana
ing Giri dipun êbyuki
baris kinêpang
Prawata wadya gusis

Endrasena samana sampun palastra
kinrubut wadya alit
balane kèh pêjah
tanapi kang kacurnan
kang gêsang samya malêncing
mawur sarsaran
tan ana môngga pulih

lah ing ngriku Ki Dipati Surabaya
wus minggah marang Giri
prituwin kang garwa
prajurit garbêg samya
pinêthukkên anèng margi
dening wanodya
garwanya sang ayogi

sarwi nangis garwane raja pandhita
sadaya angabêkti
gya matur mangrêpa
inggih panuwun amba
apuranta mring sang yogi
semah kawula
yèn kenging nuwun urip

gya ngandika Sang Dipati Surabaya
hèh nini jêbèng Giri
datan nêdya paran
yèn kêna ki pandhita
mulane sun têka ngriki
arsa panggiha
marang lakimu iki

sêdyaningsun ni mantu mring lakènira
nora ingsun patèni
yèn kêna elinga
nungkula mring Mataram
angaturna pati urip
nora anyana
ingsun pinapag jurit

lakènira yèn pinarêng tuturana
tumêka ngarsa mami
aywa kèh tinaha
lah mara timbalana
lan aja anganggo kêris
lah dipun inggal
têkaa ngarsa mami

para garwa samya nimbali sadaya
umarêk marang laki
samya atur sêmbah
gusti laki manira
jêngandika dèn timbali
mring sang dipatya
ing Surabaya aglis

apan sêrêt ature raja pandhita
gya dandan tumuli
tan mawi curiga
umarêk mring dipatya
prapta ngarsanira aglis
sigra tur sêmbah
sang wiku langkung ajrih

angandika Ki Dipati Surabaya
marang pandhita Giri
ya karsa manira
sira anak pandhita
payo marang Surawèsthi
sira ngidhêpa
mring Jêng Sultan Matawis

Sang Pandhita Giri aris aturira
datan lênggana gusti
pan wus karsaning Hyang
kawêca duk ing kuna
janjine bumi myang langit
yèn kabêndana
manggih asmara kingkin

angrês manahe dipati
ningali mring putranira
dipati ngandika alon
aywa maras atmaningwang
payo seba Mataram
pratôndha yèn sira nungkul
angunjukna pêjah gêsang

sang pandhita gya lumiring
sang adipati ngandika
mring wadyabalane kabèh
lah ta sira jaganana
sandika turing wadya
yèn suwawi sang awiku
punika pinêjahana

milane têmahan jurit
abdi dalêm kathah pêjah
saking pandhita purwane
sang dipati gya ngandika
ingsun ora winênang
matènana sang awiku
pan dudu bubuhan ingwang

iya besuk putu mami
kang numpês wong amêrtapa
lah ta uwis dipun age
anuli sira tandhua
wau ta sang pandhita
apan sampun nitih tandhu
miwah sagung para garwa

wong cilik wus dèn boyongi
sang dipati sigra budhal
datan kawarna lampahe
wus prapta ing Surabaya
watara laminira
kèndêl wontên Surèngkewuh
rêrêp amung gangsal dina

enjing mangkat sang dipati
datan kantun sang pandhita
bêboyongan tumut kabèh
miwah ingkang rajabrana
pan alon lampahira
datan kawarna ing ênu
wus prapta nagri Mataram

sigra asowan sarimbit
malêbêt sajroning pura
kang raka kandhêg ing regol
Ratu Wandhan sampun prapta
ing ngarsa kangjêng sultan
saksana sigra acundhuk
sumungkêm angaras pada

jêng sultan ngandika aris
lah ta êndi lakènira
kang rayi atur sêmbahe
inggih wontên sripangantya
gya ngandika jêng sultan
age undangên rèningsun
malêbu sajroning pura

sampun tinimbalan aglis
tan adangu sigra prapta
sumungkêm pada sang katong
sampun angujung wotsêkar
sigra matur anêmbah
kawula paduka utus
gêmpur nagri Giripura

sampun tinimbalan inggih
raja pandhita konjuka
miwah rabinipun kabèh
tanapi rajabarana
mangke atur kawula
katura ingkang sinuhun
kangjêng sultan gya ngandika

ingsun tarima ta yayi
saking karya pakênira
raja pandhita ing mangke
sun paringakên mring sira
miwah rajabarana
sadaya-sadayanipun
ing Giri sira duwea

anuwun sang adipati
gya nampèni rajabrana
miwah kang raja kaputrèn
sinungkên mring Ratu Wandhan
jêng sultan gya ngandika
lah wis mundura rèningsun
aso mulih mring wismanya

kang rayi sigra wotsari
wus mêdal saking jro pura
laju kondur mring dalême
sampun prapta wismanira
miwah ingkang boyongan
lan sarajabrananipun
wus samya dinum sadaya

sagunging para prajurit
ing Surabaya sadaya
pan samya dinuman kabèh
pra mantri tuwin santana
lêlurah lan gêbayan
warata têkèng wong pikul
sasikêpirèng sri nata

tan kawarnaa samana
kocapa sri narapati
ri sêdhêngira sineba
dening wadya ing Matawis
pêpak kang para mantri
jajaran prasamya têpung
towok lêmbing myang panah
kering kantra aprituwin
priyantaka jajar lawan wong anyutra

lawan wong nungsa pracôndha
angapit kanan myang kering
kapêdhak gêlaring ngarsa
jagabaya anèng ngarsi
wong nyangkraknyana kering
tanuastra kang sumambung
lawan wong wisamarta
surayuda anisihi
wirabraja kalawan wong brajanala

wong kapilih anèng ngarsa
nirbaya manggèn nèng wuri
patrayuda myang kanoman
gandhèn mantri anom ngarsi
singanagri nisihi
wusdene wong martalulut
jêjênêng lawan jaksa
prituwin carik amaswi
myang wong gamêl niyaga aglar sumewa

astranôngga patrajaya
jagasura jodhipati
gowong lawan wong margôngsa
tuwaburu samya nangkil
prituwin pra dipati
atembak samya supênuh
miwah para sêntana
kamisêpuh pan sumiwi
wong pasisir kalawan môncanagara

kangjêng sultan lon ngandika
dhumatêng Ki Adipati
Mandurarêja wastanya
kaki andika ing mangkin
lumampah andon jurit
dadya senapatinipun
wong pasisir sadaya
andika abêna jurit
mring Jakarta kancikan dening Walônda

pan nagari ing Jakarta
bupatine wus kalindhih
punika dika rêbuta
poma kalahna Walandi
sakèh wadya pasisir
sadaya adunên pupuh
Dipati ing Mandura
matur sandika wotsari
sri narendra aris dènira ngandika

pêkênira ambêtaa
mariyêm ingsun kêkalih
lawan mêdala nglautan
pasisir kêrigên sami
dipati nêmbah amit
dhatêng jawi laju kondur
tan dangu praptèng wisma
santanane ki dipati
samya prapta kang tuwa anom sadaya

Dipati Mandura mojar
mring santana myang pra rabi
lah sira padha kèria
ingsun pan kinèn ajurit
pêrange wong pasisir
ing Jakarta kinèn gêmpur
anundhung Si Walônda
sakèh nak putu myang rabi
sarupaning santananingsun sadaya

lah iya pangrasaningwang
kaya ingsun ora mulih
nadyan sun mênanga yuda
tan wruh ing Mataram malih
para garwa miyarsi
sabdanira kakungipun
sadaya pan karuna
sêsambate ngandik-andik
sarupane anak putu kang wanudya

samya anangis sadaya
kadipundi ki dipati
paduka dene ngandika
têkaamarasi galih
kang raka ngandika ris
wus tinakdir ing Hyang Agung
lah wis padha kèria
dèn abêcik anèng puri
môngsa wurung sira nusula maringwang

sigra Pangeran Mandura
ngrasuk busananing jurit
santana pêpak sadaya
prituwin wadya pasisir
sampun dipun utusi
ingkang kantra agêng mêtu
sigra Ki Baudhêndha
sampun angutusi malih
kinèn cawis sadandananing ayuda

Dipati Mandurarêja
budhal saking ing Matawis
prituwin Dipati Sampang
Surabaya myang Garêsik
Nglamongan lawan Tubin
ing Nglasêm lawan Sêdayu
Dêmak Kudus Jêpara
Juwana lawan Sêmawis
samya mantuk mring nagari sowang-sowang

mariyêm kalih binakta
dhatêng ing Sampang nagari
kang jaga mêdal nglautan
ing Sampang myang Surawèsthi
mapan sampun ajanji
kang mêdal dharatan besuk
panggihan nèng Ngastina
mapan sampun nata baris
Ki Mandura lampahnya datan kawarna

sigra prapta ing Ngastina
sakathahe wong pasisir
sadaya wus ingutusan
kang kilèn sampun miranti
kang wetan sampun rakit
gêgaman sadaya kumpul
sampun nata baita
samya numpak baita glis
sigra mancal wus samya ambabar layar

layare pating karêthap
munggèng têngahing jaladri
lumintu prasamya mancal
Surabaya lan Sêmawis
Kêndhal myang Lèpèntangi
ing Têgal lan Batangipun
Barêbês Pakalongan
pasisir tan wontên kari
ing Carêbon gènnya samya tata wadya

pêpak sarêng dènnya mancal
anèng Carêbon nagari
datan kawarna nglautan
wus prapta Jakarta sami
sigra anata baris
Ki Mandura pondhokipun
kidul wetaning kitha
sagunging wadya pasisir
wus angêpung samyarsa gêcak Jakarta

wong kitha Jakarta obah
wong Jawa prasamya balik
aseba mring Ki Mandura
kang kèri namung Kumpêni
prasamya ngati-ati
balowartine gêng luhur
mariyêm wus tinata
gurnada myang gutuk api
saradhadhu sadina kontrang-kantringan

panggêdhene kang Walônda
kang marentah gung Kumpêni
Kapitan Jangkung wastanya
dêdêgira agêng inggil
ing sabrang tan na tandhing
jurite Kapitan Jangkung
kapitan kang satunggal
Bèllêm wastaning Walandi
kang satunggal Kapitan Hondrus wastanya

wontên malih wastanira
Kapitan Talo kang nami
Kapitan Pandras satunggal
kalawan Kapitan Wili
prituwin Pèsêl Hèndrik
kaastha Kapitan Gobru
petoripun satunggal
nêm bêlas kaptèn tamtènis
lopèrèse kathah tan kêna ingetang

sadina-dina mêlatar
tambur alêrêm tinitir
sadaya samya bêg pêjah
pan Walandi ingkang cilik
manahira atintrim
Walônda tan kêna mêtu
lah ing ngriku saksana
kocapa wadya Matawis
Ki Dipati Mandura anata wadya

sagunging para bupatya
pasisir wus dèn timbali
Ki Baurêksa wus prapta
Anrangbaya sampun prapti
Barêbês lawan Têgil
Caruban Ngraku wus rawuh
Gêmbong lawan Pamalang
Pêmambêng myang Wiradèsi
Batang Kêndhal Kaliwungu myang Samarang

ing Dêmak Kudus Japara
ing Rêmbang tuwin Juwani
pan sampun prapta sadaya
ing Nglasêm lawan ing Tubin
Sêdayu myang Garêsik
Lamongan lan Surèngkewuh
miwah nagara Sampang
pan kinèn mêdal ing warih
anjagani mungsuh kang mêdal lautan

Dipati Mandurarêja
ngandika mring pra bupati
wadya pasisir sadaya
ing mangke inggih prayogi
ginêcaka tumuli
kitha Jakarta puniku
wong Jawa sampun brastha
samya aseba mariki
wong jro kutha mung kari wadya Walônda

Ki Baurêksa tur sêmbah
yèn parêng karsa kiyai
wadya kang mêdal nglautan
punika kang dèrèng prapti
rumiyin sampun janji
ing ayuda barêng lêbur
gêcak wadya Walônda
ing mangke lamun suwawi
ingêntosan sadina myang kalih dina

Dipati Mandura rêmbag
anurut aturing dasih
Dyan Tumênggung Baurêksa
miwah wadya ing pasisir
mapan arêmbag sami
ngriku kèndêl kalih dalu
ênêngêna samona
kocapa Rajèng Matawis
anèng pura pinarak lawan kang uwa

kangjêng sultan gya ngandika
lah uwa Purbaya inggih
jêngandika anusula
amayungana ing jurit
jêngandika tuwani
wadya kang mêtu ing laut
nanging wêkas manira
sampun paduka têmêni
jêngandika damêl tôndha tilas yuda

Panêmbahan Purubaya
tur sandika sigra pamit
wus mêdal jawining pura
panêmbahan wus lumaris
nanging tan mawi baris
namung ingkang wayah sunu
kapêdhak tuwin lurah
punika ingkang tut wuri
tan kawarna ing marga praptèng Jêpara

Panêmbahan Purubaya
adarbe palwa pribadi
awasta pun kaladuta
warnanira tuhu pèni
tandya dipun titihi
layare binabar sampun
praptèng têngah nglautan
lah ing ngriku kang lumaris
kang kocapa Ki Adipati Mandura

pan sampun miyarsa warta
Panêmbahan nusul nênggih
mring lampahe Ki Mandura
angrasa kalamun isin
lampahe dèn tumpangi
kang têngara sigra umyung
Tumênggung Baurêksa
mapan sampun nata baris
wong pasisir gêgamane pan kumêrap

prituwin kang nèng lautan
wong Sampang wus amayungi
gar-gêr samya surak-surak
Walônda sampun udani
yèn arsa dèn unggahi
sigra atêngara tambur
Kumpêni wus mêlatar
pan sampun tata miranti
kantra gurnat mariyêm lawan gurnada

sampun tinata sadaya
sêtatêle angadhêpi
saradhadhu wus mêlatar
sunapan sikêp Walandi
anênggih sakumpêni
sarean koprale têlu
lopèrèse satunggal
pan sampun sawiji-wiji
tatanira pan sami rampak sadaya

Walônda kang sabragada
kapitanipun satunggil
lutênan kalih atata
lopèrèse kang winarni
pan sampun angidêri
kang nèng lor wetan myang kidul
kulon sampun atata
kathahira winatawis
kang Walônda pan namung catur bragada

Kapitan Jangkung mêlatar
Kumpêni wus dèn idêri
apan sampun prajanjean
ajanji barêng ngêmasi
sanggupira tan gingsir
Walandi sarêng alêbur
samya ambêg palastra
tan ana anêdya urip
wus ajanji bubuhan ungkur-ungkuran

Kumpêni sampun prayitna
kidul wetan punika dèn kandêli
tiningalan kadya mêndhung
bêdhil sampun atata
mariyême gurnada myang gurnatipun
gutuk api lawan tiktak
kalantaka angidêri

sunapan pating galêbyar
tamburipun swaranipun mêlingi
Kapitan Jangkung nèng kidul
lawan catur kapitan
kang awasta Kapitan Willêm myang Odrus
Gubyun wastane satunggal
kalawan Kapitan Wêli

Ki Mandura wus têngara
wong pasisir kinèn umangsah jurit
sigra atêngara gupuh
gêr surak gêgênturan
karsanira angrangsang kitha anggêpuk
prasamya ababêdhilan
sêdyane angantêp jurit

wong pasisir samya rampak
wong Walônda samya angati-ati
mariyêm sinulêt gupuh
swaranya kadya gelap
gêr jumêgur lir pendah akasa rubuh
wong pasisir kathah pêjah
amêksa prawirèng jurit

datan kêndhat bêbêdhilan
gurnadane sadaya dèn sulêdi
swarane asru kumutug
gurnada asauran
mimis agêng cumlorot asawang daru
kang tinrajang bubar-bubar
wong pasisir kèh ngêmasi

tan na kang môngga puliha
ingkang samya prapta akathah lalis
gya mundur anandhang tatu
astra samya sarsaran
arsa ngamuk nanging kasapih ing dalu
wong Jawa mundur sadaya
tyasira prasamya tintrim

byar raina Ki Mandura
karsanira arsa angangsêg malih
prajurit kang anèng laut
sigra dènnya utusan
kinèn samya sarêng gêpuk kuthanipun
wadya pasisir sadaya
mariyême wus miranti

Kumpêni sampun atata
babêdhilan nèng pyarsaning pasisir
mariyêm kang anèng laut
sampun ngungkuli kitha
sinulêdan swarane lir gêlap sèwu
obah kang bumi prakêmpa
pêtêng pindha madya latri

ya ta kang lumakya dharat
sarêng campuh ing kanan tuwin kering
swaraning kantra gumrudug
tambur munya brang-brangan
kapiyarsa gora rèh giri gumulung
langit kadya tumanggêba
Hyang Taboga kongah-kangih

wong Jawa akathah pêjah
apadene Kumpni prasamya kanin
saradhadhune kèh lampus
kopral tuwin sarean
wong Kumpni prangira saklangkung kuwur
pêtêng kontaping sundawa
dènnya prang gagap-gagapi

wadya kang mêdal lautan
apan kathah antukirèng pêpati
kalantakanira kantun
Kumpêni kèh palastra
kapitane ngriku Hèndrup sampun lampus
litnanira dwi wus pêjah
lopèrès katri ngêmasi

sigra wau dan ginantyan
kapitane lutnan wus dèn sulihi
apan mêksih aprang pupuh
rame bendrong-bendrongan
kang ayuda samana kasapih surup
lorodan samya gunêman
wong Kumpêni tyasnya wingwrin

lah ing ngriku ri saksana
Panêmbahan Purbaya sampun prapti
nèng pyarsaning Têgalarum
gya pinêthukakên gancang
dhatêng alun gih pun banthèng wastanipun
kangjêng pangran lon ngandika
marang wong kang juru mudhi

apa rane ingkang ombak
kyai juru mudhi matur wotsari
punika prahara agung
pun banthèng wastanira
gih sring-asring ngrêmukkên baita agung
gya kaladuta lumakya
pun banthèng narajang aglis

pangran nyandhak pêngawinan
waos agêng nama pun bapa kaki
kang alun tinumbak gupuh
pasah ingkang prahara
mêdal gêtih samadyaning samodra gung
waos gya sinungan aran
tejawarta kang kêkasih

lah ing ngriku kangjêng pangran
sampun prapta ngambang madyèng jaladri
tindakira mandhêg mangu
nitihi kaladuta
prau kapal apanjang agêng tur bagus
lah ing ngriku ing samodra
wontên palwa agêng prapti

nênggih kapale wong kopar
karsanira arsa amêmayungi
gêgaman kang anèng laut
punika dadya sêmang
palwa kapal pan têtiga kathahipun
Panêmbahan Purubaya
sigra dènnya marêpêki

Walônda kang anèng palwa
wus uninga prasamya ngati-ati
gurnanda sinulêd gupuh
ngriku Jêng Panêmbahan
datan kandhêg marêpêki karsanipun
ngadêg lir dêgsaka lanang
kaladuta dèn titihi

baita nêmpuh lumarap
pan jinujul maruta gêng nglangkungi
swaranya lir guntur kêtug
palwa tarung lir gêlap
baitaning Kumpêni ngriku wus ajur
kèrêm madyaning samodra
kang kantun prasamya gêndring

misuwur gumyaking warta
lamun Kangjêng Panêmbahan wus prapti
ayuda madyaning laut
palwa Kumpêni sigar
ingkang rayi satunggil kalih lumayu
Kumpêni sarêng miyarsa
manahira samya tintrim

misuwur Kumpêni Eslam
yèn Pangeran Purbaya langkung sêkti
kaloka yèn bisa mabur
ngriku kala samana
wong Kumpêni atintrim sadalu-dalu
ngawang-awang binêdhilan
samana obate ênting

enjingnya wau kocapa
Panêmbahan Purbaya minggir gisik
wadya pasisih andulu
kang anèng ing lautan
sarêng umyat sêdyane apêrang pupuh
wus samya minggir sadaya
Kumpêni samya arakit

rêmbugira pra kapitan
mriyêm mangsah anèng pinggir pasisir
ingarah lowonganipun
sampun ingarah-arah
ingkang yogya mimis kang bisa lumêbu
sigra akras dènnya mentar
pangarahira pan sisip

kêna pinggire kewala
gêmpal pinggir mariyêm ing Matawis
petar-pinetar adangu
palwa kathah kang pêcah

kapitan dwi angêmasi

Panêmbahan Purubaya
gya tumêdhak saking palwanira glis
abdi punakawan têlu
punika kang tut wuntat
kang angampil lantaran tuwin kêkuthuk
lan kang ngampil pagantenan
Walônda sampun udani

pan akêbat pinetaran
gurnatane sadaya dèn sulêdi
swarane lir gunung rubuh
gurnat tuwin gurnada
gutuk api swarane kadya galudhug
tambure munya brang-brangan
slomprète pating jalêrit

Panêmbahan Purubaya
angandika Lônda kêpati-pati
gènnya bêdhili maring sun
lah iya êntèkêna
mêdhatia obatmu Walônda gugup
lir ambêdhil wêwayangan
kantra buntêt datan muni

sawênèh bêdhile pêcah
Panêmbahan sansaya marêpêki
wong Kumpêni saya gugup
gègère apuyêngan
kang sawênèhbêdhil ing asa ngriku
Walônda samya drigama
manawa ana ing langit

Panêmbahan gya ngandika
hèh Walônda dene liwat kumaki
apa ngêndêlkên kuthamu
ya duwèh kandêl wiyar
yèn kinèna nêmêni pasthi yèn lêbur
sigra dèn tudingi sigra
kutha bêdhah sêdhêng janmi

Panêmbahan Purubaya
sigra kondur pan maksih dèn bêdhili
pan eca ing tindakipun
lir bêdhil wêwayangan
panakawan têtiga tan pasah punglu
rahayu katiga pisan
ya ta kasaput ing wêngi

Panêmbahan lon ngandika
marang sira sagunge wong pasisir
lah wis karia sêdarum
ingsun layar manêngah
sun jagani mungsuh kang mêtu ing laut
sigra pangeran alayar
sakêdhap datan kaèksi

Panêmbahan Purubaya
lajêng kondur dhumatêng ing Matawis
pan sampun akarya tatu
agawe gora-godha
wong Kumpêni manahe lir dèn jur-êjur
sok ana mêndhung katingal
sag-sêg samya ambêdhili

gurnadanira mèh têlas
obat mimis Walônda wus anipis
warnanên kang anèng kidul
Tumênggung Baurêksa
Anrangbaya budhal saking bitingipun
sagunging kang wong Ngastina
prasamya ngalor ing biting

Kumpêni mimise têlas
sakalangkung ngêtog dènira jurit
mimisnya kinum ing uyuh
kinuthah lawan berak
kang sawênèh kinuthah gajihing asu
wong Walônda wus uninga
wong Jawa angingêr baris

anulya dandan sadaya
wus malatar mariyêm dèn sulêdi
gurnad gurnada lan masbun
swara lir gêlap ngampar
pan wong Jawa kang katiban berak mawut
Dyan Tumênggung Baurêksa
samana anandhang kanin

bètènge pan sampun bubrah
wong pasisir manahe kêtir-kêtir
ya ta kasaput ing dalu
wong cilik kathah minggat
samya mulih alorot kalaning dalu
ya ta Dipati Mandura
sêdyanira angawaki

kadang kadeyan sadaya
pan pinêpak wus prapta dipatya ngling
iya ingsun arsa ngamuk
kuthane Si Walônda
sun unggahi manirarsa ambêg lampus
lah padha sira sudhiya
payo padha mati sabil

prasamya matur sandika
kang santana prituwin wadya alit
asanggup barênga gêmpur
enjange kawarnaa
Ki Mandura sêmana pan sampun mêtu
sigra atêngara munya
bêndhe angungkung tinitir

Kumpêni sampun mêlatar
kantranira pan sampun dèn isèni
berak dèn wor mimisipun
Ki Mandura wus mangsah
pra santana wadyane sarêng anêmpuh
Walônda pan kagegeran
gurnadane dèn sulêdi

swaraning kantra lir gêlap
kang pratala rêg obah gonjang-ganjing
wong Mataram kathah lampus
sawênèh na kabranan
burangkangan saking kêdah arsa maju
kang sawênèh ana sêmpal
baune manguwir-uwir

sawênèh kanin candraswa
janggut sêmpal gulunya tigas pancing
sawênèh pupune putung
sigra kinarya sawat
kang sawênèh ajur mumur angganipun
katênggêl dening gurnada
krompol-krompol sigra ngisis

kang atêguh amung kontal
gya atangi mangsah angamuk malih
Ki Mandura pêrangipun
mimis kadya pêrada
lamun kèndêl anulya ingusap runtuh
tumulya mangsah manêngah
wus pêrak kalawan biting

wong Kumpêni kagegeran
pelor têlas berak kinarya mimis
gènnya ngisèni kasusu
datan nganti wêwadhah
topiyone kang kinarya cibuk tablun
apan ta sinerok têngah
sawênèh cibuk kulambi

sampun samya binuntêlan
Ki Mandura sampun parêk lan biting
swaraning bêdhil gumrudug
tambur larêm brang-brangan
kang sunapan kadya garojogan sèwu
pêtêng kukusing sundawa
salomprèt pating jalêrit

wong Mandura kathah pêjah
kang atêguh prasamya wuru tai
sawênèh awake gaprut
ana kang gulagêpan
pra prawira sadaya akathah wuru
wênèh mutah bulakekan
tan kobêr mangsah ing jurit

pangeran mundur asayah
undurira prasamya wuru tai
Ki Mandura mungur-mungur
sadaya mutah-mutah
pra santana watara kari dwi puluh
wadya cilik sampun têlas
kang urip tan bisa tangi

prasamya marang bêngawan
gya asiram busana dèn buwangi
sadaya asalin sampun
wangsul gya masanggrahan
Ki Mandura kalanipun kathah tatu
pan maksih samya sudira
sêdyanya angrangsang malih

Kumpêni samya gegeran
gêgamane akathah ingkang mati
kapitan catur kang lampus
litnan pêjah sakawan
lopèrèse samya lena kadwi puluh
suldhadhu pêjah sanambang
ingkang kari samya tintrim

dandananira wus têlas
mimis obat wus datan ana kèri
manahnya miris agugup
sêdya pêjah kewala
mung taine kang kinarya mimisipun
prasamyambêg pêjah aprang
nora sêdya angunduri

lah ing ngriku kang atugur ing Jakarta
kocap Sultan Matawis
lagya sinewaka
pêpak kang wadyabala
pra santana wus anangkil
Pangran Purbaya
samana lagya nangkil

mêntas prapta gya asowan kangjêng sultan
sigra umatur aglis
sampun amba sultan
mlampah ayahan nata
ajangkung ingkang ajurit
dhatêng Jakarta
wus manira lampahi

inggih sampun karya tilas gora-godha
Kumpni prasamya tintrim
wau jêng paduka
wong pasisir sadaya
prasamya akathah lalis
pun Baurêsa
warti anandhang kanin

pun Mandura sampun ngawaki pribadya
tumpês balane ênting
sanak putunira
ngriku akathah pêjah
sampun dènnya ngrangsang biting
Kyai Mandura
mundure dening tai

wong Walônda sampun têlas mimisira
sundawa sampun nipis
têlas budinira
anêdya têtumpêsan
wong Kumpêni samya tintrim
lamun wontêna
karsanipun bantoni

inggih pasthi bêdhahe nagri Jakarta
ing mangke kadyapundi
karsane jêng sultan
botên siniyosêna
anggêcak wadya Kumpêni
kangjêng sri nata
pangandikanira aris

inggih uwa ing mangke karsa manira
sun kon mundur kang jurit
uwa wruh andika
inggih têmbe ing benjang
ing sak turun pungkur mami
nak putuningwang
yèn maksih ing Matawis

wong Walônda punika ingkang angangkat
wus karsaning Hyang Widi
benjang wong Walônda
angêmbani ayuda
sakèhe wadya Matawis
konjêm pratala
sultan ngandika malih

hèh wong gandhèk lawan wong singanagara
mentara dipun aglis
sira timbalana
kang anèng ing Jakarta
sira undurna kang jurit
Si Baurêksa
patènana dèn aglis

Si Mandura aja mulih mring Mataram
prênahna Kalitangi
wis sira mangkata
gandhèk samya tur sêmbah
cundaka sigra lumaris
datan kawarna
marga Japara prapti

wus alayar sampun prapta ing Jakarta
ngriku sigra kêpanggih
lawan Ki Mandura
dhawuh timbalan sultan
kinèn mundur ing ajurit
ijêngandika
wontêna Lèpèntangi

Ki Mandura garjita sajroning nala
angrasa lamun sisip
sigra dènnya bubar
sampun anitih palwa
Baurêksa dèn suduki
kala sêmana
wong pasisir atintrim

sampun bubar wadya pasisir sadaya
Walônda aningali
suka manahira
angrasa lamun gêsang
ciptanira jroning galih
gih kangjêng sultan
ingkang angsung aurip

wong Walônda sadaya bukak topinya
langkung tarima kasih
mring sinuwun sultan
Mataram angsung gêsang
sagung prajurit Kumpêni
langkung jrih trêsna
mring Jêng Sultan Matawis

pira-pira sukane sagung Walônda
wus olèh rêmbuk bêcik
biyantu ing karsa
pra rat pêni Indiya
sigra wau anusuli
marang Mataram
ngaturkên bulubêkti

kawarnaa Ki Mandura sampun prapta
wontên ing Lèpèntangi
sak nak-putunira
langkung kawêlasarsa
saundurira ajurit
saking Jakarta
mangkya dèn sêngkalani

wong apêrang ana tasik buta kalih
ingkang sêngkala nênggih
Pangeran Mandura
pan sampun pinêjahan
nênggih wontên Lèpèntangi
wus ingastana
wontên ing Lèpèntangi

tan winarna duk samana lamènira
Kangjêng Sultan Matawis
enjing siniwaka
pêpak kang wadyabala
pra niyaka mantri maswi
para sêntana
sadaya wus sumiwi

angandika kangjêng sultan mring rènira
Pangeran Adipati
Silarong wastanya
adhi sira mentara
sira sun paringi kardi
wadya Mataram
adunên ing ajurit

Bêlambangan adhi lah sira bêdhaha
lawan Pringgalaya di
aywa lumiringa
marang ing kakangira
wadyabala ing Matawis
sira adua
yèn ana wong ngoncati

patènana sira anggoa tontonan
lawan ingsun gawani
jêjênênga yuda
wong gandhèk sanakira
Si Padurêsa kang nami
anake paman
Pringgalaya sumêndhi

iya iku ingsun karya awak ingwang
kalawan sira yayi
kakang basanira
marang Si Padurêsa
pan iku sêsulih mami
sun karya tingal
lakune wong Matawis

iya uwis padha sira adandana
sakapraboning jurit
lawan wêkas ingwang
yèn mênang yudanira
Bêlambangan yèn kalindhih
lah boyongana
siji aja na kèri

dina Soma lah adhi sira mangkata
kang rayi gya wotsari
jêng sultan wus jêngkar
saking ing palênggahan
malêbêt ing kênyapuri
ngiring bêdhaya
biyada para cèthi

kang sewaka wus samya bubar sadaya
sampun arakit baris
wong môncanagara
pan sampun ingutusan
kinèn siyagaa sami
gêgamanira
sakapraboning jurit

tan winarna laminya praptèng ubaya
sultan miyos tinangkil
pêpak kang punggawa
mantri tuwin satriya
miwah Pangeran Dipati
Silarong sowan
kalihan ingkang rayi

kang awasta Adipati Pringgalaya
santananipun kalih
kang tumut ngluruga
sampun pêpak sadaya
miwah ingkang para mantri
gêgamanira
ngalun-alun abaris

angandika Jêng Sultan Agung Mataram
budhalêna kang baris
lah ta adhi poma
sira dipun prayitna
kang rayi matur wotsari
anulya budhal
sagung mantri prajurit

wus lumampah gêgaman agêng kumêrap
prapta jabaning aji
andhèr ambalabar
tan kawarna ing marga
pan sampun prapta Kadhiri
môncanagara
wau kang dipun anti

Jagaraga Kaduwang lan Kêmagêtan
Madiun sampun prapti
miwah Pranaraga
Carubin Kartasana
Kalangbrèt tuwin ing Ngrawi
Srêngat Balitar
sadaya sampun prapti

Garobogan Balora tuwin ing Jipang
Sêsela lagya prapti
wong pasisir ingkang
atumut angluruga
wong Nglasêm lawan ing Pathi
Sêdayu Tuban
Lamongan myang Garêsik

wong Madura kalawan wong Surabaya
punika samya kêrig
Japan Wirasaba
Pasuruan ing Malang
punika sampun ajanji
nèng Pasuruan
patêmon ingkang baris

wus abudhal saking Kadhiri wancinjang
tan kawarna ing margi
praptèng Pasuruan
sampunira atata
wadya pasisir wus prapti
môncanagara
sadaya pêpak baris

sampun budhal gêgaman prapta Lumajang
apan laju lumaris
mapan sampun prapta
watês nagri Blambangan
arêrêp anata baris
sampun kawarta
misuwur ing wong grami

Balambangan sadina-dina gegeran
sampun atur udani
mring Bali samana
pan sampun binantonan
wong Bali kang bêcik-bêcik
kang tautatal
ambêdhah sakèh nagri

panggêdhene kêkalih ingkang winarna
ngriku ingkang kêkasih
Dewajalêngkara
wastane kang satunggal
pun Dewagung ingkang nami
samya prakoswa
dêdêgnya agêng inggil

prajurite Panji Balibèng wastanya
lan Panji Macankuning
pamuknya akathah
nahan ta kawarnaa
ing Balambangan wus prapti
atata wadya
arsa umagut jurit

Adipati Bêlambangan kawarnaa
putranira kêkalih
wasta Ki Mas Kêmbar
kinèn rumêksa pura
wus budhal saking nagari
pan sampun prapta
tapêl watês pasisir

pan wus pêthuk sungut samya wang-winawang
kalawan wong Matawis
pan sampun prayitna
tandya tata gêgaman
prajurite amiranti
sampuna pasang
bêdhile dèn isèni

kang kinarya dhadha dadya gêgunungan
Pangeran Adipati
Silarong wastanya
kang kinarya pangarsa
sèwu numbakanyar sami
Pagêlèn wadya
iku samya prajurit

wong bumija ana pangawat kang kiwa
ingkang dados pangirid
Pangran Pringgalaya
miwah wadya Mataram
barise samya pinilih
prasamya tata
miwah wadya pasisir

ingkang têngara anênggih môncanagara
wong Bali sigra prapti
lan wong Balambangan
sampun ayun-ayunan
kêndhang gong munya tinitir
atêmpuh lawan
sami bêdhil-binêdhil

wong Mataram tatanya sami asila
arsa angantêp jurit
dangu bêbêdhilan
wong Bali kathah pêjah
anulya mangsah abaris
sami narajang
sakathahe wong Bali

tumbakira ingêmbat lir pendah sada
ingumbulkên wiyati
pan wong Balambangan
tulup winor lan upas
prasamya anandêr wani
têmpuh ing yuda
kadya ombak jaladri

lindhu awor kang yuda wus salong pêjah
pangamuke wong Bali
lir banthèng kabranan
kadi wagra tanaya
pangamuke bobat-mabit
wadya Mataram
prasamya anadhahi

lêmbingira tulup pasêr kadi udan
wong Mataram kèh mati
sigra anarajang
Padurêsa priyôngga
pangamuke mobat-mabit
para sêntana
prasamya aningali

Adipati Pringgalaya wus miyarsa
yèn kang raka ajurit
Radèn Padurêsa
anulya tinulungan
sigra pra santana sami
umagut ing prang
sadaya angawaki

wong Mataram prasami angamuk rampak
bêndhe munya tinitir
gong maguru gôngsa
têtêg kadya butula
kumarutug ingkang bêdhil
swaraning surak
kadya karêngèng langit

wus atêmpuh Balambangan kathah pêjah
wong Bali akèh mati
miwah wong Mataram
kèh mati dening upas
pasêrnya kadya garimis
wadya Mataram
bingung kèh nora eling

wong Pagêlèn arampak pangamukira
atarung lan wong Bali
wong Bali kèh pêjah
mapan kari apanjang
gêgaman ganjur pakolih
lamun pinancas
putung maksih pakolih

pan wong Bali Balambangan kathah pêjah
yudanira kalindhih
pan sampun lumaywa
samya angungsi desa
samana kasaput wêngi
wong ing Mataram
kang buru sami bali

Jêng Pangeran Silarong wau tumingal
wadyane akèh mati
kêna dening upas
nulya sami dhinupak
kang tan emut dèn sepaki
waras sadaya
kang kêna obat mimis

ênêngêna wontên ta ingkang kocapa
santana ing Matawis
anênggih kang putra
Pangeran Pringgalaya
kalangkung dados wawêri
anèng Mataram
nênggih lampahe maling

wastanira Rahadyan Wôngsakartika
dados sukêring nagri
karya jina dhustha
lawan matèni janma
kalangkung dadi wawêri
wadya Mataram
tan ana ingkang wani

milanipun binucal mring Pasuruan
Wôngsakartika nênggih
wontên ing Mataram
gung ngrusak tyasing janma
Wôngsakartika ing mangkin
sampun miyarsa
ri kalih tumut jurit

gya umangkat anusul mring paratan
jujug panggenan ari
wus panggih rènira
Rahadèn Padurêksa
amirsa sigra ngabêkti
botên anyana
kangmas kapanggih ngriki

ingkang raka aris dènira ngandika
ingsun atakon yayi
paran juritira
ingkang rayi tur sêmbah
inggih kuwalahên jurit
wadya kèh pêjah
kang raka ngandika ris

yèn mangkono yayi ing karsa manira
ingsun milu ajurit
sokur sun matia
aywa wèt anèng dunya
awirang ingsun ningali
sasamaningwang
santana ing Matawis

angur ingsun nuli matia ing rana
ya ingsun ngamuk wêngi
yayi mungsuhira
wong Bali myang Blambangan
dene sira sun bubuhi
lamun raina
sira ngamuka adhi

wus biyantu rêmbak ari lawan raka
ingkang raka apamit
kang rayi turira
amba botên tumuta
kang raka ngandika aris
lah yayi aja
dudu sabamu yayi

wus umangkat Rahadyan Wôngsakartika
sampun prapta ing biting
tandya linumpatan
wus malêbêt samana
anulya dèn amuk wani
wong Balambangan
gègèripun sawêngi

apuyêngan wong jro biting kagegeran
lawan rencang pribadi
wong Bali kèh pêjah
tuwin wong Balambangan
kang ngamuk datan kaèksi
bangun raina
sigra dènnya ngunduri

nanging mêksih gègère anyana-nyana
malah tumêkèng enjing
pan sampun raina
sigra tata gêgaman
akarsa apulih gêtih
liwunging driya
bature akèh mati

sigra mangsah wong Mataram wus uninga
apan sampun miranti
gya anêmpuh ing prang
wong Bali lan wong Jawa
kantranya sarêng amuni
abêrondongan
Blambangan tuwin Bali

kantra agêng ungêle barung lan surak
mandhala gonjang-ganjing
langit kadya rêbah

Padurêksa nêngah jurit
pangamukira
numbak nigas ngakahi

mangkana wong Bali tuwin Balambangan
awormayit Matawis
pan susun atumpang
wangke mungsuh myang rowang
Bêlambangan akèh miris
tatane rusak
wong Bali bosah-basih

Radyan Padurêksa ngamuk kadya wagra
sinosog ganjur lêmbing
rinêksèng Hyang Suksma
lir pendah panjang putra
sinosok kang alang garing
wong Balambangan
prange wus akalindhih

lir andaka Padurêksa
sarira kuthah gêtih
panganggenya basah
wong Bali sampun bubar
samana kasaput wêngi
mundur sadaya
sakèh wadya Matawis

wong Blambangan Bali jrih giris sadaya
manahira atintrim
prang raina kalah
akathah ingkang pêjah
ing latri dipun amuki
akathah pêjah
gègèr sawêngi-wêngi

kang anama Rahadyan Wôngsakartika
pangamuke ing wêngi
Radyan Padurêksa
pangamuke raina
mila wong Bali atintrim
wong Balambangan
prasamya lolos wêngi

prajurite kathah pêjah tuwin minggat
panggêdhe wus amati
nênggih kalih pisan
wong Bali sampun têlas
kang urip prasamya mulih
wong Bêlambangan
kêbut bubar sawêngi

byar raina wong Mataram wus uninga
mêngsah bubar kang baris
sigra atêngara
samya angrangsang kutha
karsane anjêjarahi
sampun lumampah
wong cilik bêboyongi

Ki Mas Kêmbar samana sampun katingal
sigra cinêpêng aglis
pan sampun binônda
wong cilik binoyongan
lanang wadon gêdhe cilik
yèn wontên bôngga
prasamya dèn pêjahi

wong Blambangan sêmana angungsi arga
ajar kang dipun ungsi
wastane punika
inggih Ajar Saloka
wong Mataram anututi
akathah pêjah
dèn amuk tan apulih

katur Pangran Silarong lamun ing arga
sigra kinèn ngunggahi
sagung pra santana
saksana ingunggahan
wus samya munggah mring ardi
wong Bêlambangan
samya ingamuk wani

sarêng Ajar Saloka sêla kang wadya
sigra cinêpêng aglis
pan sampun binêkta
dhumatêng pasanggrahan
ingaturakên mring gusti
Ajar Saloka
jêjêr tan arsa linggih

Adipati Pringgalaya tan sarônta
ki ajar dèn parani
jênêjêg wus rêbah
ajar sampun asila
Ki Pringgalaya linirik
osiking driya
wong iki liwat luwih

Jêng Pangeran Silarong asru ngandika
lah ta sira ki wasi
dahwèn lakunira
angukuhi wong mêngsah
sira mêngko sun patèni
ajar gya ngucap
pan ora sun gingsiri

gèn sun tapa nora sêdya mangkenea
pan ingsun dipun ungsi
amapag ing pêrang
pan karêpe pribadya
dene sun tumêkèng pati
môngsa bakala
karsane Hyang Kang Luwih

Jêng Pangeran Silarong asru ngandika
aywa crèwèt ki wasi
tandya pinêjahan
ajar sampun pralaya
arsa tinigas kang jisim
ajar gya musna
ana swara dumêling

iya benjang ingsun malês marang sira
yèn na Ratu Matawis
gèthèk baunira
iku sira antia
Pangeran Silarong angling
kakehan ujar
mêngko besuk sun wani

sasirnane Ajar Saloka jêng pangran
parentah marang dasih
dèn samya sumêkta
sagunge wong Mataram
aywa lena ing kardi
akèn têngara
ambubarakên baris

tan kawarna wau ing marga wus prapta
ngriku nagri Matawis
prasamya sewaka
dhumatêng pagêlaran
jêng sultan miyos tinangkil
kang lagya prapta
sadaya samya maswi

sampun katur mring jêng sultan ing Mataram
ngandika sri bupati
parentah sun patya
Si Kêmbar uculana
amêsakkên bocah cilik
pan mèlu apa
kang kinèn awotsari

lawan ulihêna marang Bêlambangan
ngayomana kang kèri
nganggoa supata
yèn balila maringwang
aja anêmu basuki
wus sinupatan
sigra tinanêm malih

kangjêng sultan sigra kondur angêdhatyan
kèndêl ing srimanganti
gandhèk saradula
samana ingandikan
pan sampun dipun pirsani
kang mêntas yuda
sadaya dipun titi

saradula umatur saha wotsêkar
atur kawula gusti
rayinta Jêng Pangran
Silarong mantêp yuda
sakalangkung panggah jurit
pun Padurêksa
punika angawaki

pangamuke Padurêksa kadya yaksa
braja tan anêdhasi
tyang Bali kasoran
wontên sadhèrèkira
kang mêngsah ngamuk ing latri
Wôngsakartika
inggih ingkang wêwangi

inggih tunggil putranipun Pringgalaya
gusti kang dados wêri
kang paduka bucal
dhumatêng Pasêdhahan
punika tumut ajurit
tyang Balambangan
kawonipun ing latri

saradula têlas ature sadaya
bubar sri narapati
kondur angadhatyan
tan kawarna samana
ri sampuning lami-lami
ing dina Soma
sultan miyos tinangkil

wus busana jêng sri narapati
akampuh di kaot
yèn dinulu lir Parta citrane
wadya mulat kadya lêlêng brai
duk miyos tinangkil
upacara mêtu

wus lumampah pacara narpati
ing ngarsa sang katong
banyakdhalang endah pawohane
kang gêndhaga tuwin sawunggaling
capuri ing ngarsi
ardawalika gung

orêg kabèh wadya kang anangkil
apan samya anon
kangjêng gusti nênggih ujwalane
asri tinon busana narpati
sagung ingkang maswi
prasamya atakut

lamun wontên pangangge anyami
lawan agêm katong
kinèn mundur marang kapalane
sinung basa tan wruh ing prayogi
undure aririh
praptèng jawi gupuh

sawusira salin sigra nangkil
wau jêng sang katong
duk pinarak ing singasanane
angsung cipta sagung para mantri
kang umyat samya jrih
prasamya tumungkul

datan ana swara kapiyarsi
miwah kang kêkayon
datan ana obah sakabèhe
sagung pêksi tan ana kumlisik
kêmasan myang gêndhing
lawan manuk êngkuk

mung punika ingkang pêksi muni
pinirsa gunging wong
langkung rame rinungu swarane
wus adangu jêng sri narapati
dènira tinangkil
ngandika sang prabu

amariksa kanthaning ajurit
Balambangan kang wong
sapa ingkang aluwih jurite
Pangran Silarong matur wotsari
anênggih sang aji
kang rosa prangipun

anadhahi pangamuking Bali
jêjênêng sangkatong
Padurêksa anênggih namane
wontên sadhèrèkipun satunggil
angamuk ing latri
langkung pêngkuhipun

pun Wôngsakartika ingkang nami
sultan ngandika lon
iku sapa mêkono arane
dene ingsun ta durung udani
sigra awotsari
Pangran Slarong matur

nênggih putranipun paman swargi
Pringgalaya kang wong
ingkang dados wawêri nagrine
rumiyin ingkang alampah sandi
katur ing sang aji
karuhun tinundhung

dhatêng nagri Pasêdhahan nguni
ngandika sang katong
iya Wôngsakartika ing mangke
pan sakèhe dosane ing nguni
ya wus sun maklumi
dosanira sagung

iya timbalana dipun aglis
sebaa maringong
lawan Si Padurêksa ing mangke
ingsun junjung dadia bupati
jênênga Dipati
Têpasana iku

ajajara lan santana mami
sèwu lungguhing wong
prawira nung angèstrèni kabèh
wusnya palastha kondur sang aji
malêbêt jro puri
pra garwa amêthuk

lah ing ngriku nalikanya mangkin
miyarsa sang katong
ing Sumêdhang Ngungkur pêmbalike
langkung duka jêng sri narapati
gya miyos tinangkil
wadya sêk supênuh

para mantri samya ngudanèni
yèn duka sang katong
wadananya konjêm siti kabèh
langkung ajrih mring kangjêng sri mulki
tan ana kumlisik
prasamya tumungkul

awor duka sultan dènira ngling
marang wadyanya wong
ge Sumêdhang lan ing Ngungkur mangke
ingkang katur marang sun ambalik
gêcakên tumuli
nagara ing Ngungkur

Singaranu lumakua aglis
angirida kang wong
ing Sumêdhang lan ing Ngungkur mangke
lah tumpêsên sakèhe kang janmi
sipat lanang ugi
aja na kang kantun

wong bumija iridên ajurit
numbakanyar kang wong
lah wong sèwu iku sakancane
iya kabèh padha dunên jurit
lawan wong pasisir
mèlua anglurug

para mantri kang kinon wotsari
wus karsa sang katong
obah wadya ing Mataram kabèh
sampun dandan kang badhe ajurit
têngaranira tri
kang wadya gumuruh

sampun budhal sagunging kang baris
wong Bagêlèn kulon
wong bumija mêtu nagarane
wong pasisir sampun dèn utusi
prasamya anjanji
Banyumas akumpul

tan kawarna pan sampun kapanggih
gêgamane golong
wong Banyumas gih pakumpulane
wus arêmbug ambudhalkên baris
tan kawarnèng margi
wus prapta ing Ngungkur

wong pasisir awor dènnya baris
wong Banyumas kulon
wong Pagêlèn nèngkidul barise
wong bumija wetan dènnya baris
pan atêpung kikis
kuthane kinêpung

sakèhing wong desa dèn boyongi
ingkang lanang kang wong
pinatenan têkèng ing rarene
wong jro kutha prasamya atintrim
ngamuk tan kuwawi
malah kongsi kuru

wus arêmbag wadya ing Matawis
ngrangsang kutha kono
miwah para bupatine kabèh
gya anêmbang têngaranya aglis
gêgaman wus mijil
sarêng angkatipun

wong jro kutha umyang dènnya nangis
gègèr jawi awor
bupatine wus cilik atine
prajurite tan kêna tinari
manah samya miris
budinira tanggung

wong Mataram samya anglêbêti
wong jro kutha diyon
ingkang wani tan rêmbug ature
sigra mangsah kapêksa kang jurit
sampun dèn lêbêti
wong kutha ting blulung

Adipati Sumêdhang wus kêni
binônda kaboyong
wong wadone wus tinawan kabèh
gêdhe cilik wus tan ana kèri
wus binakta mijil
tangisira umyung

wong ing Ngungkur ingkang dèn patèni
cacah sèwu kang wong
wong Mataram wus bubar barise
tan kawarna ing marga wus prapti
ing nagri Matawis
katur kang sinuhun

yèn ing Ngungkur pan sampun kalindhih
wonge wus kaboyong
sampun tumpês kabèh wong lanange
kangjêng sultan sukanya tan sipi
tan kawarnèng kawi
anênggih winuwus

kangjêng sultan jumênêng narpati
kalih kang kadhaton
ing samodra kidul satunggile
Ratu Kidul kagarwa narpati
mila jêng sri mulki
kalih kuthanipun

kangjêng sultan pan arsa cangkrami
budhal sing kadhaton
pan Mancingan jêng sultan jujuge
sampun prapta têpining jahnawi
sagunging pra pêri
prasamya amêthuk

Kangjêng Ratu Kidul wus lumaris
amêthuk sang katong
jim pri prayangan dhèrèkkên kabèh
anampèni pacara narpati
jêng sultan kinanthi
dening Ratu Kidul

upacane sang prabu
pan sampun dipun tampèni
êjim pêri parayangan
sadaya ingkang nampèni
manungsa datan uninga
ampilane dèn gêntèni

sadaya samya amêthuk
kawarnaa sri bupati
lumampah kêkanthèn asta
pan sampun ngambah jaladri
kadya angambah dharatan
sakêdhap datan kaèksi

dene kang samya tumutur
tembak prasamya nèng kisik
ngriku anèng Pamancingan
prasamya angati-ati
lah ing ngriku kangjêng sultan
anèng madyaning jahnawi

praptèng galedhegan sampun
ing alun-alun arêsik
pacak sujine têmbaga
galedheganipun wêsi
botrawi ngapit wiwara
binatur sela cêndhani

pêthetan ngapit marga gung
anglangut jinidar ngrapit
ri sêdhêng sêkarnya muwah
wusdene na awoh pêntil
sawênèh na lungse wohnya
na lyan matêng nèng ing uwit

kangjêng sultan sigra laju
kèndêl witana sri adi
sineba jim pri prayangan
bangsal pangrawit nyênêni
sêsaka samya suwasa
sirape salaka putih

bêbaturira pinrunggu
ing luhur cêcawèn ngrawit
bangsal pirantya plênggahan
samya kancana ingukir
pinatik rêtna di mulya
lêlangsene sutra kuning

cinêplok-cêplok mas luhung
pinatik rêtna widuri
kadya thathit lêliwêran
lir pendah sudama ngalih
paglarane sinêbaran
mirah sotya ingkang alit

rara prabu alon matur
dhumatêng raka sri mulki
sultan paduka katuran
lumêbêt jro dalêm puri
jêng sultan gya tindakira
sampun rawuh ing sitinggil

kangjêng sultan tindak laju
têrus dhatêng dalêm puri
ing ngriku praptèng kadhatyan
dan pinarak kanthil rukmi
prabu rara pan datansah
gènira lênggah sumandhing

pantinya kumêndhung-kêndhung
langsenya pinlisir abrit
sarwi tinrapan mas mirah
pinggirsinungan kêkitir
rênyêp-rênyêp ting galêbyar
lir pendah kaswargan ngalih

pinunggêl ingkang wêwangun
lah ing ngriku jêng sri mulki
nulya ingaturan dhahar
tandya boja jêng sri mulki
kalawan sang prabu rara
tan dangu linorot aglis

gya ngaturan mring jinêmrum
jêng ratu tansah kinanthi
wus prapta ing pasarean
eca dènira aguling
dugi gènnya pulangraras
sawusnya apulangrêsmi

Jêng Ratu Kidul lon matur
mring raka kangjêng sri mulki
kawula ngaturi pirsa
ing mangke Sultan Matawis
mèh puput gèn mêngku ing rat
kondur mring rahmatolahi

namung kantun kalihipun
yèn parênga tilar nagri
tunggil amba nèng samodra
atilara para mantri
wusdene putra santana
miwah garwa sri bupati

yêkti ta gusti pukulun
nênggih tan seda yêktining
praptèng benjang akir jaman
mèsêm ngandika sri mulki
ja mangkono sira mirah
dènira asih mring mami

kayangapa mirah ingsun
lamun kalakona ngalih
dene saking marmanira
ya sun trima masku ari
kayangapa yèn klakona
mingsêr sing nagri Matawis

sakèhe lêluhur ingsun
pinêtak anèng Matawis
sagung janma antero ngrat
sêbute duk angrênggani
ya ingsun jatining janma
pêsthine kêna ing lalis

sagunging rat kang tumuwuh
tan na madhani ing janmi
prituwin jin pêrayangan
wusdene setan lan eblis
tan timbang lawan manungsa
kang ginêlar kang dumadi

sarêng myarsa Ratu Kidul
pangandikaning narpati
kathah-kathah kang karasa
nungkêmi pangkon anangis
ginalih yèn kaluhuran
datan bisa amangsuli

sang dyah muwun pangkon prabu
sêsambate mêlasasih
nulya matur mring kang raka
dhuh kangmas Sultan Matawis
ulun gusti amêminta
dadosêna janma malih

gusti kalipah ratwagung
sidik tingal luwih sakti
kasusra ing tanah sabrang
yèn paduka ratu êning
pangruwatan saliring kang
tan na angkêr myang kasingit

panjênêngan dalêm prabu
mapan sampun dèn èstrèni
saking nagari ing Mêkah
ngrat Jawa tan na tumandhing
jumênêng Sultan Mataram
pra ratwagung samya maswi

gusti ruwatên wak ulun
ulihêna dados janmi
jêng sultan alon ngandika
dhuh yayi pan ora kêni
pinêsthi wus karsaning Hyang
ingkang amurba ing bumi

lamun sira sêdya tuhu
asale manungsa nguni
ya besuk jaman kiyamat
sira bisa nunggal janmi
sang dyah datansah udrasa
pamuwune lantik-lantik

jêng sri mulki alon nulung
dan nyandhak cindhe sumampir
dyah rara alon ingêmban
rinurum ingarih-arih
binakta mring langon-sêkar
midêr-midêr tamansari

pijana nglangut dinulu
temboke salaka putih
mêpêki sarwi kancana
jêmbanganira ngidêri
bêbaturnya slaka pelag
êpotira gêdhah wilis

lir kaswargan yèn dinulu
sinigêg ingkang pijani
gantya kangjêng sri narendra
kang lagya mangimur ing sih
mring Sang Dyah Rêtna Samodra
tan pêgat dènnya karonsih

sang dyah ayu sampun lipur
ngriku gya kondur sang aji
pinarak bale kancana
tinrapan ing sêsotya di
tinurut intên barleyan
pinggire rinaja wêrdi

pating galêbyar dinulu
jêng sultan lênggah sarimbit
dyah rara tansah leyangan
pan sarwi umatur ririh
kula munjuk kangjêng sultan
ngaturkên babing prakawis

wangkingan dalêm sinuhun
pusaka ingkang kêkalih
punika atur kawula
kang bucala kang satunggil
amba gadhuhne samodra
ing têmbe sampun pradondi

kalamun jêng sultan surut
tan wande waswat winaris
saèstu dadya rêbatan
bilih wontên sultan kalih
dadya èwêt wong Mataram
wêkasane inggih jurit

angandika Sultan Agung
ya bênêr mas mirahkwari
pemutira marang ingwang
besuk sun buwang satunggil
sira mirah nampanana
ki sangkêlat kêris mami

lah kantuna jiwaningsun
manira pan arsa mulih
pan inganti wadyaningwang
kang anèng têpi jaladri
Jêng Ratu Kidul wotsêkar
kawula dhèrèk jêng gusti

yèn paduka sampun rawuh
kadhaton dalêm Matawis
kula nuwun pamit sultan
mantuk satêngah jahnawi
sang nata ngaras ing garwa
lah ta payo nimas yayi

sang dyah akêkanthèn sampun
kalawan sri narapati
êjin pêri parayangan
asêdya samya lumiring
sarwi ambêkta ampilan
yèn tinon tuhu rêspati

jêng sultan sampun alaju
tumindak anèng jahnawi
kadya angambah dharatan
alun agêng anèng ngarsi
angin lesus tuwin barat
sadaya samya jajari

wong Mataram sampun wêruh
watêke ingkang rumiyin
alun agêng sarwi barat
sigra rawuh sri bupati
prasamya saos sadaya
myang wadya kang ngampil-ampil

kangjêng sultan wus kadulu
lawan upacara asri
kang bêkta datan katingal
pan kadya mara pribadi


sigra wau kang sinuhun
gêrbong ingkang dèn titihi
kalawan jêng ratuningrat
nanging tan ana udani
tindak dalêm lon-alonan
lamun tinon adi wingit

kawarnaa kang sinuhun
wus rawuh ing dalêm puri
Jêng Ratu Kidul pamitan
sultan kawula wus mulih
sang dyah rinangkul angaras
ingsun tilarana yayi

gantènira nimas ratu
maniranggo namur wingit
sang dyah jiwit sarwi mojar
dhuh lamis têmên wong iki
sampun dènira amuncang
sinung gantèn saking lathi

tinampèn waja sang prabu
sarwi ngaras wanti-wanti
jêng ratu sigra tumindak
mèsêm sarwi nolih-nolih
jêng sultan anut ing tingal
wus lêpas dènnya lumaris

sigra ngadhaton sang prabu
pinêthuk ing pramèswari
sampun prapta dalêm pura
para gusti samya ngampil
jêng sultan sampun pinarak
ingayap pra pramèswari

tan kawarna laminipun
mangkana sri narapati
apan ta sampun pêputra
anênggih kakung kêkalih
ingkang sêpuh rajaputra
mapan sampun mawi krami

Surabaya putranipun
ingkang nama Ratu Pêkik
ingkang anèm rajaputra
anama Radèn Mas Alit
datan kawarna laminya
samana sri narapati

wus dugi sêmayanipun
sampun jangkêp kalih warsi
anulya gêrah jêng sultan
ingadhêp ing rabi sêlir
jêng sultan aris ngandika
kinèn nimbali bupati

Ki Wiraguna Tumênggung
tinimbalan sampun prapti
jêng sultan alon ngandika
iya kêris ingsun iki
buwangên marang samodra
aywa angewuh-ewuhi

lamun ingsun têkèng surut
aja ana ratu kalih
yèn mêksih roro wasiyat
pêsthi iku dipun waris
dhuwung ingsun ki sangkêlat
labuhên jroning jahnawi

Wiraguna tampi dhuwung
gancang dènira lumaris
lah ing ngriku tan winarna
praptèng têpining udadi
wontên alun agêng prapta
punika ingkang nampèni

dhuwung cinêmplungkên gupuh
Ki Wiraguna dan mulih
sawuse prapta kadhatyan
gya konjuk kangjêng sri mulki
kangjêng sultan alon nabda
timbalana putra mami

lawan kadang-kadang ingsun
kang dinuk tingal gya pamit
pra putra samya ngandikan
myang Pangeran Purbaya di
wus prapta ngarsèng jêng sultan
gupuh ingawe narpati

ngandika jêng sultan agung
lah uwa manira iki
prapta ing dina wêkasan
yun mantuk rahmatollahi
gih uwa wêling kula
dèn bêcik manising wuri

Pangran Purbaya matur mring gusti
sintên kang yogya gumantya nata
jêng sultan lon timbalane
uwa gih karsa ulun
wayah dika ingkang prayogi
gih Ki Arya Mataram
puniku kangsêpuh
gumantya jumênêng sultan
dene ingkang taruna tumuta mukti
anèng nagri Mataram

sampun têlas wêlinging narpati
sinauran gêtêr-patêr munya
gunung Marapi swarane
pan kadya langit rubuh
miwah ingkang swaraning jladri
sarta barat ampuhan
awor lawan jawuh
riwis-riwis alimêngan
kangjêng sultan gêrahe saya ngranuhi
sinundhang sampun mapat

Hyang Ôntaboga akongah-kangih
kangjêng sultan kondur rahmatollah
pra garwa pingitan kabèh
samya nangis gumuruh
sêsambate alantik-lantik
putra kalih karuna
sumungkêm ing suku
jro pura tangis gumêrah
orêg wadya ing Mataram agêng alit
gègère apuyêngan

kawarnaa layone sang aji
gya tinata sampun siniraman
sigra ingulêsan age
sinalatakên gupuh
layon dalêm munggèng ing kanthil
anulya gya binakta
sakèh para kaum
pra garwa samya karuna
myang pra cèthi umyang swarane kang tangis
saking awrating trêsna

sampun prapta ngastana Magiri
layon dalêm sumare kaluwat
dipun landhak kaluwate
sigra ngurugan sampun
para kaji wus angrêtèni
adat kang wus kalakyan
sigra bubar mantuk
lajêng sowan magêlaran
pra santana nararywa bupati mantri
pan wus pêpak sadaya

