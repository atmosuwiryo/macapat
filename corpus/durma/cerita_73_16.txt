wadyèng sabrang mariyêmira pinasang
suwidak barêng muni
wadya Bauwarna
sinungsun kêng gurnada
lir gêlap sakêthi tarik
angrok gumêntar
kadya ngrubuhna langit

cucuk dhadha têlale myang kering kanan
parêng anêmpuh wani
gêdêr magênturan
tinggar lir ardi bêntar
kêng kokap aglap nglimputi
gagap-gagapan
tan ana kêng gumingsir

long-linongan mungsuh rowang tan ingetang
kang sura murang-muring
miring-miring manrang
nurung  mangawur tinggar
saya akathah kêng kanin
mimis lir jawah
maawun-awun agni

gutuk api ting calarot kadi kilat
sumiyut angênèni
saya kèh papêjah
mungsuh rowang gêlasah
pêpetaran gênti ngisis
sikêpaning prang
murub katiban mimis

payung dwaja lêlayu pêdhot manglayang
lir kuwung tibèng siti
wahana kèh pêjah
turôngga liman unta
mariyêm kèh magok sami
mungsuh lan rowang
tan ana kêng gumingsir

wadyèng sabrang dhasare mangrobi lawan
tan pêjah tan kêtawis
wadya Bauwarna
kathah têguh yuwana
prabawaning senapati
sinihan dewa
yèn ta aja winong sih

ing jawata tan nganti satêngah êjam
rusaking baris jawi
dèn urugi tinggar
rèh sru karoban lawan
sudibyaning senapati
panggah ing aprang
wadya ing Bauwarni

tinggar pêjah caruk watang lêmbing pêdhang
limpung nênggala piling
bêdhama côndrasa
slirik bodhik myang dhêndha
kêng surak angrok mêlingi
ramya gumêntar
têmpuhing astra siring

ting carêngkling kumêngsring kêmprang gumênjrang
kumêpruk dhêndha tangkis
ana sêsangkuhan
wênèh papor-poporan
lyan gêlut banting-binanting
cêngkah-cinêngkah
jambak-jinambak untir

mungsuh rowang saya akathah kêng pêjah
mèh sadhêngkul kang gêtih
jêbog kèlês ing prang
kang sura têkên watang
wangke lir babadan pacing
wadya Maguwa
prangira tan ngudhili

ingkang wau langkung ngrobi tandhingira
mangkya wus timbang jurit
wit wadya Ngurawan
kathah timbuling braja
wong sabrang gamoh kang kulit
dadya rame prang
sura ungkih-ingukih

Radèn Jayèngantaka manêngah ing prang
sabala ngamuk wani
Sri Ngambon ing Dhayak
kalindhih yudanira
sêmpal têlalening baris
mawur sumêbyar
Rajèng Butun pêpulih

myang Lipuru mangamuk sabala galak
Dêmang Supatrangrawit
lan Paningron mapag
sawadya ramya ing prang
kuciwa Supatrangrawit
Paningron miwah
Dyan Maesa Tankungkih

tulung ing prang miyak bala anêrajang
nèng kuda sikêp biring
kang sinêrang gêmpang
wadya nututi nêngah
têmpuh lan wong Butun jurit
Lipuru miwah
Sinjanglaga sang pêkik


arsa nêngah miris mulat bangke kathah
dadya namung kêng dasih
pinêlak manunjang
wênèh binuntar watang
sangkut lan wong Butun titih
Rajèng Mêkasar
mulat wadya kalindhih


langkung duka gya mangsah lan andêlira
pra ajidan tan têbih
sawidak nèng kuda
nèng sabrang wus kasosra
tanpa lapak yèn ajurit
pasêr sikêpnya
lyan tawok langkung mandi


nêngah ing prang nêmpuh kang suwiwi kanan
Dyan Maesa Jêladri
balanya kèh pêjah
dèn amuk Sri Mêkasar
Sang Kraèng Pragora Aji
nirbayèng laga
sikêp pêdhang nèng wajik


singa ingkang katêrajang anggêlasah
Dyan Maesa Jêladri
bramantya kotbuta
mangsah nglancangi bala
dharat mamuk ngobrak-abrik
mung karo asta
nêndhang jagur babarji


apuyêngan wong Mêkasar bubar-bubar
kang magok angêmasi
Si Kraèng Pragora
bêndu mapulih yuda
andêl suwidak ngêbyuki
ing Dyan Maesa
Jêladri datan osik


pasêr tawok tan ana ingkang tumama
saya wringut sang pêkik
nyandhak maryêm sigra  

  
kinarya mupuh mêngsah
dhêndha maryêm mobat-mabit
andêl suwidak
gêlasah jur wor siti


têkan kudanira sami tugêl sêmpal
Dyan Maesa Jêladri
langkung bêk sarosa
wus kawuron ing yuda
Sang Kraèng Pragora Aji
langkung bramantya
wadyanira sirnanting


ngêtab kuda dyan arsa sinambêr pêdhang
Dyan Mae Jêladri
kêbat ngikal dhêndha
sinabêt Sri Mêkasar
kêng kuda rêmak ngêmasi
nata malumpat
ngikal pêdhang mawêngis


Dyan Maesa Jêladri sinabêt pêdhang
wanti-wanti tan busik
tikêl kêng mastaran
musthi pistul kandhutan
kêng mimis kêncona katri
radyan sinipat
kêng jaja datan titis


mimis luluh nèng pêrnaja kadi bintang
ebat Mêkasar Aji
Dyan Mesa Jêladrya
solah dhêndha gurnada
jinangkah sri narapati
winaglut sigra
Kraèng Pragora kuntit


sru binanting ing kisma datan gulawat
jaja ingidêk wanti
kêng sirah tinêndhang
Sri Mkasar wus pêjah
supit kering wus wèr jurit
Bugis Narendra
lan Radèn Jayèngwèsthi


wadya Bugis wus kathah longe kang pêjah
lyan mundur sami kanin
kantun wolung dasa
sami tos gêgangsingan
binêrêg mangamuk wani
wong Bauwarna
sosrah mawur kêng baris


Dyan Maesa Jayèngkewuh sru bramantya
mangsah nglancangi dasih
mangamuk lir yêksa
dèn êbyuk nora kewran
rinampog ing ganjur lêmbing
datan rinasa
malês dhupak ambithi


kasulayah wadya Bugis kathah pêjah
lyan sinikut kapilis
ngrênggut driwa pêgat  

  
lir Radèn Gathutkaca
giris sakarining lalis
mirut mêlarat
Mraja Dhaèng Maluwi


krora mangkrak amêncak ngikal talêmpak
Rahadèn Jayèngwèsthi
mawanti tinumbak
kang jaja nora kenjak
jinangkah Sang Rajèng Bugis
muka tinêpak
kapisanan wus lalis


kang pênjawat kanan kering sirna gêmpang
Dyan Maesa Tankungkih
Dyan Jayèngantaka
sarêng angantêp yuda
Rajèng Dhayak Butun tuwin
Lipuru Nata
sampun samya ngêmasi


dening Radèn Maesa Jayèngantaka
Dyan Maesa Tankungkih
wadyèng sabrang sosrah
dèn amuk wong Ngurawan
undurnya anganan ngering
dening kapêlak
Sang Madhêndha Nêrpati


baris sabrang sêdasa mliyun wêtahnya
ing mangkya sêtun kari
kalih mliyun kirang
wadyèng Jawi kêng gêmpang
sêtun salêksa gêng alit
Rajèng Madhêndha
Magada langkung runtik


mulat wadya ing Maguwa karisakan
ketang lingsêming galih
mring Sang Sri Kêlana
merang lamun uripa
yèn tan bêdhah Bauwarni
sang kalih raja
gya anrêgakên dasih


sarêng mangsah wadya Madhêndha Magada
rame malih kang jurit
asêrang-sinêrang
Radyan Cakranêgara
sing wuri nrêgakên dasih
gumulung ing prang
gambuh wong Bauwarni


Gambuh
têmpuh prasami purun
wêntus pêdhang gada ganjur
limpung kunta nênggala côndrasa piling
lintang ramening apupuh
brêg-binrêg mangukih layon


wadyèng Madhêndha gêrgut
sru binrêg ing sang aprabu  

  
saya nunjang tan ana angeman pati
wong Jawa tadhah ing pupuh
mungsuh rowang kathah layon


dhêdhêl ngarsa wuri byuk
pêpati-pati atumpuk
wêwukiran saengga babadan pacing
Cakranêgara sang bagus
langkung bramantyaning batos


mulat wadya kèh lampus
gya ngêtab turôngga mamprung
musthi têmbung prabawa praneda gusthi
nrutus mêngsah glasah sumyur
cinamêthi sirah pagog


kinêmbulan tan wiguh
radyan sakudanya têguh
tusan ewon kang pêjah dening sang pêkik
rinampêd pangamukipun
kêng wadya nututi manrod


ing yuda saya kiwul
pra kadeyan nungkêb ngêbyuk
saha bala anunjang sing kanan kering
myang ki patih marsèng ngayun
sawadya mangamuk galong


kunêng kang rame pupuh
Dyan Brajanata winuwus
kang ngulati kang rayi Dyan Kêrtapati
lampahira mangke rawuh
nagri Ngurawan sang anom


duk wrin swaraning pupuh
sinêrang ing tindakipun
kang kacipta mung wêlingira sang rêsi
Pandhita Sampora gunung
kinèn nrombol ing palugon


tansah kapêrgok wau
undurnya kang sami tatu
ting balacor ana kang pêjah ing margi
wadya sabrang kêng kapêthuk
radyan angênting têtakon


kêng dadya rowang mungsuh
duk wêspaos jarwanipun
Dyan Prabôngsa arsa anglambung sing kering
Sri Magada kang dèn rundhuk
sabala angatos-atos


sêmana Sang Aprabu
Madhêndha kesisan wadu
pan dèn amuk ing Radèn Cakranêgari
tumpês kèlês wadya gisus
mung kantun sèkêt wadya tos


Sang Sri Magada Prabu
mulat kêng paman sang prabu  

  
ing Madhêndha nglela kesisan ing dasih
drêg wadya arsa têtulung
Dyan Nila Prabôngsa gupoh


mangsah sawadya nêmpuh
kagèt wong Magada sumyur
bilulungan dèn amuk sangking ing kering
akathah tatu myang lampus
mapulih-pulih kapêngkok


wadyèng Jênggala gêrgut
lir yêksa pangamukipun
Radèn Brajanata mangsah ngobrak-abrik
myang rayi catur asêngkud
nigas mancas nêndhang jatos


kinêmbulan tan wiguh| putra Jênggala atêguh-têguh
sêbalanya wolung dasa sura sêkti
wadya Magada samliyun
sosrah dèn amuk kèh layon


sangking kagèt gung wadu
tinugêl ing lampahipun
sru kapêngkok akiwul-kiwul kêtangsil
tusan ewon ingkang lampus
lyan caruk padha rowang wor


dadya dhadhal lumayu
sisaning pati sumawur
Sri Magada bêndu katunjanging dasih
matêngganira agrupyuk
mung wadya sèkêt kang magok


tindak sêntona sagung
tan oncat sumêdya labuh
wadyanira Rahadèn Panji Tohpati
mung kalih kêng nandhang tatu
lan kuda kathah kang layon


tan kandhêg pamukipun
sabala akuthah marus
Sri Magada panggah tan nêdya gumingsir
sawadya sèkêt gumulung
rame têmpuhing palugon


Surapramuja Prabu
mangsah anglancangi wadu
mandhi gada pratistha swandana èsthi
DyanTohpati marsèng ngayun
têdhak sing kuda tan alon


amandhi bindi mungguh
sêdya rarêmponing pupuh
kêng para ri myang wadya gêrbêg ing wuri
panggya Sang Magada Prabu
asru sêbdane sang katong



prajurit saparanmu
cidrèng prang atambung laku
kaya dudu prawira nênungkul jurit
Dyan Brajanata nêbda sru
sira atakon maring ngong


sun putrane Sang Prabu
Jênggalamanik praja gung
atmajane kaponakan paman aji
Ngurawan dene ran ingsun
Panji Tohpati Sang Katong


lah sira saparanmu
paran sêdyanira pupuh
sru ngandika Sang Surapramuja Aji
ingsun ing Magada Prabu
Surapramuja ran ingong


ingsun ngrêbasèng pupuh
ngrêbut putrane sang prabu
Dyah Kumuda yèn mêngkono sira ugi
pranyata trubusing satru
numbras silib ing palugon


pamanira sang prabu
luwih-luwih cidranipun
sandi tarub yêktine miranti jurit
mintra sraya prajurit tus
kaya dudu tingkah katong


Dyan Brajanata bêndu
ngikal bindi sigra nêmpuh
Sri Magada sinabêt kang ponang èsthi
kumbaning dirada rêmuk
liman pêjah sang akatong


mlumpat sru kurdhanipun
mutêr gada nrajang gupuh
Dyan Tohpati prayitna atangkis bindi
parêng wêntusira murub
rame ujung dhêndha karo


wadya surak nèng pungkur
kang yuda sami kyatipun
dangu jangkah-jinangkah tan nguciwani
yèn liwat pamupuhipun
tibêng kisma bumi gênjot


yèn nuju dhêndha wêntus
mubalkên dahana murub
najan nêmpuh sarira tan ana osik
tuhu sami dibyanipun
dangu-dangu sang akatong


sayah pênangkisipun
kasliring nulya pinupuh
astanira rêntah gadanira aglis
winuwung sirah pinupuh
jungkêl ing kisma sang katong


kêng wadyarsa têtulung
gêpah wong Jênggala ngêbyuk
miwah radèn catur mangamuk mangungkih
wong Magada sèkêt gisus
sami tatu jaja kang wong



Surapramuja Prabu
lêstari pralayèng pupuh
pêjah dening Rahadèn Panji Tohpati
wau Sang Madhêndha Prabu
wadyanya wus kathah layon


dene ing pamukipun
Cakranêgara Tumênggung
sakadangnya myang wadya ing Bauwarni
saya ngrobi tandhingipun
mawut sasisaning layon


wadyèng Madhêndha sumyur
giris myat ing pamukipun
Radèn Cakranêgara anggêgilani
tan kanti indha gung wadu
cinamêthi sirah pagog


myang kadeyan agêrgut
têtumpêsan kang dèn amuk
wong Madhêndha salêksa wus sirna gusis
kantun wadya patang puluh
tan nêdya gingsir palugon


tan pisah gustènipun
Sang Sri Pujangkara Prabu
langkung duka dèn angkus kang ponang èsthi
mindha gada Sang Aprabu
Dyan Cakranêgara gupoh


nyamêthi kudanipun
wus panggih lawan sang prabu
kras ngandika Sang Pujangkara Nêrpati
lah ta sapa sira bagus
kang mapagakên yudèngong


kêmaki sira kuncung
anênggulang lakuningsun
Radèn Cakranêgara sêbdanya wêngis
aja tambuh iya ingsun
srayèng nata asmarandon


Asmaradana
kang pinutra danu mami
rinêngga Raja Mênggala
senapatining palugon
têngran Dyan Cakranêgara
kinudang nyirnakêna
wong sabrang sêdayanipun
sêka ing nêgara Jawa


lah sira sapa wêwangi
apa Si Jayapamuja
ratu sabrang panggêdhene
nêbda kras Rajèng Madhêndha
sun dudu Sri Kêlana
pan kapêrnah pamanipun
pilungguh nagri Madhêndha


ngran Pujangkara Nêrpati
ingsun kang

kinarya wawrat
nèng sabrang tanpa tandhinge
kalingane babo sira
srayane wong Ngurawan
dene cilik klumar-klumur
atotmu rêga rong gobang


de sira luwih kêmaki
gêlêm dèn pinta sêraya
andhadhani ing palugon
mungsuh lan Prabu Maguwa
bangêt datanpa ngrasa
dumèh wadyèngsun wus gêmpur
sira gêdhe atinira


lamun ingsun mêksih urip
tangèh dhadhaling barisan
kaya tan têkèng ngarsane
anak prabu ing Maguwa
sun eman babo sira
mapagakên yudaningsun
pêsthi sira nora nôngga


ngur nututa mumpung urip
ulungna putri Ngurawan
awêl lamun têkèng layon
bagus anom warnanira
sira anèng Maguwa
baya dèn sihi sang prabu
kinarya dhidhêkamira


langkung bramantya sang pêkik
asru dènira ngandika
ora talah sira rajèng
ingsun sira kon nutututa
dene luwih dupara
dene ing pakaryaningsun
sêdya mungsuh wong Maguwa


balane wuwuha maning
ngêbêkana Bauwarna
yèn sun rinêksèng dewane
tan ulap tandhing ayuda
utawa kaya sira
bisoa rupa sapuluh
tan nêja oncat ing rana


9 bramantya sri narapati
gya ngikal gada bisana
radyan winuwung karsane
sangking luhuring dirada
tinangkis ing praneda
kêng gada rêntah sang prabu
saya sangêt kurdhanira


gya nyandhak panuwak karbin
mimis kêncona sinandhang
radyan sinipat jajane
tan gigrig wulu salômba
punglu luluh

nèng jaja
mêwahi ridêr amungguh
dinulu agêbyar-gêbyar


Sri Madhêndha èsmu miris
mulat Dyan Cakranêgara
gya ingangkus dipanggane
dyan arsa rinênjah ngliman
kudanira kinêtab
midêr ngubêngi sang prabu
kewran Sang Sri Pujangkara


èsmu kapêngkok sang pêkik
kudarsa tinunjang gajah
gya sinabêt kang têlale
myang gadhingira jur rantas
nglumba ponang matêngga
kuntal Sri Madhêndha dhawuh
nèng kisma aburangkangan


tinututan dèn camêthi
kêng sirah crah kapisanan
ngolang-ngaling diradane
nulya rinampog ing kathah
kang liman sampun pêjah
wong Madhêndha kantunipun
ngamuk sampun kêtadhahan


dening wadya Bauwarni
tumpês jalma kawan dasa
gusis wong sabrang sagunge
sisaning pati lumajar
mring wana jurang arga
wênèh mring barisan agung
pêsanggrahaning muara


wadyabala Bauwarni
kathah dènira bêbandhang
tênapi parpat kalihe
Ki Wanèngbukti Kaladan
bungah sami jêjarah
tuhu unggul yudanipun
Rahadyan Cakranêgara


Kya Jêksanêgara Patih
lumajêng mêrpêki sigra
Radyan Cakranêgarane
miwah Radèn Sinjanglaga
sami têdhak sing kuda
rêrangkulan tiganipun
tan nyona mêngsah sirnanya


ki patih èngêt ing galih
mêngsah kang nèng wuri pisan
tan ana wêruh dhadhale
sêmana sami tumingal
wontên baris tan obah
sakêdhik lir dede mungsuh
ki patih nulya utusan


Ki Dêmang Supatrangrawit
numpak kuda nandêr sigra
amriksa 

  baris kêng katon
duk ragi cêlak lampahnya
sapandêlêng dohira
tan samar paningalipun
lamun Radèn Brajanata


putra ing Jênggalamanik
tan nganti tumrun sing kuda
gya nulak nandêr lampahe
prapta pêrnahing ki patya
tumrun sangking turôngga
matur sarèhirèng ngutus
mriksa baris kêng katingal


lamun Dyan Panji Tohpati
lan kadang sawadyanira
kya patih duk wrin ature
yèn Radèn Nila Prabôngsa
pan wus dinugèng driya
kang têtulung ing apupuh
ngrisak baris kang sapôntha


pêpangkonira sang aji
Mahraja Surapramuja
myang sang nata wus tan katon
ugi pralayèng ayuda
dening Dyan Brajanata
sukèng tyas kang prawara nung
sami andugi mangkana


nulya ki rêkyana patih
miwah Radèn Sinjanglaga
lawan Ki Dêmang Paningron
myang Ki Angrawitsupatra
sami mêrpêki sigra
Dyan Tohpati tilar wadu
gêgancangan munggèng kuda


tan dangu anulya prapti
pêrnahing Dyan Brajanata
sami tumrun sing kuda ge
lumajêng dupi pêpanggya
Radèn Nila Prabôngsa
gêpah prasami rinangkul
ketang onênging wêrdaya


kêgagas rêntênging nagri
praptaning kang parangmuka
ki patih alon dêlinge
anggèr Radèn Brajanata
pun bapa datan nyana
kêpanggih madyaning pupuh
sokur sèwu jêng paduka


rawuh atêtulung jurit
sampuna paduka prapta
dangu kang mêngsah dhadhale
dening langkung agêngira
punika dèrèng paja
pêngangênging ratunipun
dèrèng obah barisira


kang sampun kasor ing jurit
sêtun saparagangsalan
ing wingking langkung kathahe
mila pamanta sang nata
têmah aminta sraya
sangking wangsiting dewa 

  gung
têngran Wasi Madubrôngta


mangkya ginanjar lêlinggih
wasta Dyan Cakranêgara
dadya bupati mijine
sarta ingakên atmaja
na anggèr jêng paduka
paran purwa wêkasipun
rawuh wontên Bauwarna


marêngi têmpuhing jurit
ngandika Dyan Brajanata
paman manira purwane
prapta nagri ing Ngurawan
dhapur ngupaya kadang
pun yayi mas Marabangun
kesah sing nagri Jênggala


kendranya margi ngulati
garwane Côndrakirana
lami manira ngupados
angsal têdahing pandhita
kinèn mring Bauwarna
cinêtha wontên prang agung
ngong kinèn nrombol ing yuda


punika kêpanggih mami
lan yayi Gagakpêrnala
wusana tan wontên katon
pun yayi mas dhawuh marma
punapa ta cidroa
pandhita kang angsung tuduh
ngungun Ki Jêksanêgara


myarsèng jarwa Dyan Tohpati
wêkasan alon turira
yèn mêngkatên lah jêng anggèr
prayogi dèn antosêna
pitêdahing pandhita
dene wontên yêktosipun
ngriki lagya bitutama


mênawi ta benjing ugi
bilih mêdalipun Klana
wontên madyaning palugon
kêpanggih rayi paduka
Dyan Panji Rawisrêngga
dèrèng dugi lampahipun
mêngsah wingking saya awrat


dene ing mangke sang pêkik
kawula aturi sowan
ing pamanta jêng sang katong
mendah sukaning sang nata
anggèr paduka prapta
lagya wontên mêngsah agung
saya asrêp ing wêrdaya


srayanya tan nguciwani
wêwah jêng paduka radyan
ugi wus têrtib laire
rumêksa ing Bauwarna
lan lèjêming wong sabrang
tan ngamung ngangkah Dyah Ayu
Kumuda putra srinata


Sinom
milarsa ngrata rat Jawa
bêbuka anglamar 

  putri
pun Kêlana Sewandana
nèng sabrang datanpa tandhing
yèn tamtu angsal putri
dènnya ngrèh sinangkan ngalus
pinawong pasobatan
lamun panglamar tinampik
pan wêspaos anggèr sêpiyun kawula


tuhu arsa ngrêbasèng prang
kang wadya dèn sumêktani
untabe kadi samodra
ngèbêki ing pasir wukir
cacahirèng prajurit
nênggih kawan dasa mliyun
dene kang sampun gêmpang
sêdaya mliyun gêng alit
kèhing nagri sêdaya wus tinêlikan


Singasari myang ing Daha
tênapi Jênggalamanik
èwêd gampile ing papan
kathah kêdhiking prajurit
malah pamirêng mami
yèn Ngurawan sampun gêmpur
laju dhatêng Jênggala
kang badhe rinurah jurit
lah sumôngga anggèr sowan ing sang nata


lan panggih rayi paduka
Cakranêgara sang pêkik
dirèng wus manjing sudara
sêtya tuhunya nglangkungi
tan wigih labuh pati
anggèr paduka sang bagus
kang mugi nimbangana
anggêping pamanta aji
dhatêng Radèn Tumênggung Cakranêgara


wau Dyan Nila Prabôngsa
duk wrin jarwaning kya patih
lamun Sang Prabu Maguwa
sêdyarsa ngrata rat Jawi
talingan lir sinêbit
kudya ge anglanggar pupuh
dhatêng pakuwonira
ngandika mring kyana patih
paman Jêksanêgara gampil ing benjang


sowan jêng paman narendra
yèn wus kantênan ing jurit
kang dadya raosing manah
ardane pun Klana Aji
arsa ngradin ngrat Jawi
dening langkung kumapurun
manirarsa panggiha
kewala lawan pun yayi
putra angkat Tumênggung Cakranêgara



jêr punika wakilira
paman Aji Bauwarni
ambarsa giligkên rêmbag
ajêng unduring ajurit
suka ing tyas kya patih
rumajong karsa sang bagus
ya ta sami lumampah
tan dangu anulya prapti
pêpanggihan lan Radèn Cakranêgara


kumêpyur ing tyas duk mulat
wau Radèn Wanagiri
dhatêng Dyan Cakranêgara
adangu liningling-lingling
gajêg-gajêg kang rayi
Radèn Putra Marabangun
gajêg sanès satriya
pasmon lan subawa salin
sêjatine sinulap mring sang pandhita


Bêgawan Sidikpêrmana
dadya pangling gunging ngèksi
miwah dhatêng Radèn Punta-
pêrtala miruta buntit
samya kilap ing warni
têmah Dyan Tohpati mangu
mênggah arsa ngrangkula
kandhêg kacaryan ningali
manglêmbana mring Radèn Cakranêgara


mèstu pênganggêping nata
ingangkat putra pangarsi
dènira apêpanggihan
dèrèng sami tata linggih
wontên madyaning jurit
wusirèng jêjarwa putus
saha apirêmbagan
pratikêlirèng ajurit
nulya nitih kuda arsa mêsanggrahan


aturing rêkyana patya
ingaturan angêbrêki
pêsanggrahaning Magada
tumurut kang para siwi
daut sakuswa latri
sangking pabaratan kêbut
kasaput latri tandya
mênggah angupaya margi
ing saparan-paran mung mayid lawan rah


turôngga ngancik bêbathang
lyan wadya kaborang kêris
prandene datan rinasa
wus wiyah wong mênang jurit
atuwuk tanpa bukti
sêsakit têdhak tan ketung
sangking egaring manah
wulan purnama

marêngi
pan sumilak padhange kadi raina


ki patih sampun utusan
tur uningèng sri bupati
ing sasaniskarèng lampah
unggulira ing ajurit
arja risaking dasih
tanapi sarawuhipun
Radèn Nila Prabôngsa
sang nata suka ing galih
amiarsa kang putra unggul ing yuda


ya ta Dyan Cakranêgara
miwah Dyan Panji Tohpati
rawuh pakuwon Magada
sabala laju ngêbrêki
kiranging gyaning dasih
bêlabar mring dhusun-dhusun
wau laju kumpulan
pra anung nèng pôncaniti
angandika Tumênggung Cakranêgara


kakang mas Nila Prabôngsa
paran prayogining jurit
punapa nglanggar ing aprang
paran ta tadhahing jurit
ngandika Dyan Tohpati
yayi mas lamun pênuju
prayogi anglaraga
dening karoban ing tandhing
bilih kuwur wadya kadhinginan lampah


sanès yayi lamun minggah
gêrgut saute gung dasih
tan ngetang tandhing sumêngka
langkung-langkung kang tatindhih
wegya ngangsahkên jurit
kalêrêsan gêlaripun
kadya kang wus kêlakyan
tumpêse baris kang ngarsi
lamun lêrês ing lampah mayaring aprang


ya ta wus dadi kang rêmbag
suka pra anung miarsi
gêndhingnya Dyan Brajanata
tamtu badhe nglanggar jurit
anulya bujana tri
kêmbul kêng para nung-anung
meja kursi wus gumlar
pêkakas panggihan sami
agêmira Sang Prabu Surapêrmuja


bupati sapanginggilnya
kêng ngladosi pista sami
ngênting sukaning wêrdaya
kang gêndhing munya angrangin
wusnya luwaran sami
jam kalih ing wancènipun
Radyan Cakranêgara
bubarira

dhahar larih
pan kèngêtan onêngira mring kang garwa


Kusuma Côndrakirana
kang winayang ing dewa di
lami pisah tanpa krana
radyan arsa lampah sandi
mring kuwunira aji
Sang Kêlana Maha Prabu
lan parpat kalihira
Ki Kaladan Wanèngbukti
laju tindakira Dyan Cakranêgara


kunêng ingkang sêdya nukma
kocap kang tansah gêng kingkin
Kusuma Citralangênan
nèng pura kuwu pasisir
atajin dhahar guling
mêmuja mring dewanipun
luwarnya sing sungkawa
panggiha kang gurunadi
narpaputra Radèn Panji Rawisrêngga


salaminira sang rêtna
kacakup dhatêng sang aji
tangèh arsa cinêlakan
yêkti pinlaur ngêmasi
ping kalih dèn pêrpêki
sang dyah narik patrêmipun
sang nata mulat mênggah
dhasar kenging prabawa di
sabên nêdya mubêng panoning narendra


dadyèsmu miris ing driya
narpa kang tansah ginalih
mung ubayaning sang rêtna
dènira arsa ngladosi
yèn wus dèn maru ing sih
lan Dyah Kumuda Sang Ayu
tansah nganti sang nata
bêdhahe sing Bauwarni
lampahira kang pra raja ngrurah kitha


Sang Dyah Têgaron Wêrdeya
kang tansah kinèn ngladosi
wau Sang Citralangênan
tan pêgat amuja brangti
dadya sang dyah kêkalih
mung têngga nèng jawi pintu
pan sinambi mêmaca
rêrêpèn kidung kêkawi
kang rinêngga dyan wêdana kalihira


Sang Dyah Têgaron èsthinya
Dyan Astracapa sang pêkik
Kusuma Rêtna Wêrdeya
kang dadya paraning brangti
Dyan Astradana nênggih
tansah rinênggèng kakidung
sang dyah wus sami jarwa
sêpuh nèm saeka kapti
gêgên pada lir rukma timbul ing toya


Maskumambang
Dyah Têgaron  

  cèthi juga kang binatin
ngran Biyang Tarimah
nate adol rakok wangi
kêmbul ing karya tan arja


Dyah Wêrdeya juga pawongan binatin
ngran Nyai Guledhag
nate laki soldhat pyonir
ajulig tingkah bosiyang


nora kurang mêmanis malah ngaduki
yèn marna rarênggan-
ira dyan wêdana kalih
wau Dyah Citralangênan


tansah anèng kamar amuja sêmèdi
angnir pôncadriya
ngrasuk wisesèng Suksma di
nêgês gaibing jawata


tan lyan minta panggih ing raka Dyan Panji
lami tarak brôngta
sarira nglayung nglalêntrih
kadi pêrdapa sinêmpal


ujwalanglong saya mimbuhi mêmanis
prabawèng sang rêtna
abantêr kang puja brangti
angênakakên prabawa


angin têdhuh mangkara duta mawanti
pakuwon Maguwa
dadya linud ing pagêring
mutah mising sakitira


kathah pêjah kang tan lina lami sakit 
kêdhik ingkang saras
prajurit maguwa tintrim
kathah atilar barisan


wong tri dasa mliyun mung kantun sêpalih
ingkang taksih saras
nyêpêng karbin milya baris
kampita kang para raja


kawarnaa kang manukma lampah sandi
Dyan Cakranêgara
lir dinulur ing dewa di
dindakira sampun prapta


sajawining pura pakuwon sang pêkik
sêksana malumpat
dhatêng sajroning capuri
cinangking ingkang parêpat


rawuh ing jro matêk limunan sang pêkik
pan sampun kawawas
pêrnahira sang rêtna di
pan arsa mindha jawata


saparêpatira tan ana kaèksi
sang raja pinutra
prapta gyaning  

  sang dyah kalih
rahadyan mèsêm ing driya


amiarsa rêrasanira sang dèwi
tan lyan kang dèn ucap
namung ingkang rayi-rayi
Dyan Undhakan Astracapa


juga ingkang dèn ginêm ing asmara di
Radèn Astradana
guyub kang pawongan sami
parpat kalih sukèng manah


amiarsa dongènging cèthi kêkalih
Dyan Cakranêgara
lumêbêt ing kamar aglis
sang rêtna tan ana wikan


namung gandanira kang anrus kadêling
kagèt sang kusuma
Sang Dyah Têgaron nêbda ris
lah yayi Rêtna Wêrdeya


ingsun mambu gônda luwih dening wangi
baya jin prayangan
kang tunggu ing kamar iki
srêbêding gônda mrik kongas


kaya dèn mênciri lopèndêr sathithik
baya kêng prayangan
anyalong mring toko angsring
umatur Sang Dyah Wêrdeya


lêrês kangbok wontên gônda anrus minging
dingarèn pranyata
sêmune anyalawadi
dangu-dangu sanès gônda


sapunika ambête lir wêdhus wiwi
baya jin bêgondhal
sang dyah tutup grana sami
miwah cèthi kalihira


kirig-kirig mithês irung kang pra cèthi
dènnya cinêlakan
dhatêng parêpat kêkalih
wimbuh ngêntut Ki Kaladan


Bok Tarimah binêkêm irung pinêndir
saya balukean
sru kêkêl parpat kêkalih
kesah nulya sami ngiwa


Bok Tarimah sasotira andruwili
jin kêna ing tulah
si pongkrang dipun rasani
malah êntute pinasang


sang dyah kalih gumujêng atutup lathi
Têgaron Sang Rêtna
pangandikanira manis
wis biyung aja

rinasan


Radèn Cakranêgara pan sampun prapti
ngarsaning sang rêtna
Citralangênan Sang Dèwi
kang tansah amuja brôngta


sang kusuma tan paja-paja udani
mring kang mindha dewa
tansah anungku sêmèdi
Rahadèn Cakranêgara


sarêng mulat sang dyah ingkang tarak brangti
tan samar ing driya
saèstu lamun kang rayi
Kusuma Côndrakirana


mênggah ngusap jaja tyas kadya rinujit
ciptaning wêrdaya
jagat dewa bêthara di
dhuh nah anggèr mirah ingwang


dene bangêt kaswarsa rusaking dhiri
tuhu nora cidra
Bêgawan Pêrmanasidik
nguni wangsite maringwang


pantês gustiningsun aduka mring mami
jêr sun kalêpatan
anganggêp wong adol nami
ngaku Dyah Côndrakirana


ya sênadyan mêngkono sun durung gingsir
tumimbanging trêsna
tan lyan mung sira wong kuning
kêng kacipta ing asmara


najan ngrasuk pakeyan pindha gupêrnir
sun sumiwèng tilam
lah ya sun gunjake dhingin
dyan nêbda mindha jawata


lah ta putuningsun kang nandhang kaswasih
apa sêdyanira
mamintèng dewa linuwih
dene wis luwih wibawa


krama ratu agung prakosa sinêkti
Sang Sri Sewandana
kratone kagiri-giri
yèn nêjoa ayu sira


warnanira sêjagad tan ana tandhing
kagèt sang kusuma
wontên swara kapiyarsi
gya mêdhar sêmèdinira


wus dinugi tinurunan dewa luwih
tumrun anoraga
umatur sarwi wotsari
hong yangyang siwah aboja


dewanirèng jawata kang maha murti
sumuruping netra
kang mindha dewa nêbda ris


hong nirdahna sirantuna


pinrasêbda sahasah amigênani
nini sun tarima
ambagèkakên mring mami
lah babo sira matura


marang ingsun apa sarasaning ati
sang dyah atur sêmbah
eyang kang langkung udani
patikbra saèsthi praya


nanging ulun tan paja-paja angimpi
puruna dèn garwa
mring pun Kêlana Nêrpati
kawula lampu pralaya


yèn tan panggih lawan gurunadi mami
suka têkèng lena
nêbda kang mindha dewa di
nini putri bênêr sira


iya apa kluwihaning bêthara di
yèn tan wruh kêng samar
jatine sira nèng ngriki
sêthithik wit pêputungan


lan lakimu putra ing Jênggalamanik
dirèng kaki putra
mèh kêna cobaning bumi
sinalimur ing paningal


ana èstri ngaku Sang Dyah Sêkartaji
kanggêp aturira
têmah sira angendrani
kacêkêl mring wong Maguwa


nanging bojonira kaki Kêrtapati
ing salunganira
têmah nusul angulati
nèng marga binegal baya


têkèng lena wit ngulati sira nini
ya ta sang kusuma
duk wrin kang raka wus lalis
gya mêrbêng mijil kang waspa


narik patrêm sang dyah arsa bela lalis
kêbat rajaputra
sang dyah rinangkul sing wuri
sarwi gunturi srêngkara


Dhandhanggula
saha ngrucat limunan sang pêkik
wau ingkang patrêm wus karêbat
sang rêtna nulya pinondhong
binêktèng jinêm-arum
kang srênggara apait gêndhis
dhuh mirahe pun kakang
kêng asih ing kakung
apsamanira kusuma
dening dasih kêlamèn dènnya ngulati
ing sang asor

supraba


witne ingsun rêkendra ta yayi
rasa-rasa yèn darbea yogwa
kabyatan ing gêng wirangrong
atilar praja nglangut
anrang baya nêmah kaswasih
ketang sihira nimas
guruning wong ayu
ing mangke têmah pêpanggya
pasrah jiwa pun kakang sumiwèng rêsmi
lila tadhah dêduka


sang kusuma sumawur ing èsthi
kapratisthan lêngêsing asmara
sumiram mawur rungrume
rèhning tikswara rampung
kêpagutan drêsing mêmanis
pamurtirèng kalangyan
ing swang campur madu
yangyang pudya winartama
pangrubasèng dirèng yudyayaning sandi
drês rênaning kusuma


kunêng ingkang manguswèng onêng sih
kawarnaa Radèn Astracapa
lan Astradana Rahadèn
lami samya wulangun
dhatêng arinira sang aji
tur angsring ujung tingal
radèn kalih wau
ugi wus kapadhan cipta
carêming tyas kênyatan ing solah liring
pikate mangun brôngta


ya ta rêmbagan satriya kalih
arsa nêmpuh byat malêbèng pura
nênungkul ing jêng sang katong
gilig dyan kalih wau
gya malumpat jroning capuri
kêng purnama sumilak
radyan lampahipun
mlipir yoming papêthetan
wus kawawas pêrnahnya sang dyah kêkalih
ririh pinarêpêkan


radyan singlon mèpèd ampingan wit
nilingakên dènnya rêraosan
ngandika Sang Dyah Têgaron
lah Wrêdeya riningsun
sun wis lawas durung mangêrti
Si Kuda Astracapa
apa dunungipun
kang dèn wêdanani apa
ari matur kakang bok pamirêng  

  mami
Undhakan Astracapa


mêdanani miji lawan ngampil
sarta niyaga pasindhèn dhalang
malih nêbda Dyah Têgaron
apa bisa puniku
amarangi ing tumbak kêris
sênajan ta bisoa
sun duga ing kalbu
yèn lagi marangi tumbak
lamun ana wong wadon liwat amêsthi
kabêlèr tanganira


jêr yèn dulu wong wadon ngluwihi
panglirike lir kucing tumingal
ing tikus kudu môngsa ge
ingsun nèng ngarsa prabu
yèn wong ika dipun timbali
liringe tan pêsaja
lir mêcahna bathuk
nambungi Nyai Tarimah
gusti lêrês sêbda paduka sang dèwi
mila Dyan Astracapa


langkung lèmèrira dhatêng èstri
datan kenging mancêning kewala
tan sampun ing pangarahe
mring kawula sih langkung
angsring-angsring dèn pêparingi
priksa abdi paduka
tan wus yèn dêdangu
amba sayah nyaurana
barang-barang lèjême tan mêsajani
mèsêm sang dyah miarsa


Rêtna Têgaron ngandika malih
yayi Wêrdeya Si Astradana
kaya ngapa pawartane
matur sang kusuma yu
lah kakang bok ingkang satunggil
nênggih pun Astradana
mêdanani wau
gamêl sêrati kêmasan
myang patehan tuwin panakawan alit
tan sanès lèmèrira


malah kaduk sêmbrananing ati
lamun anglirik dhatêng kawula
kadya bêdhahna kêmbêne
bok Guledhag sumambung
pan alêrês sêbda sang dèwi
punapa ingkang raka
nguthuhnya ing kalbu
luhung Radèn Astracapa
namung dhatêng pawèstri  

  ingkang nglangkungi
lamun Dyan Astradana


dalah dhatêng priya ingkang sigit
inggih rêmên angsring gêgonjakan
pramila sugih mijine
wontên rare wêwalu
pinilihan kang dhandhing-dhandhing
kang cêmêng tuwin jênar
bambang awak ngrayung
sêdene dhatêng wanita
datan tampik najan sampun luwas gêtih
ugêr ayu pan arsa


sangêt-sangêt panguthuhing galih
radèn kalih wrin dènnya rêrasan
gumujêng gêgêt lathine
sang dyah malih nêbda rum
yayi dèwi ingsun pêpikir
apa wani mêlbua
wong roro puniku
anrang sêsikuning nata
Dyah Wêrdeya aturnya mêthuki galih
kakang bok ulun duga


lêrêsira purun labuh pati
saupami batên mêngkatêna
eman-eman ing baguse
tan purun takêr marus
lah bok sampun sok nglirik-lirik
damêlipun punapa
tan mrih wêkasipun
ya ta radyan kalihira
saya datan sêrônta raosing galih
dhèhèm sarêng ngatingal


langkung kagèt sang rêtna kêkalih
sami jumênêng apalingkuran
maras-maras sênêng wonge
sang dyah nulya sinambut
sowang-sowang raka lan rayi
pinondhong ngayang-ayang
tan osik sang bagus
gya binêktèng pêsarean
Radèn Astracapa mring raka sru tan wrin
Radèn Cakranêgara


lamun wontên sajroning jinêm-mrik
akalihan Dyah Citralangênan
arsa lumêbêt karsane
ya ta sinapa gupuh
dhatêng raka sêbdanira ris
sapa iku nèng jaba
kang arsa malêbu
sru kagèt Dyan Astracapa
datan samar lamun kang raka Dyan Panji
pan wus dinugèng driya


lamu-arsa nêngah miris mulat bangke kathah
dadya namung kêng dasih
pinêlak manunjang
wênèh binuntar watang
sangkut lan wong Butun titih
Rajèng Mêkasar
mulat wadya kalindhih

langkung duka gya mangsah lan andêlira
pra ajidan tan têbih
sawidak nèng kuda
nèng sabrang wus kasosra
tanpa lapak yèn ajurit
pasêr sikêpnya
lyan tawok langkung mandi

nêngah ing prang nêmpuh kang suwiwi kanan
Dyan Maesa Jêladri
balanya kèh pêjah
dèn amuk Sri Mêkasar
Sang Kraèng Pragora Aji
nirbayèng laga
sikêp pêdhang nèng wajik

singa ingkang katêrajang anggêlasah
Dyan Maesa Jêladri
bramantya kotbuta
mangsah nglancangi bala
dharat mamuk ngobrak-abrik
mung karo asta
nêndhang jagur babarji

apuyêngan wong Mêkasar bubar-bubar
kang magok angêmasi
Si Kraèng Pragora
bêndu mapulih yuda
andêl suwidak ngêbyuki
ing Dyan Maesa
Jêladri datan osik

pasêr tawok tan ana ingkang tumama
saya wringut sang pêkik
nyandhak maryêm sigra 
kinarya mupuh mêngsah
dhêndha maryêm mobat-mabit
andêl suwidak
gêlasah jur wor siti

têkan kudanira sami tugêl sêmpal
Dyan Maesa Jêladri
langkung bêk sarosa
wus kawuron ing yuda
Sang Kraèng Pragora Aji
langkung bramantya
wadyanira sirnanting

ngêtab kuda dyan arsa sinambêr pêdhang
Dyan Mae Jêladri
kêbat ngikal dhêndha
sinabêt Sri Mêkasar
kêng kuda rêmak ngêmasi
nata malumpat
ngikal pêdhang mawêngis

Dyan Maesa Jêladri sinabêt pêdhang
wanti-wanti tan busik
tikêl kêng mastaran
musthi pistul kandhutan
kêng mimis kêncona katri
radyan sinipat
kêng jaja datan titis

mimis luluh nèng pêrnaja kadi bintang
ebat Mêkasar Aji
Dyan Mesa Jêladrya
solah dhêndha gurnada
jinangkah sri narapati
winaglut sigra
Kraèng Pragora kuntit

sru binanting ing kisma datan gulawat
jaja ingidêk wanti
kêng sirah tinêndhang
Sri Mkasar wus pêjah
supit kering wus wèr jurit
Bugis Narendra
lan Radèn Jayèngwèsthi

wadya Bugis wus kathah longe kang pêjah
lyan mundur sami kanin
kantun wolung dasa
sami tos gêgangsingan
binêrêg mangamuk wani
wong Bauwarna
sosrah mawur kêng baris

Dyan Maesa Jayèngkewuh sru bramantya
mangsah nglancangi dasih
mangamuk lir yêksa
dèn êbyuk nora kewran
rinampog ing ganjur lêmbing
datan rinasa
malês dhupak ambithi

kasulayah wadya Bugis kathah pêjah
lyan sinikut kapilis
ngrênggut driwa pêgat 
lir Radèn Gathutkaca
giris sakarining lalis
mirut mêlarat
Mraja Dhaèng Maluwi

krora mangkrak amêncak ngikal talêmpak
Rahadèn Jayèngwèsthi
mawanti tinumbak
kang jaja nora kenjak
jinangkah Sang Rajèng Bugis
muka tinêpak
kapisanan wus lalis

kang pênjawat kanan kering sirna gêmpang
Dyan Maesa Tankungkih
Dyan Jayèngantaka
sarêng angantêp yuda
Rajèng Dhayak Butun tuwin
Lipuru Nata
sampun samya ngêmasi

dening Radèn Maesa Jayèngantaka
Dyan Maesa Tankungkih
wadyèng sabrang sosrah
dèn amuk wong Ngurawan
undurnya anganan ngering
dening kapêlak
Sang Madhêndha Nêrpati

baris sabrang sêdasa mliyun wêtahnya
ing mangkya sêtun kari
kalih mliyun kirang
wadyèng Jawi kêng gêmpang
sêtun salêksa gêng alit
Rajèng Madhêndha
Magada langkung runtik

mulat wadya ing Maguwa karisakan
ketang lingsêming galih
mring Sang Sri Kêlana
merang lamun uripa
yèn tan bêdhah Bauwarni
sang kalih raja
gya anrêgakên dasih

sarêng mangsah wadya Madhêndha Magada
rame malih kang jurit
asêrang-sinêrang
Radyan Cakranêgara
sing wuri nrêgakên dasih
gumulung ing prang
gambuh wong Bauwarni

têmpuh prasami purun
wêntus pêdhang gada ganjur
limpung kunta nênggala côndrasa piling
lintang ramening apupuh
brêg-binrêg mangukih layon

wadyèng Madhêndha gêrgut
sru binrêg ing sang aprabu 
saya nunjang tan ana angeman pati
wong Jawa tadhah ing pupuh
mungsuh rowang kathah layon

dhêdhêl ngarsa wuri byuk
pêpati-pati atumpuk
wêwukiran saengga babadan pacing
Cakranêgara sang bagus
langkung bramantyaning batos

mulat wadya kèh lampus
gya ngêtab turôngga mamprung
musthi têmbung prabawa praneda gusthi
nrutus mêngsah glasah sumyur
cinamêthi sirah pagog

kinêmbulan tan wiguh
radyan sakudanya têguh
tusan ewon kang pêjah dening sang pêkik
rinampêd pangamukipun
kêng wadya nututi manrod

ing yuda saya kiwul
pra kadeyan nungkêb ngêbyuk
saha bala anunjang sing kanan kering
myang ki patih marsèng ngayun
sawadya mangamuk galong

kunêng kang rame pupuh
Dyan Brajanata winuwus
kang ngulati kang rayi Dyan Kêrtapati
lampahira mangke rawuh
nagri Ngurawan sang anom

duk wrin swaraning pupuh
sinêrang ing tindakipun
kang kacipta mung wêlingira sang rêsi
Pandhita Sampora gunung
kinèn nrombol ing palugon

tansah kapêrgok wau
undurnya kang sami tatu
ting balacor ana kang pêjah ing margi
wadya sabrang kêng kapêthuk
radyan angênting têtakon

kêng dadya rowang mungsuh
duk wêspaos jarwanipun
Dyan Prabôngsa arsa anglambung sing kering
Sri Magada kang dèn rundhuk
sabala angatos-atos

sêmana Sang Aprabu
Madhêndha kesisan wadu
pan dèn amuk ing Radèn Cakranêgari
tumpês kèlês wadya gisus
mung kantun sèkêt wadya tos

Sang Sri Magada Prabu
mulat kêng paman sang prabu 
ing Madhêndha nglela kesisan ing dasih
drêg wadya arsa têtulung
Dyan Nila Prabôngsa gupoh

mangsah sawadya nêmpuh
kagèt wong Magada sumyur
bilulungan dèn amuk sangking ing kering
akathah tatu myang lampus
mapulih-pulih kapêngkok

wadyèng Jênggala gêrgut
lir yêksa pangamukipun
Radèn Brajanata mangsah ngobrak-abrik
myang rayi catur asêngkud
nigas mancas nêndhang jatos

kinêmbulan tan wiguh| putra Jênggala atêguh-têguh
sêbalanya wolung dasa sura sêkti
wadya Magada samliyun
sosrah dèn amuk kèh layon

sangking kagèt gung wadu
tinugêl ing lampahipun
sru kapêngkok akiwul-kiwul kêtangsil
tusan ewon ingkang lampus
lyan caruk padha rowang wor

dadya dhadhal lumayu
sisaning pati sumawur
Sri Magada bêndu katunjanging dasih
matêngganira agrupyuk
mung wadya sèkêt kang magok

tindak sêntona sagung
tan oncat sumêdya labuh
wadyanira Rahadèn Panji Tohpati
mung kalih kêng nandhang tatu
lan kuda kathah kang layon

tan kandhêg pamukipun
sabala akuthah marus
Sri Magada panggah tan nêdya gumingsir
sawadya sèkêt gumulung
rame têmpuhing palugon

Surapramuja Prabu
mangsah anglancangi wadu
mandhi gada pratistha swandana èsthi
DyanTohpati marsèng ngayun
têdhak sing kuda tan alon

amandhi bindi mungguh
sêdya rarêmponing pupuh
kêng para ri myang wadya gêrbêg ing wuri
panggya Sang Magada Prabu
asru sêbdane sang katong

prajurit saparanmu
cidrèng prang atambung laku
kaya dudu prawira nênungkul jurit
Dyan Brajanata nêbda sru
sira atakon maring ngong

sun putrane Sang Prabu
Jênggalamanik praja gung
atmajane kaponakan paman aji
Ngurawan dene ran ingsun
Panji Tohpati Sang Katong

lah sira saparanmu
paran sêdyanira pupuh
sru ngandika Sang Surapramuja Aji
ingsun ing Magada Prabu
Surapramuja ran ingong

ingsun ngrêbasèng pupuh
ngrêbut putrane sang prabu
Dyah Kumuda yèn mêngkono sira ugi
pranyata trubusing satru
numbras silib ing palugon

pamanira sang prabu
luwih-luwih cidranipun
sandi tarub yêktine miranti jurit
mintra sraya prajurit tus
kaya dudu tingkah katong

Dyan Brajanata bêndu
ngikal bindi sigra nêmpuh
Sri Magada sinabêt kang ponang èsthi
kumbaning dirada rêmuk
liman pêjah sang akatong

mlumpat sru kurdhanipun
mutêr gada nrajang gupuh
Dyan Tohpati prayitna atangkis bindi
parêng wêntusira murub
rame ujung dhêndha karo

wadya surak nèng pungkur
kang yuda sami kyatipun
dangu jangkah-jinangkah tan nguciwani
yèn liwat pamupuhipun
tibêng kisma bumi gênjot

yèn nuju dhêndha wêntus
mubalkên dahana murub
najan nêmpuh sarira tan ana osik
tuhu sami dibyanipun
dangu-dangu sang akatong

sayah pênangkisipun
kasliring nulya pinupuh
astanira rêntah gadanira aglis
winuwung sirah pinupuh
jungkêl ing kisma sang katong

kêng wadyarsa têtulung
gêpah wong Jênggala ngêbyuk
miwah radèn catur mangamuk mangungkih
wong Magada sèkêt gisus
sami tatu jaja kang wong

Surapramuja Prabu
lêstari pralayèng pupuh
pêjah dening Rahadèn Panji Tohpati
wau Sang Madhêndha Prabu
wadyanya wus kathah layon

dene ing pamukipun
Cakranêgara Tumênggung
sakadangnya myang wadya ing Bauwarni
saya ngrobi tandhingipun
mawut sasisaning layon

wadyèng Madhêndha sumyur
giris myat ing pamukipun
Radèn Cakranêgara anggêgilani
tan kanti indha gung wadu
cinamêthi sirah pagog

myang kadeyan agêrgut
têtumpêsan kang dèn amuk
wong Madhêndha salêksa wus sirna gusis
kantun wadya patang puluh
tan nêdya gingsir palugon

tan pisah gustènipun
Sang Sri Pujangkara Prabu
langkung duka dèn angkus kang ponang èsthi
mindha gada Sang Aprabu
Dyan Cakranêgara gupoh

nyamêthi kudanipun
wus panggih lawan sang prabu
kras ngandika Sang Pujangkara Nêrpati
lah ta sapa sira bagus
kang mapagakên yudèngong

kêmaki sira kuncung
anênggulang lakuningsun
Radèn Cakranêgara sêbdanya wêngis
aja tambuh iya ingsun
srayèng nata asmarandon

kang pinutra danu mami
rinêngga Raja Mênggala
senapatining palugon
têngran Dyan Cakranêgara
kinudang nyirnakêna
wong sabrang sêdayanipun
sêka ing nêgara Jawa

lah sira sapa wêwangi
apa Si Jayapamuja
ratu sabrang panggêdhene
nêbda kras Rajèng Madhêndha
sun dudu Sri Kêlana
pan kapêrnah pamanipun
pilungguh nagri Madhêndha

ngran Pujangkara Nêrpati
ingsun kangkinarya wawrat
nèng sabrang tanpa tandhinge
kalingane babo sira
srayane wong Ngurawan
dene cilik klumar-klumur
atotmu rêga rong gobang

de sira luwih kêmaki
gêlêm dèn pinta sêraya
andhadhani ing palugon
mungsuh lan Prabu Maguwa
bangêt datanpa ngrasa
dumèh wadyèngsun wus gêmpur
sira gêdhe atinira

lamun ingsun mêksih urip
tangèh dhadhaling barisan
kaya tan têkèng ngarsane
anak prabu ing Maguwa
sun eman babo sira
mapagakên yudaningsun
pêsthi sira nora nôngga

ngur nututa mumpung urip
ulungna putri Ngurawan
awêl lamun têkèng layon
bagus anom warnanira
sira anèng Maguwa
baya dèn sihi sang prabu
kinarya dhidhêkamira

langkung bramantya sang pêkik
asru dènira ngandika
ora talah sira rajèng
ingsun sira kon nutututa
dene luwih dupara
dene ing pakaryaningsun
sêdya mungsuh wong Maguwa

balane wuwuha maning
ngêbêkana Bauwarna
yèn sun rinêksèng dewane
tan ulap tandhing ayuda
utawa kaya sira
bisoa rupa sapuluh
tan nêja oncat ing rana

bramantya sri narapati
gya ngikal gada bisana
radyan winuwung karsane
sangking luhuring dirada
tinangkis ing praneda
kêng gada rêntah sang prabu
saya sangêt kurdhanira

gya nyandhak panuwak karbin
mimis kêncona sinandhang
radyan sinipat jajane
tan gigrig wulu salômba
punglu luluhnèng jaja
mêwahi ridêr amungguh
dinulu agêbyar-gêbyar

Sri Madhêndha èsmu miris
mulat Dyan Cakranêgara
gya ingangkus dipanggane
dyan arsa rinênjah ngliman
kudanira kinêtab
midêr ngubêngi sang prabu
kewran Sang Sri Pujangkara

èsmu kapêngkok sang pêkik
kudarsa tinunjang gajah
gya sinabêt kang têlale
myang gadhingira jur rantas
nglumba ponang matêngga
kuntal Sri Madhêndha dhawuh
nèng kisma aburangkangan

tinututan dèn camêthi
kêng sirah crah kapisanan
ngolang-ngaling diradane
nulya rinampog ing kathah
kang liman sampun pêjah
wong Madhêndha kantunipun
ngamuk sampun kêtadhahan

dening wadya Bauwarni
tumpês jalma kawan dasa
gusis wong sabrang sagunge
sisaning pati lumajar
mring wana jurang arga
wênèh mring barisan agung
pêsanggrahaning muara

wadyabala Bauwarni
kathah dènira bêbandhang
tênapi parpat kalihe
Ki Wanèngbukti Kaladan
bungah sami jêjarah
tuhu unggul yudanipun
Rahadyan Cakranêgara

Kya Jêksanêgara Patih
lumajêng mêrpêki sigra
Radyan Cakranêgarane
miwah Radèn Sinjanglaga
sami têdhak sing kuda
rêrangkulan tiganipun
tan nyona mêngsah sirnanya

ki patih èngêt ing galih
mêngsah kang nèng wuri pisan
tan ana wêruh dhadhale
sêmana sami tumingal
wontên baris tan obah
sakêdhik lir dede mungsuh
ki patih nulya utusan

Ki Dêmang Supatrangrawit
numpak kuda nandêr sigra
amriksa baris kêng katon
duk ragi cêlak lampahnya
sapandêlêng dohira
tan samar paningalipun
lamun Radèn Brajanata

putra ing Jênggalamanik
tan nganti tumrun sing kuda
gya nulak nandêr lampahe
prapta pêrnahing ki patya
tumrun sangking turôngga
matur sarèhirèng ngutus
mriksa baris kêng katingal

lamun Dyan Panji Tohpati
lan kadang sawadyanira
kya patih duk wrin ature
yèn Radèn Nila Prabôngsa
pan wus dinugèng driya
kang têtulung ing apupuh
ngrisak baris kang sapôntha

pêpangkonira sang aji
Mahraja Surapramuja
myang sang nata wus tan katon
ugi pralayèng ayuda
dening Dyan Brajanata
sukèng tyas kang prawara nung
sami andugi mangkana

nulya ki rêkyana patih
miwah Radèn Sinjanglaga
lawan Ki Dêmang Paningron
myang Ki Angrawitsupatra
sami mêrpêki sigra
Dyan Tohpati tilar wadu
gêgancangan munggèng kuda

tan dangu anulya prapti
pêrnahing Dyan Brajanata
sami tumrun sing kuda ge
lumajêng dupi pêpanggya
Radèn Nila Prabôngsa
gêpah prasami rinangkul
ketang onênging wêrdaya

kêgagas rêntênging nagri
praptaning kang parangmuka
ki patih alon dêlinge
anggèr Radèn Brajanata
pun bapa datan nyana
kêpanggih madyaning pupuh
sokur sèwu jêng paduka

rawuh atêtulung jurit
sampuna paduka prapta
dangu kang mêngsah dhadhale
dening langkung agêngira
punika dèrèng paja
pêngangênging ratunipun
dèrèng obah barisira

kang sampun kasor ing jurit
sêtun saparagangsalan
ing wingking langkung kathahe
mila pamanta sang nata
têmah aminta sraya
sangking wangsiting dewa gung
têngran Wasi Madubrôngta

mangkya ginanjar lêlinggih
wasta Dyan Cakranêgara
dadya bupati mijine
sarta ingakên atmaja
na anggèr jêng paduka
paran purwa wêkasipun
rawuh wontên Bauwarna

marêngi têmpuhing jurit
ngandika Dyan Brajanata
paman manira purwane
prapta nagri ing Ngurawan
dhapur ngupaya kadang
pun yayi mas Marabangun
kesah sing nagri Jênggala

kendranya margi ngulati
garwane Côndrakirana
lami manira ngupados
angsal têdahing pandhita
kinèn mring Bauwarna
cinêtha wontên prang agung
ngong kinèn nrombol ing yuda

punika kêpanggih mami
lan yayi Gagakpêrnala
wusana tan wontên katon
pun yayi mas dhawuh marma
punapa ta cidroa
pandhita kang angsung tuduh
ngungun Ki Jêksanêgara

myarsèng jarwa Dyan Tohpati
wêkasan alon turira
yèn mêngkatên lah jêng anggèr
prayogi dèn antosêna
pitêdahing pandhita
dene wontên yêktosipun
ngriki lagya bitutama

mênawi ta benjing ugi
bilih mêdalipun Klana
wontên madyaning palugon
kêpanggih rayi paduka
Dyan Panji Rawisrêngga
dèrèng dugi lampahipun
mêngsah wingking saya awrat

dene ing mangke sang pêkik
kawula aturi sowan
ing pamanta jêng sang katong
mendah sukaning sang nata
anggèr paduka prapta
lagya wontên mêngsah agung
saya asrêp ing wêrdaya

srayanya tan nguciwani
wêwah jêng paduka radyan
ugi wus têrtib laire
rumêksa ing Bauwarna
lan lèjêming wong sabrang
tan ngamung ngangkah Dyah Ayu
Kumuda putra srinata

milarsa ngrata rat Jawa
bêbuka anglamar putri
pun Kêlana Sewandana
nèng sabrang datanpa tandhing
yèn tamtu angsal putri
dènnya ngrèh sinangkan ngalus
pinawong pasobatan
lamun panglamar tinampik
pan wêspaos anggèr sêpiyun kawula

tuhu arsa ngrêbasèng prang
kang wadya dèn sumêktani
untabe kadi samodra
ngèbêki ing pasir wukir
cacahirèng prajurit
nênggih kawan dasa mliyun
dene kang sampun gêmpang
sêdaya mliyun gêng alit
kèhing nagri sêdaya wus tinêlikan

Singasari myang ing Daha
tênapi Jênggalamanik
èwêd gampile ing papan
kathah kêdhiking prajurit
malah pamirêng mami
yèn Ngurawan sampun gêmpur
laju dhatêng Jênggala
kang badhe rinurah jurit
lah sumôngga anggèr sowan ing sang nata

lan panggih rayi paduka
Cakranêgara sang pêkik
dirèng wus manjing sudara
sêtya tuhunya nglangkungi
tan wigih labuh pati
anggèr paduka sang bagus
kang mugi nimbangana
anggêping pamanta aji
dhatêng Radèn Tumênggung Cakranêgara

wau Dyan Nila Prabôngsa
duk wrin jarwaning kya patih
lamun Sang Prabu Maguwa
sêdyarsa ngrata rat Jawi
talingan lir sinêbit
kudya ge anglanggar pupuh
dhatêng pakuwonira
ngandika mring kyana patih
paman Jêksanêgara gampil ing benjang

sowan jêng paman narendra
yèn wus kantênan ing jurit
kang dadya raosing manah
ardane pun Klana Aji
arsa ngradin ngrat Jawi
dening langkung kumapurun
manirarsa panggiha
kewala lawan pun yayi
putra angkat Tumênggung Cakranêgara

jêr punika wakilira
paman Aji Bauwarni
ambarsa giligkên rêmbag
ajêng unduring ajurit
suka ing tyas kya patih
rumajong karsa sang bagus
ya ta sami lumampah
tan dangu anulya prapti
pêpanggihan lan Radèn Cakranêgara

kumêpyur ing tyas duk mulat
wau Radèn Wanagiri
dhatêng Dyan Cakranêgara
adangu liningling-lingling
gajêg-gajêg kang rayi
Radèn Putra Marabangun
gajêg sanès satriya
pasmon lan subawa salin
sêjatine sinulap mring sang pandhita

Bêgawan Sidikpêrmana
dadya pangling gunging ngèksi
miwah dhatêng Radèn Punta-
pêrtala miruta buntit
samya kilap ing warni
têmah Dyan Tohpati mangu
mênggah arsa ngrangkula
kandhêg kacaryan ningali
manglêmbana mring Radèn Cakranêgara

mèstu pênganggêping nata
ingangkat putra pangarsi
dènira apêpanggihan
dèrèng sami tata linggih
wontên madyaning jurit
wusirèng jêjarwa putus
saha apirêmbagan
pratikêlirèng ajurit
nulya nitih kuda arsa mêsanggrahan

aturing rêkyana patya
ingaturan angêbrêki
pêsanggrahaning Magada
tumurut kang para siwi
daut sakuswa latri
sangking pabaratan kêbut
kasaput latri tandya
mênggah angupaya margi
ing saparan-paran mung mayid lawan rah

turôngga ngancik bêbathang
lyan wadya kaborang kêris
prandene datan rinasa
wus wiyah wong mênang jurit
atuwuk tanpa bukti
sêsakit têdhak tan ketung
sangking egaring manah
wulan purnamamarêngi
pan sumilak padhange kadi raina

ki patih sampun utusan
tur uningèng sri bupati
ing sasaniskarèng lampah
unggulira ing ajurit
arja risaking dasih
tanapi sarawuhipun
Radèn Nila Prabôngsa
sang nata suka ing galih
amiarsa kang putra unggul ing yuda

ya ta Dyan Cakranêgara
miwah Dyan Panji Tohpati
rawuh pakuwon Magada
sabala laju ngêbrêki
kiranging gyaning dasih
bêlabar mring dhusun-dhusun
wau laju kumpulan
pra anung nèng pôncaniti
angandika Tumênggung Cakranêgara

kakang mas Nila Prabôngsa
paran prayogining jurit
punapa nglanggar ing aprang
paran ta tadhahing jurit
ngandika Dyan Tohpati
yayi mas lamun pênuju
prayogi anglaraga
dening karoban ing tandhing
bilih kuwur wadya kadhinginan lampah

sanès yayi lamun minggah
gêrgut saute gung dasih
tan ngetang tandhing sumêngka
langkung-langkung kang tatindhih
wegya ngangsahkên jurit
kalêrêsan gêlaripun
kadya kang wus kêlakyan
tumpêse baris kang ngarsi
lamun lêrês ing lampah mayaring aprang

ya ta wus dadi kang rêmbag
suka pra anung miarsi
gêndhingnya Dyan Brajanata
tamtu badhe nglanggar jurit
anulya bujana tri
kêmbul kêng para nung-anung
meja kursi wus gumlar
pêkakas panggihan sami
agêmira Sang Prabu Surapêrmuja

bupati sapanginggilnya
kêng ngladosi pista sami
ngênting sukaning wêrdaya
kang gêndhing munya angrangin
wusnya luwaran sami
jam kalih ing wancènipun
Radyan Cakranêgara
bubariradhahar larih
pan kèngêtan onêngira mring kang garwa

Kusuma Côndrakirana
kang winayang ing dewa di
lami pisah tanpa krana
radyan arsa lampah sandi
mring kuwunira aji
Sang Kêlana Maha Prabu
lan parpat kalihira
Ki Kaladan Wanèngbukti
laju tindakira Dyan Cakranêgara

kunêng ingkang sêdya nukma
kocap kang tansah gêng kingkin
Kusuma Citralangênan
nèng pura kuwu pasisir
atajin dhahar guling
mêmuja mring dewanipun
luwarnya sing sungkawa
panggiha kang gurunadi
narpaputra Radèn Panji Rawisrêngga

salaminira sang rêtna
kacakup dhatêng sang aji
tangèh arsa cinêlakan
yêkti pinlaur ngêmasi
ping kalih dèn pêrpêki
sang dyah narik patrêmipun
sang nata mulat mênggah
dhasar kenging prabawa di
sabên nêdya mubêng panoning narendra

dadyèsmu miris ing driya
narpa kang tansah ginalih
mung ubayaning sang rêtna
dènira arsa ngladosi
yèn wus dèn maru ing sih
lan Dyah Kumuda Sang Ayu
tansah nganti sang nata
bêdhahe sing Bauwarni
lampahira kang pra raja ngrurah kitha

Sang Dyah Têgaron Wêrdeya
kang tansah kinèn ngladosi
wau Sang Citralangênan
tan pêgat amuja brangti
dadya sang dyah kêkalih
mung têngga nèng jawi pintu
pan sinambi mêmaca
rêrêpèn kidung kêkawi
kang rinêngga dyan wêdana kalihira

Sang Dyah Têgaron èsthinya
Dyan Astracapa sang pêkik
Kusuma Rêtna Wêrdeya
kang dadya paraning brangti
Dyan Astradana nênggih
tansah rinênggèng kakidung
sang dyah wus sami jarwa
sêpuh nèm saeka kapti
gêgên pada lir rukma timbul ing toya

Dyah Têgaron  cèthi juga kang binatin
ngran Biyang Tarimah
nate adol rakok wangi
kêmbul ing karya tan arja

Dyah Wêrdeya juga pawongan binatin
ngran Nyai Guledhag
nate laki soldhat pyonir
ajulig tingkah bosiyang

nora kurang mêmanis malah ngaduki
yèn marna rarênggan-
ira dyan wêdana kalih
wau Dyah Citralangênan

tansah anèng kamar amuja sêmèdi
angnir pôncadriya
ngrasuk wisesèng Suksma di
nêgês gaibing jawata

tan lyan minta panggih ing raka Dyan Panji
lami tarak brôngta
sarira nglayung nglalêntrih
kadi pêrdapa sinêmpal

ujwalanglong saya mimbuhi mêmanis
prabawèng sang rêtna
abantêr kang puja brangti
angênakakên prabawa

angin têdhuh mangkara duta mawanti
pakuwon Maguwa
dadya linud ing pagêring
mutah mising sakitira

kathah pêjah kang tan lina lami sakit 
kêdhik ingkang saras
prajurit maguwa tintrim
kathah atilar barisan

wong tri dasa mliyun mung kantun sêpalih
ingkang taksih saras
nyêpêng karbin milya baris
kampita kang para raja

kawarnaa kang manukma lampah sandi
Dyan Cakranêgara
lir dinulur ing dewa di
dindakira sampun prapta

sajawining pura pakuwon sang pêkik
sêksana malumpat
dhatêng sajroning capuri
cinangking ingkang parêpat

rawuh ing jro matêk limunan sang pêkik
pan sampun kawawas
pêrnahira sang rêtna di
pan arsa mindha jawata

saparêpatira tan ana kaèksi
sang raja pinutra
prapta gyaning  sang dyah kalih
rahadyan mèsêm ing driya

amiarsa rêrasanira sang dèwi
tan lyan kang dèn ucap
namung ingkang rayi-rayi
Dyan Undhakan Astracapa

juga ingkang dèn ginêm ing asmara di
Radèn Astradana
guyub kang pawongan sami
parpat kalih sukèng manah

amiarsa dongènging cèthi kêkalih
Dyan Cakranêgara
lumêbêt ing kamar aglis
sang rêtna tan ana wikan

namung gandanira kang anrus kadêling
kagèt sang kusuma
Sang Dyah Têgaron nêbda ris
lah yayi Rêtna Wêrdeya

ingsun mambu gônda luwih dening wangi
baya jin prayangan
kang tunggu ing kamar iki
srêbêding gônda mrik kongas

kaya dèn mênciri lopèndêr sathithik
baya kêng prayangan
anyalong mring toko angsring
umatur Sang Dyah Wêrdeya

lêrês kangbok wontên gônda anrus minging
dingarèn pranyata
sêmune anyalawadi
dangu-dangu sanès gônda

sapunika ambête lir wêdhus wiwi
baya jin bêgondhal
sang dyah tutup grana sami
miwah cèthi kalihira

kirig-kirig mithês irung kang pra cèthi
dènnya cinêlakan
dhatêng parêpat kêkalih
wimbuh ngêntut Ki Kaladan

Bok Tarimah binêkêm irung pinêndir
saya balukean
sru kêkêl parpat kêkalih
kesah nulya sami ngiwa

Bok Tarimah sasotira andruwili
jin kêna ing tulah
si pongkrang dipun rasani
malah êntute pinasang

sang dyah kalih gumujêng atutup lathi
Têgaron Sang Rêtna
pangandikanira manis
wis biyung ajarinasan

Radèn Cakranêgara pan sampun prapti
ngarsaning sang rêtna
Citralangênan Sang Dèwi
kang tansah amuja brôngta

sang kusuma tan paja-paja udani
mring kang mindha dewa
tansah anungku sêmèdi
Rahadèn Cakranêgara

sarêng mulat sang dyah ingkang tarak brangti
tan samar ing driya
saèstu lamun kang rayi
Kusuma Côndrakirana

mênggah ngusap jaja tyas kadya rinujit
ciptaning wêrdaya
jagat dewa bêthara di
dhuh nah anggèr mirah ingwang

dene bangêt kaswarsa rusaking dhiri
tuhu nora cidra
Bêgawan Pêrmanasidik
nguni wangsite maringwang

pantês gustiningsun aduka mring mami
jêr sun kalêpatan
anganggêp wong adol nami
ngaku Dyah Côndrakirana

ya sênadyan mêngkono sun durung gingsir
tumimbanging trêsna
tan lyan mung sira wong kuning
kêng kacipta ing asmara

najan ngrasuk pakeyan pindha gupêrnir
sun sumiwèng tilam
lah ya sun gunjake dhingin
dyan nêbda mindha jawata

lah ta putuningsun kang nandhang kaswasih
apa sêdyanira
mamintèng dewa linuwih
dene wis luwih wibawa

krama ratu agung prakosa sinêkti
Sang Sri Sewandana
kratone kagiri-giri
yèn nêjoa ayu sira

warnanira sêjagad tan ana tandhing
kagèt sang kusuma
wontên swara kapiyarsi
gya mêdhar sêmèdinira

wus dinugi tinurunan dewa luwih
tumrun anoraga
umatur sarwi wotsari
hong yangyang siwah aboja

dewanirèng jawata kang maha murti
sumuruping netra
kang mindha dewa nêbda ris
hong nirdahna sirantuna

pinrasêbda sahasah amigênani
nini sun tarima
ambagèkakên mring mami
lah babo sira matura

marang ingsun apa sarasaning ati
sang dyah atur sêmbah
eyang kang langkung udani
patikbra saèsthi praya

nanging ulun tan paja-paja angimpi
puruna dèn garwa
mring pun Kêlana Nêrpati
kawula lampu pralaya

yèn tan panggih lawan gurunadi mami
suka têkèng lena
nêbda kang mindha dewa di
nini putri bênêr sira

iya apa kluwihaning bêthara di
yèn tan wruh kêng samar
jatine sira nèng ngriki
sêthithik wit pêputungan

lan lakimu putra ing Jênggalamanik
dirèng kaki putra
mèh kêna cobaning bumi
sinalimur ing paningal

ana èstri ngaku Sang Dyah Sêkartaji
kanggêp aturira
têmah sira angendrani
kacêkêl mring wong Maguwa

nanging bojonira kaki Kêrtapati
ing salunganira
têmah nusul angulati
nèng marga binegal baya

têkèng lena wit ngulati sira nini
ya ta sang kusuma
duk wrin kang raka wus lalis
gya mêrbêng mijil kang waspa

narik patrêm sang dyah arsa bela lalis
kêbat rajaputra
sang dyah rinangkul sing wuri
sarwi gunturi srêngkara

saha ngrucat limunan sang pêkik
wau ingkang patrêm wus karêbat
sang rêtna nulya pinondhong
binêktèng jinêm-arum
kang srênggara apait gêndhis
dhuh mirahe pun kakang
kêng asih ing kakung
apsamanira kusuma
dening dasih kêlamèn dènnya ngulati
ing sang asorsupraba

witne ingsun rêkendra ta yayi
rasa-rasa yèn darbea yogwa
kabyatan ing gêng wirangrong
atilar praja nglangut
anrang baya nêmah kaswasih
ketang sihira nimas
guruning wong ayu
ing mangke têmah pêpanggya
pasrah jiwa pun kakang sumiwèng rêsmi
lila tadhah dêduka

sang kusuma sumawur ing èsthi
kapratisthan lêngêsing asmara
sumiram mawur rungrume
rèhning tikswara rampung
kêpagutan drêsing mêmanis
pamurtirèng kalangyan
ing swang campur madu
yangyang pudya winartama
pangrubasèng dirèng yudyayaning sandi
drês rênaning kusuma

kunêng ingkang manguswèng onêng sih
kawarnaa Radèn Astracapa
lan Astradana Rahadèn
lami samya wulangun
dhatêng arinira sang aji
tur angsring ujung tingal
radèn kalih wau
ugi wus kapadhan cipta
carêming tyas kênyatan ing solah liring
pikate mangun brôngta

ya ta rêmbagan satriya kalih
arsa nêmpuh byat malêbèng pura
nênungkul ing jêng sang katong
gilig dyan kalih wau
gya malumpat jroning capuri
kêng purnama sumilak
radyan lampahipun
mlipir yoming papêthetan
wus kawawas pêrnahnya sang dyah kêkalih
ririh pinarêpêkan

radyan singlon mèpèd ampingan wit
nilingakên dènnya rêraosan
ngandika Sang Dyah Têgaron
lah Wrêdeya riningsun
sun wis lawas durung mangêrti
Si Kuda Astracapa
apa dunungipun
kang dèn wêdanani apa
ari matur kakang bok pamirêng  mami
Undhakan Astracapa

mêdanani miji lawan ngampil
sarta niyaga pasindhèn dhalang
malih nêbda Dyah Têgaron
apa bisa puniku
amarangi ing tumbak kêris
sênajan ta bisoa
sun duga ing kalbu
yèn lagi marangi tumbak
lamun ana wong wadon liwat amêsthi
kabêlèr tanganira

jêr yèn dulu wong wadon ngluwihi
panglirike lir kucing tumingal
ing tikus kudu môngsa ge
ingsun nèng ngarsa prabu
yèn wong ika dipun timbali
liringe tan pêsaja
lir mêcahna bathuk
nambungi Nyai Tarimah
gusti lêrês sêbda paduka sang dèwi
mila Dyan Astracapa

langkung lèmèrira dhatêng èstri
datan kenging mancêning kewala
tan sampun ing pangarahe
mring kawula sih langkung
angsring-angsring dèn pêparingi
priksa abdi paduka
tan wus yèn dêdangu
amba sayah nyaurana
barang-barang lèjême tan mêsajani
mèsêm sang dyah miarsa

Rêtna Têgaron ngandika malih
yayi Wêrdeya Si Astradana
kaya ngapa pawartane
matur sang kusuma yu
lah kakang bok ingkang satunggil
nênggih pun Astradana
mêdanani wau
gamêl sêrati kêmasan
myang patehan tuwin panakawan alit
tan sanès lèmèrira

malah kaduk sêmbrananing ati
lamun anglirik dhatêng kawula
kadya bêdhahna kêmbêne
bok Guledhag sumambung
pan alêrês sêbda sang dèwi
punapa ingkang raka
nguthuhnya ing kalbu
luhung Radèn Astracapa
namung dhatêng pawèstri  ingkang nglangkungi
lamun Dyan Astradana

dalah dhatêng priya ingkang sigit
inggih rêmên angsring gêgonjakan
pramila sugih mijine
wontên rare wêwalu
pinilihan kang dhandhing-dhandhing
kang cêmêng tuwin jênar
bambang awak ngrayung
sêdene dhatêng wanita
datan tampik najan sampun luwas gêtih
ugêr ayu pan arsa

sangêt-sangêt panguthuhing galih
radèn kalih wrin dènnya rêrasan
gumujêng gêgêt lathine
sang dyah malih nêbda rum
yayi dèwi ingsun pêpikir
apa wani mêlbua
wong roro puniku
anrang sêsikuning nata
Dyah Wêrdeya aturnya mêthuki galih
kakang bok ulun duga

lêrêsira purun labuh pati
saupami batên mêngkatêna
eman-eman ing baguse
tan purun takêr marus
lah bok sampun sok nglirik-lirik
damêlipun punapa
tan mrih wêkasipun
ya ta radyan kalihira
saya datan sêrônta raosing galih
dhèhèm sarêng ngatingal

langkung kagèt sang rêtna kêkalih
sami jumênêng apalingkuran
maras-maras sênêng wonge
sang dyah nulya sinambut
sowang-sowang raka lan rayi
pinondhong ngayang-ayang
tan osik sang bagus
gya binêktèng pêsarean
Radèn Astracapa mring raka sru tan wrin
Radèn Cakranêgara

lamun wontên sajroning jinêm-mrik
akalihan Dyah Citralangênan
arsa lumêbêt karsane
ya ta sinapa gupuh
dhatêng raka sêbdanira ris
sapa iku nèng jaba
kang arsa malêbu
sru kagèt Dyan Astracapa
datan samar lamun kang raka Dyan Panji
pan wus dinugèng driya

lamu-