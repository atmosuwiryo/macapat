Dyan Ping Bulung miyat lamun wadya Cina
èsmu repot ing jurit
mingêr barisira
satus ingkang binêkta
anglambung saking ing keri
wadyèng Mataram
ingkang tinunjang wani

samya gulung pangamukira wong Cina
Ping Bulung kang nindhihi
wau kang tinunjang
kuwur wadyèng Mataram
mantri bumi anulungi
mêksa dèn idak
rusak tataning baris

kumarubut tandange prajurit Cina
Tumênggung Rajaniti
kongkal barisira
Tumênggung Mangkuyuda
lan Dipayuda nulungi
katri punggawa
samya ngawaki jurit

riwut ing prang sira Kyai Mangkuyuda
kalih amobat-mabit
kang prajurit Cina
ing wuri kathah prapta
Ki Tumênggung Rajaniti
dhadhal lumaywa
mawur sawadyanèki

sigra mingsêr Ping Bulung sawadyanira
Mangkuyuda ginitik
lawan Dipayuda
ramya ulêng-ulêngan
wong Kêdhu pêngkuh ing jurit
miwah kang wadya
Pamrêdèn kang gumingsir

pun Êtik lan pun Macan nalabung yuda
mêdal saking ing keri
pan wus kathah pêjah
wong Mrêdèn wong Bumija
Tumênggung Mangkuprajangling
dawêg lumaywa
kakang Mangkuyudaglis

lawan paman Dipayuda dèn aenggal
si Paman Rajaniti
apan sampun têbah
Tumênggung Mangkuyuda
maksih anêngah ing jurit
lan Dipayuda
liwung dènira jurit

kathah pêjah wong Cina ingkang katrajang
Radèn Mangkuprajèki
asru angandika
hèh wong mantri Bumija
padha cêkêlana aglis
jarane kakang
lan man Dipayudèki

kêndhaline gèndèngên mangidul enggal
gitikên saking wuri
sigra wadyanira
samya anyandhak kuda
ingingêrakên mring wuri
wus ginitikan
turangganira nolih

nulya mundur lon-lonan Ki Dipayuda
lawan Mangkuyudèki
kang prajurit Cina
samya bêbujung mêngsah
nanging tan purun marpêki
saking kadohan
pan sarwi ambêdhili

kèndêl kidul ing Jurang Têngaran samya
Kyai Mangkuyudèki
lawan Dipayuda
prasamya nata bala
mung Tumênggung Rajaniti
maksih lumaywa
ing Ambuh sampun prapti

ngungsi barisira Arya Pringgalaya
lawan Mangkuprajèki
wadya kang umiyat
samya angrês ing manah
takèn-tinakenan sami
kang saking ngarsa
takèn solahing nagri

winartanan yèn nagari awuyungan
samyalit driyanèki
anak rabinira
kang ketang jroning nala
akathah bolos ing ratri
kang saking ngarsa
nutur kasurannèki

kang wong Cina pangamuke ing payudan
samya ngênês ing galih
dalu kathah minggat
ya ta kang wadya Cina
samya wangsul ngalèr malih
ing Lèpènbendha
pakuwon dèn êbroki

pirêmbagan sira Radèn Martapura
lawan Dipati Pathi
myang Singsèh Sapanjang
alon dènira ngucap
tuwan radèn kadipundi
karsa andika
masalahing ajurit

pikiripun radèn wong Cina sadaya
ywa tanggung ing ajurit
kêsêla wasisan
adunên gêcêk kitha
Rahadèn Martapurangling
dipun sarônta
ywa gugup ing ajurit

dimèn ngrasakakên wadya Kartasura
larane awaknèki
yèn ugi pinêlak
pan wus adat wong Jawa
yèn kabutuh ambêg pati
abot sinôngga
kang kawus wani malih

yèn ngomberan pasthi giris ing pawarta
nadyan kang maksih wani
atine wus gêmpal
tan kêna ingadua
adat wong Pajang Matawis
arang kèlingan
marang karosannèki

dadya kèndêl sagunging prajurit Cina
anut ing rèhirèki
Radèn Martapura
ya ta kang kawuwusa
Ki Tumênggung Rajaniti
atur uninga
marang sri narapati

yèn kasoran yudane dening wong Cina
mangkya dènira baris
anèng Lèpènbendha
abdi paduka risak
para mantri kwèh ngêmasi
sri naranata
kagyat sigra nimbali

marang para santana kinèn bantua
Pangeran Angabèi
Pangran Buminata
Pangran Dipanagara
lan Pangeran Singasari
Pangeran Rôngga
Pangeran Mangkubumi

Pangran Arya Pamot Pangran Prangwadana
Pangran Arya Matawis
Pangeran Panular
Pangeran Danupaya
Pangeran Silarong nênggih
wusnya samakta
budhal saking nagari

baris anèng sakilène Toyadana
saha wadyakuswa tri
Martapura myarsa
yèn sagunging santana
mêdal saking ing nagari
bantu ngayuda
suka dènnya mirsèki

pirêmbagan lawan Dipati Santênan
paran ta ki dipati
wadyèng Kartasura
tan ana dadi karya
tuwin kang para dipati
tan darbe manah
sasat sawung kabiri

mung kang baris sakidul Jurang Têngaran
Ki Mangkuyuda maksih
wontên pêpuranya
nanging wonge kèh minggat
mêngko sun tonjok ing tulis
sigra nênurat
Radèn Martapurèki

sawuse nênurat gya nglampahkên duta
sakidul Jurang prapti
lajêng dutanira
tumamèng ing ngayunan
kang sêrat wus dèn tampèni
sinuksmèng driya
bêbukaning kang tulis

sêsampune katur salam kula kakang
wiyose tur upaksi
yèn ing lampah kula
wontên kang kula êmban
sêdya nagih gênti waris
marma pun kakang
sampun asalah kardi

pan andika wong cilik kadi kawula
dipun emut ing nguni
lêluhur andika
marma ran Mangkuyuda
inggih sintên kang akardi
inggih kang êmbah
gusti kula puniki

yèn andika nêdya labuh matyèng karya
kula botên mikani
nanging abarisa
wurine Pringgalaya
sêdhêng boboting wong ngabdi
nadyan matia
kondhang santana aji

yèn tan purun mundur mêksa ananggulang
nanging dèn panggah ugi
aywa ngadu bala
payo padha prawira
rupaa buta sakêthi
wong Kartasura
tan wande sun kêmbari

dupi myarsa Ki Tumênggung Mangkuyuda
gêmpal manahirèki
ya ta enjing sira
Rahadèn Martapura
Cina satus kang tinuding
têtindhihira
Ping Bulung lan pun Êtik

arsa gitik mring barise Mangkuyuda
munya kêkênthung bèri
budhal saha surak
Tumênggung Mangkuyuda
sampun ingaturan uning
yèn wadya Cina
punikarsa dhatêngi

asayaga Ki Tumênggung Mangkuyuda
nanging êlom kang galih
wus bubar lon-lonan
angungsi barisira
Rahadèn Pringgalayèki
prajurit Cina
Têngaran dèn anciki

nanging datan purun anglud angungsira
dèrèng dèn parentahi
lamun angungsira
ing Radèn Martapura
miwah Adipati Pathi
marmanya kewran
kèndêl sakidul kali

Radèn Arya Pringgalayatur uninga
ing pangran angabèi
lamun ingkang mêngsah
ngancik ing Kajêngtigan
pangarsane Ngampèl prapti
kagila-gila
bêbahak bêboyongi

jêng paduka anggèr dipun aprayitna
badhe kawula ungsi
nadyan rêrêmpona
yèn nunggil lan sampeyan
kagyat pangeran ngabèi
wus tinimbalan
wau kang rayi-rayi

praptèng ngarsa sadaya samya ngandika
pangeran angabèi
kabèh yayi êmas
paran budine samya
prakara ênggon abaris
pêtêng ing ngarsa
têka padhang ing wuri

apan ora pakolèh ênggoning aprang
bêcik kang pêtêng wuri
kang padhang ing ngarsa
puniku yèn sêmbada
kalawan si adhi-adhi
angalih papan
ing Asêm iku bêcik

dene pêtêng ing wuri padhang ing ngarsa
Pangeran Mangkubumi
alon aturira
kawula botên rêmbag
dene sompok lan nagari
lamun sambada
lêhêng ngilèna ugi

sakilèning Têras punika awiyar
inggih pêtêng ing wuri
apadhang ing ngarsa
kang rakasru ngandika
ora bêcik iku adhi
ing keri kanan
babah jêmbar tur radin

dadya mungsuh pakolèh yèn ngingsêrana
dhèwèk dadi kasupit
bêcik Ngasêm uga
nadyan si bêbitinga
wasisan gon angrungkêbi
kang rayi samya
datan suwalèng kapti

nulya bubar barise santana samya
mring Asêm dènnya baris
wau kawarnaa
Rahadèn Martapura
lan sira Dipati Pathi
apirêmbagan
nêdya mukul kang baris

anèng Ambuh sira Radèn Pringgalaya
miwah sagung bupati
Dipati Santênan
myang Radèn Martapura
prajurit Cina tinari
Kapitan Panjang
Singsèh lawan pun Êtik

pun Ping Bulung samya suka linajêngna
sanadyan mati urip
nuli anggêcaka
kadhaton Kartasura
ywa lami-lami nèng margi
nênusuhmanah
lêhêng maguta jurit

dhingin wani mêngko wani pan samôngsa
kèlu sang adipati
sigra atêngara
myang Radèn Martapura
samakta sawadyanèki
prajurit Cina
budhal cucuking baris

sarwi nabuh kêkênthung bèri wurahan
Ping Bulung kang angirid
satus winatara
môngka cucuking yuda
Kapitan Panjang nambungi
sawadyanira
surak-surak samargi

kang nindhihi wuri Radèn Martapura
dene Dipati Pathi
lan Singsèh Kapitan
angrêksa ratunira
gêgaman lir wukir agni
panganjuring prang
Ping Bulung sampun prapti

kèndêl anèng Ngampèl samya nata bala
munya kêkênthung bèri
wau kawarnaa
wadyagêng Kartasura
miyarsa yèn mêngsah prapti
Rahadèn Arya
Pringgalaya ngundhangi

marang wadyanira amêthuka mêngsah
myang sagung pra dipati
samya urun wadya
bubar saking gêgaman
ing Kênthèng gènnya nadhahi
prajurit Cina
miyat kang mêngsah prapti

sarêng nêmpuh kotbuta prajurit Cina
Ping Bulung kang nindhihi
saha ciyak-ciyak
langkung dènnya gambira
wong Cina samya ambêdhil
wong Kartasura
mawur lumayu ngisis

ngungsi barisira Arya Pringgalaya
kalulun ing pawarti
tan kongsi uninga
marang kang mungsuh Cina
kuwur tatane kang baris
asalang tunjang
lumaywa rêbut dhingin

kang prajurit Cina gambira umiyat
de mungsuhira ngisis
malêdug sar-saran
ginêlak lampahira
wus prapta ing Bayalali
Ki Dipayuda
Pamrêdèn anadhahi

anèng Maossanga dènnya prang sakêdhap
wong Cina ngamuk sami
Ping Bulung kotbuta
Dipayuda lumaywa
nanging maksih mirang-miring
kèndêl nèng Têras
wontên bêbantu prapti

wong nirbaya kalawan wong jagabaya
tuwin wadya saragni
pan têtindhihira
lêlurah jagabaya
Puspakusuma namèki
sêdhêng sudira
trah saking Surawèsthi

sutanira Ki Arya Jayapuspita
ing Toyadana prapti
kapêthuk dènira
wadya ingkang lumaywa
myang Arya Pringgalayèki
Puspakusuma
asru dènira angling

kadipundi rahadèn karsa andika
kula kinèn bantoni
angling Radèn Arya
iya têka banjura
ingsun antèni sirèki
Puspakusuma
lajêng sawadyanèki

praptèng Têras katingal kang mungsuh Cina
lajêng têmpuh ing jurit
sira Dipayuda
amor ing wurinira
nanging wongira wus kêdhik
Puspakusuma
gambira mangsah ngungkih

samya kandhêg lampahe prajurit Cina
tinata barisnèki
bêdhil kalantaka
kang samya munggèng ngarsa
tinambêm ing pundhak sami
prajurit Cina
sarêng dènnya bêdhili

wadya anirbaya lan wong jagabaya
miwah wadya saragni
kuwur tatanira
angungsi wurinira
Puspakusuma nadhahi
sawadyanira
sura pêngkuh ing jurit

amung kalih wêlas samya nitih kuda
sadaya ngrangkab lêmbing
wong Cina narajang
nyênyiwo keri kanan
apan samya dèn towoki
sing luhur kuda
gangsal ingkang ngêmasi

kèndêl lênggah wau kang prajurit Cina
samya ngantos kang wuri
wadyèng Kartasura
nirbaya jagabaya
saragni myang para mantri
malêdug samya
lumaywa rêbut dhingin

pangraose Puspakusuma wus pêjah
dening binendrong bêdhil
mila asar-saran
wadya ingkang lumaywa
Rahadèn Pringgalayèki
nèng Toyadana
miyarsa sanjata tri

anyamêthi turôngga sigra lumaywa
narajang barisnèki
sagunging santana
wingwrin kalulun samya
wadyalit pan sampun ngisis
asalang tunjang
tan ana tolih gusti

kang abaris ing Asêm sadaya dhadhal
pangeran angabèi
lan para arinya
lumaywa asewangan
tan kongsi matur sang aji
Puspakusuma
wau dènira jurit

pan kawratan mungsuh wong Cinakwèh prapta
Ping Bulung angawaki
myang Kapitan Panjang
samya nrêgakên wadya
wong Cina angidak wani
Puspakusuma
mundur pan miring-miring

sarwi nguwuh-uwuh wadyèng Kartasura
bantonana sun iki
wong sèkêt kewala
suraka wuriningwang
ngong balèkne Cina iki
mring Salatiga
yèn ora kongsi bali

ingsun dudu anake Jayapuspita
dudu trah Nyurawèsthi
wadya kang miyarsa
samya nolèh kewala
tan wontên kang purun bali
Puspakusuma
kaku tyasiranangis

asêsambat dhuh gustiku sang narendra
apa kang abdi iki
tan ana angrasa
wibawa saking nata
lan sakèhe ingkang abdi
baya tan ana
ingkang trah wong bêbêcik

yèn pinêlak ing Cina Puspakusuma
mandhêg sawadyanèki
arsa angamuka
dadya wong Cina taha
binêdhilan saking têbih
pan sinurakan
kadya angiring-iring

sarwi ngobong-obong kang prajurit Cina
dhusun saurut margi
praptèng Toyadana
wau kang kawuwusa
sri narendra nèng jro puri
wus asayaga
arsa ngawaki jurit

anèng ing mandhapa pinarak dhêdhampar
de kang nèng pôncaniti
wong gêdhong kaparak
dene kang anèng pura
kang rumêksèng sri bupati
kantun kang wadya
namèngyuda lan malih

wong Suranata Ngabèi Saradipa
lan sakancanirèki
myang Ki Bangsantaka
kalawan Sarantaka
myang sakancanira sami
wong Sawojajar
lan banjar andhap malih

kya pangulu saha wadya sakauman
miwah kang para kaji
Pangran Wijil sira
anunggil saradipa
wong panandhon tan atêbih
gamêl jajarnya
kang tansah munggwing ngarsi

kangjêng pangran adipati sah ingayap
desa gunging wadyèki
saha busanèng prang
gêgaman warna-warna
samya sumaos ing jurit
wadya sadaya
angantos karsa aji

animbali ing Tumênggung Wirarêja
praptèng ngarsa narpati
asru angandika
hèh bapa Wirarêja
kayapa wartaning jawi
bocah sun atag
amapag mungsuh sami

atur sêmbah Ki Tumênggung Wirarêja
tan wontên tur upaksi
abdi sri narendra
sagung ingkang punggawa
kang sami mêthuk ing jurit
nanging têtiyang
saking kilèn anggili

nanging wartinipun têtiyang kang prapta
sagung santana aji
pan sampun lumaywa
larut datan kandhêga
angandika sri bupati
mring Bangsantaka
lawan Bôngsapatrèki

Bangsantaka Bôngsapatra ana pira
iya bocah kang kari
sigra matur nêmbah
sira Ki Bangsantaka
inggih gusti winatawis
abdi paduka
wontên sèwu kang kari

angandika sang nata yèn mangkonoa
lah payo ingsun mijil
sun papage enggal
yudanira Si Cina
kasaru praptanirèki
Surawiguna
lawan Dipayudèki

Pamarêdèn pan sami atur uninga
yèn pra santana aji
wus kawon sadaya
datan môngga muliha
angandika sri bupati
Surawiguna
lan Si Dipayudaglis

alah padha mêtua sira dèn enggal
mapaga mungsuh malih
sigra atur sêmbah
kalih wus praptèng jaba
saksana tindak siraglis
sri naranata
arsa miyosi jurit

ginarêbêg ing wadya para ngulama
miwah kang para kaji
Kyai Saradipa
lawan wong Suranata
Kyai Pangulu tan têbih
sakancanira
miwah Pangeran Wijil

Bangsantaka Bôngsapatra keri kanan
ngamping lampah nrêpati
lan wong Sawojajar
miwah wong Banjar Andhap
wong Pênandhan Gamêl sami
lêlurahira
Dyan Suranagarèki

juru carik garêji myang priyantaka
undhagi datan kari
wus samya samêkta
sagêgamaning yuda
wus angagêm sri bupati
waos wasiyat
Kya Palèrèd pinusthi

duk andungkap undhak-undhakaning lawang
Kya Wirajaya prapti
sigra ngrangkul pada-
nira sri naranata
angandika sri bupati
hèh Wirajaya
kayapa lakunèki

wirajaya umatur ngaturkên tiwas
padukaji puniki
akarsa punapa
miyos saking jro pura
angandika sri bupati
ingsun akarsa
nindhihi wadya mami

saha nêmbah aturira Wirajaya
pukulun padukaji
tan wontên ing kina
ratu nyarirani prang
asru ngandika nrêpati
atungtung duka
apa abamu iki

Wirajaya kaya apa ênggon ingwang
ora maguta jurit
pasthi wadyaningwang
mêsakakên kewala
yèn ora ingsun belani
dènnya apêrang
mulèngsun bela jurit

marmi tanya sang nata atungtung duka
dene kala ing nguni
duk dintên Jumuwah
kawone Pringgalaya
saking Ambuh dènnya jurit
apan sang nata
wus pradandanan gingsir

saking pura malah kang para santana
lawan para bupati
sampun kadhawuhan
timbalaning narendra
apan sami angrêmbagi
yèn gumingsira
saking pura nrêpati

rêmbagira jêngkar saking Kartasura
Mataram kang dèn jogi
samana kang malang
Tumênggung Wirajaya
sangêt aturing nrêpati
lamun sang nata
kongsia tilar puri

pra santana dalêm dhuh gusti akathah
kados raka nrêpati
pan Kangjêng Pangeran
Ngabèi Loring Pasar
miwah rayi-rayi aji
kadya anyandhak
mêngsah Cina puniki

pan kadhahar aturè Ki Wirajaya
dadya sri narapati
wande jêngkarira
kala dintên Jumuwah
wasana Saptunirèki
mêngsah praptanya
tan ana ananggêni

sapunika mila sang natasmu duka
Wirajaya tumuli
matur ing narendra
yèn kadosa punika
ing karsa paduka gusti
gih kapanggiha
dhatêng kawula gusti

pan kawula warninipun kang mêthuka
mêngsah punika gusti
nanging abdi nata
pan têtiyang kaparak
kawula suwun narnati
kawula bêkta
amêthuk ing ajurit

ling sang nata lah iya sira adua
bocah kapêdhak aglis
umatur sandika
sira Ki Wirajaya
lan atur kawula malih
paduka nata
kula prênahkên gusti

wontên kidul dene ing badan kawula
kang mêdal êlèr gusti
lingira sang nata
iya sira mêtua
lan si bapa aywa têbih
lawan Si Sura-
wiguna dèn anunggil

Dipayuda wus dangu dènira mêdal
Surawiguna nênggih
wus anuhun sira
ing wong gêdhong sadaya
sang nata angatag aglis
barênga mara
katêlu dèn anunggil

sigra mêdal Ki Tumênggung Wirajaya
myang Surawigunèki
Kyai Wirajaya
katiga praptèng jaba
sampun sami dèn prentahi
ingkang ambêkta
gêgamaning ajurit

Ki Wirajaya myang Ki Surawiguna
ing Pagêlaran prapti
wong gêdhong kaparak
saha gêgamanira
samana sampun ingirid
mring galedhegan
kilèn dènnya miranti

wadya gêdhong kaparak mawut tinunjang
mring kang kaplayu saking
kilèn asar-saran
Tumênggung Wirajaya
lawan Surawigunèki
kesah angetan
ngalèr Wirarêjangling

dhatêng pundi dika kakang Wirajaya
anak Suragunèki
ya ta saurira
arsa ngayomi kônca
sarwi lumayu tan nolih
apundirangan
wadyalit sampun gusis

sigra wau Ki Tumênggung Wirarêja
malêbèng pura aglis
praptèng palataran
tan kongsi atur sêmbah
gugup andangu sang aji
kapriye bapa
gonira mapag jurit

aturira Ki Tumênggung Wirarêja
tiyang kaparak gusis
pan pun Wirajaya
sapraptanirèng jaba
mlajêng ngalèr ngetan gêndring
kawula undang
gusti botên anolih

Kyai Wirarêja wus kinèn wangsula
mapaga mungsuh malih
apan kinanthenan
Dipati Citrasoma
tumulya sang nata angling
mring Bangsantaka
lawan Bôngsapatrèki

age sira ing srimanganti mêtua
tatanên dèn abêcik
sakwèh kancanira
panandhon jagasura
gambuh lawan wong undhagi
wong sawojajar
banjarandhap ywa kari

suranata carik lawan namèngyuda
karaton gêdhe cilik
myang wong kadipatyan
Ki Bangsantaka enggal
wus mêdal ing srimanganti
sampun anata
ing wadya ingkang kèri

wus malêbêt Bangsantakatur uninga
marang ing sri bupati
pan sampun katata
abdi nata sadaya
angandika sang narpati
lah lêbokêna
bocah gamêl dèn aglis

Si Suranagara lawan jaran ingwang
kabèh lêbokna aglis
sampun katimbalan
gamêl Suranagara
kapal dalêm wus cumawis
myang kudanira
pangeran adipati

tan antara pun Sutamênggala prapta
Galempo kala alit
katanggung lênggahnya
prapta atur uninga
myang Ki Wirarêja sami
lan Citrasoma
wus manjing pura malih

atrurira wau Ki Sutamênggala
pukulun padukaji
mêngsah dalêm Cina
sampun cêlak lan pura
wontên kang angidul gusti
Ki Wirarêja
tansah nèng ngarsa aji

sri narendra jumênêng nèng palataran
sandhaping wulon nênggih
pra putra nèng ngarsa
saryasru angandika
baya wus karsaning Widi
kayapa bapa
karêpira sun tari

atur sêmbah Ki Tumênggung Wirarêja
matur sahawor tangis
tan adarbe rena
gusti sumanggèng karsa
yèn paduka mêthuk jurit
inggih kawula
wontên ing ngarsa gusti

yèn paduka amuwêr kawula têngga
yèn lolos kula iring
nanging yèn paduka
gusti tilara pura
sumiwi dhatêng Matawis
pêjah gêsanga
cêlaka ing Magiri

Dyan Kapitan Hogêndrop matur sang nata
pan sarwi abêbisik
yèn tiwas ing lampah
gusti luhung ngetana
malbèng loji Surawèsthi
anjog Samarang
apadangdanan jurit

benjing gusti pinukul ing Kartasura
saking nagri Samawis
sampuning samakta
wau ingkang turôngga
wus sumaos munggèng ngarsi
namaning kuda
pun Wijayacapèki

wus kinapan sagung ingkang bêbrêkatan
pun Wijayacapèki
kêkambil kya brêkat
rêrahab Kyai Giwang
Kya Macanguguh kêndhali
wus munggèng kuda
pun Wijayacapèki

wontên malih kêkambil kang bêbrêkatan
Kyai Rêmêng namèki
wus munggwing turôngga
kang nama Endracapa
wontên kang turôngga malih
ran Gôndaprana
wus samakta kêkambil

apan nênêm kuda wus sumadyèng ngarsa
myang turangganirèki
pangran adiptya
kêkalih wus nèng ngarsa
sampun kinakapan sami
asru ngandika
wau sri narapati

hèh Katalah payo padha budhalêna
bocah kang anèng ngarsi
mêtua paseban
kidul aywa pêpeka
lawan lor kuncinên aglis
sri naranata
nulya ngandika aris

dhatêng putra kangjêng pangeran dipatya
miwah mring putra èstri
lah thole dhingina
kalawan kakangira
samana sri narapati
nèng palataran
nuju ngagêm Kiyai

Sapujagat dumadak pêdhot kolongnya
runtuh tiba ing siti
pan kongsi kapidak
pinanggih mring Ki Jaya
sampun binêkta tumuli
nanging Ki Jaya
tan wruh lamun kiyai

panginangan kêkêba samak binêkta
mring panakawan alit
Jimus namanira
Jaya kang akèn bêkta
sigra pangeran dipati
wus nitih kuda
nama Gôndapranèki

ingkang rayi nama Ratu Madurêtna
miwah kang para rabi
kinèn anitiha
ing kuda sowang-sowang
Radèn Ayu Kilèn aglis
wus nitih kuda
biru ulêsirèki

pun Anila namanya ingkang turôngga
Ratu Madurêtnèki
panitihnya kuda
tansah kalorot sira
dene ingkang para rabi
ingkang tan bisa
nitih kuda anuli

sami dharat umiring dhatêng sang nata
tansah nèng wuri aji
sigra sri narendra
nulya mundhut turôngga
Wijayacapa namèki
ciri bêndana
ulêse dhawuk putih

samaktaa kakapan sarya brêkatan
gya sumaos ing ngarsi
sigra sang narendra
budhal saking jro pura
kuwur sagunging wadyalit
supe gêgaman
astrakèh dèn punggêli

sri narendra pan maksih dharat kewala
tinangisan pra rabi
saha munggwing wuntat
miwah wong dalêm pura
kabèh gumêrah anangis
ambata rêbah
sêlir manggung kêkasih

tangisira asambat nambat narendra
pyuh angrês narapati
pan kadya ginubah
mirsa tangising garwa
nulya samya kinèn nitih
mring kuda enggal
aywakèh ngrêrubêdi

Radèn Ayu Kilèn wus munggwing turôngga
panitihe rumiyin
sigra lampahira
wus umung munggèng ngarsa-
nira pangeran dipati
sri naranata
wus mijil saking kori

praptanirèng pasowan ing pamagangan
lampahira narpati
wontên kang turôngga
katitihan pra garwa
ucul tiba kang anitih
lajêng lumaywa
mêdal datantuk margi

nulak wangsul lajêng ngamuk kang turôngga
nêmpuh wadya lumaris
dadya apuyêngan
karya rêmbêning lampah
sang nata asru derangling
kinèn ngrampoga
kuda ywa ngrêrubêdi

tinadhahan wontên waos kalih dasa
kuda anêmpuh wani
waos kalih dasa
rusak kuda tan pêjah
anulya dipun kathahi
ponang turôngga
nêmpuh malih wus mati

ri sampuning pêjah turôngga saksana
lampahira narpati
langkung kamandhungan
pasowan kidul prapta
samana sri narapati
satêdhakira
saking ing sitihinggil

kèndêl sakêdhap sang natamundhut kuda
pun Wijayacapèki
wus munggwing ing ngarsa
sinungakên saksana
waos agêming narpati
apan wasiyat
ran Palèrèt Kiyai

kang sinungan ingkang abdi Suranata
nanging ingkang nampèni
apan tan kantênan
sigra sang anarendra
sampun anitih turanggi
agya lampahnya
tansah lawan Kumpêni

jêng pangeran dipatya lumakyèng ngarsa-
nira kang rama aji
dening kang lumampah
ing ngarsanya pangeran
Dyan Ayu Kilèn anuli
mêdal saksana
ing galedhegan kori

Êmban Sutayuda ingkang munggwing ngarsa-
nira pangran dipati
apan kang minôngka
panganjuring lumampah
saksana mêdal rumiyin
agya lampahnya
jêng pangeran dipati

duk andungkap sajawining galedhegan
mêngsah Cina gya prapti
nanging tan akathah
saking kilèn praptanya
tan antara ambêdhili
mawut sadaya
ingkang mêdal kariyin

palayunya angidul wênèh angetan
Dyan Ayu Kilèn nênggih
ngidul palayunya
apan sampun atêbah
sêdya angêntosi gusti
Ki Sutayuda
nulya anandhang kanin

arsa malêbêt malih pan kapêpêtan
dadya lajêng siraglis
lumayu angetan
ngidul palajêngira
samana pangran dipati
kèndêl sakêdhap
anèng jawining kori

binêdhilan mring mungsuh Cina pangeran
dipatya was ningali
marang mêngsah Cina
binêdhil kalantaka
kang kinarya ambêdhili
tinambêm pundhak
nanging pangran dipati

tan angraos ajrih salêbêting driya
kêbat wadyanirèki
mingêrakên enggal
kuda cinènèng awrat
pangran ngaturan tumuli
têdhak sing kuda
nulya ginendhong aglis

dening wadya gamêl aran Saratruna
wong saking ing Sanèpi
sigra jêng pangeran
wus nulak lampahira
manjing jro gledhegan malih
wus kinèn bêkta
mring kang rama mring puri

wus binêkta mire angalèr angetan
kangjêng pangran dipati
sigra sang narendra
masang angrampid lawang
galedhegan lan Kumpêni
datan atêbah
rumêksa ing narpati

dening wadyanira ingkang maksih sura
apan sampun akêdhik
munggwing ngarsa nata
samya kinèn bêdhila
mring mêngsah kang anèng jawi
kinèn apanggah
de mêngsah maksih kêdhik

nanging wadya alit tan kênèng ngabêna
mawut ngulari margi
wus supe gêgaman
mung sêdyarsa mêtua
nanging datan antuk margi
dadya puyêngan
tan wruh kawula gusti

pan akathah wadya mènèk pagêr bata
lantaran watangnèki
anjog mêdalira
pêksa arêbat gêsang
sigra ngatag sang narpati
mring wadyanira
wong sawojajar aglis

mung sakawan wong sawojajar kang sura
gya minggah balowarti
lan Ki Bangsantaka
Bôngsapatra rowangnya
dadya wong nênêm ambêdhil
mring mêngsah Cina
winalês saking jawi

wênèh mimisira êlong kang kinarya
Cina dènnya ambêdhil
pan wong sawojajar
nênêm datan kuwawa
ambêdhil sing balowarti
sigra lumaywa
mudhun ngungsi narpati

galedhegan apan sampun inginêban
pan sinung wênga kêdhik
kinarya pirantyan-
nira malês nanjata
myang sêla-sêlaning kori
gènira mapan
Kumpêni dènnya bêdhil

ramya sarêng tumandang pambêdhilira
wontên Kumpêni siji
minggah ing palatar
pêksa ambêdhilana
prapta nginggil balowarti
wor mirising tyas
mengo dènira bêdhil

gya lumajar mudhun wus nunggil rowangnya
rawuh tumut bêdhili
mring kang mêngsah Cina
wau kang binêdhilan
mundur sakêdhap gingsiri
mimis Walônda
mangsah malih angungkih

malês bêdhil saking jawi galedhegan
adrês mimisirèki
bêdhile wong Cina
sawênèh kalantaka
myang êlong mimisirèki
Ondrop Kapitan
misih suratan gingsir

nanging wadya prajuritira sang nata
tiningalan wus gusis
mring Ondrop Kapitan
dadya ngrês manahira
myang wong Cina drês ambêdhil
mung Wirarêja
tansah rumêksèng aji

Kapitan Hogêndrop suda suranira
mulat ing wadya gusis
kang rumêksèng nata
mung kantun Wirarêja
Bangsantaka lawan ari
Ki Bôngsapatra
kancane kantun kêdhik

mung pun Galempo aran Sutamênggala
wontên malih ta abdi
ran pun Martajiwa
magang wongjagasura
têtêgal kalawan malih
Suranagara
gamêlira narpati

panakawan kandêl awasta pun Jaya
myang panakawan alit
Bêsar Timus Tajang
Sutagati panêgar
panèkêt gêdhong satunggil
têngên awasta
garembyang Wôngsagati

lan wakiling kaparak têngên satunggal
wasta Wiratakèki
de kang winakilan
aran Ki Ragisuta
prênah kaponakannèki
nênggih pun Jaya
darbe kanthi kêkalih

kang satunggal apan ta kaprênah uwa
ran Wôngsamênggalèki
satunggale paman
aran pun Trunawôngsa
Ki Bôngsapatra satunggil
pan magangira
Wôngsajaya namèki

wirarêja wadyanya maksih tut wuntat
apan santana sami
saha gêgamannya
kang rumêksa sang nata
lyan punika sampun gusis
tan kêni ngampah
dadya Kumpêni miris

Kapitan Hogêndorop ical suranya
mulat ing rowang kêdhik
kang rumêksèng nata
sigra mundur sirenggal
kapitan sawadyanèki
wus munggwing kuda
anèng ngarsa narpati

gya cinandhak kang asta sri naranata
samya munggwing turanggi
mring Hondrop Kapitan
pan sangêt ingaturan
mundur sang sri narapati
ginèndèng wadya
ngalèr ngetan siraglis

tan kawarna polahe wadya puyêngan
kang datan antuk margi
wau sri narendra
supe dhatêng atmaja
sakêdhap de kasêsaning
lêbêting Cina
nyana putra nèng ngarsi

salêbêtira wong Cina galedhegan
ningali ngalèr sêpi
dupi mulat nganan
ningali wong akathah
anulya dipun bêdhili
saking kadohan
arang dènira bêdhil

pinrih kawuse kewala kang lumaywa
dadya wadya narpati
kang tanpolih lawan
kathah bucal gêgaman
ing kori pipit-pinipit
sri naranata
tan kandhêg lampahnèki

sigra manjing ing kori alit sang nata
kang maring kêbon aglis
wetan pagrêbongan
tilasing pawowongan
praptèng kêbon sri bupati
ningali lawang-
ira Ki Rajaniti

panakawan pun Jamus kawratan bêkta
panginangan narpati
tan kêkêba samak
pan sampun ginêntenan
mring Ki Wôngsajaya aglis
wau sang nata
gènnya ningali kori

tilasipun kori sampun pinêjahan
karsanira narpati
kinèn ambubraha
arsa kinarya marga
Bangsantaka matur aris
yèn kabubraha
punika dangu gusti

luhung lajênga ngetan gusti ing ngrika
wontên banon narpati
inggih sampun rêbah
tan wontên pakèwêdnya
pinggir urung-urung warih
gampil nginggahan
jawining sêdhah rami

sigra lajêng mangetan malih sang nata
wau pangran dipati
kantun mring kang rama
dangu arêbat lawang
saking pamêksaning dasih
ingkang ambêkta
binêkta dêdêl wani

dhatênging wadya ingkang arêbat lawang
samana sampun manjing
pangran jroning lawang
nulya binêkta enggal
nututi lampah narpati
kang kawarnaa
wau sri narapati

salajênge angetan ing lampahira
tan adangu wus prapti
gèning banon rêbah
tan antara gya minggah
wadyalit ngarsa wus mijil
Ki Wirarêja
nulya mêdal kariyin

praptèng jawi jagèni wiyos sang nata
sigra kuda narpati
kinêtab saksana
ingangkatakên minggah
ing banon rêbah anuli
kongsi ping tiga
pangêtab sang narpati

duk lumangkah ing tunggak banon kang kuda
tan sagêd majêng malih
anêngahi bata
lajêng pêjah kang kuda
sigra têdak sri bupati
saking ing kuda
jinaga ing Kumpêni

Kapitan Hogêndorop ingkang anjaga
ingkang asta narpati
ginèndèng saksana
marang Hondrop Kapitan
winêdalakên mring jawi
Ki Wirarêja
kêbatira nampèni

sapraptaning sang nata jawining bata
kapitan datan kèri
sigra wong Walônda
sampun mêdal sadaya
Litnan Nugu wis tan kari
topiyo ilang
nyandhak topiyo malih

topiyoning Sarani ingkang inganggya
Tolomondo jru tulis
tan kantun wus mêdal
Jaya lan Bôngsapatra
nèng wingking sarêng umijil
Ki Bangsantaka
wêdalira nututi

praptèng jaba sampun umangkat sang nata
dharat lampah narpati
sapraptaning marga
agêng ningali Cina
saking margi kilèn nênggih
lampahnya ngetan
anulya rèrèn sami

anèng Wirakancanan dènnya ararywan
lampahira narpati
sampun ingaturan
manjinga ing pemahan
sang nata lampahnya aglis
manjing pemahan
wau nulya kapanggih

Êmbanira Nyai Garon kang anama
tandhu kang dèn titihi
sang nata ngandika
mring êmban Garon sira
biyung mudhuna tumuli
lan tandhunira
sun titihane aglis

kagyat mulat êmban Garon wruh sang nata
sigra mudhun tumuli
saking tandhunira
ana kang panakawan
tandange abriga-brigi
arsa ngamuka
tan wruh lamun sang aji

êmban Garon asru ngampah kaponakan
srêngên dènira angling
hèh pagene sira
mêngkono polahira
iyèku gustinirèki
sri naranata
kang ngabdèkkên sirèki

kaponakan sangêt ajrih amiyarsa
ing srêngêne kang bibi
gya sumingkir sira
ngaduwung polahira
nyai nyagakakên aglis
nanging tandhunya
tan kongsi dèn titihi

kasêlak prapta kuda saking kapitan
ulêse dhawuk putih
kuda sing sang nata
nulyage tinitihan
sang nata mangkat saryangling
hèh biyung sira
ayo milua mami

êmban Garon sandika ing aturira
nanging datan sayêkti
sawingking narendra
lajêng ing lampahira
ngulari paran pribadi
sri naranata
tan kandhêg lampahnyaglis

lèring kawi rara gèn mangetanira
lampahira narpati
anjog Makamdawa
wau kang kawarnaa
kangjêng pangeran dipati
kantun lan rama
dangu ngulari margi

turôngga dalêm pêjah mêpêti marga
gya binêkta angèri
dhatêng wadyanira
samana antuk marga
sapraptanira ing jawi
nglorod busana
lancingan ingkang kari

pamrihing wadya mila ngrucat busana
manawana udani
ywa wruh yèn pangeran
nadyan anaa wikan
dinugaa yèn wong cilik
dening wadyanya
gangsal kathahirèki

punika kang sarêng umiring sing pura
Ônggayuda namèki
lan Ki Nartawôngsa
katiga Patradita
sakawan Sêtratrunèki
sagung salira
Wirasuta namèki

wontên malih wadya ingkang saking pura
apan mêdal rumiyin
sarêng lan sang nata
sapraptanirèng jaba
gusti tan wontên kaèksi
ngantosi marga
Singapadu namèki

sakantune lancingan kangjêng pangeran
nulya ginendhong aglis
mring Ki Patradita
ingiring wong sakawan
praptèng lêlurung kapanggih
Ki Singapadya
dadya nênêm wadyèki

duk anèng lêlurung pan wontên katingal
prênah kidulirèki
wing Wirakancanan
wontên têtiyang Cina
kalih dasa winatawis
samya ararywan
kang têtiga murugi

amung ingkang kêkalih bêkta sanjata
cêlak sigra ambêdhil
ya ta jêng pangeran
kasrèmpèt mimis sira
anuju kang jôngga iring
rema kang rantas
nanging tan miyatani

gya binêkta manjing malêbêt pemahan
kawirara gèn aglis
nanging jêng pangeran
kaladuk kasênjata
samana gya narik kêris
Kyai Baruwang
mila gya narik kêris

yitnanira pangran manawa tinilar
maring abdinirèki
kang anggendhong ika
agya ing lampahira
pagêr banon angalingi
kêkalonthongan
sampun binêdhah aglis

sigra lajêng angetan ing lampahira
jaro ingkang ngalingi
anulya binêdhah
ingkang darbe pomahan
Suradiwôngsa namèki
sapraptanira
mlêbêt pomahan nuli

jêng pangeran ingaturan nyarungêna
ing kagunganirèki
dhuwung kang liniga
kang nama kya Baruwang
mila ngaturan tumuli
anyarungêna
aturira kang abdi

mila kawulaturi anyarungêna
dhuwung paduka gusti
èwêd gèn lumampah
yèn taksih alêligan
de abdi kabèh puniki
tan wontên nêdya
atilara ing gusti

upami gusti wontên tiwasing lampah
wadya kabèh puniki
pan pêjah sadaya
tan wontên nêdya gêsang
pangran dupi amiyarsi
aturing wadya
gya sinarungkên aglis

Ki Baruwang sampuning manjing sarungan
agya lampahirèki
tan kandhêg angetan
tansah nusup pemahan
mêdal ing lêlurung malih
ing pararaban
lajêng angetan malih

kang anggendhong ginantyan Ki Kartawôngsa
lampahira nulyaglis
lêpas lampahira
wadya nênêm tan pisah
lampahnya pangran dipati
ing Makamdawa
ika kang dipun jogi

kang anggendhong agantya Ki Ônggayuda
ginêlak lampahnèki
sêdya nututana
ing lampahe kang rama
nanging dèrèng anututi
ing lampahira
kang gendhong ganti-gatti

jêngkarira sang nata saking jro pura
Sêtu Wage dinèki
wanci lingsir kilyan
tanggal pitu likurnya
ing sasi Rabingulakir
Alip kang warsa
apan dèn sêngkalani

gunung obah rêtuning wong sri narendra
angidul ngetan malih
saking Makamdawa
prapta ing ara-ara
punika kang darbe bumi
araning desa
ing Karangasêm nagri

prênahira kidul wetan Pasadhakan
sang nata rarywan sami
ngandhap asêm ika
andangu ingkang putra
wadya matur tan apanggih
raos tyas nata
tan wontên kang kinanthi

kawarnaa sang aprabu
kèndêl Karangasêm nênggih
andangu pangran dipatya
ana ngêndi putra mami
wadya matur ting kadandap
ing wau wontên ing wingking

mangke tan wontên kadulu
kumênyut tyasing narpati
sarywa ngingêrkên turôngga
ngandika lah payo bali
padha ngrêbut putranira
Hondrop sira aywa kari

lah payo sawadyaningsun
anapa ing ngarsa mami
kaya ngapa solah ingwang
yèn tan karêbuta nuli
putraningsun mung sajuga
ingkang dadi woting ati

Ki Wirarêja gya rawuh
ing waulumakwèng wuri
sapraptanira ing ngarsa
sang nata asru derangling
bapa kayaparan sira
dening putraningsun kari

saryandik pasuryanipun
kang jaja lir mêtu agni
asru pangandikanira
iya mulaningsun mijil
atilar ing puraningwang
sutaningsun lanang siji

iya ingkang ingsun rêbut
kang sun ungsèkakên urip
mangkya têmah tan katingal
miwah putraningsun èstri
apadening rabiningwang
myang ibu tan ingsun tolih

iya amung sutaningsun
lanang siji sun belani
ing mangkya uga kantuna
alah payo padha bali
apa gawe lumayua
lêng lêbur arêbut puri

samana Kapitan Hogu-
dorop matur ngasih-asih
dipun rêrêm ingkang karsa
sampun age bêndu gusti
supami gusti wangsula
satêmah alêbu gêni

dening putra sang aprabu
kawula kang angulari
tan adangu jêng pangeran
anulya wau kaèksi
mêdal saking ing pemahan
ginendhong dening kang abdi

dupi kang putra kaduru
asrêp tyasirèng narpati
lir agrah manggih usada
sang nata gya amurugi
sarya angawe kang asta
kang putra gya praptèng ngarsi

saking gendhongan tumurun
kang putra rinangkul aglis
ingêmban kinuswa-kuswa
mring rama asêmu tangis
kayaparan polahira
sira pisah lawan mami

kang putra aris umatur
ngaturkên polahing nguni
inggih kula wau rama
sawêdal kula sing puri
wong Cina bêdhil kawula
duk wontên lêlurung mami

inggih mimisipun langkung
cêlak jônggaji ring mami
malah rema kula rantas
nanging tan karaos mami
lamun rema kula rantas
sêlak kula salah tampi

tampi kula salahipun
manawi rencang pribadi
atilar dhatêng kawula
kang anggendhong kula nguni
anuntên dhuwung kawula
Ki Baruwang kula tarik

manah kula yitnanipun
samôngsa tilara mami
kang anggendhong mring kawula
anuntên kula larihi
nuntên kula amuk pisan
kabèh sampun wontên urip

nanging rama botên dangu
gèn kula angliga kêris
sarêng nusup ing pemahan
kula sarungakên malih
sampun sakeca ing manah
sang nata ngungun tan sipi

asmu luh sarya andangu
ing putra èstri kang kari
anèng êndi kakangira
lawan arinira gusti
pangran matur tan uninga
sang nata tyas lir jinait

sarya angandika asru
marang Ki Wirarêjèki
hèh bapa kayapa sira
dening putraningsun èstri
miwah ibu garwaningwang
padha kari nèng jro puri

lah payo padha rinêbut
saananing wadya mami
Si Hondrop kang nindhihana
lan saananing Kumpêni
saksana nuli katingal
kumêlun kukusing agni

wus dinuga yèn kadhatun
kumêlun ingkang binêsmi
tumulya Ki Wirarêja
asru matur ing narpati
punapatur pêjah gêsang
yèn ingabênaing jurit

angrêbata ingkang kantun
sampun karaos ing galih
abdi paduka sapala
lan sampun ical kang galih
amêsthi botên kuwawa
dadya sulung lêbu agni

dhuh gusti atur kulasru
mênggah putra èstri kari
miwah ibu para graha
môngsa nêmahana pati
lêhêng gusti amapana
nglêmpakêna wadya malih

lan winangsula pukulun
ginitik Kartasurèki
sang nata rèrèh ing karsa
saksana lajêng lumaris
wus mangkat ing lampahira
pêpungun tyas lir jinait

kathah karaosing kalbu
putra èstri samya kèri
myang ibu lan para graha
miwah sakwèhing kêkasih
samya kantun jroning pura
lir winêjak tyas narpati

angunandika ing kalbu
baya dêdukaning Widi
iki kang têka maringwang
kayaparan gèn nyinggahi
yèn wus pasthi karsaning Hyang
liwat nistha wirang mami

anggung ingkang waspa dhawuh
tinênggak-tênggak samargi
samana wus ingaturan
mring wadya miwah Kumpêni
lumampah ngalor angetan
Pakudusan kang dèn jogi

nêdyanjog ing margi agung
Ki Wirarêja tinuding
rumêksa lumakwèng wuntat
munggèng lèr wetan kapering
tan kandhêg ing lampahira
wus lêpas ing Windan prapti

lajêng angetan sang prabu
pêpak wadya kang angiring
kang sami trêsna sang nata
punika kang datan kari
dening kang lumakwèng ngarsa
Bangsantaka lawan ari

myang Ki Sutamênggalèku
Galempo kala duk alit
gamêl Dyan Suranagara
lawan Ki Purbajayèki
ipene Dyan Wiratmêja
ing Pathi kalawan malih

pun Tarunawijayèku
lan Naladirja Garêsik
lan malih Ki Kartatruna
panakawan namakèki
pun Jaya lawan pun Tajang
Bêsar Jimus datan kari

lan malih panêgaripun
awasta pun Sutagati
Wôngsapati ing Garembyang
Wirantaka datan kari
wontêndene abdinira
kangjêng pangeran dipati

akathah kang sami tumut
êmban Sêmôngka tan kèri
dene kang lumakwèng wuntat
kang rumêksa sang narpati
tan lyana Ki Wirarêja
saha santananya ngiring

Nayamênggala tan kantun
Gobès namane duk alit
ya ta lampahe sang nata
kalih atus winatawis
sang nata malih ngandika
macapat padha nèng êndi

kaya Si Wirajayèku
lawan Si Natayudèki
miwah Si Surawiguna
ing mêngko padha nèng êndi
Wirarêja aturira
kawula nuhun narpati

mênggah abdi sang aprabu
macapat puniku gusti
sami botên wontên layak
yèn wontên jênêng narpati
mantuk malih sri narendra
tan layak ngabdèkna malih

pun Wirajaya karuhun
duk mijil saking jro puri
sagahe kaliwat-liwat
ananglêti ing ajurit
dupi mijil sing jro pura
lajêng lumaywa anggêndring

sarencangipun lumayu
tan wontên tolih ing wuri
galedhegan kang lèr wetan
punikakang dèn wêdali
tiyang layak sinudukan
tan layak yèn tinaliti

Ki Wirarêjaris muwus
marang Ki Wangsantakèki
lah wus katog iki anak
tan wontên nusul wong malih
kadi punapa pênêdnya
sang nata andangu kang ling

apa bapa sira wuwus
Wirarêja matur aris
abdi paduka sang nata
kang kantun kula raosi
de sampun katog punika
tan wontên kang nusul malih

saksana nulya kadulu
têtunon sajroning puri
miwah sajawining pura
wisma kang sami kabêsmi
anggamêng kukus katingal
amimbuhi ing wiyadi

Ki Wirarêja turipun
mring nata gusti suwawi
kawulaturi umangkat
amapan kang ragi têbih
sang nata sigra umangkat
sing Pajang lumampah aris

wus angambah margi agung
angetan lampahirèki
praptèng dhusun ing Lawiyan
wetan pêkên margi sungil
pakèwêd jêblog ing marga
titihan kuda narpati

ngarèkèl minggah angidul
nyinggahi jêbloging margi
sigra têdhak sri narendra
adharat lampah narpati
jinagan dhatêng kapitan
sang nata wus nitih malih

lajêng lampahe sang prabu
ing Adiwarna mèh prapti
kinintên ing Adiwarna
wontên Cina têngga kori
Kumpêni sami prayitna
sadaya ngisèni bêdhil

kumpêni sadaya purun
lampahira angriyini
dupi dhatêng Adiwarna
tan wontên Cina satunggil
amung wong Jawa kewala
kangpanggih anèng kori

sigra lampahnya lêstantun
sang nata tan sônggarunggi
lumampah ngalèr angetan
mêdal saêlèring kori
sigra matur Wirarêja
dhumatêng sri narapati

inggih gusti sang aprabu
padukarsa dhatêng pundi
de punika ngalèr ngetan
ing pundi kasêdyèng galih
sang nata aris ngandika
sun arsa mring Surawèsthi

iku kang yogya sun jujug
kaya kawawa sun ungsi
Wirarêja aturira
dhuh gusti bilih suwawi
kalawan karsa sang nata
ing atur kawula gusti

yèn sêmbada karsa prabu
lêhêng dhatênga Matawis
milanipun sapunika
dening sagung wadya aji
lorogipun mring Mataram
sadaya gènipun ngungsi

miwah pra santana prabu
lumorog dhatêng Matawis
bilih punika kenginga
wadya kinumpulna malih
ingabêna ing ayuda
rêrêmpon cêlak Magiri

angandika sang aprabu
hèh iya Wirarêjèki
pan wong Jawa iki uga
iya ing watara mami
mêngko manèh yèn iyaa
wus lunga têka ing panti

pêpacakane rumuhun
duk maksih têtêp nèng panti
tur akundhang yayah rena
sun têtêp anèng jro puri
parandene nora kêna
sun abitakên ngajurit

Wirarêja aturipun
inggih sumôngga karsaji
punapa gusti ing karsa
kawula dhatêng umiring
nanging ing atur kawula
paduka kula aturi

ing lampah mêdala kidul
yèn sêmbada karsa aji
anabrang ing Paserenan
nadyan rêrêpa prayogi
mila gusti sapunika
de rencang puniku kêdhik

ingkang umiring sang prabu
adat nisthanipun gusti
mênggah ing lampah paduka
dados pandugining alit
nadyan atilara pura
mênggah ing lampah narpati

utami kathah kang tumut
tan wontên sangsayèng margi
singa kang kinarsakêna
tan wontên sumêlang galih
dening pandugi kawula
ing lampah paduka aji

samôngsa sang nata rawuh
rêrêp Paserenan benjing
pasthi abdi sri narendra
akathah ingkang kapanggih
sanadyan pun Wirajaya
kados kapanggih ing benjing

de cêlak panggenanipun
Wirajaya dènnya ngungsi
tan wontên lyan dèn ungsia
lyan pun Kêdhunggudèl gusti
yèn jamak-jamak manungsa
punika pasthi umiring

benjang yèn wus kathah batur
sumôngga karsa sang aji
ya ta sang nata andhahar
aturing Wirajayèki
sigra lampahe sang nata
prapta sawetaning kori

anulya menggok mangidul
nabrang lèpèn Jênês aglis
Kadhiwêkan raning desa
praptanirèng kidul kali
anulya wontên katingal
rantab-rantab wong lumaris

angetan ing lampahipun
ing Babad gènnya kaèksi
tan kandhêg lumampah ngetan
dening lampahnya sang aji
tan kandêg ngidul angetan
dhusun Pagêdhangan prapti

wau ing sarawuhipun
anuntên sami kapanggih
kang rantab-rantab katingal
nèng babad kang ngetan sami
punika pun Sôntayuda
ing Cêngkalsèwu rumiyin

mila ngetan lampahipun
sêdya anututi gusti
aran Radèn Wôngsatruna
lan jrubasa Sêcapati
Kandhuruan ing Pacitan
sêdya samya nusul gusti

apan sarêng praptanipun
wus katur ngandikan sami
wontên dhusun Pagêdhangan
nulya gusti angujungi
wus tinarima lampahnya
dhumatêng sri narapati

dènnya arêrêb adangu
lampahira sang narpati
anèng dhusun Pagêdhangan
nulya ngandika sang aji
apa uwis aso padha
lah payo padha lumaris

anulya umangkat gupuh
wau sang sri narapati
saking dhusun Pagêdhangan
ngidul ngetan lampahnèki
tan kandhêg ing lampahira
ing Pamanggaran mèh prapti

anuntên wau andulu
ing ngarsa tiyang lumaris
akathah kang kêkapalan
wênèh dharat kang umiring
sang nata pêrak ing lampah
dadya was dènnya ningali

lamun Dyan Mangunjayèku
kang lumampah anèng ngarsi
lawan Radèn Sumaningrat
nanging wus nabrang rumiyin
apan wus datan katingal
amung Dyan Mangunjayèki

wau ta ingkang kadulu
lagya mêntas sing banawi
sapraptaning sabrang wetan
Dyan Mangunjaya udani
kalamun sri naranata
kang lumampah anèng wingking

dadya kèndêl lampahipun
Dyan Mangunjaya ngêntosi
dening Ki Puspakusuma
maksih nèng kilèn banawi
lampahe dèrèng anabrang
kasêlak sang nata prapti

Puspakusumawas dulu
lamun sang nata kang prapti
sigra mudhun saking kuda
lumaywa nulya nungkêmi
ing padanira sang nata
saha sambat sarya nangis

ri sampun nungkêmi suku
matur Puspakusumèki
atutur ing polahira
duk aprang nèng Têras nguni
yèn mêsahira wong Cina
gangsal Cina ingkang mati

Puspakusuma atutur
prangnya wong Kartasurèki
tiwase mêngsah wong Cina
sang nata ngungun ing galih
aris dènira ngandika
wus aywa sira rasani

lah payo padha lumaku
sang nata andangu malih
êndi desa Paserenan
tuduhe si bapa nguni
agya umatur kang wadya
dhuh gusti inggih ing nginggil

apan prênahipun kidul
atêbih saking ing ngriki
sang nata aris ngandika
maring Ki Wirarêjèki
lah bapa kayapa sira
de kaliru laku iki

Ki Wirarêjaris matur
sumôngga ing karsa aji
de punika sampun têbah
kalangkung ing lampah gusti
sang nata aris ngandika
wus kinapakêna gusti

iki ngêndi aranipun
desa kang pinggir banawi
inggih gusti Pamanggaran
aturing kawula alit
lah bapa sira mundhuta
parau kang sun titihi

sigra sinaosan sampun
baita dhatêng wong bumi
awasta Ki Wirayuda
bêbêkêl kang anaosi
wanci saandhaping asar
panabrangira narpati

wus tumêdhak mring parau
sang nata nabrang siraglis
tan kantun sawadyanira
tansah lan pangran dipati
Kumpêni saha rumêksa
sadaya wus nabrang kali

dene ing panabrangipun
wangsul ping sakawan nênggih
baitanipun sagangsal
sawarninya agêng alit
ri sampunira anabrang
praptaning wetan banawi

kagyat ing tyas duk andulu
sang nata wong rèrèn sami
kidul kilèn prênahira
wontên sakilèn banawi
atarap sami ararywan
saha sarwi songsong putih

wus kinèn mariksa wau
gya lumampah kang tinuding
tan adangu wangsul enggal
wus umatur yèn kang rayi
Jêng Pangeran Buminata
kang rèrèn punika sami

karsanira sang aprabu
kinèn nimbali anunggil
kang dinuta lagya mangkat
kang rèrèn wruh yèn sang aji
nulya age sami budhal
ngidul ngilèn lampahnèki

angesahi mring sang prabu
tan nêdya nunggala kapti
kang dinuta wangsul enggal
tan kongsi nabrang banawi
mila lampahe sang nata
tan malang tumolih ari

lajêng umangkat sang prabu
ing kilèn Langsur duk prapti
andangu Ki Wirarêja
si bapa ana ing êndi
aturira kang liningan
inggih gusti wontên wingking

tan kandhêg ing lampahipun
ing wau sri narapati
ing Langsur sampun kalintang
kadalon ing lampahnèki
amung pangeran dipatya
ingkang datan kenging têbih

winatawis wancinipun
langkung ingwaktu magêrib
sigra nuli masanggrahan
desa ing Tarajukuning
kang tansah ingantos sira
Ki Wirarêja nèng wingking

ingantos dangu tan rawuh
samana sri narapati
anulya asêsarean
andangu kêkapanèki
arsa kinarya akajang
sirah kathah angaturi

yèn awon ing tangtonipun
gusti lêhêng Kyai Gondhil
kinarya akajang sirah
tan awalêr sangkêr malih
sang nata wus sêsarean
kajang sirah Kyai Gondhil

ing wayah pan sampun dalu
mèh prapta ing sirêp janmi
Ki Wirarêja praptanya
pasanggrahan Trajukuning
ya ta sampun ingandikan
sapraptane ngarsa aji

sang nata aris andangu
apa mulanira kari
Wirarêja aturira
yèn amarêngêna gusti
ngrêrangu abdi paduka
pun biyung kula antosi

mila kawula ngrêrangu
pun biyung kawula dugi
anusul dhatêng kawula
pun biyung praptaa gusti
aluhung gusti wontêna
kang ngratêngi dhahar gusti

sang nata malih andangu
lah apa si biyung prapti
Wirarêja aturira
inggih botên wontên prapti
gusti mila kula tilar
sampun antawis tan prapti

sang nata aris amuwus
hèh paman Mangunjayèki
pira dohe Sêmêdhangan
paman têka kene iki
Mangunjaya aturira
kalih onjotan sing ngriki

anulya wau angrungu
swaraning kapal kêkirig
dèn nyana sanjata munya
obah kangwadya narpati
anulya Ki Wirarêja
umatur dhatêng narpati

atur kawula pukulun
yèn sêmbada lan karsaji
aluhung nuntên mangkata
mupung taksih wêtah dasih
gusti yèn ngantosa siyang
kadya wadya têlas ngriki

lêng umangkata sang prabu
ing pundi kasêdyèng galih
kawula dhatêng sumôngga
sang nata sigra dènnyangling
iya bapa lah dandana
ingsun nuli mangkat aglis

maring Sêmêdhangan ingsun
sigra sami dandan aglis
tan antara nulya mangkat
wancinipun lingsir wêngi
dening Radèn Mangunjaya
nèng ngarsa tan kêna têbih

samana duk angkatipun
saking desa Trajukuning
ngidul ngetan lampahira
anulya prapta ing kali
ponang lèpèn pinariksa
anuju kêdhungirèki

anulya wontên umatur
punika pan dede margi
kêdhung kang lèpèn punika
agya samya mundur aglis
cinêluk Dyan Mangunjaya
myang Bangsantaka tumuli

hèh Radèn Mangunjayèku
punapa dika puniki
têka nasarakên marga
Mangunjaya anauri
bingung manira ki anak
Bangsantaka lingirèki

nêdha pundi marginipun
kang bênêr ngambah puniki
saksana Dyan Mangunjaya
têdah marga lêrês aglis
nulya mênggok ngalèr ngetan
gya angidul ngetan malih

tan adangu nulya rawuh
dhusun Sêmêdhangan enjing
wancinipun byar raina
wau sang sri narapati
jumênêng madyaning natar
ingayap dening kang abdi

wadya kang sawênèhipun
ana bubrah gêdhèg aglis
pan kinarya palênggahan
gêdhèg wus tinata sami
sigra sinungan kalasa
nulya pinarak sang aji

kalayan sang rajasunu
sarêng alênggah sinandhing
sang nata mundhut pawohan
wus sinaosakên aglis
dene kang abdi sadaya
dahat sayahipun sami

ana saluku alungguh
wênèh timpuh dènnya linggih
sang nata aris ngandika
mring Radèn Mangunjayèki
ana ngêndi kakangira
paman Sumaningrat iki

Mangunjaya aris matur
pun paman dawêg asakit
sumingkir nèng padhusunan
sang nata ngandika aris
lah têka sira undanga
ingsun arsa apêpanggih

de nora kêlar lumaku
tandhunên dipun aririh
ngong arsa têmu sadhela
Mangunjaya turirèki
sandika lumampah enggal
sampunnya mangkana nuli

sigra angupados sêkul
Bangsantaka nuli olih
sarta lan ulame pisan
pêpanggang ayam satunggil
lombok kadhêle lan uyah
lan êndhog sakawan malih

wus katur dhatêng sang prabu
sigra kinèn andum aglis
dhatêng kang abdi sadaya
miwah kang wadya Kumpêni
ri sampunnya sami nadhah
nulya Mangunjaya prapti

sapraptaning ngarsa prabu
Mangunjaya aturnèki
pun paman Kusumaningrat
sampun katimbalan gusti
nanging sangêt nuhun duka
dene sangête kang sakit

tan sagêd kawula tandhu
pangandikanya sang aji
lah têka pêksanên paman
sadhela bae mariki
sun arsa têmu sadhela
Mangunjaya matur aris

inggih kawula kalangkung
pamêksa kawula gusti
apan tan sagêd pun paman
mudhun saking ambèn gusti
nulya kèndêl sri narendra
angartika jroning galih

ora kaya yèn sun gugu
ewuh têmên ing aurip
datan kêna ginugonan
kabêcikan dhingin-dhingin
nanging tan kêna winora
watêke wong siji-siji

kaya iki yèn sun gugu
pêcak kaya jênêng mami
prapta ing wismane iya
sun timbali datan prapti
Wirarêja aturira
dene raosipun gusti

lan abdi paduka prabu
punika sampun akêdhik
kalawan pun Wôngsatruna
kalihan pun Sêcapati
angantun kala paduka
budhal saking Trajukuning

