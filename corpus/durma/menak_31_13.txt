Sultan Agung Jayusman Samsumurijal
Kusniya Malebari
enjing atêngara
miyosi ing ayuda
kumêrab siyaga sami
wus lami datan
miyosi ing ajurit

sapraptane kang rayi Rajèng Karsinah
kang anggung angaturi
lan kang rayi Kelan
miwah pra atmajendra
anggege kudu miyosi
atêmpuh ing prang
lawan Prabu Rukyatil

Radèn Kodrat Samadikun lir taksaka
pinidak ingkang pêthit
putra ing Yujana
Kahar Kusmèn mangkana
lir sima dèn kêrangkèngi
kudu ambêdhah
miwah putrèng Sêrandil

Prabu Kebar Suptanda lan putra Kangkan
sira Radèn Dikwanis
kalangkung agandhang
milane tinurutan
wurahan kang baris mijil
têpung akapang
kadya prawata gêni

sampun munggèng wijoan mas sinasotya
sultan ing Malebari
kang rayi Karsinah
wus munggèng wijoan mas
Ruslani Danurusamsi
jajar kalawan
Wong Agung Ngalabani

pangeran ing Kelan jajar lan kang raka
Rahadèn Rustamaji
banjêng Rajèng Selan
Kohkarib lan ing Yunan
anglajur para putra ji
lan para nata
kang saos ing ajurit

prabu ing Talsiyah nimbangi têngara
miyosi ing ajurit
Sang Rukyatil Polad
aglar prajuritira
miwah prabu ing Mêdayin
Kya Patih Bêstak
jajar dènira linggih

lawan Patih Bardas Bardus munggèng ngarsa
banjêng kang para aji
amundhut dipôngga
Raja Rukyatil Polad
pamit ing Rajèng Mêdayin
nitih dipôngga
kawot kaprabon jurit

anjênggarang nèng madya asru sêsumbar
mêtua ing ajurit
hèh Sultan Kuparman
apa ta durung prapta
nglungani atinggal baris
ajrih maringwang
milane anglês wêngi

datan bêtah miyarsa pamit magut prang
Rajaputra Ngabêsi
ingidèn umangsah
nitih bakarlès sigra
pan wus pêjah antuk malih
titihanira
Rajaputra Ngabêsi

praptèng rana mandhi gada wus apanggya
angling Prabu Rukyatil
sapa ranmu bocah
mêtu ing pabaratan
kaliwat amêjanani
ratumu uga
Kusniya Malebari

Radèn Kodrat Samadikun angling sugal
ingong putra Ngabêsi
Sadat Kadarisman
rama ji kang pêputra
Sadat Kabul Ngumar nguni
ratu prakosa
sinêmbah ing para ji

Kodrat Samadikun kang ingambil wayah
ing gusti Jayèngmurti
ingsun wus ingajar
prang mungsuh kaya sira
laknat apa nèng sirèki
mara dèn enggal
latah Raja Rukyatil

paripêksa bocah ngajak prang lan ingwang
sangganên gada mami
inguncalan gada
tinangkis paris waja
jumêbrèt mawêtu gêni
bakarlès milar
anglumba asru anjrit

kadya pêksi sumêngèr suwaranira
sinêndhal wangsul malih
angayati gada
ngranggèh panggadanira
rajaputra ing Ngabêsi
kumbaning liman
rêmuk sirah ngêmasi

tiba ngadêg Sang Raja Rukyatil Polad
sigra dènnya marani
marang rajaputra
ngabêsi wus cinandhak
ing asta sampun katarik
bakarlèsira
cinandhak asta kèri

mèh ingadu kumba lan turangganira
kagyat wau kang prapti
Rahadèn Suptandar
rajaputra ing Kebar
saking luhuring turanggi
anggada asta-
nira Prabu Rukyatil

surak umung gumuruh manêngkêr wiyat
gigal panyêkêlnèki
marang Radèn Kodrat
Samadikun wus uwal
dadya kinarubut kalih
anarik pêdhang
Rajaputra Ngabêsi

Kodrat Samadikun anitir pêdhangnya
Suptandar anggadani
saking luhur kuda
gumuyu latah-latah
tan kêrasa angganèki
Rukyatil Polad
pan kadi kulit wêsi

tan tumama kabèh gêgamaning aprang
rame danguning jurit
Rajaputra Kebar
Suptandar wus cinandhak
myang Rajaputra Ngabêsi
wus cinêkêlan
sigra wau kang prapti

Kahar Kusmèn rajaputra ing Yujana
lawan Radèn Dikwanis
Rajaputra Kangkan
wau kang binuwangan
putra Kebar lan Ngabêsi
samya kaplêsat
tiba kantaka nuli

ginosongan rajaputra kalih pisan
angling Raja Rukyatil
bocah maning prapta
apa ênting wong tuwa
sapa kang nunggang jênggiri
sumaur sugal
putra Yujana mami

Kahar Kusmèn siji Rajaputra Kangkan
iya iki Dikwanis
samya dinumukan
ing gada kalih pisan
kontal titihanirèki
wus anèng dharat
sang rajaputra kalih

samya gada saking kanan saking ngarsa
Rukyatil tanpa tangkis
gadhag-gadhug datan
karasa angganira
kadi anggadani wêsi
sinampe asta
gadane putra kalih

sami mlêsat lajêng kalih narik pêdhang
anitir amêdhangi
saking wuri ngarsa
kumêprak suwaranya
surake gumuruh atri
wus cinêkêlan
sang rajaputra kalih

mèh binanting prapta Rajaputra Selan
panandêre Pirngadi
mêdhang astanira
sira Rukyatil Polad
prapta Radèn Banuarli
sarwi anggada
jingkat Prabu Rukyatil

pan pinindho têkèng awake karasa
anglingRaja Rukyatil
putra ngêndi sira
kuwat panggadanira
karasa ing awak mami
pan karo pisan
akuwat si panyakit

anauri ingsun Rajaputra Selan
siji putrèng Kohkarib
iya kang patutan
sing Mukabumi ingwang
nama Radèn Banuarli
kang putra Selan
iya Radèn Pirngardi

rame dènnya gadani miwah amêdhang
mundur kasaput wêngi
ing dalu bujana
Raja Rukyatil Polad
miwah Natèng Malebari
sami amboga
drawina lan para ji

pagunêman ngiras sami abujana
Sang Prabu Malebari
lawan ingkang paman
Wong Agung Parangteja
Ruslani Danurusamsi
Rajèng Karsinah
aglar kang para aji

para putra gunême ing benjang-enjang
aja na kang mêtoni
iya agêntia
ratu kang pinituwa
Karsinah andêling jurit
matur sandika
sira Sang Rajèng Prênggi

inggih enjing sakônca kula Karsinah
kang sami andhingini
magut ing ayuda
mupakat ingkang rêmbag
ing dalu datan winarni
enjing têngara
mijil barising wuri

kêkirab baris wus aglar
mungsuh rowang barise wus miranti
akubêng kalangan têpung
Sultan Samsumurijal
sampun munggèng ing padmasana mas murub
para ari para raja
aglar anèng kanan kèri

wadya Mêdayin Talsiyah
para ratu ngayap Prabu Rukyatil
lawan Bathara Mêdayun
jênêngi ing ayuda
amit nêmbah Rajèng Prênggi amit magut
Sang Raja Martyus Danirham
maratuwane sang aji

raja mudha ing Karsinah
iya Sultan Ruslan Danurusamsi
anitih kuda sang prabu
kawot kapraboning prang
balang gada balang apine kinandhut
munggèng roki kèri kanan
praptèng rana nguwuh tandhing

hèh payo Rukyatil Polad
mêtonana ing kene ngadu sêkti
duk miyarsa sang aprabu
têdhak Rukyatil Polad
nitih unta bêlang buntal suku panggung
rêspati angundha gada
jênggarang tuhu ngajrihi

praptèng rana yun-ayunan
atêtanya sira Prabu Rukyatil
hèh sapa aranmu mungsuh
kulit putih kang mangsah
anauri Rajèng Parênggi ya ingsun
pêparab Martyus Danirham
maratuwaning narpati

Rajèng Karsinah putrambyah
ya Sang Prabu Ruslan Danurusamsi
andêl ratu besan ingsun
dening Sultan Kuparman
tur minôngka manggalaning kang mong mantu
payo apa anèng sira
tamakna Raja Rukyatil

lah iya Martyus Danirham
dèn prayitna sun gada ywa gumingsir
akudhunga parisamu
Rukyatil mugêr gada
gya ginada parisanira malêdug
Sang Raja Martyus Danirham
gumêtêr ngêtab turanggi

sang nata malês anggada
tibèng tangkisira Raja Rukyatil
arame pupuh-pinupuh
surak kadi ampuhan
pan katulak Rajèng Prênggi gadanipun
tinampèl tiba malêsat
sigra narik pêdhang aglis

Rukyatil gya sèlèh gada
rame pêdhang-pinêdhang ing ajurit
binabit turangganipun
Raja Martyus Danirham
kuda pêjah Raja Rukyatil tumurun
samya dharat dènira prang
wau Sang Raja Parênggi

ngambil balang api sigra
saking roki ginutuk Sang Rukyatil
jajanira kang tinuju
malocot sarikutan
Sang Rukyatil Polad kulambine murub
kêna ing gutuk pawaka
kagyat patihira kalih

Bardas Bardus wus anulak
gêni mati tinawa mring ki patih
Rajèng Talsiyah sru bêndu
Prabu Rukyatil Polad
gya mrêpêki Rajèng Parênggi tinubruk
nulya dèn ikal nèng tawang
binantingakên nèng siti

kantaka Martyus Danirham
ginosongan Sang Rajèng Prênjuk prapti
rame prang pupuh-pinupuh
dangu pêdhang-pinêdhang
pêdhang rêmpu Sang Rajèng Prênjuk tinubruk
binanting siti kantaka
sigra wau ingkang prapti

Raja Bandhun ing Mênara
naking-sanak lan putri Parangakik
Sudarawrêti wakipun
puniku kang pêputra
ratu dibya prakosa agung aluhur
mangsah dharat ngundha gada
Raja Bandhun wus apanggih

Rukyatil Polad têtanya
ratu ngêndi prayoga sun tingali
Raja Bandhun aran ingsun
nagriningsun Mênara
ratu abot kaprênah ing uwakipun
ing Sultan Samsumurijal
andêl Ratu Parangakik

apa kang ana ing sira
sigra ngundha gada Raja Rukyatil
Raja Bandhun gya pinupuh
mubal parise waja
tinanggênan malês Rukyatil pinupuh
arame gada-ginada
kadya bêlah bumi gonjing

suraking bala gumêrah
aprang gada dangu tan migunani
pêdhang-pinêdhang acaruk
amêndhak ukêl tindak
main pêdhang pan sami ing wagêdipun
dangu dènira ayuda
rêmpu pêdhangira kalih

nuntên prang candhak-cinandhak
Sang Rukyatil Polad sigra tinarik
jinunjung nora kajunjung
dening Rajèng Mênara
kinuwatkên anggêtêm panjunjungipun
pinêksa-pêksa tan kangkat
sigra Sang Prabu Rukyatil

wangkinganira sinêndhal
wus dèn angkat sigra wau binanting
ya ta ingkang prapta gupuh
sira Raja Kindriyan
ing Bêndhari ratu dibya prakosa nung
arinira naking-sanak
mring Dèwi Sudarawrêti

pan ratu sami santana
gêgawane kang ibu Parangakik
dharat angundha salukun
Raja Rukyatil Polad
sinalukun astane kagyat wus ucul
Sang Raja Bandhun Mênara
wurung dènira binanting

nanging unduripun sayah
atêtanya sira Prabu Rukyatil
hèh sapa aranmu ratu
ingsun Raja Kindriyan
kuthaningsun ing Bêndhari ratu agung
pan ingsun kaprênah paman
dening Sultan Malebari

ginada Raja Kindriyan
tinanggênkên tangkis parise wêsi
jumêbrèt parise murub
sigra malês anggada
rame gada-ginada prangira dangu
sèlèh gada narik pêdhang
samya prawirane kalih

rame prang pêdhang-pinêdhang
rowang mungsuh suraknya wanti-wanti
kalihe pêdhang wus rêmpu
sigra candhak-cinandhak
gya sinêndhal Rajèng Bêndhari kajunjung
binanting Raja Kindriyan
kantaka gumuling siti

Raja Kalbujèr wus prapta
ginosongan wau Rajèng Bêndhari
wungu kêdah mamrih kiwul
kang ambayang dhinupak
sira Raja Kindriyan bali umagut
sigra wau ingadhangan
dening Ki Patih Bunandir

sarwi matur dhuh sang nata
putra tuwan Jêng Gusti Malebari
ingkang animbali mundur
paduka pan wus sayah
sarèhêna ing tyas paduka puniku
môngsa ta kiranga dina
kèndêl sarèh sri bupati

ya ta wau kang umangsah
Rajèng Kulub ayun-ayunan jurit
Raja Kalbujèr pinupuh
dening Rukyatil Polad
kinuwatkên panangkisira sru murub
Kalbujèr malês anggada
ginada Raja Rukyatil

tinitir tangkis lêgawa
surak umung kadya nêngkêr wiyati
Raja Kalbujèr agupuh
ngambil pêputhon êmas
ginutukkên ing jajanira sang prabu
gumadhug kagyat sang nata
kumrutug abola-bali

anglênggêr sangêt karasa
apa iki gêgaman kaya thathit
tinangkis ngisor mandhuwur
tinangkis dhuwur ngandhap
andhêrusul pêputhon mas anyêrunthul
sêdhih Sri Rukyatil Polad
nanging datan miyatani

gumyak kang samya tumingal
sarikutan sira Prabu Rukyatil
bingung tan kobêr amupuh
Raja Kalbujèr eca
anggadani ya ta kasaput ing dalu
mundur kalih kang ayuda
sri nata makuwon sami

ing dalu lajêng bujana
Sultan Agung Malebari
aglar ingkang para kadang
tuwin kang para narpati
Wong Agung Ngalabani
kang dadya sêsilihipun
Risang Surayèng Jagat
Sang Aprabu Malebari
dêkung marang wong agung ing Parangteja

kang baboni para raja
maksih prabu ing Kohkarib
mangkana Pangeran Kelan
marang kang paman bêbisik
Wong Agung Ngalabani
angandika sultan agung
sirèku warah apa
mring jêng paman Ngalabani
sinauran mring Wong Agung Parangteja

punika rayi paduka
enjing arsa amiyosi
mèsêm dènira ngandika
sang prabu ing Malebari
apa wus tur upêksi
sira mring ibunirèku
tan sanggup yayi ingwang
ngidèni maring sirèki
mêtu ing prang yèn jêng ibu durung têrang

bêcik sira malêbua
mring pura atur upêksi
mring jêng ibu karo pisan
payo yayi sun antèni
yèn tan kaparêng ajrih
ngidèni yudanirèku
kang rayi sigra nêmbah
malêbèng pura wus prapti
ing ngarsane ingkang ibu kalih pisan

sinapa kulup dèn enggal
dèn parêk ing ngarsa mami
majêng anungkêmi pada
umatur saha wotsari
inggih amba tinuding
ing putranta kakang prabu
tur uningèng paduka
ing dintên wau kang jurit
ingkang para ratu miwah para putra

putra paduka ing Selan
Yujana lan ing Ngabêsi
Kangkan Kebar kapracondhang
dening kang para narpati
Raja Prênjuk lan Prênggi
binanting ing mêngsahipun
Sri Bupati Talsiyah
botên anuduh prajurit
ngawaki prang Sang Raja Rukyatil Polad

aprang lan rayi sampeyan
pun paman Rajèng Bêndhari
Prabu Kindriyan pracondhang
raka paduka ing wingi
inggih kang dèn tulungi
apan ingkang prang rumuhun
uwa Prabu Mênara
Raja Bandhun prang kapontit
tinulungan ing paman Raja Kindriyan

Raja Kindriyan kasoran
Rajèng Kulub anulungi
Kalbujèr pur yudanira
ing sri kasaput ing wêngi
sawêlas kang kajodhi
para putra para ratu
wau ta duk miyarsa
Rêtna Sudara lingnya ris
yèn mêngkono abot Si Rukyatil Polad

kulup wakira Mênara
lan pamanira Bêndhari
iku tate wudhu ing prang
para Ratu Parangakik
tan ana kang nimbangi
wong tuwamu karo iku
dhomas para narendra
andêl-andêling ajurit
ya mung roro iku gêgêdhuging aprang

nadyan akèh para raja
mung iku simpênan mami
kang putra matur tur sêmbah
kawula ing benjing-enjing
arsa têtulung jurit
alon ngandika kang ibu
ya sun lilani sira
nanging pranga sawatawis
aja sira kulup ngantêb kaprawiran

kasora Rukyatil Polad
dadi sira nênisani
marang ing wong tuwanira
sun wêtara wus basuki
kaya-kaya mèh prapti
kulup wus kèpi dening sun
malah nêmu kawiryan
sira duwe ibu maning
padha putri moncol anèng pramudita

mèsêm tumungkul kang putra
paduka ngingsêp ing galih
punapa inggih yêktosa
raka paduka mèh prapti
kang ibu ngandika ris
pan sabêne nora luput
yèn ramanira lunga
wus supêna awak mami
sabên-sabên prapta tan antara dina

nêmbah mijil narpaputra
sapraptanira ing jawi
ing ngarsanira kang raka
umatur saha wotsari
pukulun anglilani
kangjêng ibu kalihipun
jêng ibu kang timbalan
ibu agêng Parangakik
ya mêtua nanging pranga sawatara

aja mêtokkên prawira
kulup aja nênisani
pan ramanira mèh prapta
malah wus arabi putri
putri Rum Burudangin
prawirèng jagat pinunjul
kalok ing pramudita
ayu prawira ngajurit
pan arine Sang Raja Tasangsulngalam

Jêng Sultan Samsumurijal
pangandikanira aris
mring kang paman Parangteja
miwah Sang Rajèng Yunani
paman punapa inggih
pangandikane jêng ibu
lamun raka paduka
ingkang binadhemèh prapti
alon matur wong agung ing Parangteja

adate cacap punika
yèn sampun kèpi ing latri
dhatêng ibu padukendra
inggih sampun wali-wali
kadi katon ing latri
kang kesah sasolahipun
sami suka sadaya
wau sagung kang miyarsi
sami gunêm ngiras sami abujana

ya ta ingkang kawuwusa
ing dalu Raja Rukyatil
kasukan buja drawina
lan kang rama ing Mêdayin
tan kari kang para ji
Kyana Patih Bardas Bardus
jajar lan Patih Bêstak
midêr ingkang punang larih
angandika Sang Raja Rukyatil Polad

marang Kyana Patih Bêstak
wong Arab iki mèh abis
sun cêkêli sabên dina
tan nôngga ing yuda mami
Bêstak matur wotsari
kados punika pukulun
yèn mêdal benjang-enjang
gêgêdhuge ingkang mijil
maksih awrat bobote mêngsah paduka

anjawi yèn prang paduka
wus kacêpêng ing ajurit
wong agung ing Parangteja
lan Pangeran Kaelani
Lamdahur wus kajodhi
kang dèrèng Tanus Tamtanus
lan pun Iskaliskalan
Kewusnendar Yusup Adi
taksih gawat ing prang yèn taksih punika

kalawan Prabu Karsinah
saibune ingkang maksih
lan Raja Samsumurijal
ing Kusniya Malebari
punika kang dèn ungsi
wong Arab pan ibunipun
inggih Prabu Jayusman
kang minôngka tohing jurit
tuwan pêlêng andêling kang kantun samya

samôngsa kenging punika
RajaputriParangakik
wong Menak pama baita
inggih ing wêktu puniki
putri ing Parangakik
kang minôngka layaripun
kamudhine punika
putri Karsinah upami
pandomane Ki Dipati Tasikwaja

pun Maktal awak baita
isine kang para aji
kalawan kang para putra
miwah sagunging prajurit
dèn têlas ja na kari
kabèh isining parau
yèn maksih layar wêtah
kêmudhine sami maksih
pandomane sarta awaking baita

sayêktine botên susah
yèn palwa maksih lumaris
wutuh ugêring baita
agampang ngupados isi
kang tuwan sorkên jurit
dèrèng kêni ugêripun
layar kumudhi wêtah
pandomane dèrèng lalis
inggih maksih mathènthèng pun Umarmaya

miwah awaking baita
anglela pan dèrèng rêmpit
tiyange Pangeran Kelan
kêlate Rajèng Yunani
layar Sudarawrêti
kamudhi Rêtna Rabingu
Sirtupelèli nyata
dèrèng kalap ing Ijrail
botên susah kalonga isi kewala

Sang Raja Rukyatil Polad
anglênggêr tan bisa angling
myarsa ture Patih Bêstak
nyana ginunggunga ugi
satus rong puluh luwih
ambantingi para ratu
miwah pra atmajendra
kang kasor prandene nênggih
iya maksih cinampah mring Patih Bêstak

matur malih Patih Bêstak
kang katingal ngiladuni
wali-wali sapolahnya
kalong isi pulih malih
kesaheJayèngmurti
anusul ing putunipun
ngadêgi sayêmbara
nagri ing Rum Burudangin
kuthanipun Sang Raja Tasangsulngalam

abêbala ratu dhomas
sami prawira ngajurit
balane patbêlas yuta
Raja Rum ing Burudangin
mung wong têlu marani
prandene kalah anungkul
ngaturkên kadang putra
ratune wong Burudangin
sining jagat sintên ingkang makatêna

liyane pun Jayèngrana
kawarti putri Brudangin
arine Tasangsulngalam
langkung prawira ngajurit
dene putrinirèki
panggih lawan putunipun
Sri Sayid Ibnu Ngumar
nama Jetun Kamarukmi
Isnaningsih kagarwa marang kang eyang

sadalu tan antuk nendra
sagung kang para narpati
ngêtèprès Ki Patih Bêstak
nora kêna dèn sêlani
malah wus gagat enjing
muni têngara gumuruh
mijil Rukyatil Polad
sagung prajurit para ji
barisira akapang têpung kalangan

nimbangi nêmbang têngara
wong Kusniya Malebari
gumuruh kang para nata
sawadya sami mêdali
Lamdahur mêdal malih
wus ènthèng sariranipun
miwah kang para putra
kang micondhang sami mijil
lagi ènthèng kasusu kêdah uninga

ing yudane rajaputra
Bakdingujaman miyosi
orêg sagung pabarisan
gung alit nêdya ningali
ulate maksih putih
Radèn Kodrat Samadikun
prandene mêtu ing prang
Suptandar miwah Dikwanis
Kahar Kusmèn pan durung ilangkang lara

kudu mulat ing prangira
pangeran ing Jonggiraji
Rahadèn Amiratmaja
Radèn Iman Karnaèni
Pangran Banjaransari
Rahadèn Ismayasunu
iya Jaswadiputra
Kusmara Kamikusêrin
amit marang kang raka Prabu Kusniya

myang kang paman Parangteja
sigra anitih turanggi
mangsah angatepang wêdhar
wus prapta papan sêsirig
busana langkung asri
saking jin sadayanipun
ngalabi diwangkara
nyirnakkên langêning bumi
mung cahyane kadi anukmèng sasôngka

gumuruh kang urmat surak
yayah anêngkêr wiyati
pabarisan mungsuh obah
loke ika kang mêtoni
rêtnaning pra putra Mir
ing aprang punjul dibya nung
tuhu yangyanging jagat
baguse satriya iki
durung ana mêngkono wong ngalam donya

mung nguni ana carita
ratune nagara Mêsir
tur nabi ngiras narendra
pinaringan ing Hyang Widhi
sêparo soring langit
kabagusan Nabi Yusup
sirnane mêngko baya
wus ngalih ing putra iki
ya mulane ngilangkên langêning jagat

nauri ingkang wus wikan
layak angaliha ngriki
ujêr lêluhure padha
darahe Nabi Ibrahim
saking Iskak Jêng Nabi
apêputra Nabi Yakub
Yakub nguni pêputra
ing Nabi Yusup Narpati
pan wong Arab têdhak Nabi Brahim uga

saturune trahing Mêkah
saking Jêng Nabi Ismangil
pêputra wong Menak Kendar
Menak Jamal putranèki
wartabagus ngluwihi
sajagad kasub pinunjul
nurunkên wong sa-Mêkah
dadi wijiling apêkik
wijil cahya jinise têrahing Arab

kang aran wong Menak Kendar
putrane Nabi Ismangil
iya prajurit kuwasa
iki têdhake nuruni
abagus tanpa tandhing
tan wus kang sami amuwus
wau Rukyatil Polad
amundhut kudane tèji
nitih mangsah kawot sakapraboning prang

balane surak wurahan
wor swaraning kang thongthonggrit
kang ayuda yun-ayunan
sru angling Raja Rukyatil
dene sira mêtoni
lah ta êndi kakangamu
sang raja ing Kusniya
dene nora nana mijil
anêmoni prang lan ingsun padha raja

sirèku misih satriya
durung pantês prang lan mami
lan eman suwarnanira
matia aprang lan mami
ilang kêmbanging bumi
awèh prihatin kang dulu
môngsa na kaya sira
baguse sangisor langit
ngur mundura aja na gambuh ing aprang

nauri Jayèngsunu
eman apranga jêng kakang prabu
iya lamun ingsun durung angêmasi
nanggulang boting prang pupuh
wus jamake kadang anom

apa anèng sirèku
Rukyatil Polad padha prang pupuh
cicipana prange putra Kaelani
sanadyan tirua ibu
Kelaswara putri moncol

tate ambônda ratu
aprang lêlana bêdhah praja gung
durung ana putri ambêdhah nagari
apan amung kangjêng ibu
tuhu ing jagat kinaot

angundha gajah muluk
kêthap-kêthap mung katon samanuk
anèng wiyat tibane cinandhak malih
wusira kinarya umbul
sinungkên prajurit wadon

Rukyatil Polad muwus
iya ingsun ladèni sirèku
sakarêpmu ing aprang ingsun turuti
nging dhinginana sirèku
anggada mêdhanga mring ngong

angrajang lan anduduk
manah nyalimprit miwah nyalukun
anumbaka apa sakarsanirèki
nora cuwa ing prang pupuh
apan kulit ingsun atos

angling sang narpasunu
ing prang iya durung caraningsun
balik sira andhinginana Rukyatil
sun malês yèn wis ping têlu
Raja Rukyatil lingnya lon

lah iya Jayèngsunu
kudhunga parisira sun pupuh
ngêtab kuda amutêr gada sang aji
wawrat sèwu têlung atus
kati mas gada tumêmpoh

kuwat panggadanipun
rosaning kang nangkis paris murub
kantar-kantar dahana ingkang ngalabi
marang sira sang abagus
sru gumuruh suraking wong

kadya wiyati rubuh
wus kaping tiga pamupuhipun
kadya gêlap barung tibane kang bindi
tan osik ing astanipun
tuhu prajurit kinaot

wau ingkang anjangkung
jumantara ibu kalihipun
Rajaputri Karsinah lan Parangakik
suka dènira andulu
kang putra tangkise tanggon

putri Karsinah wau
maring kang raka ingkang angutus
amangsiti marang Sang Raja Jaswadi
lan Raja Miswan puniku
dèn eca padha nênonton

aja nuli têtulung
dèn nêngna bae iya nak ingsun
Radèn Minsar jrih ing putri Parangakik
wus ana parentahipun
kinèn eca anênonton

wau sang rajasunu
angêtab kuda mutêr gada gung
dyan ginada sira Sang Raja Rukyatil
swaranya lir gêlap barung
bumi kapadal mandhêlong

gumêtêr kudanipun
sang nata uwal sing kudanipun
obah balung satus rong puluh sang aji
pinindho tangkise bakuh
urubing dahana nyêmpyok

suraking bala umung
Raja Rukyatil sariranipun
kadya siram wulu rah karingêt mijil
anguwatakên sang prabu
batine rada kalêson

pinupuh kaping têlu
kapitêmên ing pamupuhipun
kinuwatkên tangkise Raja Rukyatil
gigiring turôngga putung
asru kapadal ing bokong

sang nata tiba lungguh
tangi sigra narik pêdhangipun
gadanipun kaplêsat tibane têbih
Pangeran Ismayasunu
têdhak saking turôngga lon

sami dharat prangipun
pêdhang-pinêdhang rame prangipun
pêdhang rêmpu ya ta sarêng buwang kalih
asalin duduk-dinuduk
rame datan ana kasor

surak guntur-gumuntur
mungsuh lan rowang samya andulu
prakosane wau kang ayuda kalih
antuk sisihing prang pupuh
dènnya kalihe kinaot

gêgaman kabèh rêmpu
wadya ngatêri gêgaman rawuh
lêkas malih prang pupuh tangkis-tinangkis
kang parisan muntab murub
latune mumbul tibèng doh

nibani baris agung
bubar busêkan katiban latu
uyêk rame kang samya matèni gêni
tata malih barisipun
tan lali bali mring ênggon

dangu pupuh-pinupuh
sami ngantêp kang parise sumyur
sami nyandhak waos jêjêrannya kalih
arame lawung-linawung
tan ana ingkang kagêpok

candhak-cinandhak lawung
dhal-sinêndhal sami kuwatipun
kinêmbanan wagêde rahadèn mantri
Rukyatil tiba kajlungup
asuku jaja sang katong

ing Talsiyah sang prabu
èsmu karepotan ing prangipun
talêmpake Rukyatil cinandhak malih
ingikal-ikal mandhuwur
sigra dènira nalorong

tinadhahan tinêmbung
lawung malêsat sigra sang prabu
marêpêki nyandhak wangkingan sang pêkik
jinunjung datan kajunjung
pinêksa-pêksa ingoyog

ngantêb pangangkatipun
saking sukune Sang Jayèngsunu
yèn tinarik sangsaya rapêt lan siti
Rukyatil abêkah-bêkuh
barêbês gêtih kang jêmpol

sinèlèhkên sang bagus
gantya cinandhak wangkinganipun
dyan tinarik kabrengkal Prabu Rukyatil
jinunjung nora kajunjung
sinêndhal-sêndhal pan abot

dadya rame prangipun
ruk kalihe ajunjung-jinunjung
pan kasaput ing dalu kang yuda kalih
tinêtêgan peling mundur
kalihe mucung makuwon

para ratu kang sami mulat prangipun
langkung kagawokan
durung ana kang ajurit
kadi para putra lan Rukyatil Polad

ramenipun salir solahing prang pupuh
dènira sudira
prawira kuwate sami
kadi singa amungsuh lawan dipôngga

Jayèngsunu dènira lit dèrèng sêpuh
Sang Rukyatil Polad
dipôngga upamanèki
gêng aluhur lawan sêpuh wayahira

mangsanipun pan sêdhênge karyanipun
Sang Rukyatil Polad
ratu wudhu ing ajurit
parandene prang lawan Amiratmaja

kongsi gêmpung tan ana kang asor unggul
marma sami eram
sagunge bala Nata Mir
tuwin mungsuh sami sangêt kagawokan

pan ing dalu lajêng bujana anginum
lawan para nata
sang prabu ing Malebari
pagunêman masalah tingkahing aprang

alon muwus sira Sang Prabu Lamdahur
yayi Parangteja
Si Rukyatil olèh tandhing
kuwalahên prange lawan rajaputra

iya mau katara pratingkahipun
Marmadi lan Sarkab
gumuyu dènnya nambungi
iki mari baya Si Rukyatil Polad

nguwus-uwus ambantingi para ratu
miwah para putra
ginayêman sabên jurit
Umarmadi lawan Sarkab cukakakan

besuk-esuk aja liya ingkang mêthuk
mung anggèr kewala
Jêng Pangeran Kaelani
idhêp-idhêp rumêksa ing para nata

lamun iku liyane ingkang amêthuk
pasthi karusakan
angot malih Si Rukyatil
sami suka gumuyu kang para nata

rajasunu alon dènira sumambung
paman prabu muga
antuka pandonga sami
ing wong tuwa kula ingkang para nata

lawan ibu gih wau sami anjangkung
gih maras punapa
ibu agêng Parangakik
anungkuli lawan jêng ibu Karsinah

para ratu enggar miwah para sunu
antuk guyu samya
salaminipun prihatin
dèn nutakên sing Raja Rukyatil Polad

gantya wau ing dalu bujana nginum
Sri Rukyatil Polad
lan bathara cakrawati
sami sênggak larih midêr atimbalan

asru muwus mring Patih Bêstak sang prabu
hèh Bêstak putra Rab
siji iki amalahi
kang patutan Kelaswara putri Kelan

yudanipun iya dene maksih timur
iya sun gêgampang
sun rewangi lèrèn jurit
nora dipe yèn abot boboting aprang

Narpasunu Amiratmaja pinunjul
sajêg ingsun aprang
pêpukule para aji
durung ana kaya bote gunung waja

ayêmipun nadhahi panggadaningsun
tangkise tan obah
pan kadi ampas kacacil
gadaningsun tibane tangkise kana

ingsun junjung kongsi gêmêt tan kajunjung
yèn ingsun cinandhak
kabarengkal adêg mami
kaya êmèh ingsun kêna binantinga

besuk-esuk Si Bakdingujaman iku
yèn mindho mêtu prang
sun têmênane ing jurit
dèn katoga yêktine môngsa mundura

tan kawarna ing dalu wuwusên enjang
têngara magut jurit
mungsuh lawan rowang
barise wus akapang
gong bèri gurnang thongthonggrit
têtêg sauran
mungsuh rowang barêngi

sampun munggèng ing palôngka dirgasana
Sang Natèng Malebari
kanan para nata
ing kèri para kadang
atarab dènira linggih
nèng wijoan mas
tuwin Prabu Rukyatil

lan Bathara Nusirwan lênggah ajajar
jênêngi ing ajurit
prajurit Talsiyah
aglar kang para raja
Kya Patih Bêstak nêngahi
jajar kalawan
pêpatihe Rukyatil

Bardas Bardus ambanjêng kang para nata
satriya pra dipati
barise akapang
mungsuh kalawan rowang
kadyarobing jalanidhi
nêngna kang lagya
ayun-ayunan jurit

wontên lêbu malêdug wor ampak-ampak
kambah kèh wong lumaris
kuda kuldi unta
sênuk mèmrèng blêgdaba
andaka angrimong èsthi
titihanira
prajurit Burudangin

Sang Aprabu Tasangsulngalam kang prapta
umiring Jayèngmurti
lawan mantunira
Sri Sayid Ibnu Ngumar
garwane Sang Jayèngmurti
têngga nagara
lan Jetun Kamarukmi

amung bêkta para ratu kapat bêlah
punggawa kang prajurit
mung bêkta salêksa
tigang lêksa mantrinya
tigang yuta wadyanèki
pan kulit pêthak
kabèh wong Burudangin

pabarisan mungsuh rowang samya obah
kang prapta durung yêkti
nulya praptanira
Radèn Samardikaran
putrèng Turki kang dhingini
atur uninga
yèn dêdamêl kang prapti

nêmbah matur marang Sang Prabu Jayusman
pukulun ingkang prapti
bala tigang yuta
Sang Raja Sangsulngalam
Rajèng Rum ing Burudangin
dhèrèkkên rama
paduka jêngira Mir

lawan putra tuwan Sayid Ibnu Ngumar
sultan ing Malebari
wau duk miyarsa
gupuh nitih turôngga
anandêr lawan kang rayi
Rajèng Karsinah
mêthuk rawuhirèki

Arya Maktal Tamtanus parentah sigra
hèh ki raka Marmadi
alinggiha têngah
lan ki raka ing Selan
aja owah baris iki
tinon ing mêngsah
nistha kuwura ugi

nadyan silih sadhela agawe nistha
saguh Natèng Kohkarib
lawan Rajèng Selan
mrêgagah linggih têngah
gya samya mêthuk nututi
nêrak gêgaman
kagyat wong Burudangin

ana prapta nêrak baris gêbyar-gêbyar
kadya andaru sami
buka sri makutha
katri nukmèng sasôngka
miyat mantri nupiksani
sintên paduka
nêrak baris puniki

sinauran pangarsa Sang Rajèng Yunan
hèh mantri Burudangin
aja walang driya
roro iki pan raja
kang putra jêngira Amir
siji satriya
gya mantri Burudangin

duk miyarsa nêmbah sarwi ngingêr kuda
atur uningèng gusti
kêras punang kuda
prapta ing ngarsanira
Wong Agung Surayèng Bumi
Tasangsulngalam
sasaman munggèng èsthi

askardiyu kinarung ngarsèng dipôngga
punang mantri anjêlih
tumênga tur sêmbah
pukulun maharaja
wontên narendra kêkalih
putraning raka
paduka Gusti Amir

Rajèng Malebari lan Rajèng Karsinah
gupuh pamêthuknèki
prapta mulat kuda
duk mulat kalihira
anjrumakên limanèki
kang putra prapta
gupuh sami ngabêkti

gantya-gantya kinêmpit sirahing putra
sawusnya angabêkti
nulya angandika
Risang Surayèng Jagat
padha taklima dèn aglis
mring pamanira
yayi Rum Burudangin

putra katri sandika sigra tur sêmbah
Sang Prabu Burudangin
nyêngkah kipa-kipa
Raja Tasangsulngalam
dadya sêsalaman sami
para putra Rab
wusnya lajêng lumaris

pan anjujug marang rana pabaratan
baris ing Burudangin
ing wuri wus nunggal
ngèbêki ara-ara
santana kang pra dipati
ingkang binêkta
lawan sagung prajurit

sampun lênggah nèng amparan nawa rêtna
Wong Agung Jayèngmurti
Sri Tasangsulngalam
lunggyèng wijoan êmas
kumrubut sagung para ji
angaras pada-
nira Sang Jayèngmurti

sami kinèn asiha apawong sanak
mring Rajèng Burudangin
wong agung ngandika
hèh yayi Prabu Selan
dèn nrima titah Hyang Widi
pan ipenira
ratu ing Nglaka kalih

yayi Orang Kaorang tiwas ing aprang
anèng Rum Burudangin
wus karsèng Hyang Suksma
tan kêna singkirana
Lamdahur umatur nangis
pukulun bagya
pêjahipun nglampahi

ingayahan paduka kuswa kustama
yêkti manggih utami
saking ing sapangat
paduka kang minulya
wong agung ngandika malih
yayi ing Nglaka
apa ta tan sêsiwi

matur nêmbah Lamdahur botên sêsuta
milanipun angambil
dhatêng kapenakan
ingkang ingambil suta
putranta pun Banarungsit
ya ta ngandika
Risang Surayèng Bumi

ngèstrènana kabèh sagung para nata
mêngko Si Banarungsit
madêga narendra
mêngku nagari Nglaka
parab Prabu Banarungsit
kratoning uwa
yèku kang dèn gêntèni

dhingin loro mêko sawiji kewala
munga Si Banarungsit
ya iku dadia
ratu angrèh manggala
ing para Ratu Sêrandil
iku sor-soran
marang ramanirèki

saur pêksi sagung pra ratu pangarsa
sigra Rajèng Sêrandil
nyandhak ingkang putra
sinêmbahakên nulya
tinarik astanirèki
wus kinèn lênggah
nèng wijoan mas adi

angandika Wong Agung Surayèng Jagat
Ki Prabu Banarungsit
sira siyagaa
sawadyanirèng Nglaka
tabêla loro dèn aglis
uwakmu padha
pêtakkên Nglaka nuli

atur sêmbah sandika Sang Rajèng Nglaka
Sang Prabu Banarungsit
ya ta wau sigra
ngêjèpi wadyanira
anulya parentah aglis
arsa mring Nglaka
dhèrèk bandhusa kalih

gupuh matur Sang Prabu Tasangsulngalam
kakang Prabu Sêrandil
kang mikul bandhusa
wontên kajat kawula
inggih sampun dèn salini
kakang maksiha
wadya ngong Burudangin

lan punggawa wolu kang nindhihi lampah
angling Rajèng Sêrandil
yayi prabu mapan
langkung tarimaningwang
ing sih palimarmanèki
dadya sadina
kèndêl tan ana jurit

Sang Aprabu Rukyatil Polad ngaturan
mring Bêstak magut jurit
nanging datan arsa
angling Rukyatil Polad
tanpa ngrasa awak mami
mêtua ing prang
iku Si Jayèngmurti

pasthi sayah pan iku mêntas lêlampah
têka Ngrum Burudangin
dadya samya eca
dangu mulat wong Arab
Raja Rukyatil miwiti
têngaranira
ambubarakên baris

animbangi wadya Rab mundur sadaya
amasanggrahan sami
sampun sinung prênah
Prabu Tasangsulngalam
pakuwonira anunggil
lan Raja Sarkab
tata pakuwon manis

ya ta kunêng Prabu Banarungsit
lampahira ngatêrkên bandhusa
gumuruh wadyabalane
punggawa mantrinipun
marang Nglaka pan kalih kêthi
lêpas ing lampahira
kang nêdya angubur
Sang Prabu Orang Kaorang
marang Nglaka ing wuri Sang Jayèngmurti
anggung mangun bujana

langkung asih Sang Surayèng Bumi
marang Prabu Nata Sangsulngalam
wali-wali pangatage
mring sagung para ratu
dèn arapêt mêmitra asih
dèn padha sirna taha
kadia puniku
yayi Prabu Kewusnendar
aywa beda mring yayi Rum Burudangin
sadaya tur sandika

sakarsaning rêsêp kang para ji
mulat Rajèng Burudangin trisna
dènira sor pambêkane
lan sasolahe patut
yèn sampuna ulêse putih
kêmbar lan Kewusnendar
sami godhègipun
Kewusnendar kulit abang
godhèg sêdhêng prasami ngudhuping turi
samya galaking ulat

karatone sami gêngirèki
Burudangin lawan ing Yujana
sami kathah jajahane
sugih punggawa ratu
mung prajane gêng Burudangin
wau ta kang bujana
wong Menak ing dalu
lawan sagung para nata
para putra pêpakan ngarsanira Mir
angiras gunêming prang

nêmbah matur Sang Rajèng Sêrandil
sapêngkêr tuwan sabên mijil prang
pan anggung kinawusake
sagunging para ratu
singa magut pasthi kabanting
tuwin kang para putra
kasor singa magut
kathah ratu kapracondhang
pitung dasa ratu kang dipun bantingi
kajawi para putra

amung putra tuwan Kaelani
sabên magut prang êpur kewala
mung ki putra kawêdose
suwênga rajasunu
yêkti kadi dêkêp cêcindhil
amêngsah para nata
mung ratu pangayun
kêdhik ingkang katandangan
pun Rukyatil Polad tuhu nglêlanangi
wontên ing ngalam donya

angandika Sang Surayèng Bumi
besuk-esuk lamun mêtu ing prang
manawa ingapêsake
ing Hyang Kang Maha Luhur
bote nulung kawula muslim
dèn padha anarima
karsaning Hyang Agung
kunêng ing dalu kocapa
enjing muni têngaranirèng ajurit
kumêrab baris mêdal

rowang mungsuh wus samya miranti
barisira têpung akalangan
para ratu panggonane
tan owah kadya wau
sabên-sabên miyos ing jurit
Raja Rukyatil Polad
mangkana umagut
prang nitih andaka pelag
sampun kamot sagêgamaning ajurit
praptèng rana sêsumbar

hèh mêtua aprang Jayèngmurti
aja pijêr ngadu balanira
para ratu tanpa gawe
apranga lawan ingsun
hèh Wong Agung Surayèng Bumi
mung sira kangsun ajab
pranga lawan ingsun
wau kalane miyarsa
Rajèng Kebar kinèn nyaoskên turanggi
prapta askarduwijan

sampun kawrat kapraboning jurit
sigra nitih wong agung umangsah
surak gumuruh swarane
praptèng papan wus pangguh
sru têtanya Prabu Rukyatil
hèh sira iku sapa
mapag yudaningsun
wong agung lon saurira
aja tambuh ya ingsun Surayèng Bumi
kang ngadhaton Kuparman

duk miyarsa Sang Prabu Rukyatil
latah-latah dènira ngandika
hèh sirèki kalingane
Kalana Jayèngsatru
ingsun gawok mulat sirèki
dene nora gêdhea
bônda para ratu
apa kêmat lêkasira
nora wurung sira mêngko sun talèni
payo sira gadaa

alon nauri Sang Jayèngmurti
hèh sang nata pan sira wus aprang
lawan balaningsun kabèh
lah apa ana iku
kang dhingini madyaning jurit
angling Rukyatil Polad
pan kalalèn ingsun
dèn prayitna tangkisira
sigra mutêr gada Sang Prabu Rukyatil
tumêmpuh sarwi sênggak

kadya gêlap têmpuhe kang bindi
Jayèngmurti tan osik astanya
paris waja panangkise
mijil dahana murub
angaladi Sang Jayèngjurit
sênggak Rukyatil Polad
mati Jayèngpupuh
katiban ing gadaningwang
dupi ilang dahana Sang Jayèngmurti
katingalan tan owah

pining kalih ping tri tan wigati
sigra amalês Sang Kakungingrat
sampun amutêr gadane
Rukyatil gya pinupuh
anguwati dènira tangkis
pining kalih karasa
gumêtêr sang prabu
tinanggênan tangkisira
pining tiga putung andaka kang gigir
Rukyatil kapalêsat

ya ta wong agung sigra ngudhuni
Rajèng Talsiyah mrêpêki mêdhang
pêdhang-pinêdhang arame
surak atri gumuruh
kadya nêngkêr ing awiyati
pêdhang wus tanpa karya
sadaya wus rêmpu
kapraboning prang saksana
sarêng mrêpak acandhak tarik-tinarik
wangkingan kalihira

Jayèngmurti ingangkat tan osik
wanti-wanti Sang Rukyatil Polad
pan ingantêb panjunjunge
wong agung sukunipun
malah saya rapêt lan siti
dangu-dangu mèh kongkal
wong agung agupuh
Rukyatil sigra cinandhak
sarwi nolih Marmaya nampani wangsit
buwang têtopongira

gêlar sabên bala tutup kuping
sigra pêtak Sang Surayèng Jagat
jumbul sigra panjunjunge
ingikal marang luhur
sanginggile sirahira Mir
mubêng kadya likasan
eram kang andulu
lir singa ngundha dipôngga
sigra Patih Bardas Bardus marêpêki
amatak gora bajra

wali-wali nanging tanpa dadi
Jayèngmurti wruh yèn patihira
ngêtokkên ngèlmu kêmate
anjungkir amrêkungkung
kadi rukuk tiyang kêkalih
tumênga mring awiyat
ngucêmil markungkung
wong agung mèsêm ing driya
milanipun datan binanting tumuli
Raja Rukyatil Polad

dene patihepating jarêngking
malih kinarya undhi binuwang
saking ing asta têngêne
Rukyatil Polad muluk
tibanira dipun tadhahi
ing astanya kang kiwa
binuwang mandhuwur
tiba malih tinadhahan
Kyana Patih Bardas Bardus aningali
kêkês kêmate sirna

sigra lumayu marang ing wingking
anèng ngarsane Prabu Nusirwan
akathah-kathah ature
wau kang aprang pupuh
Sang Rukyatil Polad binanting
kalêngêr ing bantala
Marmaya tarutul
nunggangi ing jajanira
wus ginodhi sira Sang Prabu Rukyatil
sadina dènira prang

binêkta mundur surup hyang rawi
bubar wau dènira ayuda
Rukyatil wus dèn srahake
maring Kohkarib Prabu
kinunjara Prabu Rukyatil
mangkana abujana
wong agung ing dalu
para nata para putra
sampun aglar larih midêr wanti-wanti
kunêng gantya winarna

pakuwone Sang Rajèng Mêdayin
lan pakuwone Rukyatil Polad
sagung mantri bupatine
miwah kang para ratu
sami suyud marang apatih
Bardas Bardus yèn uga
parentah angrêbut
angamuk nuruti samya
duk samana patih kêkalih wus prapti
ngarsa Prabu Nusirwan

Kyana Patih Bêstak anèng ngarsi
Bardas Bardus tur uninga nêmbah
yèn suwawi kula mangke
pan inggih tiwasipun
putra tuwan Prabu Rukyatil
kawula tur uninga
mring paguronipun
tur inggih kadange tuwa
naking-sanak ratu punjul ing ajurit
tan wontên kang tumimbang

pagurone pratingkah prang lair
tunggil Rajèng Kubarsi kang tuwa
Maliyat Kustur ramane
paguroning prang lêmbut
mring sadhèrèkira pribadi
ratu kèdhêp ing jagat
sato lawan manuk
pan kêni ingadu aprang
nagarine nênggih ing Mutadarawi
ingkang basane Arab

abêbisik Raja Samasrawi
lah punika yèn basane Arab
dening basa Mêlayune
nênggih Ngambar puniku
raning nagri ratune nami
Raja Matari Akbar
basa jarwanipun
nagarane Purwakôndha
raning Ratu Suryakôndha Sri Bupati
yèn maksih abasa Rab

yêkti angèl anibakkên dhong-dhing
Mutadarawi ya Purwakôndha
puniku basa Jawane
Samasrawi puniku
Suryakôndha basane Jawi
ratu duk tinarima
ing istijratipun
mênggah ratu kang anôngga
ing wawrate Sang Prabu Mutadarawi
Samasrawi Narendra

pêpatihe nama Patih Jèdhi
sabên ingutus bêdhah nagara
ambandani ratu akèh
Patih Jèdhi puniku
wulu êlar pan kadi pêksi
sukune suku kidang
sêktine kalangkung
wagêd anapak gêgana
pilih tandhing ing prang Kyana Patih Jèdhi
prawira môndraguna

yèn suwawi kawula aturi
jêng paduka ngungsi Purwakôndha
sampun tanggêl ing lampahe
ingêbyukan puniku
Sri Bupati Mutadarawi
SamasrawiNarendra
anèh para ratu
bêbala manuk lan kewan
Patih Bêstak kalawan kang pra dipati
anggubêl kinanthia

sang nata pan ginarubyug
ing patih lan pra dipati
tuwin sagung para nata
kênia dipun aturi
angungsi narpati dibya
mriksa Sri Mutadarawi

sang nata kagulung atur
samana budhale wêngi
angkate saking nagara
kasusu akuwur sami
kapungkur ing pasanggrahan
ing Kusniya Malebari

ginêlak arêbut dhucung
samana dipun tututi
kang repot-repot tinilar
pating bacècèr samargi
sami amor padêdesan
pamrihe aja katawis

sampun lêpas lampahipun
ya ta kawuwusa enjing
wontên bala tur uninga
mring Apatih Abunandir
suwênge kang pabarisan
ing Talsiyah lan Mêdayin

lajêng katur mring wong agung
yèn kang rama sri bupati
lolos lan bala Talsiyah
kêbute sarêng sawêngi
ngungun kang sami miyarsa
bêdhole para narpati

ya ta wau wus anuduh
kang ngodhol amêmanuki
wong agung ing Parangteja
Sang Raja Miskad tinuding
môngka manggalaning lampah
Sang Prabu Sakirdan Ali

lawan sang rajènging Ngungsur
sira Sang Raja Dukyanis
prajurit kuda rong lêksa
timbalane Jayèngmurti
aja dèn prih karusakan
dèn kadi angiring-iring

mangkana Sang Jayèngsatru
wus kinèn bubarkên baris
mantuk marang jroning kitha
ing Kusniya Malebari
kêbut sagung para nata
saking jawi kitha gusis

sagung ingkang para ratu
ngantuki wismanirèki
sami eca saha bala
wong agung anèng jro puri
nutug lêrêm ing asmara
lawan garwanira sami

sagung ingkang para ratu
ayême sawadyanèki
sarwa tutug sarwa ana
ing Kusniya Malebari
nagari loh pêpanganan
lêmês nagara pasisir

ya ta wau kang winuwus
Adipati Guritwêsi
ambudi bala Talsiyah
tan ana kang nungkul siji
minggat sadaya ing benjang
karya kiyanating jurit

lawan êsake tyasipun
Adipati Guritwêsi
dene Si Rukyatil Polad
ing aprang kapati-pati
sagung para ratu dibya
satus rong puluh binanting

miwah para rajasunu
akathah dipun buwangi
tyasira ginagas lara
Adipati Guritwêsi
wêlas mulat para nata
kang sami sinorkên jurit

ing batin sakke tyasipun
patihe minggat angili
lawang Sang Prabu Nusirwan
durung ana dhingin-dhingin
yèn ratune wus kasor prang
sabalane nungkul sami

iku ratune kasambut
balane minggat ing wêngi
baya arêp jajal lanat
ingga wa Ratu Mêdayin
iya nganti apa sira
yèn nora ingsun lunasi

apa gawene dèn ingu
agawe lingsêming bumi
ratu-ratu kang binuwang
miwah ingkang dèn bantingi
ratu kang wus kandêl padha
wus lawas dadèkkên kanthi

sigra radèn arya gupuh
marang pakuwon Kohkarib
kapanggih Prabu Marmadya
angandika sang dipati
hèh Umarmadi lalaran
iku Si Raja Rukyatil

wêtokêna ingsun jaluk
iku arsa sun patèni
panas têmên atiningwang
yèn uripa Si Rukyatil
tan asap mulat ing jalma
ingsun iki Umarmadi

Raja Marmadi amuwus
iku karêpmu pribadi
durung sah lawan parentah
Jêng Gusti Surayèng Bumi
apadene raja mudha
ing Kusniya Malebari

miwah ta arinirèku
wong agung ing Ngalabani
bok iyaa dèn mupakat
panggawe mêngkono iki
aja sira gawe polah
manawa tan dadi bêcik

bêngis dènira amuwus
Adipati Guritwêsi
môngsa nyênyambata sira
iya yèn dadi bilai
tan suda rasaning driya
yèn Rukyatil wurung mati

akèh kang padha gêgêtun
Si Rukyatil dèn uripi
lah ginawe apa iya
balane tan nungkul siji
padha ngupaya paekan
kêmbulan Rajèng Mêdayin

iya anglêlêmu satru
nguripi Raja Rukyatil
kapir kawak durung arsa
anut agama Ibrahim
ngurnulya pinatènana
si jajal lanat Rukyatil

Raja Marmadi gumuyu
ingsun satêmêne gêthing
dulu Si Rukyatil Polad
sok nguwus-uwus ing jurit
sukur sira wani kakang
amatèni Si Rukyatil

sampun binayangan mêtu
kon godhog timah sajèdhi
Adipati Tasikwaja
timah umob molak-malik
cangkêm sinêsêlan gada
têtêlu mênga kang lathi

sami gila kang andulu
Rukyatil kadi rasêksi
untune kadi prangangah
mung kacèk siyung tan mawi
bedane lawan danawa
lawan pocunge kang kuping

pan sapucung sêntile jro tênggokipun
wus dèn soki timah
sajèdhi tan ana kari
gadêbugan anjrit Sang Rukyatil Polad

biyang-biyung anglumba kang nyêkêl mawut
Rukyatil kalaran
ya ta sru dènira budi
mandhêlonge tilas nglumba sêdhêng gajah

panggronipun ingantêb kadi galudhug
kapyarsa jro pura
swarane tangis Rukyatil
timah umob nèng wêtênge wêtêng bêdhah

gumarujug duk bêdhahe wêtêngipun
ngalumpruk wus pêjah
sira Sang Prabu Rukyatil
langkung suka tyasira Ki Tasikwaja

pan wong agung myarsa swaranya ing dalu
duk anggro kalintang
panjrite Raja Rukyatil
sigra dangu mring para ratu kang jaga

kang dinangu prasaja ing aturipun
raka jêng paduka
Adipati Guritwêsi
anglunasi dhatêng pun Rukyatil Polad

duk angrungu wong agung kagyat kalangkung
sakala pan ilang
trisnane mring sang dipati
ing patine Sang Raja Rukyatil Polad

mung kang ketung wus aganthêng niyatipun
yèn Rukyatil Polad
dèn ingu ginawe kanthi
lair batinirarsa ginawe kadang

dene ratu angluwihi para ratu
agêng luhurira
miwah prakosaning jurit
lan agênge karaton nagri Talsiyah

sigra Prabu Marmadi ngandika sampun
praptèng ngarsanira
Wong Agung Surayèng Bumi
hèh Marmadi êndi Si Rukyatil Polad

ya ta dhêku Marmadi ing aturipun
pukulun kawula
yêkti wangkot apan ajrih
pamundhute pun kakang ing Tasikwaja

têmbungipun saking sangêt lingsêmipun
yèn misih amulat
ing warnane pun Rukyatil
dènnya sangêt anguwus-uwus dènnya prang

para ratu pinadhakakên kinjêng trung
tan katon manungsa
kadya dêkêpi cêcindhil
siya-siya banting ratu banting putra

lawan iku balane tan ana nungkul
malah padha minggat
anuntun Rajèng Mêdayin
nora wurung iku andawa prakara

lawan iku maksih mungkir durung anut
mupung durung Islam
marmane ingsun lampusi
yèn anuta ing agama nora kêna

sakalangkung punika rumêksanipun
mila jrih kawula
wong agung duk amiyarsi
pan sakala tan ana kang tinolèha

ical larut trêsnane mring Marmayèku
hèh Marmadi enggal
timbalana Marmayèki
Umarmadi sandika tur sêmbah mentar

mring pakuwon lan Umarmaya wus pangguh
sampun dhinawuhan
kulithihan Marmayèki
analôngsa kaduwung ing solahira

dangu-dangu ki adipati lumaku
apan karsaning Hyang
kang nitah sagung pakarti
amikrama coba beka lan pangrusak

langkung-langkung manungsa pamilihipun
yèn milih kang ala
kang bêcik rêncana iki
ujar cêndhak atêmpak kudu dinawa

ingkang patut dinawa panggawe ayu
yèn tan kabêcikan
iku aja dèn cêdhaki
yèn prakara was-uwas aja dinawa

yèn tinutur katawur aja linantur
yèn ana sarasa
wis aras-arasên uwis
iya iku panuntuning jajal lanat

yèn tan pêngkuh amatuh sok ngangkuh-angkuh
tan atas santosa
owah wahyuning Hyang Widhi
andêdawa ing wadi-wadi kawudan

kaya iku lamun pinupus apan wus
pasthi dudu nistha
patine Raja Rukyatil
apa gawe dèn ingu mundhak andadra

pan katuju pakartinira wong agung
mèh katêkan beka
praptane Umarmayèki
sru ngandika Wong Agung SurayèngJagat

ya sirèku Si Rukyatil dene lampus
wong anèng panjaran
pagene sira patèni
liwat saking cumbu-cumbu paripolah

mamak mêsum ngaku wong sumbaga kasub
alon aturira
Ki Dipati Guritwêsi
inggih saking awêlas lingsêm ing kathah

yèn tan lampus inggih Rukyatil puniku
kathah para nata
tan ana bisa ningali
botên asap mulat Si Rukyatil Polad

lan puniku maksih mukir dèrèng manut
ing agama tuwan
lawan sawadyane sami
botên nungkul sami minggat mring Talsiyah

tumut ngêmbul maring prabu ing Mêdayun
ngupaya paekan
karya pakewuh ing wuri
mêmanasi dènira kasoran ing prang

kathah mungsuh tan wontên anguwus-uwus
mung Rukyatil Polad
pinatenan pantês ugi
duk miyarsa wong agung yuda kênaka

cinandhak Ki Umarmaya
asta kiwa dhingkul tan bisa osik
astane kang têngên sampun
ngikal camêthinira
ingkang saking Ngajêrak wasiyatipun
Jêng Nabi Suleman môngka
tanjire yêksa dosèki

sarya sru andikanira
sira iki katêkan ing bilai
supaya aja ing besuk
iya sapisan-pisan
yèn ngambaha panggawe kang kaya iku
tinibakakên saksana
kaping pitu wali-wali

kang ngadhêp nuju tan ana
wong agunge amung Rajèng Kohkarib
lan sakawan kadangipun
amung patayar kathah
para lurah kang sumiwi mring wong agung
wontên ing kori pungkuran
amêngkang dukanira Mir

kang ngadhêp dhingkul sadaya
langkung eram miyat dukanira Mir
Rahadèn Tasikwajèku
tabête kang sarira
kang sinabêt ngêmu rah sariranipun
abang kadi ginaluga
gumêtêr Umarmayèki

inguculakên saksana
kinèn kesah Ki Umarmaya nangis
lungane sarwi amuwus
iya nora kayaa
anêmoni mangkene sariraningsun
trêsna mring Rukyatil Polad
maring sun lan para aji

ingkang satus kalih dasa
lan pêpitu lawan kang rajasiwi
kongsi mêngkene wak ingsun
iya ingsun wong Menak
sira gitik ping pitu pamalês ingsun
iya kaping pitung dasa
wong agung sugal nauri

aja kakehan wicara
lah malêsa pan ingsun nora wêdi
apa sagêndhingirèku
siyang dalu tan ulap
Umarmaya wus têbih ing kesahipun
Wong Agung Surayaningrat
kondur ing panêpèn aglis

Ki Dipati Tasikwaja
praptèng jawi ngilang datan kaèksi
wus ingangge kulukipun
ingkang saking Ngajêrak
aja kongsi kawruhan ing pamrihipun
wus mingêr manjing jro taman
pakêbonan ing jro puri

wusnya adus Umarmaya
kang sariratinambanan pribadi
waluya ngêntut ping pitu
ya ta suruping arka
pan wong agung angrasuk kang bajo dhawuk
baruti suci manulak
lailaha ilallahi

dalu ing pukul sadasa
nèng panêpèn Wong Agung Jayèngmurti
ya ta ki dipati rawuh
wong agung taksih lênggah
anggalibêd jawi panêpèn gènipun
Sang Jayèngrana kaduga
yèn Umarmaya kang prapti

dadya pi-api anendra
wus ingintip Wong Agung Jayèngmurti
mangsah Marmaya bêk mangsuk
munggèng ing daganira
nênggih darubêsi pinasang nèng tulup
granane kang rayi sigra
tinulup ing darubêsi

ngrêbda wong agung kantaka
sangêt kantu Marmaya gya mrêpêki
binopong ginawa mêtu
mring kêbon pêpungkuran
kêbon wana ki dipati nyêmpal kayu
ginitik Sang Kakungingrat
kagyat wungu nulya linggih

ngandika sakarêpira
anggitiki Umarmaya nauri
yèn gênêp ping pitung puluh
mêngko punaginingwang
sun wêtokkên darah saking ing awakmu
wau ta kang kawuwusa
praptane pandhita kalih

kang atapa pulo Barjah
Ki Sèh Wahas lawan Ki Sèh Bawadi
duk prapta ing taman nuju
praptaning pitung dasa
pamukule Radèn Umarmaya wau
wong agung sigra anyandhak
Marmaya tan bisa osik

kang prapta jlêg tanpa sangkan
Ki Sèh Wahas anyandhak Jayèngmurti
Ki Sèh Bawadiman sampun
anyandhak Umarmaya
ting galolo pandhita kalih amuwun
dhuh Sang Kalêngkaning Jagat
emuta cobaning Widhi

kagyat Sang Surayèng Jagat
praptanira wau kang rayi kalih
nanging Marmaya puniku
maksih dèn ikal-ikal
ginendholan Sèh Wahas wau kang nanggung
lan Pandhita Bawadiman
sinèlèhakên aririh

byar kèmutan kalihira
ya ta nangis Wong Agung Jayèngmurti
Umarmaya sênggruk-sênggruk
matur aris Sèh Wahas
jêng paduka darbe pangandika wau
punagi ngêdalkên êrah-
ipun kakang Guritwêsi

kênakane jênthik tuwan
sundêpêna pun kakang Guritwêsi
lêngêne kiwa puniku
sigra dènira nyandhak
darijine wong Menak Sèh Wahas matur
kanaka têngên punika
jiniwitakên tumuli

mring bau kiwa wus mêdal
darahira Dipati Guritwêsi
sasampunira puniku
sarêng mijil saksana
saking taman sapraptaning dalêm agung
animbali para nata
lan para putra wus prapti

lajêng aboga drawina
sami suka tyasira kang para ji
dene pulihe wong agung
lan raka Tasikwaja
Radèn Wahas nêmbah alon aturipun
punika wontên narendra
alit karatone nênggih

nanging ambêk pinandhita
ing agama nunggil Nabi Ibrahim
raja alit Mêndhangpupus
sabupati kewala
nanging wingit kratone tan wontên purun
kêkasihe sang pandhita
nama Ki Sèh Kadamdini

darbe atmaja wanudya
punjul ing rat Ni Dèwi Kadamingsih
linamar ing ratu kupur
prajane ing Gumiwang
Raja Karungrawi pêparabing ratu
arine ratu punika
dening Raja Samasrawi

pun Kadamdini tan suka
milanipun prapta ing paduka Mir
ngaturakên putrinipun
supados kacèthia
sêdyanipun pun Kadamdini pukulun
gih putrane amawongan
dhatêng Radèn Rustamaji

wong agung alon ngandika
yèn mêngkono yayi agea prapti
sang ratu pandhita iku
Radèn Wahas turira
inggih sampun sumêlang ing tyas pukulun
kadi benjing-enjing prapta
Nata Rêsi Kadamdini

lawan putrine binêkta
inggih nuntên katur jêng paduka Mir
atur kawula pukulun
nuntên kapanggihêna
Kadamingsih putri adi Mêndhangpupus
kalawan putra paduka
inggih Radèn Rustamaji

yèn wus panggih putra tuwan
kula nuntên mantuk dhatêng Mêdayin
ing damêl kawula sampun
wêlingipun pun bapa
rumêksa ing gèsèh bêndhe pikiripun
jêng tuwan kalih pun kakang
Adipati Guritwêsi

ing mangke sampun raharja
wêlingipun pun bapa nuntên inggih
bubarna baris pukulun
putra tuwan Karsinah
nuntên tuwan parentahi konduripun
putra tuwan ingkang tuwa
kondura ing Parangakik

miwah putra tuwan Kelan
dimèn sami ngayêmkên sarirèki
drapon ngraosna puniku
kawiryan kawibawan
lan mênêdi ing praja lan wadyanipun
dene ingkangatênggaa
ing Kusniya Malebari

pan radèn timur kewala
wayah tuwan Sayidiman prayogi
tinêngga ing eyangipun
yèn nagari Mrêdikan
botên pantês kanggènana ratu agung
Sang Prabu Samsumurijal
pantês kitha Parangakik

Risang Bathara Jayusman
Sultan Samsumurijal Parangakik
apan ing nagaranipun
lan asugih jajahan
ing Karsinah ing Kelan gèn ratu agung
mangkana dènnya bujana
sadalu wuwusên enjing

praptane nata pandhita
Mêndhangpupus Tuwan Sèh Kadamdini
kalawan saputrinipun
Kadamingsih binêkta
sampun katur linajêngakên kadhatun
sakala kang ginadhuhan
Rajaputri Parangakik

wong agung wus aparentah
tuwin sira Dipati Guritwêsi
lan sagunging para ratu
yèn benjing Soma ngarsa
paningkahe nênggih putri Mêndhangpupus
lan Rustamaji punika
ing môngsa mangusap wèni

cinêndhak gênging bawahan
para pandhita wus prapti
miwah ingkang para raja
ngèstrèni paningkahnèki
Rahadèn Rustamaji
lawan putri Mêndhangpupus
rame bujananira
panggihe putra lan putri
ingkang among pangantèn Rêtna Sudara

lawan kang ibu Karsinah
sih lulut dènira panggih
putri moncol warnanira
Rêtna Dèwi Kadamingsih
ayu wênês rêspati
bisa angladèni kakung
kunêng kang sih-sinihan
wontên kawuwusa malih
nagri Bukit Surukan Prabu Sahsiyar

wus lami dènnya wibawa
arja nagaranirèki
apan sampun apêputra
èstri yu kalokèng bumi
Rêtna Umiswanjari
diwasa ingagru-agru
ing para ratu kopar
pikir lan punggawa mantri
prayogane tibane ing karaharjan

ature Patih Minardan
pukulun sri narapati
mrih icale sêrik êsak
atur kawula sang aji
luhung ngaturna gusti
mring Kuparman dèn agupuh
inggih nganti punapa
yèn botên katura gusti
mring Jêng Sultan Kuparman Surayèng Jagat

apan paduka ingangkah
ratu sinudara wèdi
dhatêng Jêng Sultan Kuparman
ing mangke tuwan sêsiwi
èstri malah ta dadi
parêbutan para ratu
sami sanès agama
ingkang sami angraosi
marma yogya katura dhatêng Kuparman

nadyan botên kinarsakna
ing para putra Jêng Amir
inggih dadosa ganjaran
singa ingkang dèn paringi
sayêkti wuwuh aji
rinêngga putra pukulun
karênan sri narendra
miyarsa patih turnèki
angandika alon Sang Prabu Sahsiyar

he kakang Patih Minardan
sira lumakua dhingin
lan gawanên sutanira
nini putri Miswanjari
nanging wartane patih
apan Jêng Sultan Wong Agung
Kuparman wus alawas
nèng Kusniya Malebari
anggawaa bupati sakawan dasa

lawan bala pitung lêksa
sun lumaku anèng wuri
budhal Ki Patih Minardan
angiring sang rajaputri
sêlur jêmpana joli
ing marga datan winuwus
prapta dungkap jajahan
ing Kusniya Malebari
sami lajêng gêgaman maring nagara

Patih Minardan Surukan
jumujug Umarmayèki
katur ing Sang Kakungingrat
surate rêkyana patih
kaduga tyasira Mir
kinèn amakuwon sampun
sagung bala Surukan
putrine manjing jro puri
Kyana Patih Minardan tampi ganjaran

kinèn atura uninga
lan gustine dèn timbali
nênggih Sang Prabu Sahsiyar
praptaa ing Malebari
kang putra Miswanjari
sayêkti lamun pinundhut
pinanggihakên lawan
Rahadèn Ambyah Kuwari
dèn aenggal praptaa Prabu Sahsiyar

sigra anglampahkên duta
Ki Patih Minardan aglis
nuduh punggawa sakawan
kapêthuk wontên ing margi
Prabu Sahsiyar uning
mring patih sagah umatur
mangkya sampun kapêdhak
nèng marga dutaning patih
gurawalan bala ing Bukit Surukan

balane Prabu Sahsiyar
prajurite tigang kêthi
sakêthi Patih Minardan
lan patang lêksa prajurit
lampahe sampun prapti
ing Kusniya prapta esuk
wong agungduk sineba
aglar atmaja para ji
ngandikan mring ngajêngan Raja Sahsiyar

sumujud angaras pada
sampunnya kinèn alinggih
lan para ratu pangarsa
nanging kêdah anèng wuri
pinêksa mopo ajrih
mlorod kêdah anèng pungkur
maksih ulap tumingal
mring para ratu kang lami
sami nyapa sagung ingkang para nata

Prabu Lamdahur lingira
hèh dene pantês si adhi
madêg nata nèng Surukan
ulêse saya manglingi
wus ilang tabêtnèki
saking mêntas angon wêdhus
sun dulu mundhak gagah
wuwuh godhèg athi-athi
wuwuh ulat alad-alad simbar jaja

wus dadi ratu têmênan
pantês prawirèng ajurit
gumêr sagung para nata
Sahsiyar matur wotsari
marang Prabu Sêrandil
brêkah paduka pukulun
lawan ingkang supangat
Jêng Gusti Surayèng Bumi
apan darmi tumindak saking parentah

angguguk Sang Rajèng Selan
inggih talah yayi aji
dèn sami mantêp sêsanak
dika mring pondhokan mami
pan kula duwe adhi
gajah ingkang sampun tutut
têtêlu sami berag
singa kang dika dhêmêni
si gunarsa adhi namane satunggal

kang siji pun mojoklinggang
nanging maksih rada kêsit
katrine si bajodhêndha
kuciwane maksih kêsit
mung si gunarsa adhi
puniku kang sampun tutut
patut tunggangan dika
kaop wong balilu adhi
si gunarsa gadhinge gula kalapa

sirahe bintulu buras
tulalene nilawardi
insa Allah si gunarsa
pantês titihane adhi
ratu rada nyantrèni
nunggang gajah kang wus ruruh
mungguh adhi yèn dika
yèn anunggang si gunarsi
sami suka lêgawane Rajèng Selan

ngling malih Sang Rajèng Selan
lan makutha dika adhi
gaweyan kêmasan desa
ngong dulu dèrèng prayogi
dhi kula mêntas kardi
inggih makutha têtêlu
lêbone têlung yuta
putranta Ki Banarungsit
duk kinarsakakên kinarya narendra

amêngku nagari Nglaka
kula damêlakên adhi
inggih makutha têtiga
satunggil andika pilih
ingkang kari kêkalih
pantês sêdhêng yayi prabu
saklah rakite beda
lan makuthane para ji
pan kêmasan dika ing Selan kèh guna

andhêku Raja Sahsiyar
wong agung alon nambungi
yayi prabu ing Surukan
kadang ta Rajèng Sêrandil
pasaja tan awigih
bêbêlakan gathak-gathuk
yêkti ambêktènana
dhawuh sihe mring sirèki
apan sira kang antuk pitulunging Hyang

kaliwat pinalimarma
dening Sang Prabu Sêrandil
anuwun Prabu Sahsiyar
suka kang samya miyarsi
mangkana kang winarni
dawane sakèhing laku
cinêndhak wus aningkah
Rahadèn Kasim Kuwari
lan putrine Sahsiyar Rajèng Surukan

Ni Dèwi Swanjari endah
sih lulut bêkti ing krami
langkung dènnya sih-sinihan
kang among Sudarawrêti
nutug Sang Jayèngmurti
amanggih kasukan agung
indhake kang darajat
nèng Kusniya Malebari
akèh prapta kaluhuran lan kawiryan

mangkana wus pêparentah
Wong Agung Surayèng Bumi
badhe kondur mring Kuparman
kang putra ing Malebari
mantuk mring Parangakik
amangun karaton agung
kang rayi mring Karsinah
tuwin Iman Karnaèni
angantuki nagaranira ing Kelan

mung putra kalih binêkta
marang Kuparman nagari
kang sami pangantèn anyar
sira Radèn Rustamaji
lawan Kasim Kuwari
lagya mèh budhalanipun
wau ta kang winarna
Sang Prabu Sakirdan Ali
kang anjêjêp undure Prabu Nusirwan

Rajèng Miskat ngirit ratu kawan wêlas
Prabu Sakirdan Ali
antuk lêlampahan
sapta ri manjing wana
kalangkung agêng kang baris
bala Talsiyah
lan bala ing Mêdayin

kawuwusa kang ngubur layoning uwa
Sang Prabu Banarungsit
mêntas saking Nglaka
lajêng wangsul sang nata
mring Kusniya Malebari
wus praptèng wana
ananggor sri bupati

duk makuwon ing wana sabalanira
Sang Prabu Banarungsit
lan punggawanira
Raja Tasangsulngalam
bodhol barise pangarsi
kagyat katunjang
baris agêng lumaris

pan angidak lampahe bala Talsiyah
lan bala ing Mêdayin
kèlês wadya Nglaka
tan kongsi atêtanya
duka Prabu Banarungsit
sapa kang liwat
takona kang sayêkti

sigra nitih dipôngga Sang Rajèng Nglaka
prajurit pra dipati
sèwu munggèng gajah
salêksa munggèng kuda
angalang marga mêpêti
asru têtanya
anyikêp wong sawiji

tinakonan balane Rukyatil Polad
bubar samya angungsi
marang Purwakôndha
ratune wus kabônda
nèng Kusniya Malebari
durung pratela
kabèh tuturirèki

pan kajêjêl ing wuri nunjang kewala
pangrasanira sami
sami baturira
kang lèrèn anèng ngarsa
sigra Raja Banarungsit
akèn têngara
bèri gurnang thongthonggrit

pan agolong angsahe prajurit Nglaka
prajurit Burudangin
pan gêgawanira
Prabu Tasangsulngalam
ngatêr bandhusanirèki
Orang Kaorang
lajêng nêmpuh ngamuki

abusêkan ing wuri datan karasa
nunjang ngilês lumaris
nanging katadhahan
rampak pangamukira
ratune jênêngi wuri
ambêk sudira
Sang Prabu Banarungsit

kang anunjang lampah sami katanggulang
prajurit Burudangin
umangsah kotbuta
ing kanan wadya Nglaka
sira Prabu Banarungsit
sangsaya kathah
gènirantuk pêpati

wong sakêthi ingadhangan wongsalêksa
kinalang-kalang kêni
bebas pan karampas
wong salêksa kang nunjang
wong sèwu ingkang ngadhangi
bêskup tan ana
budine sor ing jurit

sangsaya gung bala lumaris katawan
mangkana kapiyarsi
ulubalang wuntat
prajurit ing Talsiyah
Raja Bukaram mring ngarsi
Raja Badingah
anon gègèr ing ngarsi

ngêtap kuda narpati kalih wus prapta
ngarsane Banarungsit
nèng luhur dipôngga
asongsong tigang pasang
ingayap wadya gung wuri
kuda pêpêrang
pitung lêksa prajurit

prawirèng Rum Burudangin kering kanan
prajurit pra dipati
sèwu nitih bihal
sèwu nitih blagdaba
sèwu sênuk banthèng sami
kang nunggang macan
wong sèwu prameya di

sira Raja Badingah Raja Bukaram
ngulon-ulon marani
kang munggèng ing ngarsa
nênggih kang tinakonan
iki ratu têka ngêndi
arane sapa
kang tinakon nauri

Prabu Nglaka nênggih arane narendra
Sang Prabu Banarungsit
Lamdahur kang suta
kang ibu putri Nglaka
arsa kondur Malebari
saking ing Nglaka
iki kapapag baris

sigra nabêt kuda Sang Prabu Badingah
Raja Bukaram sami
wangsul marang wuntat
gègèr wadya sru gita
prapta ngarsanira patih
miwah Nusirwan
kagèt aturirèki

