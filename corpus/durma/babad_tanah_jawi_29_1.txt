sapraptane pacambêngira wong Cina
nulya prayitna sami
anata gêgaman
sampun pinrênah-prênah
ênggènnya angrampit biting
Kumpêni sigra
mangkat nglampahirèki

saking Dilanggu dhatêng ing Kadrêsanan
Karècèk wus kawingking
dupi katingalan
saking ing Kadrêsanan
Kumpêni praptanirèki
mêngsah saksana
nulya ambêndhe aglis

saha tambur bèri swaranya gumêrah
dening wadya Kumpêni
lampahe atata
sarta samya prayitna
tan kandhêg lampahirèki
dupi wus cêlak
dumuginipun bêdhil

sigra wong Cina nyulêdi kalantaka
sarêng sinapan muni
gumrudug swaranya
pindha gunturing arga
lir jatu tibaning mimis
apan kalintang
tan wontên angundhili

sigra Kumpni amalês amasang tiktak
sinapan sarêng muni
lir gêlap sayuta
bêdhil mungsuh lan rowang
swara lir ngrubuhna langit
pangêdrèlira
Kumpêni wanti-wanti

nanging Kumpni tan kandhêg ing lampahira
dènnya sarya bêdhili
pan sêdya angrangsang
mring biting tiyang Cina
dupi wus angrampit biting
Kumpêni sigra
nulya angrangsang biting

bitingira anulya binubrah samya
dening Cina kang mati
kacandhak ing ajang
kêkalih kakangira
kang lumajêng dipun usir
têtiyang Cina
miwah prayayi Jawi

ingkang munggwèng turôngga palajêngira
praptèng Têmbêlang sami
dene tiyang Cina
kang kacandhak sasanga
Kumpêni wus samya bali
mring Kadrêsanan
apan sipêng salatri

enjing mangkat mêngsah tan wontên katingal
lampahira lêstari
Kumpêni samana
sarêng prapta ing Gondhang
Kumpêni sigra ningali
yèn wontên mêngsah
kathahnya winatawis

wontên kêkapalan satus watawisnya
sarêng wruh ing Kumpêni
pan samya lumaywa
wus datan katingalan
Kumpêni lampahirèki
mondhok ing Gondhang
lajêng sipêng salatri

enjing mangkat sêdya lajêng lampahira
dhatêng ing Randhukori
nanging tiyang Cina
sakawone prangira
saking Kadrêsanan nguni
palajêngira
lajêng mring Yogya sami

dene kang kantun atêngga ratunira
anèng ing Randhukori
amung kang anama
Tumênggung Rêksapraja
ing Rema wijilirèki
ika kang tanggah
ananglêdi Kumpêni

duk samana Ki Tumênggung Rêksapraja
wus majêng barisnèki
myang sasêntananya
wus pinêpak sadaya
lan sawadyanya kinêrig
têtiyang Rema
Pamalon dènnya baris

akêkadhar katingalan barisira
sarêng wruh ing Kumpêni
pajêg datan obah
barisnya wadyèng Rema
sêdya nanglêdi Kumpêni
kèndêl sakêdhap
Kumpêni tata baris

ingkang munggyèng turôngga sampun tinata
rinakit kanan kering
Kumpêni barisnya
tinata munggwèng madya
sasampuning ngrakit baris
kang mêngsah sigra
dèn mariyêm tumuli

minariyêm kapisan mêngsah tan obah
gya sinusulan malih
mariyêm lan tiktak
mêngsah mêngkab barisnya
Kumpêni gya masang sami
ingkang adharat
myang kang nitih turanggi

apan sarêng nandêr saking keri kanan
nglancangi ing ajurit
ingidêg kewala
malah lawan turôngga
tan kongsi sagêd apulih
kang ponang mêngsah
mawut kewala sami

palajêngnya mêngsah akathah kacandhak
binuru lan turanggi
dadya kathah pêjah
mêngsah ingkang kacandhak
Tumênggung Rêksaprajèki
sampun lumaywa
rowangnya kathah mati

palajêngnya lajêng dhatêng Randhulawang
angaturi upaksi
dhatêng ratunira
kang wontên Randhulawang
kalangkung kasêsanèki
palajêngira
ratuning Randhukori

saking kasêsanira dènnya lumaywa
duk nabra lèpèn bêning
nulya tinututan
amung tiyang sakawan
wau ingkang anututi
mèh kacandhaka
kang nututi ambêdhil

ingkang kêna kudanya Radèn Sêrada
rencangnya angawali
pan sambi lumaywa
de kang nututi sira
samana sampun abali
mring Randhulawang
kumêndhan wus angancik

anèng Randhulawang saha wadyanira
bêdhahing Randhukori
apan sinangkalan
taun Ehe pan gajah
nênêm ngobahakên bumi
sasampunira
têntrêm wadya Kumpêni

nuntên wontên wadyalit atur uninga
yèn sunan ing Cinèki
tansah tinututan
wau kawula tilar
wontên sawetanirèki
ing Pajarakan
kumêndhan tumulya glis

nitih kuda gya mangkat tan ngantos wadya
sêdyanira nututi
bujêng Sunan Cina
nanging datan kacandhak
amung wau kang kapanggih
tiyang sakawan
kang bêbujung rumiyin

aturira tiyang sakawan punika
gèn kawula nututi
yèn kathaha rencang
tuwan kantos kacandhak
mila kula tan nututi
tan kenging cêlak
dèn amuk rencangnèki

rencangipun winitawis kathahira
wontên sèkêt kang ngiring
amung kang katingal
tiyang cêmêng kewala
kang bêkta sênapan sami
ya ta kumêndhan
gènira anututi

lajêng kongsi dhatêng kilèn pajagalan
tulus tan wontên kèksi
wangsul lampahira
wau tuwan kumêndhan
dhatêng Randhukori malih
sasampunira
prapta ing Randhukori

nuntên wontên rencang manggih tiyang tuwa
langkung wus kaki-kaki
lungse pakaryanya
Sutakithung namanya
abdinya Sunan Garênda
bêbêktanira
saking Selong ing wuri

dupi kauningan mring tuwan kumêndhan
gya kinèn amêjahi
wau tiyang tuwa
kumêndhan sarya mojar
gènira akèn mêjahi
kang muruk ala
iku mring gustinèki

sasampuning tiyang tuwa pinêjahan
nulya sami amikir
amrih kengingira
wau Sunan ing Cina
Dyan Pringgalaya sru angling
ingpikir kula
tuwan lamun suwawi

inggih binujêng sapuruge punika
môngsa botêna ugi
têlas rencangira
kêkècèr wontên marga
kumêndhan tan nyuwawèni
ing pikirira
dèn tututi dèn aris

tinututan wiraos bujuk kewala
nulya Saradipaglis
kinèn lumampaha
nututi Sunan Cina
wus binêktan surat aglis
Ki Saradipa
angkatnya sirêp janmi

nuntên enjingipun kumêndhan pan arsa
budhal mring Ngayogyèki
dening sakathahnya
wadya kang mawi kuda
binêkta mangkat kariyin
Kumpêni dharat
tinilar lampahnèki

lampahira kumêndhan asêsantêran
tan adangu gya prapti
Ngayogya lampahnya
duk praptanirèng Yogya
pan sampun kapanggih sêpi
amung satunggal
tiyang alit kapanggih

tinakonan lakune Susunan Cina
iya marang ing êndi
lah sira tutura
matur kang tinakonan
inggih kalanipun wingi
ngidul purugnya
lan wadya Cina ngiring

lajêng minggah ing Ardikidul punika
nuntên kumêndhan sami
aso lampahira
nuntên Dyan Pringgalaya
tan adangu sami prapti
sakancanira
inggih prayayi Jawi

punapadene Kumpêni ingkang dharat
pan sampun sami prapti
sampuning mangkana
kumêndhan sigra mojar
mring Radèn Pringgalayèki
inggih manira
radèn mondhok ing ngriki

inggih angantos lampaheSaradipa
kantênane ing benjing
ing pênêd awonnya
samana pangantosnya
kongsi dhatêng kalih latri
tan wontên prapta
sigra kumêndhan nuli

akèn nimbali maring Jayawinata
aturnya Rajaniti
inggih sampun tuwan
kawula aputusan
ngupados Jawinatèki
myang Jasamodra
kumêmêndhan êcèng galih

tan adangu nuntên Suradipa prapta
nulya pinariksaglis
matur Saradipa
inggih lampah kawula
tuwan botên apêpanggih
lan Sunan Cina
inggih sampun atêbih

tuwan kumêndhan malengos amiyarsa
Saradipa turnèki
nulya pêparentah
wau twan kumêndhan
akèn akaryaa aglis
srat undhang-undhang
mring sakèh wong Matawis

darapon tiyang alit sami mantuka
ing bale wismanèki
dupi amiyarsa
ing sêrat undhang-undhang
sakathahing tiyang alit
mantuk sadaya
ing bale wismanèki

satêntrêmira têtiyang ing Mataram
kumêndhan supèng galih
sakêdhap tan ketang
dènnya amikir mêngsah
amung asil ing Matawis
mênang ing yuda
ingkang dèn pikir-pikir

nanging dèrèng lami anèng ing Ngayogya
apan dawêg nêm latri
nuntên wontên wadya
angaturi uninga
yèn dhusun Têmbayat mangkin
wontên karaman
pêksa umadêg aji

Radèn Pangulu namanipun karaman
kang sami dèn irupi
wadyalit sadaya
sakiduling Têmbayat
myang sagunging tiyang Ardi-
kidul sadaya
samya anggusti-gusti

duk miyarsa kumêndhan bramatyèng nala
nulya kinèn nginggahi
sigra kang tinêdah
Kliwon Kawiragunan
Ki Wirawôngsa namèki
sapanêkarnya
sigra mangkat tumuli

sapanêkarira ginêlak lampahnya
dudi prapta ing Wêdhi
Kyai Wirawôngsa
wau sira miyarsa
yèn Dyan Suryakusumèki
tumut satingkah
ing Radyan Pangulyèki

nanging wontên kêkapalan kang katingal
nênêm kathahirèki
nuntên enjingira
Kiyai Wirawôngsa
sêdya majêng ing ajurit
wus mangkat sira
saking desa ing Wêdhi

lampahira prapta sakilèn Têmbayat
anulya aningali
Kyai Wirawôngsa
yèn mêngsahira prapta
kang nama Dyan Pangulyèki
sarencangira
kathahe winitawis

kados wontên tigang atus sami dharat
sêdyanya aprang sabil
pêrang lan Walônda
sarêng sira uninga
Dyan Pangulu mring sirèki
mring Wirawôngsa
nulya anêmpuh wani

pan arampak Dyan Pangulu panêmpuhnya
mring Ki Wirawangsèki
saha wadyanira
sami dharat sadaya
tan wondên sêdya gumingsir
Ki Wirawôngsa
sêlak kêkês ing galih

datan kongsi mungêl sênapan satunggal
nulya lumajêng sami
sigra anarajang
marang Ki Wirawôngsa
piyambak angraos kèsis
milu malaywa
sarya kêkês tyasnèki

asarsaran sadaya palajêngira
Kyai Wirawangsèki
sapanêkarira
apan asalin tunjang
wus têbih palajêngnèki
kèndêl samana
Gondhang wetanirèki

ing Têrunuh gènira kèndêl lumaywa
lajêng arèrèn sami
anèng pêkên Gondhang
lajêng sira utusan
mring Ngayogyatur upêksi
dhatêng kumêndhan
dutanira wus prapti

ing Ngayogya sigra matur ing kumêndhan
angaturi upêksi
yèn pun Wirawôngsa
kasor ing yudanira
mangke sampun baris malih
wontên ing Gondhang
nuhun bantu Kumpêni

sapamirsanira kumêndhan saksana
apêparentah aglis
maring wadyanira
Kumpêni myang wong Jawa
yèn tuwan kumêndhan mangkin
arsa anglarag
mring Têmbayat tumuli

enjingira sarêng pukul tambur pangkat
kathahing ponang baris
kang binakta nglarag
Kumpêni myang wong Jawa
pitung atus winitawis
dêdamêlira
kumêndhan kang umiring

kunêng Radèn Pangulu kang kawarnaa
sasampuning ajurit
buru Wirawôngsa
nulya apirêmbagan
lawan sarowangirèki
ing rêmbagira
Gondhang kang dèn anciki

milanipun ing Gondhang kang ingancikan
sêdya mêpêti margi
samôngsa wontêna
Walandi ingkang lintang
asêdya dipun pêjahi
sampun arêmbag
lawan sarewangnèki

lan arêmbag lan Radèn Suryakusuma
Dyan Pangulu karsèki
lagya arsa mangkat
kumêndhan sêlak prapta
kalawan wadya Kumpêni
ingkang binakta
rumiyin pan akêdhik

amung Walandi saradhadhu kathahnya
kang sami nitih wajik
pan amung sangalas
lan wong Trênate sira
kalih likur kathahnèki
dene kang dharat
Kumpêni taksih têbih

kala kantun tinilar anèng Kajoran
lan Dyan Pringgalayèki
sarêngnya tinilar
dhatêng tuwan kumêndhan
samana lampahirèki
tuwan kumêndhan
sarêng sira ningali

dhatêng mêngsah anulya sami prayitna
ririh lampahirèki
dene ingkang mêngsah
Dyan Pangulu punika
sarêng katingal Kumpêni
nulya umangsah
majêng sawadyanèki

apan kathah kaum kang tumut ayuda
bêbêktanira sami
gendhong kitab Kuran
apan sami amamah
daringo bêngle sirèki
pamangsahira
anêmburakên sami

nanging sami botên amawi turôngga
sadaya dharat sami
amung pangagêngnya
wau ingkang anama
Radèn Pangulu pribadi
nitih turôngga
tandangnya nêmpuh wani

sarêng cêlak Walônda agya nanjata
myang wong Trênate sami
sarêng pambêdhilnya
nanging sakathahira
kang bêdhil tan wontên muni
kongsi ping tiga
pangêdrèlnya tan muni

malih kongsi kaping pat pangêdrèlira
wong Walônda tan muni
Dyan Pangulu sira
dhatêng ngajêng kewala
tan nêdya gingsir ing jurit
sawadyanira
dene tandangirèki

tansah nêmburakên dalingo bênglenya
sêsambatira sami
nêdya sabillollah
sampunira acêlak
lan kumêndhan praptèng ngarsi
pinêstul sigra
mring kumêndhan tan muni

ambal tiga kumêndhan pamêstulira
nanging mêksa tan muni
wau mêngsahira
supami anyandhaka
waos sêdya amalêsi
maring kumêndhan
winaos pasthi kêni

istingarah saking cêlaking ayuda
dening wadyanirèki
Trênate Walônda
wus alit manahira
dening wadya ingkang wingking
Kumpêni baslam
apan taksih atêbih

duk samana Radèn Arya Endranata
kêbatira pribadi
lumajêng saksana
ngêbatakên kang wuntat
dupi sawangsulirèki
Dyan Endranata
apan ginujêng sami

sigra angunusakên kêstul kumêndhan
nulya amlatuk malih
sêdyanya kumêndhan
Dyan Pangulu ingarah
pêstul mungêl ingkang kêni
rowang kang wuntat
sambat dyan kula mati

agya Radèn Pangulu nolèh ing wuntat
nulya bêdhil Walandi
wus mungêl sadaya
Dyan Pangulu wadyanya
akathah kêna ing bêdhil
wênèh kang pêjah
Dyan Pangulu nulyaglis

pan lumaywa binujêng mring tiyang Jawa
amung tiyang satunggil
kang ambujêng sira
Dyan Pangulu aniba
saking ing kudanirèki
arsa tinumbak
kumêndhan anututi

pan anyêgah marang kang arsa anumbak
nulya lumaywa aglis
kang arsa anumbak
angidul palajêngnya
mila ngidul anêbihi
manawa ngatag
nubruk dèn Pangulyèki

nuntên tiyang Têrnate kang mawi gêntha
punika prapta aglis
tan mawi antara
sarêng prapta gya numbak
maring Radèn Pangulu glis
ya ta Rahadyan
Pangulu sampun mati

kumêndhan langkung dening kasrêngênira
marang wong Têrnatèki
kang numbak punika
mila srêngên kalintang
dene arsa dèn gêsangi
panyananira
wau mêngsah kang mati

dipun nyana Rahadèn Suryakusuma
mila mangkana ugi
kumêndhan tarkanya
dening pêpurunira
anglangkungi saking janmi
dening rowangnya
Dyan Pangulu wus gusis

palajêngnya sarsaran arêbut papan
kathah kacandhak mati
Dyan Suryakusuma
ngetan palajêngira
kêkapalan kang angiring
amung agangsal
dening mêngsah kang mati

tigang dasa pêpitu kang kauningan
dening tiyang Walandi
kang pêjah satunggal
nanging datan kantênan
wau ingkang amêjahi
sasampunira
mungsuh sirna anuli

Kumpêni Islam dharat kang anèng wuntat
sadaya sami prapti
myang Dyan Pringgalaya
lawan sakancanira
ingkang awarna priyayi
prapta sadaya
kumêndhan tumulyaglis

pêparentah dhatêng Radyan Pringgalaya
aprakawis wismèki
Têmbayat sadaya
kinèn angobongana
sigra ingobongan sami
têlas sadaya
griya kêdhik kang kari

sasampuning wisma katunu sadaya
pan wanci pukul katri
tan sipêng kumêndhan
gènnya anèng Têmbayat
anulya bubar tumuli
tulak lampahnya
wangsul mring Yogya malih

wanci pukul sawêlas dalu praptanya
kumêndhan Ngayogyèki
nuntên enjingira
gya kumêndhan utusan
dhatêng ing Kartasurèki
atur uninga
dhatêng sri narapati

sapraptane duta nagri Kartasura
wus katur ing narpati
yèn wau kumêndhan
angaturi uninga
yèn mêngsah Têmbayat mangkin
sampun suh sirna
kang dados brôngta kingkin

mangkana sri narapati
langkung lêga ing tyasira
amiyarsakkên ature
duta kang atur uninga
kang saking ing Ngayogya
yèn sampun sirna kang mungsuh
kang umadêg nèng Têmbayat

malah akathah kang mati
kang mêngsah kala prangira
anèng Têmbayat kilène
sigra dutanya kumêndhan
apan sampun tinulak
kapatêdhan srat wêwangsul
mungêl nata asung wikan

yèn ratune wong Cinèki
ing mêngko ingkang ngancikan
anèng bumi Madiune
sarta lawan Si Sapanjang
sabangsane wong Cina
kabèh ana ing Madiun
sadhawuhing sêrat nata

kumêndhan èmêng ing galih
kang dadya èmêng tyasira
angraos mangkak lampahe
yèn tinilara Mataram
ing sawêktu punika
apan akathah lwiripun
kang dados mangkaking lampah

kang rumiyin wong Matawis
apan ta dèrèng arata
dening sayêkti-yêktine
kang dadya tyasnya kumêndhan
mung isining Mataram
kang tansah pinrih kinukup
myang wong Bagêlèn sadaya

dèrèng wontên andhatêngi
pratandhaning pênêdira
amung kang prapta dutane
Tumênggung Yudanagara
ing Toyamas tur wikan
mring kumêndhan dutanipun
praptane wontên Ngayogya

atur uninga ing mangkin
Mangunonêng wus kabêsta
ne Lêledhok kacêkêle
kainggahan wong Têtêgal
lan Kapitan Bahêman
dening garwa sang aprabu
kang nama Dyan Ayundana

ingkang kabêkta ing nguni
mring Mangunonêng kesahnya
pan wus kabandhang ing mangke
dhatêng ing Kapitan Bahman
miwah kagungan nata
kang kabêkta sadayèku
mring Mangunonêng samana

mangke sampun dèn candhakti
mring sira Kapitan Bahman
warni dhuwung lan sêsupe
dhuwung Kya Jakung namanya
lawan malih punika
kang sêsupe namanipun
miwah Kyai Manjanganbang

punika warnine sami
kang kabêkta maring Têgal
sampuning tamat nurate
Tumênggung Yudanagara
gya winangsulan sêrat
dutanira wus tinundhung
nulya Ki Wôngsanêgara

lan Ki Kartilêksanèki
ingantukakên kalihnya
dhatêng dhusun ing Bagêlèn
samya kinèn narubana
wong Bagêlèn sadaya
dawêg kalih dasa dalu
priyayi kalih antuknya

nulya tinimbalan sami
ginêlakakên lampahnya
anulya dhatêng kalihe
prapta ngarsane kumêndhan
nanging salampahira
wong Bagêlèn dèrèng tarub
kang anama Ônggawôngsa

lawan Ki Cakrajayèki
inggih ta botên kabêkta
sami sumados kalihe
sarêng kalawan wong kathah
sanadyan asowana
wontêna kabêkta besuk
inggih ing sowan kawula

ri sampuning mangkanèki
Mataram sampun arata
de kumêndhan panatane
dhatêng têtiyang Mataram
sarta Dyan Pringgalaya
ingkang bawah ing karatun
miwah pamaosanira

wau ingkang dipun srahi
inggih Radèn Endranata
kang liya sing karatone
bumi Mataram punika
wau ingkang sinrahan
Kiyai Rajanitèku
kalih Ki Jayawinata

sasampunira aradin
nênggih nagari Mataram
kumêndhan pracayèng tyase
anulya kumêndhan budhal
lan Radèn Pringgalaya
mantuk mring Kartasurèku
bubar saha wadyanira

datan kawarna ing margi
praptane ing Kartasura
sang nata anuli miyos
pinarak munggwèng witana
siniwèng sitibêntar
samana datan adangu
kumêndhan duk praptanira

lajêng minggah mring sitinggil
ngaturi salamêt sira
dhumatêng kangjêng sang katong
pangandikaningrendra
andangu mring kumêndhan
prakara kawoning mungsuh
miwah bumining Mataram

kumêndhan aturirèki
dhumatêng sri naranata
anutur ing sasolahe
kala prang kalawan Cina
sirnaning Randhulawang
lawan malih aturipun
prakara bumi Mataram

ing mangke sampun aradin
dening kang kawula tilar
abdi paduka sang katong
anênggih pun Endranata
kalih Jayawinata
katiga Rajanitèku
sakawan Jayasamodra

nanging wadya sri bupati
tiyang Bagêlèn kang nama
Ônggawôngsa lan malihe
kang nama pun Cakrajaya
kalih sami samaya
gènipun sowan sang prabu
sarêng lan raka paduka

Pangeran Danupayèki
sarta lan abdi paduka
tiyang Bagêlèn sagunge
sampuning têlas aturnya
kumêndhan mring sang nata
tan antara nulya kondur
sang nata wus angadhatyan

kumêndhan apan umiring
sawêdalira sing rupa
nuntên patêdhan sang katong
mêdal saking ing jro pura
dhatêng loji akathah
warni ulam sêkulipun
miwah kang warni dhadharan

miwah ingkang ibu nênggih
Jêng Ratu Agêng samana
miyosakên patêdhane
dhatêng ing loji akathah
awarna sêkul ulam
sarta lan dhadharanipun
ri sampunira mangkana

nulya kumêndhan sirangling
dhatêng Radyan Pringgalaya
rahadèn wau sang katong
angandika dhatêng kula
Pangeran Danupaya
ngenggalakên lampahipun
myang wong Bagêlèn sadaya

Dyan Pringgalayangling aris
tuwan lamun sapunika
ingkang dhatênga Bagêlèn
lêhêng pun Wôngsanagara
ikang kalampahêna
ngenggalêna lampahipun
Pangeran ing Danupaya

sarta angandika abdi
dalêm Bagêlèn sadaya
sampuning rêmbag ature
samana ing wanci andhap
gya Dyan Ayu Sumilah
ingunjukakên malêbu
konjuk dhatêng sri narendra

dahat suka tyas narpati
sarêng wanci pukul nêmnya
anuntên dhatêng sêrate
komasaris ing Samarang
sêrat dhatêng kumêndhan
ingkang sêrat ungêlipun
nêdha Dyan Ayu Sumilah

nuntên kumêndhan siraglis
malêbèng dalêm kadhatyan
dahat wor maras lêbête
dening wus kasok aburnya
sapraptanya ing ngarsa-
nira kangjêng sang aprabu
umatur saha ngêrêpa

kawula anuhun runtik
atur uninga sang nata
yèn mangke sudara katong
komisaris kintun sêrat
dhumatêng ing kawula
ingkang mungêl sêratipun
nêdha Dyan Ayu Sumilah

tinêdha dhatêng Samawis
punika atur kawula
sampun dados galih katong
sang nata aris ngandika
aywa sira sumêlang
kumêndhan prakara iku
iya apa sakarsanya

sudarangong komasaris
iya têka êsrahêna
nulya winêdalkên age
wau Dyan Ayu Sumilah
dhatêng loji samana
gya linajêngakên sampun
dhatêng nagari Samarang

nuntên enjingipun malih
warnanên ingkang pinatah
lumampah dhatêng Bagêlèn
kang aran Wôngsanagara
apan sampun lumampah
antawis sadasa dalu
nuntên kasusulan lampah

kang tinêdah anusuli
wasta pun Surawikrama
kalih prakawis lampahe
rumiyin kinèn mariksa
Karangbolong kang guwa
dening kaping kalihipun
kinèn ngenggalakên sira

dhatêng sagunging priyayi
Bagêlèn kang dèrèng prapta
wusing dhawuh timbalane
nuntên lajêng lampahira
Kyai Surawikrama
dhatêng Kawisbolong sampun
dene ingkang kinèn enggal

Kyai Wôngsanagarèki
kalih Kyai Ônggawôngsa
katiga Cakrajayane
apan sami rêrêmbagan
dènnyarsa enggal sowan
dhatêng ing Kartasurèku
apan ta sampun sarêmbag

lampahira anarêngi
lan Pangeran Danupaya
lawan sarêngira malèh
Radèn Ayu Puspadirja
kang bibi Sunan Cina
sarêng sami mangkat sampun
tansah arêmbên ing marga

wau kang wontên nagari
anênggih tuwan kumêndhan
myang Radèn Pringgalayane
sangêt pangajêng-ajêngnya
mring Ki Wôngsanagara
nuntên wontên wadya rawuh
apan ngaturi uninga

yèn mangke putrèng narpati
kang nama Dyan Ajêng Warsah
prapta kang andhèrèkake
dutanya Dyan Mangkupraja
dene sarêngnya prapta
wadya èstri jrokadhatun
nama Bok Ajêng Piyaka

sarêngira prapta malih
mantri lêlurah niyaka
Dêmang Kramadayabule
wus kinèn amêthuk agya
mring dhusun ing Awôngga
praptèng ing Wôngga kapêthuk
wus sami kapanggih sira

ngaturan mangkat tumuli
nulya age sami mangkat
datan kawarna lampahe
wus prapta ing Kartasura
apanggih lan kumêndhan
pan linajêngakên sampun
malêbêt katur sang nata

nuntên wontên prapta malih
duta saking ing Mataram
Ki Rajaniti dutane
apan ngaturi uninga
yèn Pangran Danupaya
pan ing mangke lampahipun
sampun prapta ing Mataram

sarta Ki Ônggawangsèki
kalawan Ki Cakrajaya
de Pangran Danupayane
anunggil Dyan Endranata
wontên ing Kapurancak
kumêndhan nulya anuduh
ingkang amêthuk pangeran

kang tinuduh juru tulis
awasta Ki Puspayuda
wanci asar umangkate
tan kandhêg ing lampahira
praptaning Pajêjêran
apan wanci bêdhug têlu
dupi wau enjingira

panggih lan Ki Rajaniti
nuntên lajêng lampahira
dhatêng Kapurancak age
panggih lan Dyan Endranata
linajêngakên sigra
pan pinanggihakên sampun
lan Pangeran Danupala

sapêpanggihira nênggih
lan Pangeran Danupaya
Ki Puspayuda nulyage
ngaturakên tabenira
kumêndhan mring pangeran
sampuning tabenya katur
KiPuspayuda turira

mring Pangran Danupayèki
pangeran lampah sampeyan
ing mangke ngaturan age
dhatêng sudara paduka
milanya sapunika
rayi andika sang prabu
sangêt pangarsa-arsanya

pangran pangandikanèki
wingi ingsun arsa mangkat
nanging kang sun antèkake
iya karêpe kumêndhan
pangran nulya ngandika
mring Radèn Endranatèku
yèn makatên mangke paman

sami andika bejani
sakathah priyayi kônca
inggih tiyang ing Bagêlèn
kalamun ing benjang-enjang
anggèn kula umangkat
sampuning aundhang wau
nuntên enjing sami mangkat

dalu sipêng ing Wotgalih
nuntên enjing sami mangkat
praptèng Lusah sipêng malèh
sawontênipun ing Lusah
nuntên Ki Puspayuda
nênggih amanggihi sampun
mring Dyan Ayu Puspadirja

nuntên Radyan Ayu angling
pitakèn mring Puspayuda
lah kadipundi wartane
nênggih si adhi Sumilah
punapa sayêktosa
dening wartining misuwur
yèn tinrimakkên Walônda

Ki Puspayuda nauri
apan dèrèng sapunika
mugi binêktakkên yêktos
dhatêng nagri ing Samarang
nanging dèrèng kantênan
ingkang ngrabèni satuhu
Radèn Ayu aris mojar

lamun makatêna ugi
langkung maras manah kula
kadipundi ing têmahe
ingkang dadi awak kula
matur Ki Puspayuda
langkung-langkung kang sinuhun
nanging ing atur kawula

dhatêng sampeya pribadi
Dyan Ayu bilih manawa
inggih wontên kagungane
rama andika sang nata
pra tuwin babrêkatan
punika sayogya konjuk
dhatêng rama jêngandika

inggih kangjêng sri bupati
sanadyan silih wontêna
Kumpêni ing panêdhane
kadi sinuhun tan suka
nuntên wau Rahadyan
Ayu Puspadirja muwus
inggih ingkang kula bêkta

Kiyai Bicak ing nguni
ing mangke pan kula tilar
wontên dhusun ing Bagêlèn
kaum kang kula tanggênah
angrawati Kya Bicak
ginantung ing masjidipun
samana wus sinêratan

Dyan Ayu satuturnèki
mring sira Ki Puspayuda
Kyai Bicak panggonane
anulya enjing umangkat
saking dhusun ing Lusah
prapta dhusun ing Dilanggu
samya sipêng lampahira

nanging Ki Puspayudèki
tan sipêng lajêng lampahnya
prapta ing Kartasurane
nulya ngaturi pratela
dhatêng tuwan kumêndhan
sakathahe kang lumaku
myang Dyan Ayu Puspadirja

satuturnya dèn sêrati
wus katur dhatêng kumêndhan
tumulya lumêbêt age
kumêndhan sapraptanira
ing ngarsane sang nata
nulya umatur sang prabu
kumêndhan atur uninga

yèn kagungan sang narpati
bêndhe kang nama Kya Bicak
kang ambêkta duk kesahe
Dyan Ayu Puspadirêja
ing mangke pan tinilar
tinitipakên ing kaum
dhusun Bagêlèn punika

mangke sumanggèng karsaji
dene cêcariyosira
Dyan Ayu Puspadirjane
apan sampun kasêratan
dhatêng abdi paduka
pun juru tulis pukulun
dahat lêga tyas narendra

sawab pusakaning jurit
bêndhe Kya Bicak punika
mila lêgane tyas katong
kapanggihnya Kyai Bicak
nulya gandhèk tinêdah
dhatêng Bagêlèn amundhut
kagungan bêndhe sang nata

nuntên enjingipun prapti
Pangeran ing Danupaya
sarta lan tiyang Bagêlèn
myang Dyan Ayu Puspadirja
sarêngnya sami prapta
ing loji ingkang jinujug
mring Pangeran Danupaya

myang sakèhe ingkang prapti
tiyang Bagêlèn sadaya
ingirid mring loji kabèh
sampuning prapta sadaya
wus katur ing sang nata
dening parentah sang prabu
sami kinèn umantuka

mring golonganira lami
lawan sami anunggila
wadanane dhewe-dhewe
miwah Pangran Danupaya
wun kinèn nglêbêtêna
mring dalêmira karuhun
sasampunira mangkana

dene kang kantun ing loji
mung Dyan Ayu Puspadirja
dene Ki Cakrajayane
pinundhut malêbêt sira
dhatêng sri naranata
pan kinarya êmbanipun
kangjêng pangeran dipatya

antawis ing wolung latri
tiyang Bagêlèn praptanya
anuntên wau praptane
komasaris sêratira
saking nagri Samarang
mring kumêndhan ingkang sinung
apan asuka uninga

yèn mangke Sunan Cinèki
sampun prapta ing Samarang
milaungêle sêrate
komasaris sarta nêdha
Dyan Ayu Puspadirja
pan tinêdha praptanipun
nênggih nagari Samarang

kumêndhan anulya aglis
malêbêt ing dalêm pura
anuhun ing sang akatong
yèn mangke Susunan Cina
sampun praptèng Samarang
sampun ingalih namèku
dhatêng sudara paduka

ingih tuwan komasaris
kang ngalihkên namanira
winastan Pangeran Selong
lan Dyan Ayu Puspadirja
punika kang tinêdha
dening ing panêdhanipun
dhatênge nagri Samarang

pangandikane narpati
wau dhatêng ing kumêndhan
lah iya kapitan age
iku nuli têkakêna
nagari ing Samarang
pan tan dadi pikir iku
mung kang ingsun pikir uga

mulyane nagara mami
kabèh nagarèngsun Jawa
kumêndhan aris ature
sampun dados galih nata
yèn taksih ulun gêsang
anuntên kumêndhan iku
ya ta wau enjingira

Dyan Ayu Puspadirjèki
ingangkatakên samana
mring nagri Samarang age
sapraptanirèng Samarang
Dyan Ayu Puspadirja
nulya pinanggihkên sampun
lan Pangeran Selongira

sawingkinge kang tinuding
dhatêng nagari Samarang
ing wingking kang winiraos
kang anèng ing Kartasura
iya Ki Cakrajaya
pan winêdalakên sampun
saking unggyan kadipatyan

sawêdalira ing jawi
pan ginêntosakên sira
mring Wôngsadipa Kalêgèn
tumut mantriwaos anyar
ri sampuning mangkana
nuntên wontên sêrat rawuh
saking nagari Samarang

sêrat saking komasaris
Prèsêl konjuk ing sang nata
myang sêrat mring kumêndhane
sasampunira tinampan
sêrat dhatêng kumêndhan
dening kang konjuk sang prabu
kang sêrat gya tinupiksa

mungêl kang tabe rumiyin
wusing tabe kathah-kathah
awiyos mangke sang katong
kawula turi tumêdhak
dhatêng nagri Samarang
mila kula kamipurun
angaturi sri narendra

inggih kawuya aturi
pirêmbag damêl mapakat
ingkang anyar ing samangke
padamêlan sampun munya
ing apêrang punika
enggala ing mulyanipun
nagri tuwan tanah Jawa

ri sampuning maos tulis
sang nata èmêng ing driya
miyarsa sêrat ungêle
mila dahat èmêngira
de bituwah tan ana
adat panjênêngan ratu
kang têdhak dhatêng Samarang

wus tinarima ing galih
dhumatêng sri naranata
lamun Kumpêni sêdyane
ambeka pikir kewala
dadya duka ing nala
sang nata nanging sinamun
nuntên umatur kumêndhan

dhumatêng sri narapati
lah tuwan kados punapa
sêrat punika raose
pangandikanya sang nata
iya iki uninya
apan panjênêngan ingsun
pinrih têka ing Samarang

dèn ajak arêmbug pikir
gawe mupakat kang anyar
muguh pagawean kiye
sauwise ing apêrang
kumêndhan aturira
inggih tuwan ungêlipun
sêrat kang dhatêng kawula

inggih sapunika malih
sakêcap botên asiwah
atur kawula sang katong
kula wastani kewala
komasaris punika
tiyang tan wruh nglêrês tuhu
kados punapa têmahnya

panjênêngan padukaji
yèn têdhaka mring Samarang
pan botên wontên adate
panjênênganing narendra
kang têdhak mring Samarang
angandika sang aprabu
kumêndhan sakèhe iya

môngsa bodhoa sirèki
bab angsul-angsuling layang
kang marang komasarise
kumêndhan umatur sigra
yèn suwawi sang nata
lêng komasaris pukulun
dhatênga ing Kartasura

pêpanggiha lan narpati
nuntên age wêkasana
sakathahe kang wiraos
inggih sanadyan damêla
mupakat ingkang anyar
sampun kathah-kathah wau
dados pikir sang narendra

angandika sri bupati
iya Si Surawiguna
sira ajaka dèn age
mring loji dimène karya
layang wêwangsulira
kang mring komasaris iku
Surawiguna binêkta

mring loji akarya tulis
wêwangsul kang mring Samarang
dene ungêle sêrate
komasaris pan pinêksa
lêga botên lêgaa
sampun tan botên lumaku
minggah dhatêng Kartasura

sampuning dadya kang tulis
linampahakên saksana
dhatêng Samarang jujuge
mring komasaris samana
dupi atampi sêrat
komasaris sukèng kalbu
lir amanggih guladrawa

kawarnaa tuwan komasaris
duk kadhawuhan sêrat narendra
asmu suka ing manahe
srat tinupiksa sampun
wus kadriya raosing tulis
komasaris saksana
atur srat wêwangsul
dhumatêng ing Kartasura
kawarnaa samana sri narapati
antarane kang sêrat

kesahipun dawêg pitung latri
nuntên komasaris ingkang sêrat
wêwangsul kang prapta malèh
konjuk ing sang aprabu
têdhak nata dhatêng Samawis
mungêl lamun pinêksa
kangjêng sang aprabu
têdhaknya dhatêng Samarang
adamêla mupakat kang anyar nênggih
padamêlan punika

padamêlan sampuning ajurit
inggih darapon nuntên mulyaa
nagri Jawi sakathahe
ya ta sasampunipun
sri narendra amaos tulis
kumêndhan aturira
dhatêng sang aprabu
kadospundi karsa nata
mangkya saking pamêksane komasaris
dhatêng paduka nata

yèn tan kalêganana manawi
komasaris dados manahira
dening mangke sakathahe
Kumpêni kawasèku
kasrah dhatêng ing komasaris
nanging atur kawula
mênggah sang aprabu
yèn upami klampahana
paduka nata têdhak dhatêng Samawis
kalangkung dening susah

punika yèn marêngi karsaji
komasaris purun tan puruna
lêhêng pinêksa inggahe
dhatêng Kartasurèku
de sapikir-pikirirèki
suwawi linêganan
inggih pamrih ulun
darapon enggal rampunga
sampun kathah akathah dados sêtori
inggih sakathahira

yèn atur saking kumêndhan mangkin
sang nata anglêgani kewala
datan koninga yêktine
yèn kumêndhan turipun
mring sang nata tansah piranti
ning kalêpatanira
andika sang pragu
amung pênêde punika
mênggah Kumpêni sapakaryanirèki
tan purun amisesa

amung yèn wontên kalêpataning
pangandikanira sang narendra
punika ginitikake
ri sampuning arêmbug
nuntên Ki Surawigunèki
tinêdah akaryaa
kang sêrat wêwangsul
mring komasaris wus dadya
ponang surat linampahakên tumuli
mring nagri ing Samarang

sawingkingira kang ponang tulis
nulya kumêndhan wau ngandikan
sapraptaning ngarsa rajèng
gya kumêndhan tinantun
kaya ngapa pikirirèki
kumêndhan rèhning ingwang
pinrih têka ingsun
marang nagri ing Samarang
kaya ngapa kumêndhan nulyangling aris
umatur ing sang nata

kawula nuhun duka narpati
yèn amarêngi karsa narendra
mênggah dening pamêksane
sudara sang aprabu
komasaris dhatêng narpati
inggih atur kawula
tuwan pênêdipun
paduka aputusana
tur uningga inggih dhumatêng pun kaki
tuwan gurnadur jendral

inggih darapon wontêna ugi
ingkang parentahpun kaki jendral
dhatêng pun komasarise
dèn ampaha puniku
komasaris gènnya ngaturi
têdhak dhatêng Samarang
kangjêng sang aprabu
sarta lawan mupakata
kang parentah pun kaki lan sakathahing
para rad pan indiya

sakalangkung lêga tyas narpati
ngaturan mring kumêndhan mangkana
sang nata sigra dêlinge
iya ajakên iku
Kapitan Surawigunèki
mring loji akaryaa
iya layang ingsun
saksana kumêndhan mêdal
saking pura lan Surawigu prapti
ing loji karya surat

kang kinarya sêrat sampun dadi
kang rumiyin dhatêng tuwan jendral
sêrat kang satunggal malèh
mring komasarisipun
ungêlipun kang ponang tulis
apan suka pratela
lamun sang aprabu
kintun sêrat mring kang eyang
dhatêng kangjêng tuwan jendral ing Bêtawi
sarta anakanira

anakan srat kang dhatêng Batawi
pinratelakkên saungêlira
dhumatêng komasarise
srat tinampakkên sampun
wau dhatêng nagri Samawis
sapraptaning Samarang
pan tinampan sampun
mring komasaris samana
dening sêrat ingkang dhatêng ing Batawi
linajêngakên sigra

inggih dhatêng tuwan komasaris
wontêndening sêrat kang anakan
anulya tinupiksage
mring komasaris sampun
sakalangkung lêga ing galih
komasaris miyarsa
sêrat ungêlipun
sêrat ingkang dhatêng jendral
ri sampuning mangkana antawisnèki
sawulan laminira

nuntên sêrat kang saking Batawi
angsul-angsulira tuwan jendral
prapta konjuk ing sang rajèng
sarta kang srat wêwangsul
ingkang saking ing komasaris
pan sarêngira prapta
konjuk ing sang prabu
anulya gya tinupiksa
sêrat saking gurnadur jendral Batawi
pan mungêl sapunika

mungêl yèn sampun dèn parentahi
komasaris dhatêng tuwan jendral
kinèn minggaha sirage
dhatêng Kartasurèku
pêpanggiha lan sri bupati
pan kinèn akaryaa
mupakating rêmbug
nênggih mupakating anyar
padamêlan sasampunira ajurit
sampuning maos sêrat

sakalangkung lêga tyas narpati
anupiksa wiraosing surat
ingkang saking Batawine
anulya sêratipun
komasaris tinupiksaglis
dhumatêng sri narendra
kang srat ungêlipun
apan ngaturi uninga
lamun arsa minggah tuwan komisaris
dhatêng ing Kartasura

asowan dhatêng sri narapati
sawab pasowan kula punika
inggih saking parentahe
ingyang nata gurnadur
jendral lawan para radpêni
diya ing Batawiyah
sadaya arêmbug
inggih kawula punika
kriyin-kriyin pinarentahana kadi
kula sampun lumampah

mring Kartasura sampun apanggih
lan nata nuntên damêl mupakat
kang anyar nuntêna age
inggih kamulyanipun
nagri nata ing tanah Jawi
nanging mangke kawula
inggih dawêg atur
srat malih mring tuwan jendral
tamtunipun inggih kawula ing mangkin
dhatêng ing Kartasura

lan manawi wontêna amalih
ingkang manawi pun kaki jendral
dening manawi benjinge
inggih kawula antuk
srat wêwangsul saking Batawi
inggih benjang kawula
paduka akintun
sêrat dhatêng sri narendra
ri sampuning tinupiksa ingkang tulis
nuntên srat winangsulan

wontêndening wêwangsul narpati
ungêling sêrat apan mangkana
mung dahat tarima kasèh
saking pracayanipun
komasaris dhatêng narpati
ri sampuning mangkana
ing antawisipun
kesahe wêwangsul nata
mring Samarang antawis satêngah sasi
komasaris anulya

angaturi sêrat mring narpati
ungêlipun ngaturi uninga
yèn nuntên badhe inggahe
dhatêng Kartasurèku
inggih wulan Saban puniki
angandika sang nata
mring kumêndhan sampun
kapitan pêpoyanana
Si Pringgalaya konên amarentahi
sikêpe rupakêna

kang badhe mapag marang Samawis
yèn wis rupa gya dèn angkatêna
kumêndhan anulya age
mêdal saking pura wus
praptèng jawi wus marentahi
mring Radèn Pringgalaya
satimbalan prabu
sigra Radèn Pringgalaya
wus amarentahi mring wadana sami
ngrupakêna sikêpnya

nuntên asikêp sampun awarni
sigra binudhalakên lampahnya
dhatêng Samarang sirage
ya ta ingkang winuwus
ingkang wontên nagriSamawis
komasaris saksana
pêparentah sampun
dhatêng priyayi sadaya
ing pasisir kang cêlak nagri Samawis
ingkang badhe binêkta

sowan dhatêng ing Kartasurèki
myang sagung priyayi Kartasura
kang anèng ing Samawise
pinarentahan sampunya
lamun arsa binêkta sami
mantuk mring Kartasura
sarêng lampahipun
komasaris inggahira
mring Kartasura ingkang dèn parentahi
Kyai Tirtawiguna

dening Kyai Suradipurèki
apan sampun pêjah nèng Samarang
myang Dyan Wiryadiningrate
dhunika ingkang kantun
lan Kyai Tirtawigunèki
dening para santana
sakawan gungipun
kang sami wontên Samarang
kêkasihe Pangeran Amangkubumi
lawan Pangeran Rôngga

katiga Pangran Silarong nênggih
sakawan Pangeran Prangwadana
sampuning samêkta kabèh
sarta wus sami rawuh
sikêp saking Kartasurèki
ingkang mêthuk sambatan
sakêpalanipun
sigra komasaris mangkat
ing Samarang saha kurmat mriyêm muni
jumêgur bal-ambalan

tan winarna laminirèng margi
kawarnaa wong ing Kartasura
karya pamondhokanane
komasaris bok rawuh
mondhok ing pakêbon kang lami
anuntên dutanira
komasaris rawuh
apan ngaturi uninga
yèn mangke dalu sipêng ing Bayalali
komasaris lampahnya

inggih praptanipun benjing-enjing
ing Kartasuntên sigra kumêndhan
malêbêt ing pura age
atur uningèng prabu
lamun prapta ing benjing-enjing
komasaris lampahnya
ngandika sang prabu
hèh kumêndhan iya ingwang
besuk-esuk mapag ing Banyudanèki
lah undhanga ing jaba

kabèh undhangana wadya mami
miwah mantri padha asaosa
anèng ing pagêlarane
kumêndhan mêdal sampun
saking pura prapta ing jawi
wadya wus ingundhangan
nuntên enjingipun
wus pêpak nèng pagêlaran
wadya saos sigra miyos sri bupati
lajêng budhal lampahnya

mêthuk dhatêng Toyadana prapti
ing Toyadana lagya pinarak
sang nata nuntên ature
kumêndhan mring sang prabu
yèn suwawi lan karsa aji
luhung gusti lajênga
lampah sang aprabu
mring kêbon dalêm punika
agênga kang tarima pun komasaris
dhumatêng sri narendra

kumêndhan kadhahar turirèki
nuntên sang nata lajêng lampahnya
mring kêbon dalêm sirage
wau sapraptanipun
kêbon dalêm tan wontên kèksi
komasaris lampahnya
nanging sang aprabu
lajênge ing lampahira
sakathahe upacantêning narpati
tinilar Toyadana

dangu nèng kêbon dalêm narpati
tita ingantos datan katingal
komasaris ing praptane
ngaturan malih laju
mring kumêndhan sri narapati
dhatêng ing Majasanga
ing sapraptanipun
sang nata ing Majasanga
tan adangu anulya sirakaèksi
komasaris praptanya

saya cêlak waspaos ningali
komasaris dhumatêng sang nata
anulya tumurun age
saking ing kudanipun
malajêngi dhatêng sang aji
atur salamêt sira
saha tabenipun
dhumatêng sri naranata
wus pinarak sakêdhap sang sri bupati
lan komasarisira

komasaris matur ing narpati
aturira ngaturi uninga
mring nata lamun ing mangke
rayi paduka prabu
Pangran Arya Amangkubumi
lawan Pangeran Rôngga
lawan malihipun
Pangran Silarong kalawan
Pangran Prangwadana sakawannya nênggih
sami sarêng kabêkta

mangke konjuka ing sri bupati
miwah punggawa paduka nata
kalih konjuka sang rajèng
sang nata ngandikarum
inggih tuwan tarima kasih
nulya sami ngandikan
para ari prabu
sapraptaning ngarsa nata
para ari sakawan samya ngujungi
dhatêng raka narendra

ri sampuning mangkana anuli
budhal saking dhusun Maossanga
sang nata sigra lampahe
praptèng Toyadanèku
wus pinarak sri narapati
jajar kalawan sira
komasaris lungguh
Igopêrisêl namanya
komasaris tan adangu nulya prapti
nulya mundhut dhadharan

myang inum-inuman datan kari
sasampunnya adhahar dhadharan
tan adangu gya budhale
saking Toyadanèku
prapta nagri Kartasurèki
tan kandhêg pagêlaran
lajêng angadhatun
komasaris lampahira
lajêng umiring malêbêt ing jro puri
sapraptaning jro pura

komasaris anulya apanggih
lan kangjêng ratu agêng saksana
ngaturi salamêt age
sampun pinarak wau
sri narendra lan komasaris
gya kang warni dhadharan
linadoskên sampun
sasampuning dangu lênggah
komasaris anuntên pamit narpati
mêdal mring pamondhokan

pamondhokan pakêbonan lami
nuntên ingkang warni sêsaosan
sêkul kalawan ulame
kabêktakakên sampun
dhatêng pondhoknya komasaris
wau sapraptanira
pamondhokanipun
lajêng samya dhêdhaharan
komasaris lan Ki Tirtawigunèki
myang Dyan Wiryadiningrat

sasampuning adhêdhahar sami
sigra apamit Tirtawiguna
lan Dyan Wiryadiningrate
mring komasaris wau
sami mantuk wismanirèki
nanging kala samana
Dyan Pringgalayèku
nuju sangêt sakitira
nanging kala samana kumêndhan nuli
matur ing sri narendra

angaturi rêmbag ing narpati
yèn amarêngi lan karsa nata
lah tuwan mumpung ing mangke
sudara sang aprabu
komasaris wontên ing ngriki
lêhêng nuntên damêla
pêpatih sang prabu
lamun sambada ing karsa
sri narendra damêla pêpatih kalih
kiwa Tirtawiguna

têngênipun Dyan Pringgalayèki
lêlampahannya Dyan Pringgalaya
yèn suwawi lan sang rajèng
kagêntèna puniku
mring Dyan Wiryadiningrat nênggih
ingkang anggêntosana
Dyan Pringgalayèku
de Radyan Wiryadiningrat
lampahannya kang prayoga anggêntosi
inggih pun Rêksapraja

sri narendra angandika aris
iya rêmbag ingsun aturira
kumêndhan ing besuk Sênèn
iya sudaraningsun
komasaris undangên aglis
malêbua ing pura
èstrènana besuk
goningsun apêparentah
besuk Sênèn ingsun akarya pêpatih
kumêndhan aturira

yèn suwawi lan karsa sang aji
luhung paduka aputusana
inggih punika pênêde
matêdhanana wêruh
mring sudara paduka aji
komasaris punika
de sakathahipun
prakawis inggih kawula
kang mratelakakên dhatêng komasaris
sigra Kyai Tohjaya

ingkang dinuta dhatêng narpati
dhatêng komasaris pondhokira
sapraptane pondhok age
andhawuhakên sampun
tabe nata mring komasaris
sarta angsung wruh sira
lamun sang aprabu
benjing Sênèn aparentah
sri narendra akarya pêpatih kalih
kiwa Tirtawiguna

ingkang têngên Dyan Pringgalayèki
dening kang gêntosi Pringgalaya
Radèn Wiryadiningrate
dadya wadananipun
mantri agêng de kang gêntosi
mantri panumpingira
kang wadananipun
kang awasta Rêksapraja
benjing Sênèn paduka dipun aturi
mring kangjêng sri narendra

inggih tuwan kinèn anjênêngi
ênggènipun benjing pêparentah
sudara tuwan sang rajèng
komasaris amuwus
amangsuli tarima kasih
saking sih pracayanya
sang nata maringsun
kalawan tabe manira
aturêna Tohjaya maring narpati
Tohjaya wus pamitan

sampuning mangkana ya ta prapti
dintên Sênèn komasaris sigra
asowan manjing purane
panggih lawan sang prabu
atur salamêt komasaris
sang nata angandika
komasaris ulun
apan arsa aparentah
karsa manira damêl pêpatih kalih
pan Si Tirtawiguna

ingkang manira damêl pêpatih
ingkang kiwa de Si Pringgalaya
manira gawe têngêne
pêpatih kalihipun
dene ingkang badhe gêntosi
inggih Si Pringgalaya
kawêdananipun
apan Si Wiryadiningrat
wadanane panumping kang anggêntosi
inggih pun Rêksapraja

wontêndene ingkang anggêntosi
lêlakone Si Tirtawiguna
ingkang badhe gêgêntose
pun Surawigunèku
kang gumanti amadanani
ing wong gêdhong sakiwa
ya ta aturipun
komasaris mring narendra
langkung pênêd punika saking sang aji
inggih nuntên wontêna

ingkang amarentahi wadyaji
inggih sampun kangjêng sri narendra
kongsi pêparentah dhewe
awon ing tingalipun
ri sampuning arêmbug nuli
sang nata sigra têdhak
saking lêgahipun
apan miyos siniwaka
wiyosipun akalihan komasaris
prapta ing pagêlaran

wus pinarak nèng bangsal pangrawit
sri narendra siniwakèng wadya
myang komasaris jajare
pêpak kang punggawagung
miwah sakwèhing para mantri
andhèr ing munggwing ngarsa
alinggih tumungkul
mangrêpa munggwing pratala
mukanira sadaya konjêm ing siti
sang nata angandika

dhatêng sagunging punggawa mantri
hèh sakwèhe iya wadyaningwang
padha ngèstokêna kabèh
marang parentah ingsun
yèn mêngko Si Pringgalayèki
lan Si Tirtawiguna
mêngko karo iku
padha sun kulawisudha
ingsun junjung lungguhe têka ing siti
sun sêngkakkên ngakasa

karo padha sun karya pêpatih
Si Pringgalaya kang ingsun karya
pêpatihngong panêngêne
Si Tirtawigunèku
ingsun karya pêpatih mami
iya ingkang pangiwa
sun sungi jêjuluk
sarta angaliha aran
ajênênga ing mêngko Sang Adipati
Sindurêja namanya

dening Si Pringgalaya sun alih
jêjuluke mêngko ajênênga
Dipati Pringgalayane
de kawêdananipun
mantri gêdhe kang anggêtèni
ya Si Wiryadiningrat
gumantia iku
dening Si Wiryadiningrat
kang wadana panumping kang anggêntosi
iya Si Rêksapraja

sarta ajênênga iku mangkin
iya Tumênggung Kartanagara
dening Si Sindurêjane
ing kawêdananipun
Surawiguna kang gêntèni
ana ing gêdhong kiwa
ajênênga iku
Tumênggung Tirtawiguna
sasampuning mangkana punggawa mantri
wus ngèstokkên sadaya

sigra têdhak ing bangsal pangrawit
sang nata mantuk kondur ngadhatyan
sapraptane dalêm gêdhe
komasaris tan kantun
ri sampuning samya alinggih
komasaris saksana
pamit ing sang prabu
mêdal saking dalêm pura
mantuk dhatêng pamondhokan kêbon lami
tan kawarna laminya

kawarnaa kang pêpatih kalih
pagriyanira sampun tinata
Dipati Sindurêjane
kinèn ngênggèni sampun
pagriyane Danurêjèki
de Radyan Adipatya
Pringgalaya sampun
ngênggèni Kartanêgaran
ing Kalitan prênahe wismanirèki
sasampuning mangkana

pra santana kang saking Samawis
sami kinèn wangsul mantuk sira
mring dalême dhewe-dhewe
de kang satunggilipun
sira Pangran Amangkubumi
nêdha pemahanira
Jayasudirgèku
samana sampun kalilan
mring sang nata Pangeran Amangkubumi
dalêm Kajasudirgan

duk samana tuwan komasaris
Ugopêrisêl apan akarsa
malêbêt ing dalêm gêdhe
apanggih lan sang prabu
ngêsahakên sagung prakawis
pan wus atur uninga
dhatêng sang aprabu
sang nata sampun cêcadhang
komasaris anuntên dipun timbali
malêbêt ing jro pura

sapraptanira ing dalêm puri
komasaris sampun ingandikan
mring kêbone ratugêdhe
wau sapraptanipun
nuntên sami atata linggih
anèng ing pakêbonan
nira ratu agung
tan adangu nulya prapta
sêsaosan dhadharan kang adi-adi
wus sumaos ing ngarsa

pêpatih kalih wus dèn timbali
manjing pura Radyan Pringgalaya
myang Kyai Sindurêjane
pra santana tan kantun
sira kangjêng pangran ngabèi
lan Pangran Buminata
wus munggwing ing ngayun
munggwing kursi pan ajajar
lan upêsir dening kang pêpatih kalih
mangrêpa nèng pratala

komasaris anulya sirangling
pan amangun karya prajangjêyan
karya mupakat anyare
sasampuning prang pupuh
kang kinarya pangajêng linggih
kalamun lampahira
ing sapraptanipun
nagara ing Kartasura
dhatêngakên pangapuraning Kumpêni
dhatêng sri naranata

ingkang mijil saking ing pamêling-
ngira tuwan jendral ing Jakarta
sarta lawan mupakate
pra rad pan indiyèku
mungguh panjênêngan sang aji
sagunging prakaranya
kang salah rumuhun
miwah Kumpêni salahnya
mring wong Jawa sadaya linêbur sami
wus tan kêna ingucap

dening panjênênganing narpati
Kumpêni tan nêdya ngowahana
saking ing panjênêngane
ingkang eyang rumuhun
Susunan Pakubuwanèki
tumêdhak mring kang putra
kang rama sang prabu
tumêrah dhatêng sang nata
pan Kumpêni tan sêdya ngowahi malih
satêdhak-têdhakira

kang jumênêng nata tanah Jawi
tan lyan saking têdhaknya sang nata
kang madêg nata ing têmbe
nanging Kumpêni wau
panêdhane dhatêng sang aji
apan ta sinanggêman
dhatêng sang aprabu
pramilanya sinanggêman
mring sang nata panêdhèngirèng Kumpêni
karsanya sri narendra

dening Kumpêni darbe prajangji
mring sang nata mênggah panjênêngan
nira sang nata miyose
Kumpêni pan asanggup
mulyakêna kados ing nguni
miwah ingkang nagara
pasisir sadarum
ingkang sami karawatan
mring Kumpêni duk kala môngsa ajurit
Kumpêni pan asagah

ngunjukakên mring sang nata malih
inggih sasampune ing apêrang
sang nata angèstokake
Kumpêni jangjinipun
ingkang mijil sing komasaris
sakathahing prakara
sasampuning rampung
komasaris pamit sigra
mring sang nata wus mêdal saking jro puri
mantuk mring pondhokira

komisaris sampun karya tulisya
prajangjêyan konjuk mring sang nata
ri sampun konjuk surate
datan antara wau
komasaris asowan malih
dhumatêng sri narendra
pamit sowanipun
mring sang nata wus linilan
samana komasaris wus angaturi
salamêt mring sang nata

saundurira ing ngarsa aji
komasaris uwus asamêkta
sabêbêktanira mulèh
saha kangjêng sang prabu
wus nyaosi kang wadya alit
sikêp ingkang bêbêkta
myang pangiridipun
ing sikêp mantri tinêdah
tan antara sigra budhal komasaris
mantuk dhatêng Samarang

kathah tinilar wadya Kumpêni
kang ajaga nagri Kartasura
pan kumêndhan têtindhihe
kawarnaa kang kantun
sakathahe wadya Kumpêni
kang anèng Kartasura
jaga ing sang prabu
dhatêngakên rêsahira
dening wadya kang nôngga têdha Kumpêni
miwah kang nandhang karya

pan asangêt repotipun sami
kathah morot tiyang alitira
Kumpêni sangêt rusuhe
sakathahe wong ngindhung
myang sudagar têlas angili
miwah wong pakambêngan
ing saurutipun
wong Sêndhang Gumpang sadaya
pan ngalêmpak saksana binakta mijil
ing Kajayasudirgan

angyom dhatêng Pangran Mangkubumi
saking jrihira dene arêsah
saking Kumpêni polahe
dalu ajrih tinukup
dadya Pangran Amangkubumi
sangêt susah ing nala
samana amuwus
dhumatêng ing wadyanira
sakathahe wadya kang saos ing ngarsi
samya tinantun sira

ngandikanya Pangran Mangkubumi
kapriye iki dene nagara
kaya mangkene tatane
apa bêtah sirèku
ênggonira ngadhêp ing mami
mangkana aturira
wau kang tinantun
bêndara kados punapa
angsal sagêd kados makatên puniki
Kumpêni polahira

angandika Pangran Mangkubumi
alah iya yèn mangkono sira
supama ing supamine
ingsun duwêa tuduh
awèh prênah marang sirèki
apa padha milua
sira marang ingsun
kang tinantun unjukira
saur pêksi kados botên sagêd gusti
kantun dhatêng sampeyan

sapurug-purug paduka gusti
kados sami umiring sadaya
nadyan katilara anggèr
kados tan wontên purun
sigra Pangran Amangkubumi
nuntên sigra putusan
mring Martapurèku
mangkana wêwêlingira
dhatêng duta sira têmua pribadi
lan paman Martapura

saking ora bisaningsun iki
ing mêngko ana ing Kartasura
ingsun anjaluk prênahe
duta umêsat sampun
saking ngarsa lampahnya prapti
ngarsanya Martapura
tumulya umatur
duta mring Dyan Martapura
aturira sapitungkase ing gusti
sampun katur sadaya

mring sira Radyan Martapurèki
saurira Radyan Martapura
lah ênggèh duta dèn age
umatura sirèku
mring Pangeran Amangkubumi
sokur têmên manira
yèn kadya puniku
karsane kangjêng pangeran
dhasar manira arêp-arêp alami
karsane kang mangkana

manirarsa utusana ajrih
bilih dede pangeran kang karsa
wontên ta dene ing mangke
yèn sêmbada ing kayun
pangeran manira aturi
lolosing Kartasura
jujuga ing Butuh
dening lamun sampun prapta
desa Butuh dening manira ing benjing
kongkonan mring pangeran

angaturi papan kang prayogi
duta mêsat saking ngarsanira
Martapura duta age
ginêlak lampahipun
sampun prapta Kartasurèki
cundhuk lawan pangeran
tumulya umatur
duta mring kangjêng pangeran
ngaturakên Martapura kang wêwêling
dhatêng kangjêng pangeran

katarima sawêlingirèki
Martapura nuntên jêng pangeran
wus samêkta sawadyane
agya lolos ing dalu
udakawis ingkang angiring
pangeran lolos sira
wontên tiyang satus
sawarnanipun têtiyang
jalu èstri agêng alit kang umiring
ing Butuh sampun prapta

kawarnaa wau kang ing wingking
salolosira kangjêng pangeran
dupi miyarsa wartine
rahadyan dipatyèku
Pringgalaya lawan sirèki
Dipati Sindurêja
sapamirsanipun
kalamun Kangjêng Pangeran
Mangkubumi lolos kalanya ing latri
nulya Dyan Pringgalaya

lawan Dipati Sindurêjèki
nulya sami utusan mariksa
angyêktosakên lolose
sampuning yêktos wau
yèn Pangeran Amangkubumi
lolos ing dalu sira
tumulya agupuh
sami ngaturi uninga
patih kalih dhumatêng sri narapati
andikaning narendra

ya ta kapriye gon angawruhi
pae si uwong kang kinunjara
agampang ing pangrêksane
kaya mangkono iku
yêkti ewuh gon angrawuhi
wau kang kawarnaa
Ki Martapurèku
apan ta sampun miyarsa
lamun mangke Pangeran Amangkubumi
sampun wontên ing Bêtah

sigra lumampah dutaniraji
Martapura amêthuk pangeran
sarya ngaturi prênahe
kang ingaturkên wau
dhatêng Pangran Amangkubumi
dhusun ing Jatitêngah
ing sarawuhipun
ngaturan masanggrahana
nanging piyambakira Martapurèki
tan purun pêpanggiha

lawan Pangeran Amangkubumi
Martapura sing prayitnanira
manawi tan sayêktine
pangeran pênêdipun
Martapura sampun anuding
ingkang baurêksaa
ing sadhaharipun
dhumatêng kangjêng pangeran
apan tumênggung pêpacakanirèki
sira Dyan Martapura

kêkalih namane kang satunggil
sira Tumênggung Suradigdaya
têtiyang Jatitêngahe
ingkang satunggilipun
ran Tumênggung Sôntarêjèki
tiyang Gogang Galungan
apan kalihipun
sami êca manahira
sawab sami dèn agêngkên tyasirèki
dhatêng kangjêng pangeran

dadya sami kapencut ningali
tiyang kambêng kathah asuwita
mring Pangran Mangkubumine
dupi akathah wau
tiyang kambêng ingkang angabdi
nuntên pinundhut sira
wong kalang sadarum
dhumatêng kangjêng pangeran
Martapura apan ngaturakên nuli
tiyang kambêng sadaya

dadya ambyuk wong kambêng sakèhing
mring Pangran Mangkubumi sadaya
samana nuntên mantune
Radyan Martapurèku
nama Dyan Suryanagarèki
Mas Suwandi alitnya
namanya kang sunu
Rahadyan Ônggakusuma
Buminatan gènira apacak baris
anèng ing Pajambean

Suryanagara dupi miyarsi
yèn tiyang kambêng ngaturkên samya
mring Pangran Mangkubumine
nulya lumampah gupuh
sira Ki Suryanagarèki
marang dhusun Sumbêran
arsa gadhah atur
mring ramanya maratuwa
sarêng panggih lan rama Martapurèki
tan kongsi matur sira

kakriyinan Martapura angling
hèh kulup mangko wêruhanira
wong kalang iki sakèhe
mêngko padha pinundhut
mring Pangeran Amangkubumi
ya ta Suryanagara
matur ramanipun
sangêt panuwun kawula
dene têtiyang kambêng punika nguni
kacakar saking wangwa

ing mangke dawêg atarub sami
inggih nuntên apatêdhakêna
dhatêng ing sira sang wonge
punapa pênêdipun
Martapura sira nauri
lah kulup kaya ngapa
iya wus katrucut
ujar ingsun mring pangeran
kayapriyê ênggon ingsun ambalèni
matur Suryanagara

inggih sampeyan kèndêl rumiyin
kula kang dados awon-awonan
anulya apamit age
Ki Suryanagarèku
ing ngarsane Martapurèki
lajêng mring Jatitêngah
mring panggenanipun
Pangeran Amangkubumya
dipun dhèrèk kêkapalan kalih biting
praptaning Jatitêngah

pan anjujug ing pondhokirèki
tiyang kambêng Ki Suryanagara
wus rinayah sadarbèke
têtiyang kambêng wau
dhatêng Ki Suryanagarèki
dening têtiyangira
ginêbugan sampun
ingkang kacandhak binêkta
kagyat ing tyas Pangeran Amangkubumi
pinarêkan pandhapa

Suryanagara lampahirèki
lajêng malêbêt sampun apanggya
lan Pangran Mangkubumine
Suryanagara muwus
jêng pangeran sampyan puniki
inggih kados pupapa
de sawarninipun
têtiyang kambêng punika
têka sami sampeyan irup puniki
pangran pangandikanya

ora ngirup-irup reyang adhi
pan wus reyang jaluk rama para
si paman Martapurane
lawan maninge ingsun
ora sêja mangkono adhi
lah ora liwat ingwang
jaluk bae ingsun
padhodhokan rama para
iya saking ora bisa reyang adhi
ana ing Kartasura

Suryanagara angling nauri
sampeyan punika dèrèng pira
andang ngungkurakên age
mring têtiyang puniku
lajêng mantuk Suryanagari
apan datan pamitan
ing sawingkingipun
mantuk Ki Suryanagara
sakalangkung Pangeran Amangkubumi
sakit ing manahira

nuntên pangran sira ngandikaglis
dhatêng Tumênggung Suradigdaya
Tumênggung Sôntarêjane
unjuke kang tinantun
yèn wontêna karsa jêng gusti
kawula dèrèng ngrasa
kawon yêktinipun
dhatêng pun Suryanagara
miwah dhatêng ing pun Martapura gusti
dèrèng ing raos kalah

Pangeran Mangkubumi sigrangling
yèn mangkono sakèhe wong kalang
kang padha ala atine
kang dèn rayah ing dangu
padha kalumpukêna aglis
ri sampuningngalêmpak
wau duk angrungu
sira Ki Suryanagara
yèn pangeran angumpulakên ing dasih
wong kalang wêwingkingan

wau ing Suryanagara
sigra ngêpak dêdamêling ajurit
kêkapalan kathahipun
gangsal atus wus pêpak
sawarnining dêdamêl myang dharatipun
tigang èwu mapan ana
sigra umangkat tumuli

Tumênggung Suradigdaya
lawan Ki Tumênggung Sôntarêjèki
ngaturi uninga sampun
dhatêng sira Pangeran
Mangkubumi nulya angandika asru
lah kayapa karêpira
umatur tumênggung kalih

yèn antuk lila paduka
inggih kawula yèn mêthuk ing jurit
nanging paduka pukulun
kulaturi wontêna
pasanggrahan kemawon sampun amêthuk
Pangran Mangkubumi mojar
iya sun turut sirèki

nanging ta wêwêkas ingwang
sira karo wadha dèn ngati-ati
ki tumênggung kalih wau
sigra parêng umangkat
sadêdamêlira wong kambêngan kantun
tan sêdya wontên lumaywa
sigra anulya apanggih

kalawan dêdamêlira
wong Kasuryanagaran samya wani
aramya campuh prangipun
bêdhil-binêdhil samya
apan datan wontên ingkang sêdya mundur
dadya arukêt prangira
tumbak-tinumbak tan gingsir

tiyang Kasuryanagaran
kathah pêjah sakantune kang mati
anulya sami lumayu
datan môngga puliha
pan binujêng linud dhatêng pondhokipun
anulya sami rinayah
pondhok lajêngdèn obongi

wau sakèhing wong kalang
ingkang sami sakit manahirèki
wus sami sewotênipun
sami ngajak lajênga
mring Sumbêran anggitik mring pondhokipun
Martapura ingunggahan
dening ki tumênggung kalih

sarêng ingajak lajênga
dhasar purun wontên ingingirihi
nuntên sira ki tumênggung
kalih damêl tarekah
gandera bandhangan pan binabar sampun
lumampah munggwing ing ngarsa
myang bandhangan songsongnèki

songsongnya Suryanagara
kang kabandhang nulya ingangge aglis
marang sira Ki Tumênggung
Suradigdaya enggal
prapta ing Sumbêran têpis iringipun
ya ta wong Kamartapuran
sarêng wruh nyananirèki

dèn nyana dêdamêlira
wong Kasuryanagaran ingkang prapti
tan wontên kagyat tyasipun
eca-eca kewala
dupi cêlak sarêng ambêdhili gupuh
lajêng angamuk sadaya
tandangnya apulih gêtih

gugup wong Kamartapuran
datan kongsi nyandhak dêdamêl sami
kasêlak ajrih ingamuk
dadya mawut kewala
rêbat para gènira sami lumayu
wontêndening Martapura
lumajêng angungsi wukir

dening pamondhokanira
pan rinayah lajêng dipun obongi
sasampuning sirna wau
pondhok Kamartapuran
ki tumênggung kalih apan sami mantuk
miwah wong kambêng sadaya
sarêng mantukira sami

sapraptaning pamondhokan
wus kapanggih lan Pangran Mangkubumi
ngaturkên bandhanganipun
pangeran suka ing tyas
lan asangêt pangeran pangalêmipun
mring tumênggung kalihira
wontên tiyang kambêng malih

ing Kasèrèn wismanira
katur yèn apênêd damêlirèki
anulya jinunjung lungguh-
ira saking ing ngandhap
mring aluhur ya ta dinamêl tumênggung
Brajamusthi namanira
punika purwaning nguni

padha tanah Sokawatya
mila karèh mring Pangran Mangkubumi
tan wontên ingkang mandhukul
saurut Sokawatya
dhatêng Pangran Mangkubumi wus sumuyud
sakèhe wong Sokawatya
tan wontên malang ing kapti

ri sampunira mangkana
ya ta sira Pangeran Mangkubumi
nulya aputusan sampun
mring nagri Kartasura
saha mawi surat wau dutanipun
kinèn jujuga Rahadyan
Dipati Pringalayèki

dening sêrat kang binêkta
badhe sêrat konjuk dhatêng narpati
wau ing sapraptanipun
duta ing ngarsanira
Radèn Adipati Pringgalaya sampun
sêrat pan nulya tinampan
mring Radèn Pringgalayèki

binakta lajêng saksana
manjing pura Radyan Pringgalayèki
sapraptaning ngarsa prabu
sêrat konjuk sang nata
sigra kinèn maos ingkang sêrat sampun
dening ungêling kang sêrat
sêsampuning sêmbah bêkti

ngunjukakên pêjah gêsang
kaping kalihipun ngaturi uning
prakawis kagungan prabu
dhusun ing Sokawatya
ing mangke sampun sirna sêsukêripun
Martapura sampun ical
saking tanah Sokawati

purugipun tan kantênan
wontêndening mangke kula sang aji
nuhun andika sang prabu
ya ta sri naranata
nulya akèn akarya sêrat wêwangsul
ungêle kang ponang sêrat
dhawuh Pangran Mangkubumi

dhingin salam donganingwang
sauwise salam donga sun adhi
wiyose dene sisirêku
ngaturi layang mringwang
iya uwis layangira katur mringsun
apa saunining layang-
ngira wus sun uningani

iya bangêt tarimèngwang
maring sira dening sira ing mangkin
adhi dening sira uwus
olèh ing pagawean
anadene ing mêngko adhi sirèku
sun timbali mulih sira
marang ing Kartasurèki

anuli sira mangkata
iya ing satêkane layang mami
sasampuning dados wau
kang sêrat sri narendra
nuntên sinungakên dhatêng dutanipun
Pangeran Amangkubumya
duta umêsat siraglis

saking nagri Kartasura
tan kawarna ing marga sampun prapti
dhusun Sokawati wau
cundhuk lawan Pangeran
Mangkubumi sêrat ngaturakên sampun
mring pangran wus tinampanan
kang sêrat pinundhi-pundhi

apan ta lajêng winaca
sêrat nata mring Pangran Mangkubumi
wus kadriya raosipun
saungêle kang sêrat
nulya angandika pangran mring Tumênggung
Suradigdaya kalawan
Tumênggung Sôntarêjèki

tumênggung katiganira
kang anama Tumênggung Brajamusthi
katiga padha tinantun
iya wêruhanira
iki unine layange sang aprabu
rèhira rada kangelan
sagawe-gawenirèki

gonira agawe têrang
ing kagungan dalêm ing Sokawati
bangêt tarima sang prabu
nanging ing mêngko ingwang
lawan sira padha ngandikan malêbu
iya maring Kartasura
kayapa karêpirèki

kang tinantun aturira
inggih sumôngga sakarsane gusti
katiga dhatêng tumurut
ing sakarsa paduka
ri sampuning ingkang wau dados rêmbug
tan antara nulya dandan
sigra umangkat tumuli

sowan dhatêng Kartasura
Jêng Pangeran Mangkubumi wus prapti
ing Kartasura wus têmu
lan Radèn Pringgalaya
myang Kumêndhan Ondrop wus samya atêmu
sarta konjuk ing sang nata
wus kinèn akarya panti

wau ingkang kawarnaa
amangsuli tutur ingkang rumiyin
duk kala ing lolosipun
saking ing Randhulawang
Sunan Cina kandhêg anèng ing Madiun
taksih dhinèrèk samana
mring Pangran Buminatèki

miwah Pangran Prangwadana
duk samana kalih samya ngaturi
wangsul dhatêng sunanipun
dhatêng ing tanah Pajang
ingaturan bêng-ubêngan kewalèku
inggih wontên bumi Pajang
miwah tanah ing Samawis

dening kalamun wontêna
kasêsêripun ing lampah puniki
angungsi ing Ardikidul
wontêndening rêmbagnya
Kapitan Panjang wau ing rêmbugipun
sunanira ingaturan
angadêga ing Kadhiri

sarta anênêlukêna
sakathahe tiyang môncanagari
de yèn kasêsêr ing laku
inggih kangjêng susunan
laku kula bêktaa puniku besuk
dhatêng nagri Balambangan
tan nêdya kula aturi

têluka dhatêng Walônda
sasampuning dènnya arêmbag sami
ingkang kangge rêmbagipun
sakèhe wadyanira
inggih ingkang samya angaturi têluk
dhatêng nagri Surabaya
têluka dhatêng Kumpêni

samana anuntên bubar
saking Madiun sunan ing Garêndi
mring Kadhiri sampun rawuh
Kadhiri manjing kitha
kawarnaa Pangran Buminata wangsul
ing Madiun wangsulira
Ngardikidul kang dèn jogi

dene Pangran Prangwadana
wangsulira Matesih kang dèn jogi
lajêng nêlukakên wau
Matesih saurutnya
miwah wong Nglaroh tinêlukakên sampun
mring Pangran Aprangwadana
wau Susunan Garêndi

ing Kadhiri sapraptanya
wau bupatinipun Kadhiri
apan têtanêmanipun
saking ing Pasêdhahan
ngraos tan kawawi anadhahi wau
pan sampun sumingkir sira
mring padhusunanirèki

wontêndene Sunan Cina
sampuning malêbêt kitha Kadhiri
anulya utusan gupuh
dhatêng ing Surabaya
saha sêrat dutane sampun lumaku
sawingkingipun kang duta
kajênge kang wadya sami

kang anamapun Sapanjang
apan sami ajêng dipun akali
dipun cêpêng kajêngipun
apan arsa kinarya
rêrampe dhatêng Kumpêni benjingipun
yèn prapta ing Surabaya
pun Sapanjang kang udani

anulya ing dalu kesah
pun Sapanjang sarencangnya Cinèki
sêjane ingkang jinujug
nagari Balambangan
kawarnaa Sunan Kuning dutanipun
sapraptaning Surapringga
sêrate katur tumuli

dhatêng mayor Surabaya
wus kinèn maos sêrat juru basèki
ponang tulis ungêlipun
dahat nêdha ampunnya
lawan têluk mring Kumpêni sêdyanipun
apan nêdya nêdha papag
saking repoting lumaris

Tuwan Mayor Surapringga
sakalangkung sukanipun ing galih
mirsa sêrat ungêlipun
nulya apêparentah
dhatêng bupatinipun ing Surèngkewuh
kang wasta Sasranagara
lawan Sêcanagarèki

amundhut baita gangsal
saha tiyang kang nglampahakên sami
wontêndene kang tinuduh
dados têtindhihira
wontên têtiyang Kadhiri asalipun
awasta pun Katawêngan
sumawita Surawèsthi

ngawula ing mayorira
kang punika ingkang dados têtindhih
apan pinitungkas sampun
sarya binêktan sêrat
angsul-angsul sigra mangkat lampahipun
apan mêdal ing baita
wus prapta kitha Kadhiri

panggih lawan Sunan Cina
Katawêngan aris dènira angling
nêmbungakên tabenipun
tuwan mayor mring sunan
sarta sinungakên wau sêratipun
kang sêrat lajêng winaca
dening ungêling kang tulis

lamun tuwan mayor sira
ananggoni ing wirang lawan sakit
miwah ta ing pêjahipun
Sunan Kuning punika
yèn mêngsaha dhatêng Kumpêni puniku
mayor ingkang tumangguha
ya ta Susunan Garêndi

sasampuning maos sêrat
nuntên angandikèng wadyanirèki
amratelakakên wau
ungêling ponang surat
aturipun punggawa ingkang tinantun
yèn sampun kadya punika
sudara paduka gusti

punika malih ngantosa
suwawi paduka kula aturi
nuntên paduka pukulun
sigra anulya bubar
Jêng Susunan Garêndi dhatêng parau
saha wadyanya anumpak
baita lajêng umilir

kang umiring wataranya
wontên tiyang satus kang agêng alit
mila watara mung satus
sawab tan amot sira
baitanya kang mêthuk ing lampahipun
dening wadya kang tan kawrat
ing baita sami nangis

awêkasan samya bubar
rêbat para ngungsèkkên umurnèki
piyambak-piyambak wau
dening ingkang lumampah
Sunan Kuning lampahira sarêng rawuh
Surapringga wus pinapag
mring mayor malêbèng loji

sapêkên antawisira
nuntên klajêngakên dhatêng Samawis
ya ta Katawêngan wau
ingantukakên sira
mring Kadhiri kinarya bupatinipun
ran Tumênggung Katawêngan
kunêng kang winarna malih

kang anèng ing Sokawatya
Martapura angirup-irup malih
sawab Sokawati suwung
dene Kangjêng Pangeran
Mangkubumi taksih nèng Kartasurèku
Ki Martapura samana
apan ta sampun akait

lan Pangeran Prangwadana
kang umadêg anèng Laroh anênggih
anênêlukakên sampun
Matesih saurutnya
nanging Martapura dèrèng atêtêmu
lan Pangran Aprangwadana
sawab sami prayitnèki

botê purun cêcêlakan
duk samana têtiyang Sokawati
ngaturi uninga sampun
mring Pangran Mangkubumya
yèn pun Martapura akanthèn puniku
lan Pangran Pêrangwadana
sigra Pangran Mangkubumi

ngaturi uningèng nata
sarta nuhun lilah sri narapati
dènira arsa têtulung
têtiyang Sokawatya
nanging tan kalilan ing panuwunipun
dènnyarsa kesah piyambak
sang nata tan anglilani

kinèn utusan kewala
ya ta wau Pangeran Mangkubumi
nulya amêmatah sampun
dhatêng ing wadyanira
kang anama Tumênggung Sôntarêjèku
Tumênggung Suradigdaya
myang Tumênggung Brajamusthi

katiga sami ingatag
mantuk atêtulung wong Sokawati
katiga umangkat sampun
saha gêgamanira
wontêndening wadyanira ingkang kantun
nênggih ingkang sami têngga
Pangeran Amangkubumi

golonganipun winastan
wadya ingkang kantun rumêksèng gusti
wong Kombang Ambrok puniku
dening tiyang punika
kang winastan Kombang Ambrok angsalipun
pan sami tiyang durjana
kang lampah andhustha latri

punika pan pinilihan
angsal têtiyang kalih atus sami
rinayat satêdhanipun
sinarirakkên samya
ya warnanên Tumênggung Suradigdyèku
wau sapraptaning wisma
sarta kancanira kalih

apan wong ing Sokawatya
kathah kerut marang Martapurèki
de kang têpis iring kidul
wus tinêlukkên ika
mring wong Kaprangwêdanan wus sami nungkul
nanging tumênggung katiga
merang mundura basuki

kawarnaa Martapura enjing prapta
sêdya gitik ing jurit
mring Suradigdaya
kalih Ki Sôntarêja
katiga Ki Brajamusthi
ingkang akarsa
ginitik ing ajurit

Martapura praptanya akanthi lawan
Pangran Prangwadanèki
milanya Pangeran
Prangwadana lumampah
piyambak nyananirèki
sira Pangeran
Mangkubumi kang prapti

dyan tumênggung katiga sami prayitna
wus siyagèng ajurit
sigra sami mêdal
saking pemahanira
sarêng mungsuh agêng prapti
katiganira
sarêng nêmpuh ing jurit

pêrang rukêt arame tumbak-tinumbak
sampun akathah kanin
mungsuh lawan rowang
miwah akathah pêjah
watêking kathah lan kêdhik
Suradigdaya
kantun tumênggung kalih

sapêjahe Tumênggung Suradigdaya
wus anêmahi pati
miris manahira
ngraos karoban lawan
tumulya lumayu sami
arêbat para
palajêngnya wadyalit

sapalajêngnya Tumênggung Sôntarêja
anulya dèn obongi
dhusun Jatitêngah
mring wong Kamartapuran
nulya ngaturi upêksi
pun Sôntarêja
mring Pangran Mangkubumi

sarêng mirsa pangeran aturing wadya
sangêt kagyat ing galih
sigratur uninga
Pangeran Mangkubumya
dhumatêng sri narapati
sarya anêdha
lilah dhatêng sang aji

èsmu mêksa gènira anuhun lilah
sang nata tan apênging
samana pangeran
sasampuning samêkta
anulya budhal tumuli
ing Kartasura
prapta ing Sokawati

wus apanggih lan barise Martapura
sigra tinêmpuh wani
mring sira pangeran
rame dènira aprang
pangran lan Martapurèki
Ki Martapura
samana angunduri

nulya Pangran Mangkubumi sampun nabrang
mring sawetan banawi
saha wadyanira
samana lampahira
pangran kasaput ing wêngi
anulya sira
mondhok sawadyanèki

lajêng anarubakên kang wadya desa
têtiyang Sokawati
ri sasampunira
tarub wong Sokawatya
anulya enjinge malih
sira pangeran
Prangwadana dhatêngi

dupi Pangeran Mangkubumi uninga
yèn mêngsahira prapti
nulya asiyaga
pangran sawadyanira
mung wongKombang Ambrok nênggih
kang ingabên prang
mring Pangran Mangkubumi

tan antara anulya têmpuh ing yuda
apanggih sami wani
samana wong Kombang
Ambrok dahat purunnya
wuta pangamukirèki
mundur saksana
wong Nglaroh wong Matesih

mila mundur dening rowangnyakèh pêjah
nulya Martapurèki
anêmpuh ing wuntat
wong Kombang Ambrok enggal
anolèh pangamuknèki
rame prangira
lawan Martapurèki

wong Matesih wong Nglaroh saundurira
gya pinajêngkên malih
marang gustinira
Pangran Pêrangwadana
nulya sami nêmpuh malih
wong Nglaroh sira
wong Matesih tan kari

wong Kombang Ambrok arepot ing ayuda
saking karoban tandhing
mila karepotan
tan kawawi akathah
dening Pangran Mangkubumi
kala samana
dahat akontrang-kantring

saking dènnya angalingi wadyanira
Kombang Ambrok ngajurit
mêksa tan kayoman
dadya akathah pêjah
wong Kombang Ambrok ing jurit
ya ta Pangeran
Mangkubumi kalindhih

kudanira ginêbyurakên bangawan
Pangeran Mangkubumi
ngilèn panabrangnya
amung tiyang sakawan
wadyanya ingkang umiring
sira pangeran
nulya kasaput wêngi

wong Kamartapuran myang Kaprangwadanan
apan kecalan lari
nuntên enjingira
sira Ki Martapura
angalèr purugirèki
sêdya mantuka
dhatêng Sumbêran malih

wontêndene Pangeran Pêrangwadana
ngidul purugirèki
dhatêng Nglaroh sira
wau kang kawarnaa
Pangeran Amangkubumi
gènnya umpêtan
anèng Butuh alami

milanipun datan ngaturi uninga
dhatêng sri narapati
de sangêt merangnya
sawab kala angkatnya
èsmu pêksa lampahnèki
dadya pangeran
sangêt ambanting ragi

pan alama gènira manting sarira
Pangeran Mangkubumi
anèng desa Bêtah
anulya sami prapta
têtiyang ing Sokawati
kang sami trêsna
myang tumênggungnya kalih

kang anama Brajamusthi Sôntarêja
punika ingkang prapti
wus sami ngalêmpak
anèng ing Butuh sira
kathah kang wadya kang prapti
kadya wontêna
tigang atus watawis

wontêndene wadya ingkang kêkapalan
satus kathahirèki
wau duk miyarsa
Radèn Suryanagara
yèn Pangeran Mangkubumi
wartaning kathah
mangkya umadêg malih

Suryanagara agya atur uninga
mring Dyan Martapurèki
gya mêpak gêgaman
sira Dyan Martapura
apan sêdyanira nuli
arsa gêcaka
mring Pangran Mangkubumi

ri sampuning samêkta dêdamêlira
nulya mangkat tumuli
sira Martapura
lawan sawadyanira
Suryanagara tan kari
wau Ki Sônta-
rêja ngaturi uning

maring Gusti Pangeran Amangkubumya
yèn arsa dèn dhatêngi
mring Ki Martapura
malah sampun umangkat
ya ta Pangran Mangkubumi
sigra ngandika
mring Ki Sôntarêjèki

iya sira Sôntarêja kang mapaga
karo Si Brajamusthi
kabèh baturira
padha sira gawaa
payung lan kulambi mami
sira anggoa
anadene sun iki

amung tinggalana bae ingsun bocah
wolung puluh kang bêcik
iya bocah ingwang
Kombang Ambrok kewala
iku tinggalên dimèning
tunggu maringwang
dening wêwêkas mami

maring sira iya samôngsa punika
bêdhilira ping kalih
nuli lumayua
nanging palayunira
aywa marene sirèki
Ki Sôntarêja
miwah Ki Brajamusthi

wus kaduga sapamêlingnya pangeran
nulya umangkat aglis
sadêdamêlira
sêdhêngira lumampah
nulya kapêthuk ing margi
lawan gêgaman-
nira Martapurèki

dupi cêlak sarêng nêmpuh ing ayuda
rame bêdhil-binêdhil
ya ta Sôntarêja
emut ing wangsitira
nulya sarencangirèki
nulya binêkta
kêbat lumaywa sami

Suryanagara nulya ambêrêg sira
saha wadyanirèki
mring Ki Sôntarêja
dupi sampun atêbah
Sôntarêja wangsul aglis
anêmpuh yuda
bêdhil-binêdhil malih

wong Kamartapuran atêtulung agya
tumut ambêrêg sami
ya ta Sôntarêja
lumajêng malih sira
dadya sangsaya anêbih
pambujêngira
kongsi mèh surup rawi

Martapura wus mondhok nèng Majarata
gya Pangran Mangkubumi
prapta sawadyanya
mêdal saking ing wuntat
wong Kamartapuran aglis
nusuli samya
kuda sawênèh angling

lah ing buri ika jêjaranan apa
rowangnya anauri
lah môngsa mungsuha
ana ing kono iya
aparêp pêcah dhasnèki
ngong kalantaka
sun kira bosên urip

sarêng cêlak wong Kamangkubumèn sigra
sami sarêng bêdhili
wong Kamartapuran
dhatêng gugup kewala
pamalêsnya tan pakolih
ing kalantaka
wênèh datan kêkambil

wong Kamangkubumèn nêkakkên suranya
sarêng angamuk wani
murugakên tumbak
rame tumbak-tinumbak
wong Kamartapuran sami
sawab gugupnya
tan wontên angudhili

dadya kathah pêjah wong Kamartapuran
sakantune kang mati
pan sami lumaywa
wau Ki Martapura
kasêsa palajêngnèki
anunggang kuda
tan kongsi dèn rarabi

dipun bêrêg nanging tan kongsi atêbah
nuntên kasaput latri
ya ta wangsul samya
ingkang bêrêg samana
apan sami ngati-ati
sawadyanira
Pangeran Mangkubumi

ya ta pangeran anulya pêparentah
mring sawarnanirèki
wong ingkang anama
Kombang Ambrok sadaya
mêngko yèn bature prapti
Si Martapura
atakon mring sirèki

takon pondhoke mangkene sêsaurnya
inggih pondhoke ngriki
dening yèn wis padha
malêbu kang saparwa
tuwin sapratêlon kari
amukên agya
aywana ngungkak wani

kang malêbu kewala sira amuka
sadaya saur pêksi
kang pinarentahan
sami matur sandika
samana sarêng ing wanci
bakdaning ngisa
tan adangu gya prapti

rencangira Ki Martapura kalawan
Ki Suryanagarèki
ingkang sami mêntas
ambujêng Sôntarêja
praptanya pitakèn sami
mangkana lingnya
pitakène kang prapti

ing êndi pasanggrahane panêmbahan
kang nèng lêbêt nauri
gih ngriki pasanggra-
haning Kamartapuran
kang atanya srêngên angling
lah iku iya
cocote wong ing êndi

mangkono iku sun watara wong mêntas
milu ing Mangkubumi
mêngkono uninya
kang nèng lêbêt lingira
apuntên dika kiyai
watêk têtiyang
alit kathah supèki

nuntên sami lajêng malêbêt kewala
tan sônggarunggi galih
wong Kamartapuran
ana anêdha toya
asugal têmbungirèki
watêk wong mêntas
antuk buru ing jurit

apan lagi malêbêt kang sapratigan
kasêlak dèn dhawuhi
pan wontên wong Kombang
Ambrok ingkang caluthak
trêngginas anyêbrot kêris
gumêdêr loknya
ana wong nyêbrot kêris

wong Kombang Ambrok lajêng ngamuk sadaya
pan sami dèn tumbaki
wong Kamartapuran
kang wus malêbêt samya
dening kang taksih nèng jawi
nulak sadaya
lumajêng niba tangi

kang saking lêbêt sangêt pangajêngira
tiba kawalik-walik
watêk dalu sira
samya tan wruh ing marga
nuntên enjingipun prapti
Ki Sôntarêja
lajêng sowan siraglis

dhatêng Pangran Mangkubumi wus apanggya
lan kancanira sami
wau kang anama
Kombang Ambrok punika
gumêdêr pan samya angling
samya amojar
sasolahe pribadi

samya pinton-pinintonan kang bandhangan
Pangeran Mangkubumi
aris angandika
maring Ki Sôntarêja
iya Sôntarêja mami
ing mêngko ingwang
sae ngaturi uning

iya marang nagara ing Kartasura
tur uninga sang aji
duk samana ingwang
tumêkaa ing pêjah
ingsun isin awêwarti
Ki Sôntarêja
amangsuli turnyaris

inggih lêrês ing pangandika kawula
nanging mênggahing abdi
paduka sadaya
pan botên sapunika
amung dhatêngakên cinging-
ngipun kewala
kang asring dèn lampahi

ri sampuning mangkana Kangjêng Pangeran
Mangkubumi anuli
nglampahakên duta
dhatêng ing Kartasura
atur uninga narpati
yèn tanah Soka-
wati sampun aradin

sri narendra miyarsa atur uninga
yèn tanah Sokawati
mangkya wus arata
lan Pangran Mangkubumya
sumungkêm pangabdinèki
lêga tyas nata
datan asmara kingkin

datatita linging nguni
samana ing Kartasura
wong cilik têntrêm manahe
miwah kang para punggawa
wênèh eca tyasira
mung kang taksih dados riwut
Pangeran Pêrangwadana

gènira apacak baris
kidul wetan Kartasura
aran dhusun ing Sêgawe
urut Laroh kang dèn bahak
Matesih kang kungkulan
kadhang ngilèn lampahipun
ngrêriwuk dhusun Mataram

myang Pangran Buminatèki
Ngardikidul ingancikan
pan dados riwuk galihe
dadya abdining narendra
kang wong môncanagara
pan angsal pawadanipun
tan seba ing Kartasura

myang wadya kang kilèn nênggih
têtiyang Kêdhu sadaya
pan alami pangrêgune
tan seba mring Kartasura
wiwit Parandhulawang
kongsi dhatêng bêdhahipun
lami ingantos tan seba

ingkang umadêg bupati
nênggih Ki Mangkudirana
madêg lan karêpe dhewe
anama Ki Mangkuyuda
sarta Dyan Mangkupraja
kang samya tumut angrêgu
tinut wong Kêdhu sadaya

dening ingkang dèn anciki
ing Watês namaning desa
kang kinarya pakuwone
dhumatêng Ki Mangkuyuda
nanging tansah ngandikan
sinung sêrat angsul-angsul
sinônggakrama kewala

dadya kewran jroning galih
kumêndhan anulya rêmbag
lan Radèn Pringgalayane
arsa pamit mring sang nata
kesah dhatêng Samarang
arsa minggah ing kumêndur
de wong Kêdhu nônggakrama

ri sampunira apamit
kumêndhan dhatêng sang nata
sampun linilan pamite
lawan Radyan Pringgalaya
sarêng sami umangkat
datan kawarna ing ênu
prapta nagari Samarang

nuntên enjingira sami
kumêndhan arêrêmbagan
lawan tuwan kumêndure
katiga Dyan Pringgalaya
ing Kêdhu kang rinêmbag
pinrih enggal sowanipun
dhatêng nagri Kartasura

sasampuning rêmbag sami
kumêndur ing rêmbagira
kinèn ngutusana age
ing Kêdhu saking Samarang
kumêndhan tan antara
pan akarya surat sampun
sigra mêsat dutanira

kêbat lampahing dutaglis
prapta ing Kêdhu samana
sampun tinampan surate
dhumatêng Ki Mangkuyuda
myang Radèn Mangkupraja
sêrat tinupiksa sampun
ungêle apan mangkana

sira Ki Mangkuyudèki
lawan Radèn Mangkupraja
kinèn asowana age
dhatêng nagri Kartasura
nulya sami mangkata
ingirida wong sa-Kêdhu
kapanggiha Salatiga

sampuning amaca tulis
Mangkuyuda Mangkupraja
nuntên kang duta enjinge
wus pamit sigra umêsat
saking Kêdhu samana
ing Samarang sampun rawuh
wus umatur mring kumêndhan

kalamun priyayi kalih
Mangkuyuda Mangkupraja
sami sandika ature
samana tuwan kumêndhan
datan antara lama
nulya pamit mring kumêndur
mantuk dhatêng Kartasura

ri sampuning sami pamit
kumêndhan anulya pangkat
lan Radèn Pringgalayane
saking nagari Samarang
ginêlak lampahira
ing Salatiga wus rawuh
tuwan kumêndhan lampahnya

nanging ingkang dèn timbali
Mangkuyuda Mangkupraja
kang angrêgu nèng Kêdhune
samana datan lumampah
amung Dyan Mangkupraja
anênggih ingkang lumaku
kapanggih nèng Salatiga

Mangkupraja duk apanggih
kalawan sira kumêndhan
wau ta tinakèkake
dhumatêng tuwan kumêndhan
dening Ki Mangkuyuda
radèn têka boya tumut
puniku wontên punapa

Mangkupraja anauri
tuwan wêlinge pun kakang
mila botên tumut dhewe
pracaya dhatêng kawula
kumêndhan runtik ing tyas
puniku wong boya patut
angajarakên cilaka

mung wêling kula pribadi
nênggih rahadèn andika
sampun tumut kang mangkono
mungguh panjênêngan dika
nênggih nadyan dedea
dika punggawaning ratu
pan sinantanakkên tuwa

prayoga andika ugi
momonga sri naranata
nèng nagri Kartasurane
saurnya Dyan Mangkupraja
inggih kalêrês tuwan
datan wontên dedenipun
sapawêling jêngandika

kados kalampahan ugi
sapangandika andika
kawula angraos supe
ingkang sampun kalampahan
kumêndhan aris mojar
inggih radèn luwih sukur
yèn sampun sangêt andika

nanging samangke puniki
andika kawula tulak
mantuka mring Kêdhu malèh
andika kawula têdah
inggih angrantamêna
angêrig sakèh wong Kêdhu
Mangkuyuda kabêktakna

sampuning arêmbag sami
Mangkupraja wus pamitan
mantuk dhatêng Kêdhu malèh
kumêndhan lajêng lampahnya
mantuk mring Kartasura
sapraptanira ing Kêdhu
wau Radèn Mangkupraja

mapan datan antuk pikir
kalawan Ki Mangkuyuda
gènira angêrig uwong
kajênge Ki Mangkuyuda
tulus pangrêgunira
de saladosane Kêdhu
sampuna dening utusan

dadya Dyan Mangkuprajèki
anut ing sarêmbagira
Ki Mangkuyuda dhinèrèk
upami yèn atilara
rêmbage Mangkuyuda
Mangkupraja tarkanipun
angraos yèn katêsisan

samana priyayi kalih
Mangkupraja Mangkuyuda
anulus ing pangrêgune
tan sowan mring Kartasura
malah angalih nama
Mangkuyuda ajêjuluk
Tumênggung Amangkurêja

warnanên Kartasurèki
kumêndhan sampun alama
saking Samarang praptane
duk taunira samana
kesahira kumêndhan
malah kongsi ganti taun
tiyang Kêdhu datan prapta

nuntên jêng pangran dipati
samana duk supitira
anuju dintên Sêtune
ing tanggal ping kawan wêlas
sasinipun Muharam
Jimawal ing taunipun
pêpêkan para punggawa

wadana nênêm ngrasani
prajanya duk asêngkala
tan alami antarane
anuntên tuwan kumêndhan
tinimbalan samana
mring sira tuwan gurnadur
jendral nagri Batawiyah

malah kang dados sêsilih
samana kang sampun prapta
ing nagri Kartasurane
Kurnèt namaning Walônda
kang saking ing Jakarta
kumêndhan pamitan sampun
mring sang nata wus linilan

lajêng angkatira enjing
kumêndhan dhatêng Jakarta
wontêndene sawingkinge
nagari ing Kartasura
kèndêl tan wontên aprang
dene Kumpêni kang kantun
sami prayitna kewala

tan winarna laminèki
kumêndhan dènira kesah
dhatêng nagri Batawine
pan sampun antara wulan
samana nuntên prapta
wau ing sadhatêngipun
antuk nama sing Jakarta

inggahe namanirèki
Mayor Ogêndrop namanya
winênang mawi salomprèt
samana datan alama
mayor ing praptanira
nulya angaturi rêmbug
mayor dhatêng sri narendra

malêbêt ing dalêm puri
mayor sapraptaning ngarsa
nata mangkana rêmbuge
ya ta kangjêng sri narendra
ngaturi nimbalana
putra kapenakan wau
kang kesah saking nagara

kang nama Radèn Mas Said
nèng paran wus ngalih nama
ran Pangran Prangwadanane
samana sri naranata
dhatêng dhèrèk kewala
mring mayor sarêmbugipun
mayor wus mêdal ing pura

sang nata wus amrayogi
ingkang lumampah dinuta
lêlurah èstri karaton
bok Sêcapati kang nama
pan sampun kinanthenan
wadyanya èstri sang prabu
ingkang ingandêl ing krama

wadya jalêr kang tinuding
awasta Ki Wirajaya
Ki Naladirja kanthine
katiga Ki Saradipa
sakawan Ki Mêrtangga
samana duk lampahipun
saha mawi sêrat nata

ungêle sêrat narpati
angarih-arih kewala
wau kang dhinatêngake
sarta pangêbang narendra
mring Pangran Prangwadana
yèn karsa pinêndhêt mantu
pinanggihkên lan kang putra

putra kang mungêl ing tulis
ratwalit ingkang atuwa
anèm Dyan Ayu Kadhaton
iku singa dèn piliha
angandikaning sêrat
pan dudua mantuningsun
sira nyata sutaningwang

pun tinampèn ponang tulis
sigra mangkat duta nata
prapta dhusun ing Sêgawe
pamondhokannya Pangeran
Prangwadana kapêdhak
sêrat pinaringkên sampun
mring Pangran Pêrangwadana

tinampan tininggil-tinggil
tiniyup ngêmbun-êmbunan
pangran asmu suka kyase
kang surat nulya binuka
winaos sinuksmèng tyas
wêwah lêga sukèng kalbu
pangran dènnya maos surat

dening sêrating narpati
ungêle anganyut ing tyas
tansah pangarih-arihe
dadya Pangran Prangwadana
aturira mangkana
inggih bok andika matur
dhumatêng sri naranata

myang kaki Wirajayèki
miwah Kyai Naladirja
Saradipa katigane
inggih dika umatura
dhatêng sri naranata
kula ngandikan sang prabu
inggih dhumatêng sandika

sampuning sandika mami
wontên panuwun kawula
yèn sang nata saèstune
angabdèkakên kawula
ing panuwun kawula
rèh kula adarbe mantu
kathahipun kawan tasa

sami kula damêl mantri
inggih kula sungi nama
Mantri Têtèsèk namane
punika tinulusêna
kamantrène sadaya
inggih kalamun kaèstu
kadhahar atur kawula

nuntên kawula umiring
sowan dhatêng Kartasura
ri sampun têlas ature
Pangeran Pêrangwadana
duta sampun pamitan
mantuk mring Kartasurèku
kawarnaa kang tinilar

Pangeran Prangwadanèki
atantun ing wadyanira
rèh ingandikan sang katong
mangkana ing aturira
dhumatêng sri narendra
nanging kang wadya tan rêmbug
asangêt pamambêngira

miwah êmbanira nênggih
kang nama Wiradiwôngsa
dahat sangêt pamambênge
sanadyan si dhinahara
atur kang sapunika
wadya lawan êmbanipun
asangêt kawatirira

kabèh rêmbuging wadyèki
upami yèn kalakona
pangran sowan mring sang katong
yèn tan kêna ing aturan
êmban lan wadyanira
sadaya sêdya tan tumut
ajrih kang wus kalampahan

wus ical sêrêngirèki
Pangeran Pêrangwadana
dènnyarsa sowan sang katong
miyarsa aturing wadya
dadya ingkang wus rêmbag
pangeran pamogokipun
tan ketang mêdyayèng ujar

kawarnaa duta prapti
nagara ing Kartasura
wus umatur ing sang katong
ngaturakên saaturnya
Pangran Pêrangwadana
eca tyasira sang prabu
wus kinèn amangsulana

yèn dhinahar aturnèki
ponang duta sigra mêsat
praptèng dhusun ing Sêgawe
wus panggih lawan pangeran
saandikaning nata
pan dhinawuhakên sampun
pangeran mêdyayèng ujar

ature anêmayani
benjing manira aseba
yèn wus pêpak rêncang kabèh
ing mangke kathah kang lunga
duta nata uninga
yèn pangeran cidrèng wuwus
ponang duta sigra mêsat

praptaning Kartasurèki
saaturira pangeran
wus katur dhatêng sang katong
sri naranata anduga
yèn ingkang kapenakan
saèstu cidra ing wuwus
kunêng ingkang kawarnaa

kala Pangeran Ngabèi
Loring Pasar sedanira
samana nunggil warsane
kalawan duk supitira
gusti pangran dipatya
gapura nênêm arêtu
ning praja sangkalanira

