kunêng ingkang lagyamong sukaning driya
winuwus sampun enjing
punggawèng Malawa
saratri asanega
têlik prapta tur upaksi
mring Wijanarka
lamun mungsuh rasaksi

kang angêpang kitha wuru ting jalêmpah
mêntas nayub ing ratri
nèng pakuwon samya
guling pisah lan gaman
sayogi dipun wêdali
Dyan Wijanarka
rêmbag lan pra prajurit

nulya mêdal maring sajawining kitha
sagung mônca dipati
tan mawi tangara
praptèng kuwuning ditya
kang sami angêpung kikis
tanpa wêweka
digung watak rasaksi

wong Malawa parêng nêmpuh pamondhokan
matang nowok ambêdhil
wil kagum anjola
akèh lumayu wuda
tinadhahan saking jawi
wus binarisan
kang mêtu-mêtu mati

ting galêro raksasa ingkang kabranan
tan ana môngga pulih
kang nèng kulon kutha
miwah sakidulira
sirna tinêmpuh ing jurit
kunarpanira
mumbuk datanpa wilis

kagegeran tan kongsi nandhak gêgaman
wadyèng Malawapati
kadya saradula
mingut-mingut wus lama
kinêpung kadya punagi
numbaki ditya
kadya numbaki cindhil

angkên numbak waluh amêdhang sêmôngka
ewon wil kang ngêmasi
kang lumayu brana
sirna kang nèng lor kutha
kang wetan tinêmpuh gusis
samya lumajar
tan ana anangguhi

ngumpul ngalèr sigra sami tinarajang
mawur sasaran gusis
mulat kang lumajar
kabranan ngêmplah-êmplah
ngungsi ratunira sami
sri lagya lênggah
siniwèng para manis

angandika danawendra mring parêkan
undangên Mayangsari
de tan ana marak
apa lagi karipan
sêmèdi apa wis olih
sasmitèng dewa
mentar ingkang tinuding

dyan kasaru patih Kalasrênggi prapta
kagyat angling sang aji
patih ana apa
seba tanpa larapan
dene angagèt-agèti
patih manêmbah
nuwun duka pun patih

atur tiwas wadya ingkang ngêpang kitha
gusis kathah ngêmasi
dèn amuki enjang
dening wadya Malawa
punggawa anglut mariki
nêdya mangun prang
wadyèng Malawapati

mijil saking wetan buminatèng Karta-
nagara bantwèng jurit
de Sri Anglingdarma
ing mangke sampun prapta
saking kilèn ngirid baris
wadya ing Boja-
nagara lawan malih

Raja Darmawisesa bantu ing yuda
angling sang danawaji
kêriga sa-Jawa
ingsun môngsa girisa
cawêta lawan kang èstri
ya ta parêkan
prapta lara anangis

matur pêgat-pêgat ngaturi uninga
Dèwi Amayangsari
musna tanpa krana
kadi winawèng dewa
bramatya sang dityapati
asru ngandika
dudu dewa kang ngambil

sun watara pandhusthane Anglingdarma
ngaku dewa mêmaling
patih tangaraa
payo mêtu ing yuda
tinitir kêndhang gong bèri
suradanawa
muntab gambira angrik

Raja Pancadnyana wus ngrasuk busana
abra sarwa rêtnadi
rukmi rinumpaka
tri ujung gandhowara
tinon lir prabata sari
nyothe badhama
ngagêm limpung lan lêmbing

wus sumahab sagung nayaka danawa
pating janggêlêg nangkil
wus kinèn umêdal
mring papan warna-warna
sasikêpirèng ajurit
Dyan Danurwenda
mangsah ing prang ngruhuni

saking kidul kilèn wong Kartanagara
campuh bêdhil-binêdhil
Patih Umadika
angangsahakên bala
gumuruh arêbut dhihin
patêmpuhing prang
kadi ruging seladri

wadya Kartanagara lir saradula
sadaya trah prajurit
wong Simbarmanyura
angisis kang katrajang
wadyaning para narpati
lir sapu wêdhar
mawur tilar ing gusti

Kalasrênggi mulat yèn wadya manuswa
sadaya wus angisis
ngangsahakên ditya
angrik mutêr badhama
ngangah-angah nêmpuh wani
gumuntur kadya
banjir ing watu wukir

wadyèng Kartanagara gila myat yaksa
mawur atilar gusti
Patih Umadika
mundur matur ing nata
suwawi lumajêng gusti
dede sasama
mêngsah danawa sakti

Rajaputra Danurwenda sru ngandika
hèh wis mênênga kaki
mundur lir wanodya
nangis wêdi ing buta
kaya dudu trah prajurit
angur pinjunga
hèh nayaka pra mantri

yèn padha jrih ing ditya lah sumingkira
ajana mèlu jurit
suraka kewala
ingsun dhewe kang yuda
putra ing Malawapati
tongtonên padha
prang ingsun lan rasaksi

wus anitih turôngga angêmbat watang
nandêr mring rana panggih
lan sura danawa
samya panggih nanggulang
raksasa ngudani lêmbing
miwah sarampang
limpung badhama sligi

Radèn Danurwenda tatag aprawira
ginrumung ing rasaksi
sinaut tan pasah
ginandhi myang rinajang
tan kêna kêsit lir thathit
malês amatang
akèh ditya ngêmasi

kang binuntar danawa samya kantaka
bêsèr kulite mati
danguning ayuda
Rahadèn Danurwenda
tangginas anarik kêris
pating jalêmpah
ditya kasrang ing kêris

sarirane rahadèn kuthah rudira
nanging tan ana busik
tan angambah lêmah
nyuduk sarwi andhupak
pirang-pirang èwu mati
kang urip giras
lumayu ngungsyèng gusti

kawarnaa nata ing Kartanagara
mangsah lan wong sinêlir
anutakên wayah
Apatih Umadika
ngimpun wadya kang lumaris
Sri Basunônda
nêmpuh lan wong sinêlir

wus apanggih kang wayah kuthah rudira
rinangkul sarya angling
adhuh putuningwang
payo mundur dèn enggal
ramanira anèng wuri
nadyan apranga
barênga para mantri

ing Malawa anèng ngarsane ramanta
radyan kanggêk ing jurit
ajrih mring kang eyang
winawa mundur nulya
wong Kartanagara sami
asalah nyana
radyan lawan sang aji

undurira saking pabratan cinipta
kasor dènira jurit
dadya sikêping prang
lumayu salang tunjang
sêdyanira andhihini
Sang Dyah Trusila-
wati anitih èsthi

liman anggro mêta jrih bubaring wadya
samya arêbat dhihin
sangkin dahat giras
saratine lumajar
ajrih pan arsa binanting
sang dyah kantaka
soring ngasêm gumuling

panyananira sang rêtna
kang putra tiwas ing jurit
kasambut ing adilaga
sumarma lara anangis
kawarnaa sang aji
ing Malawapati magut
ing rana saha wadya
nitih sakatha gêng asri
sri narendra ingapit de garwanira

Rêtna Ambara ing kanan
ing keri Kèn Mayangsari
sri nata lir Hyang Asmara
ingapit Supraba Ratih
upacaranira sri
kang putra tansah nèng ngayun
Radèn Anglingkusuma
Rêspati nitih turanggi
asri amyang gêgaman pinangkwèng ngarsa

sang nata kagyat tumingal
ana pawèstri anangis
gêgulungan anèng kisma
sêsambate amlas-asih
rema lir dèn wusoni
sarira wus awor lêbu
sri nata angandika
wong apa iki anangis
pramèswari Rêtna Ambara turira

dewaji èstri punika
sêmune ayu kapati
kadi dede rare desa
eman dene kawlas-asih
Anglingdarma marpêki
pangandikanira arum
bok ngantèn wis mênênga
apa kang sira tangisi
sumaura lah ing ngêndi wismanira

sapa arane putranta
kang pakênira tangisi
sang ayu mengo angiwa
tan arsa miyat ing laki
miwah tan anauri
sangkin sru pamularipun
tan liya putranira
ingkang sinambat ing tangis
tan kayaa lêlakone awak ingwang

Danurwenda putraningwang
apa sira angêmasi
lah gawanên biyangira
ingsun ora bisa kari
sapa ingsun ngèngèri
lah adene kang adhawuk
apa ora kayatnan
duwe cêcêmplon apêkik
lali anak pijêr anunggoni ika

garwane wila utama
putri ayu dhèmês kuning
trahingnarendra sudibya
nadyan lalia mring mami
aywa lali ing siwi
sêdhêng limuta maring sun
tuwa ala candhala
jugul èstri tanpa kardi
mung ompole kewala dèn rawatana

iya lêgane kang manah
boya kudu dèn kangêni
mring Ki Dalêm Anglingdarma
tanpa ngrasa awak mami
Danurwenda nak mami
age gawanên ibumu
marang aribuwana
nèng madyapada kaswasih
ingkang anèng jro rata atas miyarsa

sêsambate kang karuna
pinyarsa anuju ati
sang nata emut ing garwa
putri ing Kartanagari
Dèwi Trusilawati
Danurwenda putranipun
diwasa ambêk sura
tumêdhak sri narapati
saking rata malajêngi kang karuna

cundhuk èstu garwanira
rinangkul sang dyah anangis
arda wlas sirang narendra
tyasira kadya rinujit
mulat ing pramèswari
kasangsaya tanpa batur
rema kêbak larahan
sarira awêdhak siti
Anglingdarma ngrêrêpa minta aksama

dene dangu kasamaran
darbe bêndara kaswasih
datanpa rewang sajuga
nulya ingêmban sang dèwi
winawèng rata nitih
wus kèndêl pamularipun
sang nata angandika
mring garwa Ambarawati
iki arinira ing Kartanagara

putri ing Bojanagara
angrangkul masêmu tangis
manis panambramanira
yayah mangrapwèng rudatin
ingajak jajar linggih
putra Kartanagara wus
tata lênggah ajajar
kawarnaaBathikmadrim
anèng wana angulari raganira

supe prênahe kang guwa
anangis sigra ningali
guwa singub parang jurang
tinutupan watu putih
agêng nulya binijig
kang sela rêncêm malêdug
rêragane katingal
ri saksana dèn panjingi
wangwang tangi menda anulya palastra

wusnya sumurup ing raga
Bathikmadrim sigra mulih
marang nagara Malawa
andina ratri lumaris
nahan kawarna malih
kang sampun campuh ing pupuh
sarêng panêmpuhira
sura danawa nadhahi
asrang sinrang silih rok sami prawira

campuh lor kidul wurahan
tan ana kang ngucap ajrih
kunarpa sungsun atumpang
lir karang turôngga èsthi
rudira kadi banjir
sarah watang lawan ganjur
alêlumut kumbala
wong Simbarmanyura gusis
amung kari para mantri lan punggawa

kang maksih nanggulang yuda
sura panggah tan gumingsir
dadya kari las kewala
santana ing Mlawapati
Dayaningrat ngawaki
Arya Mangunjaya ngamuk
danawa ting jalêmpah
kang panggah akèh ngêmasi
sasesaning palastra bubar sasaran

Patih Kalasrênggi mulat
yèn bala raksasa gusis
bramatya mangsah ing rana
ngawe prajurit sarya ngrik
ditya santana mijil
sanambang mangsah gumrudug
sikêp pêdhang narajang
limpung nanggala suligi
gandhi piling parasu jirêt sarampang

mantri Malawa kabyatan
mêngkab arsa angunduri
sigra Arya Wijanarka
mangsah ing rana ngawaki
pra mantri samya bali
sadaya parêng angamuk
lawan Dêmang Ngurawan
manêngah angowak-awik
kang katrajang danawa pating gulimpang

raksasa kang nandhang brana
sangkin riwut ing ajurit
siyung caruk lan curiga
lir galudhug kapiyarsi
panggroning ditya kanin
pêtêng dhêdhêt amun-amun
gora rèh magênturan
rasa tala lir ginonjing
bayubajra manêmpuh rah ngombak-ombak

kawarnaa kang lumampah
Bathikmadrim kawlas-asih
praptèng jajahan Malawa
kandhêg padesan paminggir
tansah amurang margi
iriban merang andulu
mring wong Malawapatya
kagyat amiyarsa bêdhil
gumuruh wèh giris lir ruging prabata

surak maambal-ambalan
kadya ombaking samodra
Bathikmadrim anggarjita
kadya swaraning ayuda
anarka yèn ana aprang
Bathikmadrim kapanujwan
ing tyas nêdya ananggulang
marangmuka ingkang prapta

ciptèng tyas antuk aksama
yèn bangkit mangrurah mêngsah
sinêru lampahnya prapta
ing rana nanggulang yuda
danawa panggah kaparah
tinampiling myang dinugang
jinêjak pating sulayah
tinapuk ana tinêpak

manêngah asru kinêrah
ing ditya kinêmah-kêmah
datan pasah panggah latah
akêri sêsambatira
binithi ditya kang ngêrah
rênyuh kumbanira pêjah
ana kang dinugang pokah
lambunge angêmplah-êmplah

Patih Kalasrênggi mulat
krodha mangsah ngundha gada
prayitnarya Wijanarka
tangginas narik curiga
tan agop panggoconira
Patih Kalasrênggi tadhah
sinudukan jajanira
mring Dyan Arya Wijanarka

Kalasrênggi nora pasah
sinuduk malês angêrah
ginêbêg Dyan Wijanarka
gilèsmu kasoran ing prang
sigra Bathikmadrim mara
têtulung tanpa saraba
Kalasrênggi pinarpêkan
jinênggit saking ing wuntat

sinêndhal saking ngiringan
rêbah ingidêk kang jaja
wangwang tinigas kang murda
binalangakên mring mêngsah
giris wong Simbarmanyura
mulat Kalasrênggi pêjah
pinocok ing pabaratan
rênyuh kinarya bêbalang

sru kawês giris agiras
sasaran sami lumajar
dhadhal ingkang kaprawasa
salang tunjang kang sinêrang
kajêngkang karangkang-rangkang
tinalorong kang raksasa
ing duduk kêna kumêprak
ditya Kulawu lumajar

suka Arya Wijanarka
Bathikmadrim sinungkêman
umatur èsmu karuna
panggih kula lan andika
lir siniram ing we marta
kang manah asrêp kalintang
dhuh kakang sukur raharja
kawula kadya nyupêna

Bathikmadrim angandika
yayi iki buta apa
angrurah praja Malawa
apa kang dadi prakara
matur Arya Wijanarka
danawa saking ing sabrang
nagri ing Simbarmanyura
jêjuluk Sri Pancadnyana

marma angrurah Malawa
awit gusti srinarendra
anggarwa putri ing Karta-
nagri Kèn Trusilawatya
punika arsa rinêbat
mring sira Sang Pancadnyana
suwawi lamun sambada
mundur umarêk sang nata

koningana yèn paduka nanggulang prang
nauri Bathikmadrim
yayi karsaningwang
sanadyan umarêka
yèn wis sirna mungsuh iki
lingên sang ditya
raja krura gora ngrik

triwikrama amusus astanirendra
sakêdhap mêdal agni
murub mulad-mulad
binalangakên marang
bala Malawa samyajrih
saparan-paran
gègèr binurwèng agni

larud samya binuru bala ing Karta-
nagara Bojanagri
pinrêp ing dahana
ngungsi baris Malawa
sang nata sampun apanggih
lawan kang putra
Danurwenda ngabêkti

miwah dhatêng ibu sori kalih pisan
wus jinajar sang pêkik
kalawan kang raka
Radèn Anglingkusuma
kalangkung asih ing ari
tan kêna pisah
munggwing ngarsa narpati

gora swara yaksendra asumbar-sumbar
hèh wong Malawapati
ajana lumajar
kabèh barênga mara
rêbutên ingsun ajurit
natèng Malawa
mundhut wahana èsthi

mangsah ing payudan anitih dipôngga
yaksendra asru angling
hèh sapa kang prapta
raja apa satriya
warnamu anom apêkik
baya ta sira
kang nyolong rabi mami

anauri ingsun Raja Anglingdarma
ratu ing Mlawapati
ingsun kang andhustha
rabimu Mayangsêkar
rêbutên yèn sira wani
sang danawendra
krodha mawinga wêngis

musthi limpung sira sang raksasa dipa
wus minantran anuli
lumêpas lir kilat
Anglingdarma prayitna
pinandêng limpungiraji
musna sakala
danawendra udani

yèn limpunge musna tan tumêkèng lawan
dahat bramatya nuli
musus jajanira
tantara mijil sarpa
goraya asawang wukir
nandêr ring nata
pinandêng tan nêkani

sirnèng marga pêgêl sang raksasa nata
dyan mêdalakên malih
prabawa garudha
gêngira saprabata
sinambêr Anglingdarmaji
pinandêng datan
prapta sirna ing margi

merang mulat ing wadya danawa raja
musus asta saryangrik
umijil dahana
marani Anglingdarma
pinandêng sirna kang agni
Sri Pancadnyana
asru dènira angling

sarya mara hèh Anglingdarma malêsa
mêtokna guna sakti
êntèkna kurahan
tamakna marang ingwang
sri bupati anauri
lah dèn prayitna
sun walês ywa gumingsir

mênthang langkap pasopati minantranan
lumêpas kang jêmparing
tênggaknya kang kêna
rubuh sang danawendra
suka wong Malawapati
surak gumêrah
lir ombaking jaladri

mawur buyar wadya ing Simbarmanyura
wruh gustine ngêmasi
mung wadya danawa
wil ônja-ônja samya
pêpulih mangsah ing jurit
mêntas kasoran
arsa mbelani gusti

Radèn Anglingkusuma Dyan Danurwenda
parêng ngêtab turanggi
mangsah ing payudan
lan Arya Wijanarka
Mangunjaya Bathikmadrim
Dêmang Ngurawan
Dayaningrat tan kari

myang punggawa adipati mônca praja
danawa sura sakti
rame gêgêmpuran
tan ana kang lumajar
danawa wus ambêk pati
atêtumpêsan
lir sinambêr ing pêksi

sirna gêmpang tan kari sawiji
ingkang samya awarni danawa
para raja manusane
sadaya sami nungkul
sumawita ngaturi putri
Maharaja Nglingdarma
wus têdhak alungguh
ing dhampar sigra umarak
Bathikmadrim nungkêmi pada manangis
aminta pangaksama

adhuh gusti jêng sri narapati
gêgêbale atur pêjah gêsang
pun Madrim sumôngga ing rèh
jinura kadi ranu
tan anggrantês katrap ing adil
sumôngga ingabahan
sakarsa sang prabu
saking gung dosa kawula
naranata kalangkung angrês ing galih
dadyaris angandika

iya sira sun apura Madrim
nadyan akèh kaluputanira
nanging aja manèh-manèh
anyidrani maringsun
Bathikmadrim matur nganjali
angaturakên tobat
ing saturunipun
andikanira narendra
iya sira isih alinggih pêpatih
Madrim angêmêk murda

sri narendra angandika malih
Wijanarka lawan Mangunjaya
anjarahana branane
Si Pancadnyana Prabu
myang rabine aywana kari
kalihnya nêmbah mentar
naranata kondur
mring praja sagarwa putra
saha wadyèng rama ing Bojanagari
lawan Kartanagara

kalihira ngaturan mring nagri
mangun suka ing samarga-marga
pradôngga umyang swarane
enggar wadyabala gung
asêsugun dasih gung alit
karya asrining marga
rawuhe sang prabu
wong dalêm karagan-ragan
kêrig mijil amêthuk anèng sitinggil
tantara nata prapta

minggah dhatêng manguntur siniwi
para manis kang saking jro pura
andhatêngkên punagine
manguswa pada prabu
myang padane garini katri
Dèwi Mayangkusuma
kang pamêkasipun
êmban inya tustha miyat
panarkane gustinira lami prapti
muhung sanès tênaga

sri narendra lunggwèng dhampar gadhing
dèn apit ing garini têtiga
pra manis anèng wurine
sang nata kalih rawuh
ingaturan minggah sitinggil
Raja Darmawisesa
Basunônda Prabu
jajar narendra têtiga
pra punggawa karya pakuwon wus rukti
sri kalih ingaturan

masanggrahan bubar kang tinangkil
Sri Nglingdarma kondur maring pura
ginarbêg ing biyadakèh
kang kinanthi de prabu
sira Dèwi Amayangsari
putri Kartanagara
kinanthi ing maru
kalangkung saekapraya
Kèn Ambara kalawan Trusilawati
kadya tunggal sayayah

praptèng pura pinarakan sami
sri narendra lawan ingkang garwa
angapit kanan kerine
wong jro pura sêsugun
para manis kadya punagi
miwah kang saking jaba
manjingpura sêlur
para garwaning punggawa
pra santana satriya punggawa mantri
sêlur malêbwèng pura

de sugata kang mring narpa kalih
ing Bojanagri Kartanagara
mêntah matêng mawarnakèh
sawadya-wadya pênuh
ya ta ingkang suka nèng puri
putri Bojanagara
tulus dadya sêpuh
panêngah Kartanagara
pamêkase Sang Dèwi Amayangsari
pramèswari têtiga

atut runtut tan ana barênci
among-winong kang tuwa wruh tuwa
kang anom wruh ing anome
mangkana sang aprabu
lagya mangun kalangêning sih
lawan garwa pamêkas
luwaring salulut
enjing alênggah kalihan
pramèswarinira kalih samya prapti
lir Ratih lan Supraba

Mayangsari lumungsur ngabêkti
marang marunira kalih pisan
sigra cinandhak astane
ingajak jajar lungguh
anoraga Kèn Mayangsari
lênggana sru pinêksa
wus tata alungguh
katiga nèng ngarsa nata
samyendahe sang nata ngandika aris
yayi sun paèsana

ingsun arsa umiyos tinangkil
putri Bojanagara angatag
mring putri Kartanagrine
Kèn Trusila tumuduh
maring Dèwi Amayangsari
lah yayi sri hyasana
Mayangsari matur
nuwun kawula tan bisa
mandarani aku don sang nata angling
ingsun iki kapiran

kèh wuwusên langêning akrami
wusnya paès sang sri naradipa
lir Hyang Asmara listyane
lênglêng kangsamyandulu
putra kalih tumamèng puri
Radèn Anglingkusuma
kang rayi tan kantun
sira Radèn Danurwenda
matur nêmbah paman Wijanarka prapti
antuk kênya akathah

angandika risang misudhèng sih
iya age sira lêbokêna
para putri-putri kabèh
radèn manêmbah mundur
ngirid sagung kang para putri
aglar anèng ngarsendra
sagung para arum
kasmaran mulat sang nata
ana ingkang ambalangi ulat liring
mèsêm Mayangkusuma

angandika Dèwi Mayangsari
yayi padha bagea mucanga
aywana sungkawèng tyase
kagyat kang para arum
tumingal ing Kèn Mayangsari
samya matur mlas-arsa
pranata anuwun
kawula kadya nupêna
panggih lawan paduka sampun amukti
pangengeraning kathah

wus pinarnah panggenan pra manis
sri narendra miyos sinewaka
ginarbêg ing punggawane
putra kalih nèng ngayun
magêlaran sri narapati
pêpak para pratiwa
rôngga lan tumênggung
ngabèhi tôndha pra dêmang
para raja-raja sabrang samya nangkil
nunggil pra mônca radya

ing sapêjahira danawaji
Anglingdarma kentar wirotama
kaonang-onang dibyane
kasub ing rat pinunjul
dadya tungguling para aji
bawah angin sadaya
ngatas angin suyud
sang mahawirya ngandika
ari Wijanarka sun karya pêpatih
angrèhna para raja

asisiha lawan Bathikmadrim
aran Adipati Wijanarka
para raja sabrang kabèh
kang wus suyud maringsun
Patih Wijanarka nglurahi
Si Arya Mangunjaya
sun karya tumênggung
ran Tumênggung Mangunjaya
lan dadia kaliwone si apatih
Dipati Wijanarka

lawan ana wong kêkasih mami
gawan saka ing Bojanagara
Dêmang Kalawisayane
sun jênêngkên Tumênggung
Karungkala misiha dadi
sambitane ki putra
Anglingkusumèku
lan sambitane ki putra
Danurwenda Tumênggung Kalamisani
karo padha sun ganjar

alêlinggih sèwu wong sawiji
kalihira samyatur pranata
santana kèh minggah gêdhe
myang para mantri sêpuh
akèh minggah dadya bupati
suka sawadyabala
sang nata dyan kondur
mring pura garwa têtiga
mêthuk anèng regol wus praptèng jro puri
ingayap de pra garwa

ênêngêna ing Malawapati
Anglingdarma mukti awibawa
kocap ing Sokarumêmbe
tanah sabrang praja gung
ngrèh sasamanirèng narpati
Mahraja Saktisura
bisikaning ratu
duk samana sri narendra
lagya nandhang kêkêling amargi dening
murcane putranira

pramèswari tan pêgat anangis
manggung sambat ing putra kang murca
ya ta ing ratri asare
naritis sang aprabu
myarsa swara sajroning guling
yèn sira arsa panggya
tumuli lan sunu
nabranga mring nuswa Jawa
anjujuga praja ing Malawapati
Mayangsari nèng kana

pasthi têmu lan Ni Mayangsari
awibawa anèng nuswa Jawa
wus akrama ratu gêdhe
kagyat sang nata wungu
enjing undhang wadya pasisir
kinèn saos baita
nèng muaranipun
umyang wadya sanagara
asawega mêmatah punggawa mantri
kang kari têngga praja

samya samêkta sadaya
wadyabala miwah wadya pasisir
kang samya saos parau
jêjêl anèng muara
wangwang budhal saking nagari sang prabu
nitih èsthi rinumpaka
ginarêbêg ing prajurit

kang kari têngga nagara
pêpatih lan punggawa para mantri
pinatah kang sêpuh-sêpuh
samya amakajangan
lampahira sang nata sawadya rawuh
ing pasisir don muara
wus tumêdhak saking èsthi

saksana anitih palwa
punggawa kèh samya anitih kèci
lêlawak kalawan sêlup
korab lambu giyota
wus anitih ing wangkang sang maha prabu
gumrah wadya daut jangkar
babar layar antuk angin

pacalang samyanèng ngarsa
asri ingkang layar pêthak kumitir
ana layar mega mêndhung
lêlayar bangun tulak
ana ingkang palisire kêmbang kangkung
ana kang motha rinêngga
tiningkah mandhala giri

titihanira sang nata
wangkang asri lêlayar sutra kuning
baita kang winrat sangu
anèng wuri sadaya
layar waring bagopelah ana kadut
nèng laut pating balêsar
asru panêmpuhing angin

datan kawarna ing marga
ing talatah Malawa sampun prapti
anjujug muaranipun
sadaya labuh jangkar
sri bupati mêntas ing dharatan sampun
kang magêrsari akapang
margil pinggiring pasisir

kagyat Ki Dêmang Pabeyan
mulat lamun gêgaman agêng prapti
anarka yèn mungsuh rawuh
saking Simbarmanyura
abantu prangira ingkang sampun gêmpur
gupuh Ki Dêmang Pabeyan
nitih kuda nandêr maring

nagara atur uninga
lampahira wus praptèng pôncaniti
marêk ing patih umatur
wontên gêgaman prapta
saking Simbarmanyura sami bêbantu
ing yuda wontên salêksa
baris nèng pinggir pasisir

angling Wijanarka patya
paran karsa kakang lamun suwawi
tur uninga ing sang prabu
Patih Madrim tan rêmbag
ingsun durung panuju sira tur wêruh
cêgah jênênging kawula
akarya kagèting gusti

ing besuk tura uninga
mring narendra yèn wis ingsun kajodhi
aywana wong milu-milu
ingsun dhewe kang mapag
nanging lamun ana bêdhil gumarudug
lan surak ambal-ambalan
sira bêbantua aglis

lan iki durung karuan
lamun nyata mungsuh yakti sung tulis
Dyan Wijanarka andhêku
anut karsaning raka
Bathikmadrim parentah mring wadyanipun
samya samakta sadaya
bubar sagung kang anangkil

Ki Patih Madrim gya budhal
sawadyane sangkêp kaprabon jurit
demang sabandar nèng ngayun
tan kawarna nèng marga
prapta ing pasisir kèndêl lampahipun
Bathikmadrim angandika
yèn iki mungsuh ayakti

wis angrusak kang padesan
ika ora têka enak amargil
hèh dêmang mara dèn gupuh
mringa pondhok pangarsa
têtakona sayakti wisata sampun
manjing pakuwon pangarsa
pratiwane amanggihi

Dêmang Pabeyan têtanya
hèh ki sanak niki wong agung pundi
ingkang tinanya sumaur
wong agung tanah sabrang
nagarane ing Sokarumêmbe Prabu
ajêjuluk Saktisura
ngajawa ngulari siwi

murca saking pagulingan
kêkasihe Dèwi Amayangsari
ujaring swara kang tuduh
sang dyah anèng Malawa
milanjujug mariki narendraningsun
dahat onêng mring atmaja
ki dêmang aris nauri

sampun kagarwa ing nata
Anglingdarma ratu manira ngriki
purwane panggih sang prabu
lan Dèwi Mayangsêkar
winawa prang mring lakine yaksa prabu
aran Raja Pancadnyana
lumurug mring Mlawapati

saking ing Simbarmanyura
tanah sabrang wau sang raksasaji
kumasura ambêk rusuh
adigung adiguna
têmpuh ing prang padhêm sawadyane diyu
dene balane manusa
nungkul sadaya anangkil

mring Gusti Sri Anglingdarma
pra rabine dityaji dèn boyongi
kang dadya têtunggulipun
wasta Kèn Mayangsêkar
lêwih ayu mila kagarwèng sang prabu
matura mring rajanira
èstu kang putra nèng ngriki

miwah nuli aturana
sri narendra umanjing mring nagari
de ta kang prapta puniku
sakapraboning yuda
nindyamantri Bathikmadrim wastanipun
praptanirarsa madaka
yodagêng kang andhatêngi

saking dening katambêtan
marma kula kinèn tanya rumiyin
rèhning mangke sampun tamtu
yèn marsêpuh narendra
lah ta sampun ki sanak kularsa wangsul
umatur ing ki apatya
Dêmang Pabeyan umulih

wus prapta ing ngarsanira
Patih Bathikmadrim atur udani
dede mêngsah ingkang rawuh
yaktinipun narendra
ing Sokarumêmbe Saktisura juluk
kang rama Kèn Mayangsêkar
dayitanira sang aji

duk wau sampun kawula
kèn ngaturi laju tumamèng nagri
Bathikmadrim suka muwus
demang sirambanjura
marang praja sira ngaturana wêruh
marang adhi Wijanarka
angaturana udani

ing gusti sri naradipa
lamun ingkang rama Kèn Mayangsari
praptarsa panggih lan sunu
sun irid maring praja
manawa sri naranata arsa mêthuk
wisata Dêmang Pabeyan
Sri Saktisura siniwi

ing wadya nèng pasanggrahan
prameya tumanduk matur wotsari
patikbra ngaturi wêruh
wontên mantri Malawa
amariksa lampah paduka pukulun
sing warti sèstu putranta
kagarwèng sri narapati

ing nguni putra paduka
winêngku de yaksendra ing nagari
Simbarmanyura jêjuluk
Mahraja Pancadnyana
lumurug mring Malawarsa mangun pupuh
pra garwanira winawa
kasor sang raksasa aji

tumpês wadyanira ditya
siwayendra katawan ingajurit
mangke kang dinuta mêthuk
ing paduka narendra
Kyana Patih Bathikmadrim wastanipun
suka sang nata ngandika
pangarêp budhalna aglis

ingsun age arsa panggya
lan sang nata gumuruh swarèng baris
nitih dipôngga sang prabu
pêpikule tinilar
amung wadya upacara anèng ngayun
samagêrsari tan pisah
wus tundhuk lan Bathikmadrim

ri saksana ingaturan
manjing praja pinêlak ingkang laris
tan mawi rarywan lumaju
tumamèng jroning kitha
kunêng Wijanarka wus ngaturi wêruh
yèn kang rama Mayangsêkar
praptarsa panggih lan siwi

miyos Prabu Anglingdarma
magêlaran wadya pênuh sumiwi
Pangalasan wus tinuduh
ngenggalkên ingkang prapta
natèng Bojanagara lawan sang prabu
ing Kartanagri ngaturan
manungsung nata kang prapti

sri nata kalih dyan budhal
carakendra wau ingkang tinuding
ngenggalkên lampah wus pangguh
lan Madrim wus winartan
wangwang têdhak Saktisura Sang Aprabu
saking wahana lumampah
pinêthuk ing wringin kalih

mring Sang Raja Anglingdarma
cundhuk Saktisura cêngêng ningali
ing pêkikira Sang Prabu
Anglingdarma lir Parta
dyan kinanthi astanira mring sang prabu
pinarak ing pagêlaran
samya pratistha ing kursi

ajajar nata sakawan
Patih Wijanarka sampun naosi
pakuwonira Sang Prabu
Saktisura sawadya
ingaturan bojana katri sang prabu
srimanganti binusanan
pragarwa ngandikan mijil

pramèswari katri prapta
ngarsa nata Mayangsari ningali
mring rama asru amuwun
dangu nungkêmi pada
lir nupêna amba panggih lan pukulun
sang nata amêngkul jôngga
adhuh putraningsun niki

tan beda kalawan ingwang
kaya ngipi têmu lan sira mangkin
murcanira têngah dalu
tan karuwan kang mawa
ingkang putra mingsêg- mingsêg alon matur
ing purwa madya wasana
angungun sri narapati

apa ingkang sun walêsna
marang anak prabu ing Mlawapati
tanna lyan mung sêtya tuhu
yèn sudi ngaku bapa
Anglingdarma tumungkul matur anuwun
putri ing Bojanagara
anolih sasmita mijil

sêsaosan sêlur saking puri
tinampèng pra sinom
sri kawuryan maneka warnane
abujana anèng srimanganti
suka-suka ngênting
ing jawi gumuruh

umyang ingkang pradôngga ngrêrangin
ing saênggon-ênggon
wadyabala kang nèng jawi kabèh
binojana ing patih kêkalih
tan pae lan gusti
samya sukanipun

aluwaran para nata katri
kondur amakuwon
Anglingdarma kondur mring purane
tansah ingkang pramèswari katri
tan kawarna lami-
nira sang aprabu

Saktisura nèng Malawapati
samana sang katong
katri arsa maluywèng prajane
atur pamit sarêng manjing puri
Sang Anglingdarmaji
kalangkung anuwun

pramèswari katiga tur bêkti
ing ramasang katong
sami tilar wêling dhewe-dhewe
mring kang putra dèn bisa alaki
nini ingsun mulih
dèn atut mêmaru

poma ajana salayèng kapti
katri awot sinom
putri katri sandika ature
ri saksana mijil saking puri
wadya wus sumaji
parêng budhalipun

radèn kalih lawan para mantri
santana nom-anom
umiring ing tindak eyang raje
praptèng jawi kitha sampun sami
dhinawuhan bali
mring eyang sang prabu

budhal maring praja radèn kalih
eyangira karo
nolih-nolih tontonên wayahe
wus waluya ing Malawapati
gêmah ing nagari
kadi duk rumuhun

ajêg adilira sri bupati
paramarta among
ing wadyalit kinadar dyan kabèh
kaluhuraning kraton ngungkuli
ingkang dhihin-dhihin
kèh nagara suyud

nuswa Jawa tan ana nyiringi
panjênêngan katong
dibya sakti ampuh ing yudane
Anglingdarma ing Malawapati
kineringan dening
para ratu-ratu

ing Bojanagara Kartanagri
katiga sang katong
Saktisura ing Sokarumêmbe
nadyan maratuwa ciptèng galih
kadi samya ngabdi
dhumatêng kang mantu

Raja Anglingdarma wus alami
jênêngira katong
wus asêpuh rema kwèh kang pinge
gumapula samana sang aji
umiyos tinangkil
munggwing sitiluhur

pinarak ing dhêdhampar rinukmi
ingayap pra sinom
magêlaran para punggawandhèr
para raja myang para bupati
radyan putra kalih
sumiwa ing ngayun

Radyan Anglingkusuma myang ari
Dyan Danurwendanom
kadya kêmbar sinawang warnane
ngandikaris sang sri narapati
akramaa kaki
karo putraningsun

pilihana sagung para putri
kang samyayu anom
tur putrine para raja gêdhe
lamun sira ênggèr wus akrami
umadêga aji
ki radèn kang sêpuh

kaki Anglingkusuma prayogi
sumilih kaprabon
wus atuwa sun magawan bae
arinira dadia pêpatih
keringan sayakti
jênêngira kukuh

nora nana parangmuka wani
eyangira karo
padha parêng asrah karatone
tur sumuyud marang sira kaki
anggêpe anggusti
atmaja umatur

samya nêmbah konjêm ing pratiwi
nuwun duka katong
akramaa sawiyah-wiyahe
botên sagêd ulun anglampahi
kawula tan apti
kalamun tan antuk

jatining dyah kang susilèng budi
wruh jatining wadon
kang jatmika pidêksa dêdêge
ingkang kumba reka amêdani
kang carana wingit
ingkang anawang rum

pami sara sidya tumuwuh ing
sela susila mong
sêtya tuhu marang ing priyane
yèn tan antuk makatên kang èstri
kawula tan apti
lêng wujanga ulun

èmêng ing tyas sang sri narapati
kondur angadhaton
patih ingandikan mring purane
dhawuh agnyasagunging bupati
miwah para aji
saosa ing dalu

mring suyasa kaputran agênti
ngrobana wiraos
maring raja putra sakarone
gigriga ing tyas anggalih krami
patih awotsari
lumèngsèr sing ngayun

gya nguwarkên timbalan narpati
saksana linakon
dening ingkang para pratiwane
gênti-gênti dènnya mituturi
radèn tan kênosik
malar èsmu rêngu

dadya sami ajrih angaturi
ingkang para katong
anêlaskên budaya rekane
kacarita kongsi tigang sasi
siwuhên narpati
pragnya myat ing sunu

dene putra wus diwasa ngênting
karo bagus anom
dèrèng mawi krama sakarone
dadya kengis nisthaning narpati
lingsêm tanpa titih
dènira ngrèh sunu

sangkin putêk kabyatan ing wingit
umiyos sang katong
para raja dipati samyandhèr
pra punggawa myang nayaka mantri
satriya prajurit
ngabèi tumênggung

dêmang arya rôngga tôndha mantri
para santana byor
neka warna asri busanane
magêlaran sang sri narapati
ingayap pra manis
lir asmara nurun

pinarak ing dirgasana rukmi
adhêdhêp punang wong
kadya konjêm ing kisma mukane
jrih umiyat dukaning narpati
jajabang waktrandik
lir umijil latu

glarap asru pangandika aji
hèh sagung pra katong
putraningsun radèn sakarone
apa ana sanggupe kawijil
arsa mawi krami
matura satuhu

matur nêmbah Patih Bathikmadrim
nuwun duka katong
para raja nêlaskên rekane
putra dalêm botên mawi gigrig
sang sri narapati
ngandika ing kalbu

dene nora kayaa ki mantri
kaliwat awangkot
têmbe tumon ingsun lagi mangke
priya ajrih marang ing pawèstri
karo kaki mantri
apa tanpa kalbu

tan kabapan sarambut tan mirib
ingsun duk maksih nom
anyatriya sêdhênge bêbêgèr
lamun ingsun mulat pipi kuning
mêntas dèn pupuri
age kudu ngambung

dangu tanpa angling sri bupati
wimbuh ing tyas kepon
arsa duka ing para rajane
jrih sêsikuning dewa linêwih
dêduka ing siwi
kabyatan sihipun

dahat èmêng ing driya sang aji
angandika alon
hèh ki radèn timbalana age
putrèngsun karo arsa sun tanting
lèngsèr awotsari
wong gandhèk lumaku

tan antara ing kaputran prapti
caraka wus panggoh
lawan radèn dyan andhawuhake
agnyanira ri sang misudhèng sih
sandika dyan kalih
mangkat èsmu wuyung

ing pagêlaran wus prapti
piyak para mantri seba
lir Hyang Asmara citrane
rema mawur kapawanan
acum lathi tan mucang
pratôndha sungkawèng kalbu
wastra lungsêd tan winurywan

prapta ngarsaning ramaji
radèn kalih awotsêkar
ngaras padanira katong
tigang pandurat tan nabda
wêlas mulat mring putra
puwara ngandika prabu
karo wus padha diwasa

sêdhênge mawia krami
ingsun iki wus atuwa
yèn ta mungguha srêngenge
wayah sangandhaping ngasar
wus lungse barang karya
acêpak mangsane surup
kaki sira uminjêma

panjênênganingsun aji
ingsun arsa amagawan
atapa ing aldakane
anênêdha ing jawata
yèn ana luputira
muwah yèn nêmu pakewuh
mumpung maksih jênêng ingwang

mungguh karsaningsun iki
kaya age kalakona
kang putra tur pranatane
anuwun duka lênggana
sumilih ing paduka
mendah ucaping praja gung
winastan anggege môngsa

kang rama ngandika malih
ywa lênggana ing sudarma
tan raharja ing jênênge
radèn matur tan lênggana
gumanti madêg nata
yèn paduka sampun surud
ing mangke dèrèng sambada

nadyan madêga narpati
yèn sampun mirib paduka
amanggiha prakarewoh
tan kewran ing rèh linakyan
yèn amba dèrèng dibya
manggih pakewuh datan wun
karya duhkitaning driya

lamun tan singhit dadyaji
akarya lingsêming praja
yèn ulun madêga katong
ing tyas maksih dahat mudha
tangèh wrin ing lukita
sayakti asasar-susur
tumpang suh patraping karya

susah tyase para mantri
sang nata micarèng driya
bênêr ki putra ature
Adipati Wijanarka
matur ing rajaputra
dhuh anggèr yogya tinurut
karsane rama paduka

punggawa samya punagi
yèn anggèr madêg narendra
lamun wontên mêngsah rawoh
kawula ingkang nanggulang
mamrih ayuning praja
ngandika sang rajasunu
paman nisthaning narendra

yèn anut aturing dasih
yèku ratu tanpa nalar
datan kèringan jênênge
enggal binobot ing aprang
nata mèsêm ing driya
putra kang anèm tinantun
matur Radyan Danurwenda

mendah ucaping nagari
sinêbut datanpa ngrasa
kadang sêpuh lamun maksèh
anglampahi kawlasarsa
kang anom suka wirya
sinêbut ing wadya agung
panjênêngan ratu murka

purun kawula amukti
yèn sarêng lawan kakangmas
nadyan manggiha papane
sampun sah lan kadang tuwa
nadyan pêjah gêsanga
tumutur ing kadang sêpuh
punika dununging sêmbah

braminta tyasirang aji
puwara aris ngandika
lah padha rabia bae
pilihana kang prayoga
putri ing nuswa Jawa
warnanira ayu-ayu
miwah para putri sabrang

kabèh padha putri adi
Solo kang Ambon Sambawa
Makasar Bugis Têrnete
Banjarmasin Sokadana
Tatar lawan Palembang
Burni Bima Bali Bandhung
Nglampung lawan Tulangbawang

Bôngkaulu lan Pêtani
Siyam Pahang Siyak Cêmpa
Ngriyo Trêngganu lan Johor
Ngacih muwah ing Sumatra
Malaka lan Sêmboja
putrine padha yu- ayu
payo padha pilihana

Sarwa kalawan Sarwati
Endrajini Magajendra
miwah Pudhaksatêgale
Ngawulangit lan Maldewa
ing Sulu Sêcaboma
Paranggumiwang lan Butun
miwah putri ing Malawa

apa kang winalang ati
satriya digdayèng rana
putraning ratu kinaot
utamaning wong agêsang
apadmiya sakawan
anyêlira patang puluh
angur kapara luwiha

pacangkraman ingkang adi
iya wong ngungrum wanodya
witing suka iku radèn
amung wong ngêngudang putra
marmane akramaa
rahadèn nêmbah umatur
kawula tan arsa krama

yèn tan antuk putri adi
kang kalêbêt ing saloka
ingkang susila ambêke
ingkang akumba carana
kang mêdani kang reka
ingkang nastiti nawangrum
ingkang jatmika pidêksa

ingkang acèthi cuwiri
lir tunjung tuwuh ing sela
kang pramakrama kawine
yèn tan angsal kang mangkana
ulun tan arsa krama
mèsêm ngandika sang prabu
inya manjinga jro pura

matura mring pramèswari
para putri kang prayoga
dèn paripurnaa kabèh
dimèn padha tiningalan
marang putra manira
kang liningan awotsantun
wisata manjing jro pura

andhawuhkên mring sang padmi
timbalanira sang nata
katri sandika ature
kang para putri sadaya
ngandikan pinaesan
binusanan asêsampur
pêpak rêrênggan saôngga

putri saking Jônggiraji
ing Boja Pudhaksatêgal
Ngendrajini lan Johorlok
Magajendra lan Sarwôngga
Sarwiti Tulangbawang
Sandhak Siyak Siyêm Lampung
myang pulo ing Sêcaboma

miwah Ngawu-awulangit
Pêtani Paranggumiwang
Trêngganu Malaka Ngriyo
kumpul samya putri sabrang
pinatah prênahira
lan putri Jawa tan carub
kinarya sisih-sisihan

putri Jawa Tunjungpuri
Widarba Palasajênar
Candhipura Nusabarong
Batarêkta Nglesanpura
Mandura lan Kumbina
Trajutisna Socawindu
Môndraka Ngawônggapura

Wiratha Banjarmalathi
Campala lan ing Pamênang
Purwôngga Panatarane
kabèh padha putri Jawa
ngandikan abusana
amandara acêcênthung
atanapi asêsobrah

kathah warnanên ing tulis
busananing para kênya
sapantêse dhewe-dhewe
acalumpring amanggala
jêjamang gêlang kana
kêbo mênggah akêkalung
acêcarang apadaka

arja sêsimping hèr thathit
krawistha rinaja putra
kilat bau bêbinggêle
sêkar suhun pinakaja
acundhuk nawarêtna
ting paluncar ting palancur
asêsumping surèng patya

sadaya amawi singsim
intên nila lan pakaja
jumantên widuri ijo
mirah selan intên mulya
lir lintang kang ujwala
hèr thathit mirah jumêrut
sêngkange awarna-warna

nata brôngta kang cinawi
ana bapang sinamiran
ana sêngkang ganggong ijo
tutup lan urubing damar
seta lawan sumbulan
ana sêngkang banci luhur
mangunkung bapang rinêngga

surêm ujwalaning rawi
kasongan ing busanabra
tan wus ucapên rarase
busana miwah sêsotya
tulyendah amradipta
sinawang pating palancur
muncar-muncar ting palêncar

sumrêg gandaning kasturi
tiningkah busananira
sapantêse dhewe-dhewe
ana asampur perêm mas
kaloran lumbèng wiyat
gonjong ijo lawan pêlung
daragêm lawan pêpodhang

udaraga lan kumitir
sêmu kirang pinarada
jinggo maruta myang rèjèng
banguntulak pinarada
sindur lan jingga môngsa
akèh ingkang kêmbang kangkung
gadhungmlathi mayang sêkar

cindhe wungu sinjangipun
wênèh sinjang cindhe wilis
sawênèh cindhe jalamprang
cakar ayam dhasar wilis
kanigara lan kananga
ana sinjang ragi bali

têgaron kalawan guntur
ana sinjang golang-galing
pantês lawan paèsira
rêspati sami pêpilis
tan pae Hyang Endralaya
jro pura ing Mlawapati

sri-asrining putri ayu
ingkang upama apsari
pramèswari angandika
mring sakèhing para putri
aja na dadi tyasira
sapa-sapa kang pinilih

pasthi dadi mantuningsun
lan ginanjar andarbèni
saisining dalem pura
ingsun darma angrawati
putri sadaya manêmbah
wus katur ing sri bupati

yèn kang paripurna sampun
samêkta kang para putri
kondur sang sri naranata
putra kêkalih umiring
pramèswari tri amapag
Mayangsari nômpa warih

mahasini kalih ngayun
katiga mêthuk ing laki
putri ing Bojanagara
lan putri Kartanagari
kongsi tumêka ing tuwa
tan suda bêkti ing laki

sih-sinihan amêmaru
lir tunggal sayayah bibi
tan ana suwalèng karsa
marune sadaya asih
pantês tiniru ing kathah
anggepe suwitèng laki

sang nata nulya kapêthuk
sang dyah kalih angabêkti
nungkêmi pada narendra
sri nata awlas ing sori
dhuh yayi wis padha tuwa
maksih abêkti ing laki

ingaras atangkis gêlung
ginanti ingarih-arih
dhuh mirah pepujaningwang
kang asih bêkti ing laki
Kèn Ambarawati arsa
ingêmban umatur aris

ajrih kawula bok dhawuh
pae duk anèm kuwawi
sang nata mèsêm ngandika
môngsa sun runtuhna yayi
wong tuwa sugih wiweka
prayitna angati-ati

wus lênggah ing pandhapa gung
para garwa ngapit-apit
rahadèn kalih ngandikan
praptèng ngarsa manganjali
sang nata aris ngandika
timbalana para putri

wus prapta nèng ngarsanipun
pêpak sagung para putri
tarap ing ngarsa narendra
sri tinon kadya apsari
nata ngling lah pilihana
êndi kang sira sênêngi

maraaranana gupuh
radèn kalih aningali
mring para putri sadaya
tan ana kang dèn sênêngi
pangrasanira dyan putra
sadaya amawi ciri

akèh ingkang padha ayu
kang ayu kurang prak ati
prak ati kirang tanaga
kang tanaga tan rêspati
kang rêspati tan pidêksa
kang pidêksa kirang manis

kang manis-manis tan ruruh
kang ruruh kirang lêlungid
kang lungid datan jatmika
kang jatmika kirang cèthi
kang cèthi kirang pasaja
kang pasaja kirang lindri

kang lindri-lindri tan sêmu
kang sêmu kirang mêdani
kang mêdani kirang reka
kang reka kirang mantêsi
kang mantêsi tan wiraga
kang wiraga kirang wingit

kang wingit tan anawang rum
kang nawang rum tan cawiri
kang cawiri kirang kumba
kang kumba carana sêpi
kang carana tan susila
kang susila kirang rungih

aris ngandika sang prabu
ana ta kang sira pilih
putra kalih matur nêmbah
tan wontên amba sênêngi
lêhêng taksih alêlamban
yèn kramèstri mawi ciri

mohita ing tyas sang prabu
ngandika mring pramèswari
para putri dhawuhana
anggêgodha gênti-gênti
parakna mring pajungutan
gilirêna para putri

ngukih alunturing lulut
dèn bisa padha nglakoni
mêmalad sihe ki putra
kacarita pitung ratri
ki putra kalih nèng pura
binancana ing pra putri

ana asung gantèn arum
ana sandhing nyiwêl wêntis
ana mèsêm angujiwat
akèh solahe ngalap sih
rahadèn sangsaya ewa
tyasira tan kêna gigrig

malah para putri wuyung
kingkin tan kapadhan ing sih
mring radèn asru kasmaran
mundur merang samya nangis
sadaya marek ing nata
ngaturkên ruditèng galih

tyas wimbuh duka sang prabu
tinimbalan putra kalih
prapta ing ngarsa sinabdan
pilihên parentah mami
krama lawan tilar praja
tur sêmbah rahadèn kalih

lêhêng mentara anglangut
tan arsa kawula krami
sayarda rêngat narendra
sakala nir sih mring siwi
dêduka mawi sêngara
lah sira lungaa aglis

ingsun tan sudi angaku
anak mring sira wit dening
cêkak budi wangkal sugal
inya wêtokna dèn aglis
yèn awèta kasat mata
sun suduk ing wuluh gadhing

dyan rinômpa rahadèn ginawa mêtu
dening sagung para nyai
kandhêg anèng sitiluhur
kori sadaya kinunci
timbalanira sang katong

maring abdi kang sami nangkil sadarum
aja na marma ngulati
dyan kalih ingkang tinundhung
pinacuhan mawa dasih
lan malih undhanging katong

sapa ingkang wêlas kinêbat kang lungguh
dinalêmakên kang èstri
punggawa samya kapiluh
ajrih pacêh ing narpati
arda merang radèn karo

ing wadyakèh sigra lumèngsèr sang bagus
kadya tan bisa lumaris
cahya anglêlêntrih kusut
datan etanglara pati
samarga amirong dodot

pasar gègèr wadya wus sami angrungu
yèn kadukan radèn kalih
sadaya sami angungun
kaniaya sri bupati
satriya kalih wus rawoh

ing dalême sami amicarèng kalbu
yèn ingsun lungaa anis
ing siyang akèh kang milu
dadi obahing nagari
wangwang angandika alon

maring para cèthi ing sapungkur ingsun
padha dèn abêcik kari
sakèh rajabrananingsun
paba dumên dèn waradin
lamun ana sisip ingong

angapura-ingapura wong tumuwuh
iku wajibing aurip
pawongan ingkang angrungu
sadaya sami anangis
Radyan Anglingkusuma lon

angandika mring antên dhuh ariningsun
karia anèng nagari
lamun kangjêng rama surud
sira jumênênga aji
aja kawatir maringong

ingsun arsa dagang nyawa nganyut umur
apaitan lara pati
sun anjajah wana agung
ingong lara mumpung mukti
palastra mumpung tumuwoh

sira yayi tulusa umadêg prabu
larane ingsun lakoni
kang rayi angrangkul suku
aturira èsmu tangis
tan kêna tinambak kang loh

dhuh kakang mas paduka kadang ngong sêpuh
dununging sêmbah sayakti
sêsilihe rama prabu
kawula tan purun kari
pejah gêsang arsa wêroh

ing saparan paduka ulun tumutur
kakangmas raosing galih
dèn iringa wadya sèwu
tan sami kalawan mami
kalamun manggih pakewoh

anèng paran kawula atalang lampus
upami kawula kari
nèng praja umadêg prabu
paduka kawêlas asih
tanpa ngrasa wandaningong

mendah èsêming praja pocapanipun
para nayaka bupati
môngsa puruna sumuyud
pasthi samya satru ati
kawangwang nisthaning katong

maring wadya malih asiha puniku
kadang sêpuh tan tinolih
nadyan kangjêng rama prabu
môngsa pracadiya yakti
kang raka angrangkul gupoh

dhuh ari mas asih têmên marang ingsun
payo padha tilar nagri
kulandaragni wus surup
pradôngga munya ngrêrangin
badhaya kinirab abyor

abadhudan samya suka manahipun
wong kaputran jalu èstri
radyan lolos têngah dalu
wadya tan ana udani
mêtwèng bêbutulan kêbon

kadya pinulung ing dewa
kesahira wau satriya kalih
wadya tan ana kang wêruh
katungkul bêbadhudan
majang sasi kang anis amurang ênu
asongsong adining manah
asuluh lintang lan sasi

kadya warastra lumêpas
lampahira ing jawi kitha prapti
sinêru dènnya lumaku
kawingking ing Malawa
enjing gègèr ing praja katur ing prabu
lamun rajaputra musna
anjêngêr sri narapati

datan kêna angandika
tan bisosik pramèswari kêkalih
murcita dangu tan emut
umyung tangis jro pura
pra punggawa satriya samyarsa nusul
dahat ajrih ing narendra
kawangwang undhang narpati

nêngna solahing jro praja
kawarnaa lampahe radèn kalih
anarajang wana gunung
datan amanggih desa
lamun arip sare ing saênggènipun
godhong kang lêmês dhinahar
andina ratri lumaris

supe rêngganing kawiryan
tan lèn muhung wirang ingkang kaèsthi
ngambah wana writ asirung
jurang bae ranira
pasênêtan ing warak kalawan sênuk
ula lanang ting saladhang
tan ana burone alit

tan ana kawawa ngambah
jurang baèr jêmbar jêro arumpil
kêkayone warna têlu
ingas lan karamean
gurdanira ngrêmbuyung krambatan gandhu
kambah ing sang narpaputra
gègèr isining wanadri

ana kang arsa sikara
sênuk mèmrèng blêgdaba angêmasi
sato mara-mara lampus
buron julig kaplajar
kabarasat aningid ing guwa samun
samya rêbut kauripan
mawur ingkang buron alit

dhasar wijiling atapa
radyan kalih kêkasihing dewadi
bapa raja ibu ratu
akaki binagawan
paman sinangarya punggawa gul-agul
mangkya anandhang sungkawa
kajantaka nèng wanadri

andhatêngkên gara-gara
lindhu bumi orêg rèh gonjang-ganjing
mawor bajra kumarusuk
parang rênggang gumiwang
megung gongsor agraning ardi Sumèru
udan awu alimunan
gêtêr patêr mawor thathit

asêngganimaliwêran
pôncawôra kumusuh gra matarik
gumaludhug rèh gumuntur
kupak manambêr sela
sumyur maring wiyati sinrang ing bayu
ladhu mili saking arga
kawah mubal matruh agni

gègèr saisining arga
ajar-ajar kaplajar sami ngungsi
manguyu sami kaplayu
abêt-abêt puyêngan
para bambang uluguntung ting bilulung
endhang-endhang ting kadhungsang
pêputhut cantrik andhêlik

ing wukir dhepok kobaran
arga gênjot kumêcak kang jaladri
prabata akathah jugrug
prawitaning prabawa
dhihin natèng Malawa kandhahan wuyung
wit dening anising wêka
ping kalih brangtaning sori

samyanggung lara karuna
kaping trine dyan kalih nandhang kingkin
pratôndha gara-gara gung
yèn kèkasihing dewa
katuridan mangkana sang rajasunu
wus mungkurkên baèr jurang
kandhêg tan wikan ing margi

gantya ingkang winursita
pandhitadi barang cinipta dadi
sidik ing paningalipun
sampun angraga suksma
tuhu lamun kinaot sêsamèng wiku
salir tapa linaksanan
Bagawan Santanumurti

jêjulukira sang dwija
adhêdhepok ing wukir Arcamanik
sampun wênang yèn sinêbut
mahanata pandhita
sinêmbah ing para tapa watêk wiku
nadyan kathaha patirtan
tan kadya ing Ngarcamanik

arja wus prasasat praja
kacarita sang dwija darbe siwi
èstri kêkalih samyayu
punjul ing pramudita
tangèh kênia cinôndra ayunipun
èstu yèn tan atumimbang
warnane kusumèng ardi

ananging kusuma rara
kalihira putra pêpujan sami
winuwus rikalèng dangu
sang dwija anênêdha
pêputra anulya nyupêna ing dalu
yèn darbe putra wanodya
kêkalih ayu linêwih

sawungunira kasmaran
mêsat saking srama tapèng jaladri
tigang warsa laminipun
anèng jroning udaya
intên bumi ginêgêm nèng ngarsanipun
têngên astanira kiwa
musthi sumarsana wilis

saking gênturirèng brata
saciptanta tinujon ing dewasih
intên bumi musna sampun
dadya bayi wanodya
ingkang sêkar sumarsana musnanipun
saking astanira kiwa
dadya jabang bayi èstri

suka tyasira sang dwija
de karsane jinurung ing dewasih
atmaja sinung jêjuluk
tinurut ajalira
ingkang saking intên bumi wastanipun
kusuma Srêngganarêtna
kang anèm Srêngganasari

kalihira yu utama
citra kadi Supraba lawan Ratih
tan ana sasaminipun
kalokèng môncapraja
yèn ing Ngarcamanik wontên endhang ayu
sor apsari Ngendraloka
akathah satriya brangti

anglamar mring Ngarcamolah
pira-pira prapta samya tinampik
tan ana panujwèng kalbu
sang dyah tan arsa krama
dadya karya orêming tyas sang pilungguh
de pinrêp ing parangmuka
kinêpung ing Ngarcamanik

ing wadya Paranggubarja
ratu agungprakosa ing ajurit
jêjulukira sang prabu
Raja Surawisesa
sak ing driya tinampik panglamaripun
mila arsa ngrabasèng prang
mring wiku ing Ngarcamanik

gègèr têpis iring arga
kaèbêkan ing wadya lir jaladri
uluguntung ting bilulung
ajar-ajar kaplajar
cantrik samyandhêlik manguyu kaplayu
endhang-endhang ting kadhusang
wêwasi sami angungsi

marêk ing sang maha dwija
lagya lênggah siniwèng para wasi
gocara jêjanggan puthut
abêt -abêt pra bambang
cantrik-cantrik manguyu myang uluguntung
atanapi ajar-ajar
jibêg nèng ngarsa sang yogi

ana puthut kinasihan
paliwaranira ri sang suyati
môngka larapaning atur
ran Puthut Kartiraga
lawan Kartisoma prasami umatur
pukulun sang maha dwija
kawula atur udani

wontên parangmuka prapta
angrabasa wadya lir jalanidi
ing Paranggubarja Prabu
andhatêngakên arda
paran karsa mèsêm muwus Sang Santanu-
murti sira sabilana
iku wong sikarèng budi

pêpêkên sakèh wong arga
saanane nanggulanga ing jurit
dèn padha panggah ing kewuh
sawusira ngandika
kondur marang pamêlêngan sang awiku
Kartiraga Kartisoma
anabuh gêntha tinitir

umyang wor lan swarèng kêndhang
tanpa rungwan Sênggani lan Sundari
pating brêkik uluguntung
muntab wong Ngarcamolah
ngumpul samya ngrakit pasikêpanipun
tarantanglan arit bapang
garanggang bandhil suligi

congkop pecok lan bêngkolang
sènggèt sawat panguthik arit kudhi
têlabung kalawan sangut
sawênèh masang borang
anèng sêngkan pêpèrèng anancang watu
watara ana sanambang
gêgaman ing Ngarcamanik

abaris sarwi asurak
mudhun saking arga pating barêkik
kêkêlèng kêkênthong umyung
kagyat wadya ing Parang-
gubarja dyan sawega mulat wong gunung
magut nèng sêngkaning arga
wadyèng Gubarja ngunggahi

pinapag ing para bambang
ginarudug ing sela lawan bêdhil
wong Gubarja minguk-minguk
kinarutug ing sela
mêksa ngrangsang tumpês ginunturan watu
kèlês ing sela sagajah
gumalundhung saking nginggil

kadya gajah sêsandêran
sikêping prang Gubarja kèh ngêmasi
rêmpu katiban ing watu
kang sumimpang mring jurang
nunjang borang karang kang sinra nging busur
dinuk ing sawat bêngkolang
kajêngkang tiba kawanting

bubar wong Paranggubarja
ingkang dira panggah anêmu pati
rêmuk kagutuk ing watu
prajurit nitih kuda
kang katiban rêmpu lawan kudanipun
ana punggawa panuwa
umatur dhatêng kya patih

paranta karsa paduka
ing ayuda sangkin kathah ngêmasi
Patih Lenggotbawa muwus
lah padha gêlarana
wong ing arga dimène padha tumurun
tangkêbên ing papan rata
mundura dèn kaya ajrih

wus arêmbag mantri punggawa sadaya
sigra ngangsahkên baris
prawira nèng ngarsa
ngrangsang sukuning arga
amapag wong Ngarcamanik
luguntung janggan
bambang manguyu cantrik

tinindhihan marang puthut Kartisoma
senapatining jurit
puthut Kartiraga
nyothe kudhi tarantang
palêncungira cinangking
mangsah sêsumbar
datan ajrih ing bêdhil

gumarêdêg para bambang mangsah ing prang
nyangking garanggang gêsing
bandhil kadya udan
awor sawat bêngkolang
watu agêng dèn cancangi
samya tinatas
gumrudug anibani

wadyèng Paranggubarja bubar sasaran
gumrêdêg rêbut dhihin
gêgaman tinilar
watang pating salêbar
samya tilar kuda èsthi
kinarya gêlar
wong arga tan udani

Kartiraga Kartisomarda saarsa
ambandhang waos bêdhil
bandera turôngga
sigra angêlud lawan
duk prapta ing papan radin
mingêr angiwa
ingkang lumayu bali

pra punggawa anginêbi keri kanan
para mantri prajurit
nanggulang ing ngarsa
wong arga kaurugan
wus sayah pinêrêp wani
lamun jitusa
saksat ijèn ing jurit

kadar pira wong arga amungsuh wêndran
inurugan pêpati
sinosog ing watang
caruk lawan tarantang
tumpês bambang puthut wasi
kang panggah pêjah
kang mundur nandhang kanin

mojar Kartiraga marang Kartisoma
ngajak barêng ngêmasi
Kartisoma mojar
ya kakang aywa susah
payo padha barêng nitis
lir singalodra
krodhane puthut kalih

Kartiraga angamuk lawan tarantang
gulung amancas sikil
ngadêg asêsumbar
rêbutên ing ayuda
wruhanira ingsun iki
lajêring yuda
wong gunung Ngarcamanik

yèn sun mati anitis ing ratunira
bojomu sun pundhuti
sanak putunira
sun karya jêjamahan
sira sun gawe pangarit
para prawira
akèh dhongkah kinudhi

ingurugan pêpati Ki Kartiraga
Kartisoma tan gingsir
tan pasah ing braja
pangamuke wus sayah
puthut kalih kasaliring
dèn byuk ing kathah
linimput ngarsa wuri

wus kabônda Kartiraga Kartisoma
pinala mring ki patih
asambat sang dwija
angur ingsun matia
tan kawawa nandhang sakit
apatih mojar
bêgja yèn sun patèni

lamun durung lêga rasane kang driya
ingsun piroga dhihin
akathah kang mala
kongsi mutah rudira
mangkana wong Ngarcamanik
ingkang lumajar
sami anandhang kanin

akèh ngungsi ing guwa lan jurang parang
nahan winarna malih
risang rajaputra
kêkalih kang lêlana
Anglingkusuma lan ari
sami miyarsa
suraking andon jurit

angandika Rahadèn Anglingkusuma
swaraning apa yayi
iki lir swarèng prang
lah mayo pinaranan
sigra lumampah wong kalih
praptèng tunggangan
mangu mulat wong kanin

galasahan anèng satêpiningmarga
radyan têtanya aris
sira kênèng apa
kang tinanya saurnya
banjutên wasisan mami
nora kawawa
nandhang laraning kanin

radyan angling ingsun dudu mungsuhira
aywa asalah tampi
apa karanira
sira anandhang brana
lan iki gunung ing ngêndi
matur ngrêrêpa
sun Puthut Sangupati

kawon aprang mêngsah wong Paranggubarja
puniki ingkang wukir
wasta Ngarcamolah
panêngrane kang tapa
Bagawan Santanumurti
darbe atmaja
kêkalih sami èstri

sakamantyan endah datanpa sasama
ngasorakên apsari
linamar ing raja
nagri Paranggubarja
nging kusumèng arga nampik
marma sang nata
ing Gubarja sru runtik

ngrabasèng prang wong arga samya nanggulang
tumpês tan môngga pulih
têlas aturira
ki puthut nulya pêjah
rahadyan awlas ningali
sang narpasuta
dènnya miyarsa warti

dèrèng wruh ing suwarna ana kasara
mring sang dyah Ngarcamanik
dadya angandika
Radyan Anglingkusuma
paran karsanira yayi
Dyan Danurwenda
matur lamun suwawi

atêtulung marang wong kinaniaya
sinau dagang pati
apawitan nyawa
tinarima ing dewa
utamaning tapa munggwing
pucuking braja
yèku sinau jurit

anèng wana ngulari marganing taka
kang raka ngandikaris
bênêr yayi sira
nanging ta mungsuhira
abot lir robing jaladri
môngsa kêlara
abêbalunga wêsi

akulita têmbaga otota kawat
kaya nora kawawi
kang rayi turira
upami setubônda
lamun tinrajang ing banjir
lajêre rungkad
êram katut pribadi

kang raka ngling sukur yayi mantêpsira
wus ngarti ing ajurit
sigra parêng mangkat
tumamèng pabaratan
wong kathah sami ningali
cêngêng kewala
tan ana bisa angling

kang sawênèh narka yèn dewa andharat
arsa têtakèn ajrih
kang kapapag nyimpang
ana narka siluman
praptèng ngarsanira patih
Lenggotbawarsa
nuwêk bêbandan kalih

wadyanira akapang radyan manêngah
madêg ngarsaning patih
mojar atêtanya
iku bêbandan apa
lan sapa aranmu mantri
patih sru mojar
sira bocah ing ngêndi

bagus warnanira kaliwat digsura
radyan aris nauri
sun wong kêmul mega
alasan tanpa wisma
tanpa sanak kandhang langit
andon lêlana
sira priyayi ngêndi

iya ingsun patih ing Paranggubarja
iku puthut ing ardi
kalah prang sun bônda
radyan kalih têtanya
apa purwaning ajurit
patih manabda
putri ing Ngarcamanik

linamar ing ratuningsun datan arsa
sumarma ngong unggahi
sun gêmpur wong arga
angling Dyan Danurwenda
rajanira ingkang sisip
mahambêk syarda
misesa wong tan apti

anandukkên purusambêk goragodha
sun jaluk puthut kalih
ingsun kang nanggulang
ngayoni jayèng laga
yèn sira tanbuh mring mami
manira raja
putra ing Mlawapati

panêngêran ngong Radèn Anglingkusuma
Danurwenda ri mami
lêlanandon aprang
tumulung ing sinyarda
bramatya rakyana patih
matag ing wadya
mikut satriya kalih

rajaputra kinalang ing wadyakuswa
kêsit saengga thathit
asru angandika
mring puthut sumingkira
ingsun dhewe kang nadhahi
sarwi andhupak
bêbandan puthut kalih

Kartiraga lan Kartisoma kasingsal
udhar ingkang têtali
cêngkalak malêsat
rumagang pra prawira
ki patih asikêp bindi
krodha mawinga
gumrudug para mantri

ana sikêp limpung pêdhang lawan rajang
duduk gandhi suligi
parasu sarampang
rahadèn kinêmbulan
ginarumung ing pra mantri
sudira panggah
sami anarik kêris

ngamuk nêngah singa katrajang sulayah
akèh mantri ngêmasi
udrêg mawurahan
swaraning braja rêmak
amor sambating wong kanin
pating sulayah
kadya babadan pacing

sing mandining curiga kang kampad pêjah
ingkang kabêsèr mati
kang kapancas pêjah
Apatih Lenggotbawa
mara mojar anudingi
hèh bocah alas
baya bosêna urip

nora wurung sira palastra deningwang
dyan sinabet ing bindi
rahadèn malumpat
akêsit lir widyuta
pinupuh-pupuh tan kêni
Anglingkusuma
malumpat anjangkahi

nrang anuduk jaja anrus ing walikat
patih niba ngêmasi
tinigas murdanya
binuwangkên mring mêngsah
sêsumbar rahadyan kalih
barênga mara
rêbutên ing ajurit

ingsun putra ing Malawa amèna prang
widigdya ing ajurit
kinudang prawira
marma andon lêlana
saking dening kurang tandhing
barênga mara
sapa arsa ngêmasi

wong Gubarja papagêna tandang ingwang
tangkêpa sèwu sisih
salêksa ing ngarsa
ana punggawa sura
ing Gubarjandêling jurit
têguh prawira
tate nguwusi kardi

aran Dêmang Janala mangsah ing yuda
sikêp limpung suligi
pinapag saksana
mring Radyan Danurwenda
limpung lumarap tinangkis
ing asta kiwa
malêsat mupuh malih

tinadhahan ing asta sampun karêbat
radyan asru dènnyangling
lah tirunên ingwang
sikêp limpung anulya
sinabêt Janala kêni
baune kiwa
sigra dèn ancap wani

kaprajaya tinigas kang utamôngga
binuwang kinaryundhi
radyan asru mojar
hèh wong Paranggubarja
tontonên patining patih
karyanên têpa
tuladha ing ajurit

sapa arsa mati mangsaha ing rana
kalamun arsa urip
padha lumayua
tutura ratunira
para punggawa kang kari
bubar agiras
juru dêmung sumilih

mawut wong Paranggubarja
tan ana mangukih kiwul
wadya lèn prawira larut
lir sètu sinrang ing pasang
rungkad pêpathok lajêr swuh
pokah pêpalange rêmpak
mung êram kewala kantun

tantara kukud sadaya
puthut kalih ngrangkul suku
nungkêmi sarwi amuwun
dhuh gusti kang widigdaya
kang asih ing kawlas-ayun
baya pitulunging dewa
mendah katura sang wiku

kasambutan karyotama
tulusa kamantwèng wiku
rahadèn aris amuwus
anglêngkara sang pandhita
sudi ing wong kawlas-ayun
cêkak budi nistha dama
ingkang warna apa ayu

kusuma ing Ngarcamolah
umatur endah kalangkung
kasor para surawadu
kêkalih ayu utama
Srêngganarêtna kang sêpuh
kang anèm Srêngganasêkar
Dyan Danurwenda sumambung

apa ayu warnanira
kang anom tanayèng wiku
Puthut Kartisoma matur
sabyanta endah kang citra
nir cacad sapala mulus
mêdani kumba carana
areka pidêksa ruruh

acèthi kaduk jatmika
manis wadana nawangrum
prak ati raras wèh gandrung
dèrèng wrin sang rajaputra
kasmaran ing warta muhung
Ki Kartiraga mangrêpa
gusti yèn panudyèng kayun

suwawi sumêngkèng arga
tundhuk kalawan sang wiku
de gusti nanggulang kewuh
ngadoni mêmancas yuda
paranta patuwasipun
tan panggiha lan sang tapa
rahadèn aris amuwus

kaki puthut sun tarima
yèn munggah ing arga ingsun
sinuba-subèng sang wiku
kèh kang kari parangmuka
manawa sun prang kapupu
nora angêntasi karya
mendah ucape ing pungkur

nadyan ngong panggiha lawan
sang wiku yèn wus sirna mungsuh iki
marmèngsun nanggulang pupuh
tumulung ing sinyarda
tanpa dosa lan ngupaya margèng lampus
tan nêdya ngukih pradana
anglêngkara ing sang yogi

arsa amupu wong papa
asêmbawa wong alas krama putri
puthut kalih nêmbah matur
kula minggah priyôngga
ing acala tur uninga ing sang wiku
yèn paduka magut ing prang
tan pêthuk satriya kalih

payo ingsun tuduhêna
pakuwone Paranggubarja Aji
punika sakidul gunung
ara-ara mandhala
lah ta payo pinaran dulunên ingsun
nanggulang yudaning raja
surakên saka ing wuri

yèn rêmak sira bandhêmna
lamun ingsun lumayu ing ajurit
cacahên ing trantang sangut
sigra parêng lumampah
kawarnaa sang nata sêdhêng anayub
lan sagunging para raja
anèng pakuwon swaratri

kasaru ing praptanira
Kyai Dêmang Pamalik Rai gipih
kadhêpêk nêmbah umatur
kawula tur uninga
wadya ingkang mêdali salèring gunung
larud kathah ingkang pêjah
kya patih sampun ngêmasi

kanapi Dêmang Janala
murdanipun samya kinarya undhi
kagyat sang nata abêndu
dene patihe pêjah
pira kèhe wong arga ki dêmang matur
watawis wontên sanambang
sampun kasoran ing jurit

nuntên wontên rare alas
mung kêkalih samya nanggulang jurit
asakti kalangkung-langkung
kêbat cukat lir kilat
tan mêjahi wadyalit ingkang tinuju
para manggala kewala
wadya mawut dèn sumbari

Mahraja Surawisesa
sru bramatya Dêmang Pamalik Rai
sinawat ing srampang rampung
aniba kapisanan
nata mojar kapaung anggunggung mungsuh
pantês sun gawe jajalan
angapêsakên ing mami

sigra kèn nêmbang tangara
bêndhe bèri muntab sikêping jurit
arsa angunggahi gunung
angrurah padhepokan
para raja sumahab sawadyanipun
Raja Durbala ing ngarsa
nitih liman mangku bindi

Raja Durbali rinira
sisih Raja Supala lan Supali
asikêp pêdhang lan limpung
wus aglar anèng papan
radyan kalih asêsumbar nguwuh-uwuh
angadêg madyaning rana
para prajurit ningali

akèh anarka jawata
kèksi dening Maharaja Durbali
gawok angucap ing kalbu
pantês lamun saktia
lir jawata srayane pandhitèng gunung
sanadyan silih dadia
wisnu murti wong kêkalih

môngsa ta gôndraa pira
anrêgakên wadya Raja Durbali
nabda kêbyokên ing ganjur
sosogana ing watang
mangsah wadyèng Gubarja sami angrêbut
gumrah ngêlokakên pêjah
mèsêm ngandika dyan kalih

kaki puthut mêngsah prapta
sumingkira sun pagute ing jurit
tontonên bae prang ingsun
kaki saking mandrawa
lamun kongsi mundura sing rana ingsun
iki tapaning satriya
nèng pucuking braja lungid

kalamun wong ulah tapa
prathistha ring graning prabata wêsi
ngasorkên brataning wiku
sinêmbah ing manggala
yeku tapa linuhung ki puthut matur
kawula tumut ayuda
kapat umangsah ing jurit

radyan kalih narik katga
kadya kilat sinosog datan kêni
kang katrajang kabarubuh
ingkang panggah kapradhah
ting sulayah katutuh ing pamukipun
para prawira tumanggah
tan ana nêdya ngunduri

pangamuke Kartiraga Kartisoma
liwung awuru gêtih
lir singa mamôngsa
akèh prajurit dhongkah
lambunge pinrêp ing kudhi
ana kapancas
bau manguwir-uwir

sinosog ing ganjur sinabêt ing pêdhang
gulu manguwir-uwir
akèh gundam-gundam
binabad ing tarantang
têguh ki puthut kêkalih
pangamukira
sami awuru gêtih

giris wadya Paranggubarja yèn mêdhang
antuk rowang pribadi
ki puthut tan kêna
kêbat kaliwat -liwat
akêsit saengga thathit
akèh kang pêjah
dening rowang pribadi

mawur-mawur sikêping prang asrang-srangan
brasat larut prasami
radèn kalih prapta
ing ngarsanira raja
Durbali tinanya wêngis
sapa ranira
wong gunung paksa wani

dyan sumaur ya ingsun Anglingkusuma
alasan kandhang langit
ragane ta sira
ratwèng Paranggubarja
sumaur Raja Durbali
ratwèng Bancana
radyan akon sumingkir

dudu sira tandhing manira ayuda
ratunira sun incih
mêtua ing rana
kang ran Surawisesa
bramatya Raja Durbali
nandukkên gada
lir bêlah kang pratiwi

Radyan Anglingkusuma cukat malumpat
akêsit kadi thathit
Durbali ingancap
sinuduk jajanira
kawatgata wus ngêmasi
Durbala mangsah
amupuh lawan bindi

tinangkis ing asta bindine sinêndhal
kêna winalês nuli
rêmuk angganira
karo raja palastra
Dyan Danurwenda marpêki
prapta ing ngarsa-
nira Raja Subali

sru sinapa hèh gunung sapa ranira
mêksa nanggulang jurit
rajaputra mojar
Danurwenda manira
apa ta sira narpati
Surawisesa
nauri dudu mami

natèng Sadaksela Subali ran ingwang
sigra dènnya ambindi
Radyan Danurwenda
panggah atangkis asta
cinandhak gadane kêni
nulya sinêndhal
katut tiba kuwalik

arsa tangi asru pinupuh ing gada
rêmêk awor lan siti
bramatya kang raka
Raja Supala mangsah
anggada aglis tinangkis
kalawan gada
têmpuh mubal kang agni

putung gadanira sang Raja Supala
murdanira tininggil
rêbah wus palastra
Tumênggung Rudamala
arsa mêdhang saking wuri
mring narpasuta
Kartiraga nadhahi

pamêdhange tinangkis lawan tarantang
sarêng ambuwang kalih
gêlut drêg-udrêgan
Kartiraga kasoran
tiba kalumah binanting
wus katunggangan
ki puthut api mati

Rudamala wangwang anarik curiga
arsa nigas anuli
cinandhak kang dakar
sinêndhal sru anjola
daut tiba andagangi
puwara pêjah
dyan cinacah ing kudhi

sru bramatya Ki Tumênggung Nganglang yuda
ngêmbat watang kumitir
puthut Kartisoma
sigra mingêr mangiwa
Nganglangyuda tan udani
wangwang binapang
githoke tigas pacing

Kartisoma sêsumbar sarwi ambapang
rêbutên ing ajurit
gêgêdhug ing arga
tate ngrusak katela
anumpês uwi gambili
nepak sêmôngka
anggêmpur talês linjik

bubar larud wadya ing Paranggubarja
pira-pira kang mati
myang èsthi turôngga
lir sarah ganjur watang
kawarnaa sri bupati
Surawisesa
kesisan ing ajurit

nitih èsthi anglela mangsah ing rana
wadya santana tapis
tyasira wus ngongkang
angundha-undha gada
sru mojar payo wong ardi
papagna ingwang
atandhing sura sakti

iya ingsun ratu ing Paranggubarja
ran Surawisesaji
digdaya prakosa
êndi ta rare alas
kang pêksa nanggulang jurit
bosên agêsang
môngsa wurunga mati

kudu-kudu sira arsa talang pêjah
bayarsa rabi putri
sira tanpa ngrasa
si alas nistha dama
ambêkira pêksa lêwih
sapa ranira
radyan asru nauri

ingsun Anglingkusuma lan Danurwenda
satriya kandhang langit
midêr tanpa yayah
môngsa ngong gumingsira
têmbe mungsuh lan narpati
dumèh wong alas
mara mupuha dhihin

ingsun arsa anacak pêpêrêpira
ingong nanggulang jurit
tan amrih pradana
tumulung ing sinyarda
mundura sira sayogi
tolèha praja
ngambila sraya dhihin

ingkang akèh padha prawira ing yuda
sira wong tanpa budi
jênênging narendra
angêpakkên purusa
bramatya sri narapati
angundha gada
radyan asru ginitik

narpasuta Anglingkusuma malêsat
sumiyut kadya mimis
mèh tumibèng sela
tangginas Danurwenda
anôngga saka ing wuri
dhuh kadang ingwang
mèh tumibèng selardi

paduka sor kawula kangmas kang mangsah
ngêmbari sri bupati
kang raka ngandika
rasaning driya kadya
ginablog ing rara sunthi
ari dyan mangsah
ngêmbari sri bupati

sapa ranmu wong anom mangsah ing yuda
baya bosên aurip
ingsun Danurwenda
lah payo gadanira
tibakna ingsun tadhahi
sigra ginada
radyan malêsat têbih

Radèn Anglingkusuma sigra anôngga
dhuh kadang ingsun yayi
kumêsar tyas ingwang
sira yayi ngasoa
aywa kongsi mangsah malih
ingsun kewala
kang ngêmbari ing jurit

karsangingsun raja ing Paranggubarja
aywa kongsi ngêmasi
têluka kewala
matur Dyan Danurwenda
kawula sikêpe wani
sigraumangsah
lumêpas kadi thathit

datan kongsi ngangkat gada sri narendra
wangwang sinikêp wani
ngêtog krosanira
nanging tan bisa uwal
swanitanira wor gêtih
sirna kang karkat
Sang Surawisesaji

Radyan Danurwenda matur mring kang raka
kangmas punapa kapti
kang raka ngandika
yayi sira taria
apa ta anjaluk urip
apa palastra
sabrayate tinapis

karsaningsun eman yèn tumêkèng laya
tulusa madêg aji
ingsun aku bapa
Raja Surawisesa
lêga tyasira turnyaris
inggih uculna
kawula nêdya ngabdi

dede raja darbea atur madaya
inguculan tumuli
umatur mangrêpa
kawula nyuwun lilah
umantuk dhatêng nagari
putri kawula
kalih katura nyèthi

yèn kalilan sacôndra kawula prapta
mawa brana lan putri
saos mring aldaka
radyan pêthuk ing karsa
lumèngsèr sri narapati
gumrah sawadya
budhal lir dhandhanggêndhis

