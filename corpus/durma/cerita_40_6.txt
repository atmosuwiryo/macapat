kawarnaa sira Radyan Layang Seta
enjing nyêpêng wong Bugis
juru pêkathiknya
sira Sri Jarumuka
kupingnya pinêrung sisih
cinukur mrapat
gya kinalungan tulis

dhapur dhatêng Raja Bugis Jarumuka
sêrat pênantang jurit
saksana wus prapta
ngarsane Jarumuka
kagyat sira aningali
wêngis sabda kras
sêrat binuka aglis

bêbukane pèngêt ingsun Layang Seta
kang angsal sihing gusti
tur ingkang minôngka
pamugarining laga
praptaa Sang Raja Bugis
Sri Jarumuka
yèn padha wong linuwih

anabranga sira kuloning bêngawan
payo tandhing lan mami
yèn dhasar prawira
prajurit sura mrata
eman jênênging narpati
yèn tan wania
angur nisila têki

Raja Bugis iku cokotmu lir luwak
tan pantês awor janmi
akêthuh tur bangkak
ngawula Menak Alas
ratu jêjêmbêring bumi
tan wurung sira
dadi sasrahan pati

sampun putus ungêle ponang nuwala
sigra ngabani dasih
Dewa Jarumuka
sabala sakuswala
bêngkêlung gêbyur bênawi
wong kawan nambang
ngrêsêp anèng ing warih

gamanira mung cundrik lamêng kulewang
towok wêrgu cêmpuling
nglangi ting kurambang
Bugis sapirang-pirang
pinintaran tan ngunduri
pan kathah pêjah
prandene tan ngunduri

sampun nabrang ing sakulone bêngawan
Jarumuka awêngis
saha bala nrajang
mangrêmpak pabitingan
ingêdrèl nora nêdhasi
duduk magalak
Layang Seta manggêndring

amarêngi pabitingan ing Lamongan
Sawunggaling Garêsik
dharat sikêp watang
gègèrira puyêngan
kadi gabah dèn intêri
Sri Rajamuka
manrot mangowak-awik

sigra mangsah Menak Tohpati Nglamongan
Sawunggaling Garêsik
dharat sikêp watang
balanira kinêtap
akèkèt rok sikih ukih
kuwêl sangkut prang
wong Bugis kadya bêlis

Rajamuka manguwuh mring Layang Seta
papagên tandang mami
payo Layang Seta
padha wong sura mrata
ngling sarta mêncak nampiling
nyukit macithat
nêpak lamêng makitir

mêncak milar manapuk mangering nganan
singa tinêbak mati
maputêr nêrajang
nglamêng sarwi amilar
Sawunggaling anadhahi
landheyan patah
lawungira manarik

nabêt langkah mring Jarumuka lumumpat
Tohpati anglarihi
tinangkil watang crah
rinukêt jaba bêncah
tinigas murda cinangking
ambyuk mangrêmpak
wong Bugis golong pipit

Sawunggaling sampun katangkêban papan
kinrocok ing cêmpuling
rêbah wus tinigas
sirah kinarya oncêlang
sira dipati ing Tubin
duk amiyarsa
dukanira tan sipi

amarêngi Radèn Arya Purbarana
lawan rahadèn patih
nèng ngarsa dipatya
kalih umêsat sigra
kêlawan wong Judhipati
prapta ing ngajang
rêbut rok silih ukih

wadya Bugis nêmpuling ginêbang kentas
nusup kasundhul biring
amêncak tinumbak
milar-milar winatang
nadyan buntunga kang biring
lamun ingancap
nadhahi pêdhang biring

kang kêtlampik pan akèh dugang-dinugang
manglud maputêr biring
cinundrik tan pasah
wong Judhipati panggah
winangkris Bugis kèh mati
radèn apatya
kinarubut ing jurit

sinêkawan liniman dyan arya panggah
linamêngan tan osik
cinundrik pinêdhang
tansah wayang-wayangan
mangrêstha wal tinampiling
pèngêl kalênggak
binithi crah kapicil

Purbarana kinêmbulan ing ngakathah
gêbang buntar mabiring
maju-maju pêjah
tumbak cinuthat kentas
akathah maju pinandhi
wangke kumawang
dhupak manganan ngering

Jarumuka amêcah milar tinrajang
tinadhahan lan biring
katulak manrajang
malih ginêbang kentas
mamrêm mabutêng manangrik
miring lumumpat
sarwi anangkis biring

gapyuk macok ing driya kuwêl magalak
Purbarana tan osik
mangungkil binuwang
dhawah mangering nganan
nigas kapala prajurit
tigas matatas
gapyuk wor kèkèt malih

ing Sêdayu Adipati Purbarana
wêntus lamêng lan kêris
mapagut putêran
kalih sudirèng aprang
mangungkil biring mangukih
Sri Jarumuka
tininggil tiba têbih

anututi Dyan Arya Jayapuspita
ngancap kêt pinggang muntir
kang rema mangikal
mangitêr anèng tawang
winuwung Sang Raja Bugis
dening curiga
salang tatas ngêmasi

wus gumulung pra dipati para menak
mangrêmpak mring wong Bugis
maninggar manumbak
mistul manumbak mêdhang
manah amasêr jêmparing
maglud manigas
saya kathah kang mati

wadya Bugis lir sulung lêbu tumangan
wangke susun matindhih
kang nabrang bêngawan
tinadhahan wong Jipang
Kêrtagnyana anumbaki
asarah watang
bêngawan mili gêtih

wadyabala anggêbyur aramon watang
wong Jipang amintari
wangke ting kurambang
ing wuri jêjêl nabrang
KatbutaKotbuta Patih
kadya kitiran
lawung mangampah jurit

Rajèng Bali ingangsah ngadhang-adhangan
mring Prabu Sri Urubêsmi
wong wetan mêlatar
aglar anèng pinggiran
sampun sinapih kang jurit
ingkang wus nabrang
tumpês tan ana kari

sanpun sami makuwon ing pabitingan
sira Sang Urubêsmi
siniwèng pra arya
pra menak pra dipatya
rôngga dhaèng para mantri
ya ta ngandika
mring Sang Mandura Aji

yayi prabu paran prayogining lampah
pakewuh dènnya jurit
lamun tan linanggar
wadya akèh kang rusak
tan kêna kinrokot jurit
kêlamun datan
linanggar tan nglanggati

dèn antosa sacôndra môngsa nglawana
paran rêmbagnya yayi
matur Sri Madura
dewaji yèn kawula
yogi ginêbyuran sami
singa bêjaa
pasrah Hyang Suksmana di

Rajèng Bali tinari nênggih aturnya
yèn marêngi dewaji
yogi kinêrtêgan
nênggih ingkang bêngawan
ngong merang wurung ajurit
mendah ta ingkang
pocapane ing bumi

lamun datan dados sarêmbag punika
suwawi milih-milih
sabrangan kang kêna
cinacap dening kuda
nadyan têmpuh jroning kali
ywa têbih lawan
pabitingan kang lami

Raja Kêling tinari ya ta aturnya
ulun rêmên anganti
tan kenging ingucap
nadyan sasèn-sasèna
arjaning bala kang pinrih
lan sampun ngantya
cuwa karsa narpati

yèn kenginga tuwanku sampun kêmangga
amondhong Prabu Dèwi
ywa ngrisakkên bala
lawan sampun sangsara
Buta Kotbuta tinari
lah paran bapa
prayoganing ajurit

sira Buta Kotbuta matur wotsêkar
lamun suwawi gusti
baris ingunduran
dimèn wong kulon nglanggar
dhatêng sawetane kali
tuwan mundura
mring Prabalingga gusti

kang supados pun Rônggalawe ing Tuban
galak anêmpuh jurit
gampil tinadhahan
mila mangke tan nglanggar
ering mring paduka gusti
aliting manah
manungsa Maospait

tangèh lamun puruna mêngsah lan tuwan
salumahing pratiwi
kurêbing akasa
tuwan-tuwan patimbang
yèn nêdhasana ngajurit
Dipati Daha
prandene tan kuwawi

mila sangêt jèngkèngipun dhatêng tuwan
gusti ngamungna mami
kang umagut ing prang
lawan sêpalih raja
pra menak rôngga dipati
anging paduka
sampun tega ing dasih

dhadhalira ing wingking sampun kadhadhal
tuwan nglambunga aglis
wondening kawula
baris tan têbih kitha
lêhêng kapara ngunduri
kang pinrih nroda
mêngsah ing Maospait

kang supados kenginga linanggar ing prang
têmah ènthènging jurit
dipati ing Tuban
kêlamun dèrèng nyabrang
ginêbrag ing rèh tan kokih
ayêm ginasah
papanira miranti

Sang Sri Bêsma sakêlangkung dukanira
anyêntak sabda wêngis
liwat merang ingwang
nganti mundur sêjangkah
mendah Ratu Majapait
ngèsêmi mringwang
sinêngguh sun gumingsir

lèrèh têmah miranti srayaning aprang
kurang gugur Kumitir
kaya dudu lanang
wong agung ing Blambangan
wiguh-wiguha ing pati
matur wotsêkar
Buta Kotbuta Patih

hèh prabuku pukulun ginalih ingwang
rêbut rok silih ukih
nèng madyane aprang
ulun mundur sêjangkah
cacahên sabiting-biting
lamun kumêcap
mengo sagodhong pari

sinosoga ing ganjur biring kang ngatap
tan na langkung dewaji
mung wagêda aprang
rèh mungsuh ayêm ing prang
prajurit prangnya matitis
datan maganas
kewran tangkêping dasih

para raja gumuruh ngêmbul aturnya
Buta Kotbuta Patih
wus lilih Sri Bêsma
kundur mring Prabalingga
pra raja menak dipati
dhaèng pra rôngga
daut sakuswanya sri

sira Buta Kotbuta mundur saksana
maglar atata baris
nèng kikising kitha
menak raja dipatya
sêpalih sampun rinakit
gantya kawarna
sri nataning ajurit

Ki Rônggalawe ing Tuban
sêmana ingkang winarni
nuju anèng pêsanggrahan
lênggahira ki dipati
anèng dalêm pribadi
aminta ungguling pupuh
manêkung jro wardaya
sira dipati ing Tubin
sirnèng tingalning Hyang-hyang Jagad Pratingkah

binantêr sêmèdinira
tan antara ingkang prapti
juwata ing suralaya
Risang Hyang Yamadipati
matur sang adipati
hong sewah boja dewa gung
dewane dewa mulya
kuwangwang netraning dasih
anuruni mring padane kang winênang

nirdah nir pinaro sabda
dêrmaning nata suruping
ing sang hyang nata priyôngga
angrèh sarik nagra widi
angling Yamadipati
iya pawongsanak ulun
hong padya sirantuna
sae-sae migênani
namunana sidhêm titahing winênang

iya kêkasihing dewa
ngong ingutus Hyang Pramèsthi
atasing Hyang Suksmanôngsa
mundhut nyawanira kaki
rèhning wus praptèng jangji
ya anjaling putraningsun
panjang cêndhaking yuswa
kaki tan kêna gumingsir
anglêk ing tyasira Sang Dipati Tuban

tan liyan kèsthi ing manah
apan namung Prabu Dèwi
kang dadya sumêlang driya
dene sang dyah dèrèng krami
wimbuh ing mangke dadi
lêlakoning Majalangu
dèrèng kantênan andhap
unggule dènnya ajurit
sênadyan ta pinundhuta yuswanira

yèn wus pêjah Menakjingga
kêpala rêgêding bumi
wusana sang adipatya
umatur sarwi wotsari
sabdaning Hyang kapundhi
nanging pamintaning ulun
ing Sang Hyang Siwah Boja
tan kilap wus ngudanèni
nabda Yamadipati lah adipatya

dadi sira kurang pasrah
tan jumênêng ing wong luwih
milih nampik ing wisesa
umatur sang adipati
lêrês Hyang dewa adi
ing agêsang kang linuruh
mulyaning kasampuran
tamèng rat mulyaning jisim
nikmat arja kang têka ing ariloka

bok inggih Hyang Siwah Boja
sumados madyaning jurit
wangsul ta karsaning dewa
anitahakên ing mami
punapa ta kinardi
utama sawusing nêmu
lampahan ngariloka
lawan punapa kinardi
utamèng trus ing gêsang tumêkèng pêjah

kanggêg Hyang Yamadipatya
tandya tumêngèng wiyati
sigra Sang Hyang Panji Nrada
Manikmaya kang linuwih
matur sang adipati
Hong Siwah Boja kang tumrun
dahnir pinari sabda
surupnya nata prayogi
amêminta ulun padaning winênang

jarwanana sêdyanira
sapangrèh sêtyaning dasih
ing gêsang tumêkèng pêjah
nistha madyaning utami
urip jamaning pati
miwah ômba luhuripun
angling Hyang Panji Nrada
babo titah ingsun kaki
hong masidhêm sirantuna sih wigêna

iya kêkasihing dewa
wus pinêsthi ing Suksma di
sira kinarya utama
musakani Majapait
satriya pinarjurit
kinarya praboting ratu
ing arcapada sira
babo kinarya utami
ngariloka wus ginadhang-gadhang mulya

nanging ta ubayanira
ing mangke iya wus prapti
mulih maring kailangan
anging sarasaning urip
wus katur Hyang Pramèsthi
kumaranira sang bagus
wêwayanganing Suksma
wus nèng pêngayunan Gusti
nora kêna sêmaya pêcating nyawa

lamun sira paripêksa
jumênêng lawan utami
tur tan wurung têkèng ajal
mundhak amêmurung kang sih
anging linilan ugi
babo kita mring dewa gung
nganti têmpuhing yuda
rèh pamintanira kaki
karya tilas labête tingkah utama

anging têka wurung ora
sira tumêka ing pati
eman gêmpaling kamulyan
yèn darbe karsa pribadi
têmahan nrimèng pêsthi
sinuda sihing dewa gung
matur sang adipatya
sihing Hyang kapundhi-pundhi
anuruti padane ingkang winênang

alatah Hyang Panji Nrada
angguguk Yamadipati
iya iku wong utama
nora bakal wong angsal sih
dene rêntênging bumi
lindhungêna ing dewa gung
sêdene putranira
iya sang narendra putri
pra juwata ingkang darbèni bubuhan

pangèstu lan puja môntra
sarta karsaning Suksma di
wus marêm sang adipatya
têpung kalanira nguni
Prabu Rara wus mangsit
lakone sariranipun
mangkana sang dipatya
wusana sumrah naya di
wus umiyat dutane Hyang Jagadnata

ing ratri datan kawarna
enjing mangkat sang dipati
siniwi ing pra dipatya
pêpak sagung ingkang nangkil
miwah Seta Kumitir
ajajar ngapit mabukuh
radèn patih nèng ngarsa
anggusthi têmpuhing jurit
wus pininta dhadha tanapi pêngawat

miwah cucuking ngalaga
tuwin ingkang samya dadi
angalap bala ing aprang
ingkang pirêmbug wus dadi
manglud manglanggar jurit
wus nyabrang sadaya daut
ing ênu tan winarna
wus ajêng-ajêngan jurit
baris wetan wus umèb tata mêgalar

tangkêpira prit anêba
gumulung agolong pipit
raja lan menak dipatya
rôngga dhaèng amênuhi
saha saha kang dasih
caruk wor glaring apupuh
lir gunung gêni sinang
lir sêgara tanpa têpi
pirang-pirang mariyêm lan kalataka

sinêla-sêla makapang
myang panggritan ubat mimis
pirang-pirang tanpa wilang
ngundhung-undhung kadi wukir
miwah inuman jurit
pirang-pirang tanpa etung
arak kênit wêragang
brênduwin kêlawan api
kawarnaa dêdamêl ing Majalêngka

tinon ing môndrawa gumyar
lir sêkar sêtaman asri
praptèng kalamêrcu merang
gunastra marindik-rindik
makilat-kilat thathit
lumrang tarawra supênuh
sorot sunar kumênyar
daludag dêdêl kasilir
kêntar kentar kêkôndha nglela gumawang

gawang-gawang awèh rimang
lêlayu bandera asri
manguwung mateja-teja
wangkawa mangobar-abir
èrêm hyang bagaspati
para juwata supênuh
dewa-dewa nêningal
widadari ngintip-intip
gêbyar-gêbyar mêmanon manoning aprang

lidhah malidhah kumênyar
kumilat angilat thathit
pracalita tar-antaran
ujwalanya balêrêngi
puspa warsèng mawanti
gônda kusuma sumawur
panjrah-panjrahing sêkar
kêpyur-kêpyur katrang sumrik
arum-arum mêlêk gônda kamarutan

anglela Dipati Tuban
kang dadya lajêring jurit
asongsong maliyo jênar
anitih pun sangupati
lir Sasrabau sigit
wong Judhipati nèng ngayun
kêlawan wong tram-traman
sarawisa amênuhi
dulangmangap ngapit-apit ngering nganan

cucuking prang Radèn Arya
Jayapuspita apêkik
arja songsong mliyo jingga
anitih
pun layarwarih
prajuritnya makiping
dyan arya nglela nèng ngayun
aglar sêgara byuha
Arya Purbarana kering
nitih kuda gêmpung aran pun wiratha

asongsong sutra sinulam
kinêmbang rukma wêrja sri
lir jaladara mangsah prang
prajuritira pan anglir
diyu mamonah daging
dene supit kananipun
Kêrtagnyana ing Jipang
songsong udaraga wilis
nitih kuda bopong aran pun samoga

sudira yèn tiningalan
lir Indrajit mangsah jurit
wadyanira pirang-pirang
sumahab angincih pati
menak rôngga dipati
Sinangsraya pinêrtêlu
arya ing kering kanan
Seta Kumitir nèng wuri
kang gêgaman asri tinon rêbut laras

kang gêndhing muluk mring tawang
angangkang asri milêt sih
umung têngara sauran
riwusnya rakiting jurit
wong wetan angajoni
kya patih ngajokkên wadu
samya sudiranira
gya nabêt pêngawat kering
ingkang kanan wong wetan jêjêl ing wuntat

baris kulon lawan wetan
sarêng mangsah gapyuk rok silih ukih
têngara wor surak umyung
têtêg ambal-ambalan
bêndhe bèri bêgor gumêntar swara rug
kadya alun nêmpuh parang
mariyêm lir guntur wukir

kêkôndha pêdhot manglayang
tunggul-tunggul lir kuwung tibèng siti
sanjata pating jarêglug
lir gêlap sèwu ngampar
kumêrapyak gumêntur otêr majêglug
jumêthot sumêngèr nratas
kadya ngrubuhêna langit

pêtêng mukswa lir kucika
agagapan lir pendah têngah wêngi
sura sudira ingagug
swara sêbrak rêkatak
ting carêngkling kumropyak pating kalêpruk
cloroting mimis lir kilat
wênèh anglir lintang ngalih

murub pasikêpaning prang
gumyar rêmuk katiban gutuk api
bêbau tugêl sumiyut
kabuncang mimis sawat
wong kêbranan swaranya pating barêkuh
kang sanjata wus kaliwat
caruk watang lawan kêris

lamêng atarung lan pêdhang
ting carêngkling swara putung cumêngkling
gada bindi ting kalêpruk
rame gada-ginada
kang sawênèh dugang-dinugang andêkung
kot-kinot putêr glut mangkrak
gol-ginol cangklèt mapicil

manggarot têkak-tinêkak
jambak-jinambak pèngêl pèsêk kapuntir
rah muncar pating pêlancur
babrak manguwir bêngkah
sêmpal tatas kang wangke susun atimbun
sarah watang ing payudan
têmahan sêgara gêtih

rawa-rawa rawan-rawan
rambut jêbol kèlês kapilês janmi
migêg-migêg kang apupuh
tansah lantaran watang
suprandene datan ana ngucap takut
dhasar padha warêg dana
pênuh tuwuk sihing gusti

nirbaya tanpa wikara
dhadhal ngarsa ing wuri tangkêp wani
mangkrak mangidak manubruk
kaborang sara rangap
ting gulasah wangke wong susun matimbun
kang bêndhe bèri mangambak
lir pênyu mijah mring tasik

lumut lêlayu bandera
kuda liman lir paranging jaladri
gêtar magêtêr magêntur
langit kadi kumêlap
kabêntaran bantala kang gunung guntur
pra bupati para menak
wus campuh dènira jurit

tarung magarot padha las
wijah-wijah kapang marakit-rakit
prang dharat swandana gêmpur
saking danguning aprang
kanin pêjah mangglasah wangke masusun
para dhaèng para rôngga
Dêmang Sinangsraya mantri

rêbut rok mangkrat magalak
lênggak ginak manggoco gênti kêris
tumbak-tinumbak magêlut
pêdhang-pinêdhang kentas
mangrok-rinok lambung mangukih makiwul
kuwêl maputêr-putêran
dhêngkah-madhêngkah mangukih

Sônggalangit sampun pêjah
Balaruci nênggih ingkang nangani
Menak Sliringan wus lampus
de Gajah Têpèngsara
sira Menak Pêrmuja mati binunuh
ing Dewa Gung Walikrama
Menak Widuri ngêmasi

kinunta mring Basutôntra
radèn patih pamukira kinalih
ing Buta Kotbuta sangkut
pinêdhang kontal kentas
ngawak-awuk Kotbuta pêngamukipun
kawarna Dyan Layang Seta
kêlawan Layang Kumitir

mêkasi ing wuri pisan
mobat-mabit lir banthèng tawan kanin
manrotkên bala ing pungkur
singa dhêdhêl tinumbak
ya ta nunjang wong wetan dènnya mangamuk
binêrêg ing sira Radyan
Layang Seta lan Kumitir

lir sulung lêbu tumangan
wong ing Tuban kadya babadan pacing
wangkenya tumpang masusun
sigra Gôndamêstaka
lan Binarong anangis sarwi angamuk
rumaos karoban lawan
nungkêmi mring sang dipati

dhuh anggèr Dipati Tuban
nêdha mundur kang prang kèlês katitih
sampun antawis pukulun
kambah kosik katimpah
lah tuwanku anggèr suwawi lumayu
Binarong Gôndamêstaka
sarwi anggondhèli wajik

angling Sang Dipati Tuban
lah ta paman sampun ngregoni jurit
yèn ajrih dika lumayu
dipati lumuh pêjah
nora wirang sinêksèn dening dewa gung
Brawijaya Majalêngka
ing nguni utamèng bumi

misuda ing balatôntra
pinrih mulya urip tumêkèng pati
anjunjung wadya kaswayun
sinêngkakakên tawang
lah ta paman punapa wêwalês ulun
tan kêdah malês sih nata
tangèh utamaning dasih

mung wignya anglungguhana
binupati sinugun ing sêsami
tur saking bêrkating ratu
lawan sihing Suksmana
ran bupati bok ginawèkkên mau mung
pati pêpadhangan pêjah
kinudang sinêksèn bumi

pininta ulah utama
ginawokkên ing kamulyaning pati
tur pati ingkang pinunjul
ingkang kêrana aprang
gunging urip marang pati wêkasipun
rupak jamaning agêsang
luwih langgêng jaman pati

bupati ingkang utama
tampi mulya patitising Suksma di
lamun oncat ing panggunggung
wus kasêbut ing jagad
siya-siya jroning pati kang tinêmu
cinêlatur tibèng nistha
rèh ngoncati ing pamuji

rèhning saisining jagad
pamujine mulya ingkang pinuji
kinudang raintên dalu
mangkyarsa kinoncatan
raga rusak alusnya tan têkèng luhur
siya-siya tur kajarah
ing Suksmana kang linuwih

Binarong Gôndamêstaka
para mantri miwah para prajurit
wau manahnya wus mundur
kumêlap ing dewanya
sarêng myarsa Ki Rôngga ingkang pamuwus
tan ana kang malih tingal
mung dewane kang kaèsthi

mangamuk manrod mangrêmpak
sira Gôndamêstaka wus ngêmasi
kêsambut madyaning pupuh
pêjah de Walikrama
surak umung wong wetan lir gunung guntur
awor swaraning matêngga
Binarong sampun ngêmasi

pêjah wor lan Dewasraya
paramantri lir sulung lêbu gêni
sang adipati manêmpuh
rinêbut ing ngakathah
sakudanya pun sangupati atêguh
tanapi panongsongira
awasta pun wôngsapati

tan pasah dening tikswara
kuda datan pasah katiban mimis
apan lir parada gumyur
tinon agêbyar-gêbyar
sang dipatya manahira saya mêtu
tikswara kêthèn mayutan
wong wetan akèh ngêmasi

nuju dhadhaning ayuda
Baudhêndha Sang Madura Dipati
wadyanira sami larut
kacundhuk ing tikswara
Sri Madura Kotbuta Katbuta nêmpuh
tan tumama dening braja
mamrêm mangiwung mangukih

Dyan Arya Jayapuspita
pêksa kiwul tinatiga pan kontit
pinêdhang kuntal tinubruk
binuwang wus kêtampan
dening sira Madura binuwang maprung
tiba ngarsa sang dipatya
gya mangsah wus dèn lancangi

Kotbuta nrajang magalak
tinadhahan ing wadya Judhipati
rinampok mamrêm manggulung
singa pinêdhang tatas
Angkatbuta angiwut amiyak ganjur
tangkis mangidak watang crah
pinêdhangan nora osik

singa rinasuk ing pêdhang
pagas tatas wong Judhipati gusis
Sri Baudhêndha manglambung
sarwi sikêp nênggala
tandya sang dipati jinojoh tan keguh
sinampe nênggala gigal
Sri Madura dèn lêpasi

dening kang sanjata dibya
wus malêsat tiba jabaning baris
Kotbuta mêdhang manubruk
sinarêngan tikswara
pêdhang putung milar Kotbuta manubruk
sinarêngan ing gêndhewa
kentas malêsat lir mimis

Kotbuta malih nêrajang
radèn arya patih malih nadhahi
mawanti panggoconipun
Angkatbuta tan pasah
kêrèt gèbèg dyan arya sampun kacakup
maputêr binuwang kentas
tibèng siti ngancap malih

angukêl rema anjambak
mancad lambung muwung-muwung mawanti
winêngkang radèn sinambut
kinipat binuwang kentas
Radèn Rôngga anggêdêg gandhewanipun
sanjata dibya lumêpas
Kotbuta kentas jêmparing

Gajah Têpèngsara kentas
Balaruci angaro sang dipati
sikêp watang numbak asru
tinangkis ing gêndhewa
wanti-wanti panumbakira tan tutug
Ki Rônggalawe manêbda
durmane sira ambalik

lah pagene yayi Gajah Têpèngsara
lan yayi Balaruci
tan nêtêpi sira
pêpintaning juwita
tinitah nèng Maospait
tur binupatya
têmah balela gusti

lah ta yayi elinga mring Suksmanôngsa
kêrana juwata di
anggêlar utama
sumrah gêlaring 
dene sira wani silip
watak kalunta
kaluputan dèn sêmi

saya ngukih Balaruci Têpèngsara
sigra manumbak aglis
gulali biringnya
Ki Gajah Têpèngsara
Balaruci numbak wani
sinampe kuntal
ngandika sang dipati

iki si wong lumuh têmên kabêcikan
nêmu apa ing pati
Têpèngsara nrajang
ngancap sarya amêdhang
bramatya sang adipati
pêdhang tinampan
pinutung tikêl kalih

narik katga ngancap anglarihi sigra
tinêpak gandhewa glis
kang kêpala rêmak
wus pêjah kapisanan
Balaruci angunduri
Jayapuspita
nêrajang narik kêris

Balaruci panumbakira kinayang
angawêt waja gathik
dyan patih amilar
pyuk mangkat ikêt pinggang
mangukêl rema muwung kris
cêcingklok tatas
Balaruci ngêmasi

kawarnaa sira Radyan Purbarana
ingkang pêngawat kering
wus kisisan bala
tumpês sawadyanira
kinalihan datan osik
caruk padhalas
kambah-kambah mangukih

Adipati Pakacangan sampun pêjah
tinumbak dhadha iring
ya ta Janurwenda
sira Raja Balega
wus dangu asilih biring
lan Purbarana
limpung wus tan ngênèni

alugora agênti datan tumama
samya alèrèn kalih
samya sayahira
sawusnya nginum dhasar
cangklèt malih silih ukih
dhêngkah-dhinêngkah
maglut putêr mawungking

gênti junjung magênti kentas-kinentas
gapyuk wor kèkèt malih
ya ta Kêrtagnyana
saking kanan kawarna
caruk wor bala magusis
akathah pêjah
padha tos silih ukih

datan wiguh Raja Bandhung widigdaya
tumbak-tinumbak gênti
apêdhang-pinêdhang
suduk-sinuduk panggah
gada-ginada mawanti
sami sudira
karingêt mêtu gêtih

gêlasahan acêpêngan ikêt pinggang
samya dheprok ing siti
ajèngkèng rumangkang
pupuh-pinupuh tandya
pating barêkuh sang kalih
gagap-ginagap
pating glêrêng kapyarsi

gênti gorok-ginorok gumrèt kang waja
gleyoran wus ngêmasi
wadyanya tumpêsan
nigan sapêtarangan
rêmuk wor tan ana kari
gênti kawarna
sira Sang Urubêsmi

bantu aprang manglingkung sabalakuswa
sagung kang para aji
prajurit magiyak
Carukdhênggung Glogothang
Bajobarang Cukilmanik
wong Gathodara
Juranggatho mangukih

Surabêthot wong Surarayah umangsah
gumulung ngêdrèl wani
anyanggah nyêrampang
aganthol grènèng gumrah
sami amasêr nyêmpuling
swara lir gêrah
kênthung bèri munya sri

kang ayuda wiwit enjing ngantya asar
tan ana kang gumingsir
rêrêmponing ajang
ya ta sarêng tinujang
mring sira Sang Urubêsmi
samya katimpah
tan bisa kiwul jurit

kadi glona sinambêr dining matêngga
mawut sisaning pati
kang lumayu rêbah
kang borang sara rangap
wangke lir babadan pacing
rawa-rawa rah
ilining rah lir tasik

baris kilèn upama bêndungan bêdhah
larut tan mônggapulih
mung kari lajêrnya
sira sang adipatya
anitih pun sangupati
nglela katingal
songsong maliyo kuning

Radèn Jayapuspita ambuntut kuda
sarwi angliga kêris
wong wetan angrêmpak
maju-maju katulak
pinanah dibya pramusthi
sapirang-pirang
wong wetan ingkang mati

Sang Sri Bêsma sakêlangkung dukanira
tandya ngawaki jurit
têdhak sing matêngga
sarwi mangikal dhêndha
kumutug mawulat gêni
kang wadya surak
kênthung bèri tinitir

nguwuh-uwuh mabêlik Sri Urubêsma
Rônggalawe ing Tubin
lah payo nututa
eman lamun palastra
mendah dene Prabu Dèwi
yèn sira pêjah
tangise ngrèndèng ati

lan sapa ta kang sun aku maratuwa
talingan lir sinêbit
sira sang dipatya
manêbda winor guywa
Menakjingga pêksa luwih
digung kumawa
aja kakehan angling

Sang Sri Bêsma manrajang gya linêpasan
ing panah debya musthi
makentas kabuncang
kuwalik tibèng kisma
mangsah amilar mabêlik
kacundhuk kentas
tibèng siti kuwalik

sakêlangkung Sri Bêsma bramatyanira
sigra anitih èsthi
gya nandêr magalak
prayitna sang dipatya
surak lir karêngèng langit
gumrah gumêntar
kênthung bèri tinitir

kalih samya andhatêngakên prabawa
byuh bayu bajra prapti
kêkuwung manglayang
obar-abir gumawang
teja wangkawa mênuhi
kang puspa warsa
siram-siram nrus minging

sarêng cêlak arsa mangrênjahkên liman
Urubêsmi pinusthi
kinalih sanjata
tinibèng jaja kentas
dhawah sajawining baris
kang ponang gajah
têlale pagas pacing

gêro angrik nandêr kang ponang dirada
nubruk pun sangupati
dyan arya tangginas
gajah sigra ingancap
ginoco ingkang pok kuping
atuna dungkap
nora amiyatani

liman anggro dyan arya rinênjah-rênjah
gadhingira manukit
dyan arya lumumpat
mubêng midêr putêran
nusup manggoco dyan mantri
ponang andhêman
cêcêp anggro kang èsthi

sru gumêbrug liman anggro kapisanan
ya ta Sri Urubêsmi
saya sru bramatya
mangsah malih katulak
tiba satêngahing baris
swara gumêrah
subawa ting carêngkling

wadya wetan gègèr mirut maputêran
krudhanira tan sipi
Prabu Urubêsma
pinalih yudanira
undhang kinèn ngrubut bêdhil
mriyêm gurnita
kalataka mawanti

kadya gêlap sakêthi sarêng mangampar
tansah ngurugi mimis
Ki Rôngga ing Tuban
saking ing katêbihan
tinangkis sara kang mimis
ajur katulak
wênèh  laju ngênèni

tibèng jaja tinon kadya sêsunggingan
panongsongira kanin
Wôngsapati rêbah
tatu wus ingambênan
kuwat malih Wôngsapati
ngadêg tan pisah
ya ta sang adipati

datan pêgat anglêpasi kang sanjata
ewon makêthi-kêthi
sami kathahira
kulon lawan ing wetan
ya ta sira sang dipati
sumpingnya gigal
kêtrajang dening mimis

galihira kumêsar sang adipatya
tandya songsong kapusthi
dhandhanira patah
sigar muluk ing tawang
Wôngsapati dèn kêjèpi
kinèn lumajar
ya ta sang adipati

nêngèng tawang ningali korining swarga
binuka Ngrarasati
gya Yamadipatya
prapta lan pra juwata
ambêkta malige rukmi
myang widadyarya
mijil kang burat wangi

