sami nabrang bangawan dangu adharat
sagung kang pra dipati
kang munggèng ing ngarsa
miwah kang wus pinatah
kang munggèng kering angering
kang munggèng kanan
kering lajêng arakit

wadyabala Kumpêni sampun anyabrang
wau sri narapati
praptèng sabrang wetan
mungsuh gênggêng katingal
Pangran Mangkunagarèki
sampun anata
dhadhane ing ajurit

nanging sandi gêlare ingan anamar
lêlurah saragêni
cêmêng kang kinarya
cêmêng sami dêdêgnya
lan sami sêpuhirèki
kinèn rasukan
kêstabang payung kuning

alancingan baludru brit renda êmas
bênting sinung pramati
sabusananira
nyêle lawan wong kathah
Kalawijaya namèki
kinèn angalap
salawe magêrsari

pêpangkone kawan atus ingkang dharat
prajurit nirbitèki
lawan gulang-gulang
sragêni tanuastra
miwah urunanirèki
saking prang tandang
saking sragêni abrit

saking sragni irêng miranggo urunan
saragni polèng bugis
sadaya urunan
wau Kalawijaya
angêdhangkrang payung kuning
dadi pangeran
anyar sarêng sakenjing

pangerane mundhut gônda tan karuwan
munggèng pangawat kering
Pangeran Purbaya
Pangran Mangkudiningrat
Tumênggung Pringgalayèki
Tumênggung Sura
Mangunjaya anunggil

ingkang kanan pangawat Kudanawarsa
lan Janingrat Matawis
myang Sumanagara
miwah Kartanagara
bupati môncanagari
kinarya timbang
kang rama gêlarnèki

ing wurine kang rama pan ragi têbah
pêtêng gabag kang baris
wau ta kang rama
wus matêng rakitira
tan owah parentah wingi
pangawat kiwa
pra dipati pasisir

kang kêkalih nèng wuri awor rêmbatan
Arya Côndratrunèki
Kudus kasêpuhan
lawan Kudus kanoman
Arya Surasudirjèki
ingkang pangawat
ngarsa kapat bupati

Dêmak Radèn Tumênggung Wiranagara
lan Martanagarèki
Pathi Radèn Arya
Pêgatsari kalawan
nênggih Citradiwiryèki
Pangeran Nata
Kusuma wus miranti

kang nimbangi ing pangawat kananira
sang nata andhadhani
dragundêr ing ngarsa
wolung puluh tan kurang
pan dêr Pol ingkang nindhihi
putune Amral
Britman trah ing ngajurit

jalan kaki pitung puluh kering kanan
amung kang turanggèki
sapandêlêng babag
lêksan ingkang turôngga
sang nata amundhut kursi
lajêng pinarak
songsong kêkalih ngapit

dangu wawas-winawas durung umangsah
awit satêngah siji
pangeran parentah
dhadha dhingini mangsah
têngara bêndhe tinitir
tambur gumêrah
umyang kêndhang gong bèri

surak ramya kadya manêngkêr tri loka
ingkang apayung kuning
ginarêbêg wadya
magêrsari umangsah
gumuruh bêdhil-binêdhil
wong gulang-gulang
nirbita nunjang wani

wau Kaptin pan dêr Pol wus pinrentahan
iya anganti urdi
karêpe wong dharat
dragundêr aja lawan
yèn mantri jro durung mijil
têka mirea
ngadu wong dharat dhingin

waupanunjange prajurit nirbita
gulang-gulang mangungkih
wau sri narendra
ngandika mring Sareyan
jalan kaki aja gipih
mêngko yèn pêdhak
bae drèlên dèn gipih

dèn bêdhili saking kuda mêksa nunjang
dragundêr mire sami
nisih ngalèr ngetan
mangamuk majêng samya
jalan kaki dèn abani
mèh kacêkuthak
gugup pangêdrèlnèki

drèl sapisan tan olih maksih anunjang
pinindho kanan kering
ingkang munggèng ngarsa
nirbita kathah pêjah
myang wong gulang-gulang sami
wus kathah pêjah
wong Tanuastra ngisis

anggulasah bosah-basih anggulasah
sang nata munggèng kursi
langkung sukanira
ngêdhangkrang sila tumpang
kang pindha pangeran mêksih
anrêgkên bala
payo amuk mangukih

nunjang malih samya mulat yèn sang nata
nindhihi jalan kaki
nèng kursi ngêdhangkrang
êsês asila tumpang
cangkelak anêmpuh bali
pating dhêradhas
ajrih ing sri bupati

sigra wau dragundêr ambujung samya
saking kuda bêdhili
saking kathah pêjah
mantri jro duk tumingal
kalingan desa gènnèki
sarêng umangsah
dragundêr dèn tadhahi

rame campuh dragundêr kêkalih pêjah
Lanas Kapitannèki
sinêrot tinunjang
mantri jro sami giwar
nanging gêlar undurnèki
dragundêr samya
dèn susul dèn timbali

aja bujung punika unduring gêlar
dragundêr dèn timbali
kèh dharat kapapag
pra samya pinistulan
Pangran Natakusumèki
pangawat kanan
rame campuh ing jurit

aprang kuda Pangeran Natakusuma
rame bêdhil-binêdhil
Pangeran Purbaya
Pangran Mangkudiningrat
tinunjang sinêrot wani
kuwur barisnya
mungsuh kotbutèng jurit

Pangran Natakusuma prajuritira
pitung dasa tan luwih
samya pinilihan
sarêng nyumêthi kuda
pitung dasa nunjang wani
Pangran Purbaya
dhadhal kawur angisis

Pangran Mangkudiningrat kalulun dhadhal
kuwur tan môngga pulih
ing pangamukira
Pangran Natakusuma
sakancane pra dipati
kang tinindhihan
umangsah ambêk pati

baris Mangkunagaran pan sampun sêmpal
pangawate kang kering
pangawate kanan
Dipati Danawarsa
campuh lan wadya pasisir
Kudanawarsa
pangamuke angungkih

tinadhahan binendrongan ing sanjata
mêksa parêng angungkih
wong pasisir dhadhal
kuwur akuthèthèran
binujung dipun bêdhili
palajêngira
ngungsi wuri narpati

jalan kaki suwidak kang anèng wuntat
sigra tulung bêdhili
prajurit turôngga
sinôngga bêdhil dharat
nyênthak-nyênthak kudanèki
dadya anêbah
wau pangawat kering

Pangran Mangkudiningrat Pangran Purbaya
binujung sampun ngungsi
ing sawingkingira
Pangran Mangkunagara
songsong-sinongsong kaèksi
pangawatira
samya sêmpal kang kering

Pangran Mangkunagara têtulung namar
marang pangawat kering
mung kuda sadasa
mung malebat katingal
Pangran Natakusumèki
angawe kônca
kang malangi ing wuri

Rôngga prapta myang Radèn Suryanagara
nênggih sami anilib
bêkta batur nyanga
sapuluh punggawanya
wus awor pangeran sami
Natakusuma
parêng mangsah nadhahi

Pangran Mangkunagara kinandhang-kandhang
pra samya dèn pistuli
saking kering kanan
saking wuri nyanjata
nilap awor wadya malih
ngabani mangsah
surak gumuruh atri

nêmpuh malih ing dhadha kang tinarajang
mantri jro nunjang wani
mantri kawan dasa
ngilês panêmpuhira
Kapitan pan dêr Pol aglis
tadhah agagah
bakuh pêngkuh ngukuhi

kinapinjal pan dêr Pol pangêdrèlira
tan kêna dèn susupi
kinarutug dharat
pan dêr Pol gêlarira
mire merot ngalèr sami
mungsuh kang dharat
mungsuh ngarsa narpati

sigra jalan kaki satus kawan dasa
sungsun-sungsun ngêdrèli
rêmpah akèh pêjah
galasah kasulayah
langkung suka sri bupati
gumujêng ngakak
anggung angêntrog wêntis

ing pangawat kering ramya dènnya aprang
Tumênggung Dêmak kalih
pangirid umangsah
Radyan Wiranagara
Dêmak kidul lan mangungkih
angamuk rampak
mantri santana ngiring

tigang dasa nêngah tandange kotbuta
singa katrajang ngisis
wau kawistara
marang Kudanawarsa
asigra kapêthuk aglis
prajuritira
sèkêt sura kinanthi

sarêng pagut DipatiKudanawarsa
prajurite ngadhangi
Dyan Wiranagara
wuru anêmpuh nunjang
Kudanawarsa ngukuhi
angêmbat watang
lawungira kumitir

pagut ayun-ayunan Wiranagara
lan Kudanawarsèki
angancari watang
angling Kudanawarsa
sapa aranmu priyayi
mantri mêngko ta
hah si baludru abrit

anauri ya ingsun Tumênggung Dêmak
Wiranagara mami
iya sira sapa
dene kaya Gurêtna
iya ingsun iki patih
Kudanawarsa
Wiranagara bêdhil

bêdhil pistul Kudanawarsa tan kêna
pan arsa pining kalih
lumarap anumbak
wonge Kudanawarsa
lêlurah Mêrago aglis
Kudanawarsa
ginêbang lawungnèki

kapalêsat lawunge Kudanawarsa
sigra anyandhak aglis
pistul anyênjata
sigra wau kang prapta
têtulung pangran ngabèi
saprajuritnya
nunjang angidak wani

cinakuthak anggiwar Kudanawarsa
panêlak ing ngajurit
linut kasulasah
wau ta ingkang dharat
Pangran Mangkunagara glis
ngangsahkên dhadha
dènnya hir wanti-wanti

kumarêtêg wadya jro mangsah sadaya
mantri jro munggèng ngarsi
prang go pêrang tandang
polèng Bugis Tamtama
sragêni jro irêng abrit
surak gumêrah
sarêng nêmpuh mangungkih

dragundêre pan amung ngêdrèl sapisan
mire ngèrèk angering
sang nata parentah
jalan kaki mêncara
ngapinjala drèlirèki
campuh wurahan
lèr kidul sarêng ngungkih

ramening kang ayuda lir arga bêntar
rug suwaraning bêdhil
mariyêm tinundha
sapu lêbêt rontaka
kang katrajang kèh ngêmasi
miwah turôngga
katrajang kèh ngêmasi

samya tanggêl prajurit Mangkunagaran
manêmpuh ing Kumpêni
tan rêmpêg umangsah
kadya ta jalak makan
pakolèh dènnya nadhahi
drèlnya ngapinjal
tan kêna dèn susupi

ramening prang pukul satu kawitira
ing pukul lima maksih
wau Ki Dipatya
Kudanawarsa sigra
mangsah umatur mring gusti
paran punika
suwawi angunduri

datan kenging dèn ungkih rama paduka
dhasar kanthi Kumpêni
pan wadya paduka
sampun kathah kang risak
inggih suwawi ngunduri
kang pra dipatya
rêmpêg aturirèki

tinêngaran prajurit Mangkunagaran
sarêng undurirèki
wanci pukul lima
binêrêg tan atêbah
lajêng dhawah kang prang sapih
wau pangeran
undurira tan têbih

sawetaning Tugu pangeran barisnya
Tugu sri narapati
pasanggrahanira
nacahakên pêpêjah
mungsuh tigang atus nênggih
lan kawan dasa
pêpitu kang ngêmasi

dene rewang dragundêr kalih kang pêjah
sakawan wong pasisir
lan mantri pangarsa
siji tatu kewala
jalan kaki tatu kalih
mungsuh akathah
parentah sri bupati

tigasana dhase mungsuh ingkang padha
karyaa ing têtali
minôngka balabar
sirah padha canthèlna
rinèntèng anèng têtali
nèng ara-ara
wus sami dèn tigasi

bangke tigang atus lawan kawan dasa
kinumpulakên sami
mring Singanagara
sigra wus pinacokan
rinèntèng munggèng têtali
sinungan cagak
anjirap ting guratil

langkung suka Sri Bupati Kabanaran
dalu sami nimbuli
upêsir sadaya
miwah kang pra dipatya
dhadharan sri narapati
lan rêrêmbagan
yèn wontên sêrat prapti

nênggih Mayor Ubristi nyuwun parentah
kêdah têtulung jurit
dêstun yèn uninga
prange Mangkunagara
sang nata badhe nuruti
prayoga papan
patêmon goning baris

pinaryoga ature kang pra dipatya
ing Garompol pan radin
lawan cêlak toya
sadaya sampun rêmbag
ing dalu datan kawarni
enjinge budhal
gêgaman ngasmarani

gumêrah wadya lumaris
tan wontên kaliru prênah
sapraptanira Garompol
rinakit kang pasanggrahan
pinggir lèpèn lojinya
cêlak pasanggrahan prabu
pra bupati wus amapan

Pangran Mangkunagarèki
miyarsa kang rama budhal
mangidul dhatêng Garompol
manggihi Ubristi prapta
saking Lêmahirêngnya
sapalih gêgamanipun
Lêmahirêng kang binêkta

Pangran Mangkunagarèki
wangsul mring Tugu barisnya
wadya kang sami kapatèn
ing kadang anak lan bapa
kang samya tinigasan
samya pinanggih ginantung
sampun samipinêndhêtan

ingkang tanpa kadang sami
bojone ingkang anggawa
kasusu amung sirahe
ingkang ginendhong kewala
dening kasusunira
wontên dêdamêl kadulu
saking kidul songsong pêthak

Pangran Natakusumèki
kalih atus prajuritnya
lêlangi baris têgêse
nanging dhasare dêladag
mrêpêki mungsuh lêksan
Pangran Mangkunagarèku
rêmbage angidul enggal

baris Lêmahirêng mangkin
tinilar mring Ubristinya
amung kantun Istimolor
miwah kang para dipatya
sapalih kang binêkta
Yudanagara kang tumut
lawan kancane sadaya

Mangkuyuda ingkang kari
lan Tumênggung Natayuda
Tumênggung Wiradigdane
Tumênggung Jayasudarga
Pangran Mangkunagara
arsa narombol mangidul
ing Lêmahirêng ginêcak

budhal saking Sukawati
Pangeran Mangkunagara
Lêmahirêng tinarombol
ing marga sadalu prapta
byar praptèng pamondhokan
Kumpêni kagyat anambur
dèn nyana yèn mungsuh prapta

Istimolor angundhangi
pra dipati pangawatnya
Tumênggung Mangkuyudane
kang munggèng pangawat kiwa
êlèr kilèn barisnya
nganthi Jayanagarèku
kalawan Wiranagara

kang munggèng kananirèki
Ki Tumênggung Wiradigda
Tumênggung Natayudane
Tumênggung Jayasudarga
kiduling pamondhokan
mungsuh ingkang anèng kidul
Pangeran Arya Purbaya

kangsami munggèng ing kering
lan Pangeran Pakuningrat
kang lèr Kudanawarsane
pangeran kang munggèng dhadha
pangawat kiwa mangsah
Kudanawarsa kang nêmpuh
Ki Tumênggung Mangkuyuda

bakuh dènira nadhahi
Ngabèi Jayanagara
lawan Wiranagarane
sêsabêtira ngayuda
turôngga wolung dasa
kêras ing prang bagus-bagus
akuwêl dènira yuda

Tumênggung Mangkuyudèki
têtulung sabalanira
Ki Ngabèi Jaindrane
amapagakên sanjata
marang Ki Mangkuyuda
ana lambunge gumêblug
tinêkêm panyana pasah

Jayanagara udani
tuwin Ki Wiranagara
wruh tumênggung pandhêkune
dupi cêlak Janagara
têkêmira binuka
botên pasah nanging bintul
Ki Tumênggung Mangkuyuda

anggagrak umangsah aglis
payo kulup Janagara
tunjangên aja angrowès
payo amah aja taha
Si Badhèk yèn matia
têka ing sira sirèku
sayêkti dadi wadana

sigra anyêrod ing jurit
prajurit Kamangkuyudan
Kudanawarsa nganglèwèr
ing dhadha pangeran mangsah
kidul sami umangsah
aramya surak gumuruh
kadya ombak nêmu parang

pangeran angatag sami
prajurit jro kinèn mangsah
Kumpêni Dhepok angêdrèl
saking lêbêt pamondhokan
pan dèrèng atrap jôngga
mantri lurah patang puluh
Ki Ngabèi Murmajaya

kalojok pangamuknèki
kalingkung Kumpêni Islam
Murmajaya wus rinampog
mati jroning pabitingan
mawur kancane giras
malêdug datan binujung
pangeran sampun nênêbah

ingkang kidul rame jurit
lan Pangeran Pakuningrat
tinadhahan aprang lèrès
tan wontên purun nusupa
wau dènira yuda
dèn mariyêm kawur-kawur
tan wontên sagêd nyêlaka

kêmput bêbungasing kardi
dèn mariyêm tundha-tundha
sinusun-susun sinêntor
mire anêbih malawang
pangeran langkung duka
miwah yudane kang kidul
tinadhahan sami Jawa

têka nora bisa pêthil
katog Paman Purubaya
bênêr kang raka dukane
dêstun yèn jago godhogan
aprang lan Arungbinang
salawase dèn bêbujung
tan kobêr unggul sadina

binantonan polèng Bugis
kang bantoni anêrajang
kang binantonan jêdhodhog
Pangeran Mangkunagara
langkung kaku tyasira
aprang pijêr ting palinguk
pangeran têngara bubar

angidul sawadyanèki
ngaladana ngidul ngetan
ing pukul tiga budhale
anjog sakidul Majasta
kèndêl apêparentah
kinèn mangsah maju riwuk
prajurit samya urunan

ngangsahakên riwuk sami
nanging tan wontên rinasa
kaponthal saênggèn-ênggèn
Pangeran Mangkunagara
lajêng ing lampahira
prapta ing Burêng kêkuwu
sawadyanira jro samya

kang tinilar ngandhap wukir
Dipati Kudanawarsa
nèng urut Taman barise
kinanthi môncanagara
Pangran Mangkudipura
sakancane pra Tumênggung
kang abaris urut Taman

Pangran Mangkuningrat mangkin
agung dènira kadukan
mring kang raka dene prange
katog alèrès kewala
Pangeran Pakuningrat
balêbêgên ing pangrungu
dadya minggat mring Pacitan

kaku tyase sèdhèng batin
kang raka agung dêduka
dènnya kesah sabalane
sapraptanira Pacitan
badhe ngaturi sêrat
mring kang rama sang aprabu
nungkul atur pêjah gêsang

kang raka miyarsa warti
saking Mas Surawilaga
ingkang rayi prihatine
kalangkung-langkung gêng susah
bêrasah arsa kesah
kang raka kalangkung gugup
kang Paman Pangran Purbaya

kang tinuduh animbali
lan Tumênggung Pringgalaya
sampun mêsat sawadyane
sapraptanira Pacitan
panggih lawan kang putra
dhinawuhan ing pitutur
timbalan sarta pangrêpa

lan kang paman anangguhi
banjura dukaning raka
Pangran Pakuningrat rèrèh
tinanggung marang kang paman
Pangeran Purubaya
sigra undhang dandan tumut
wus budhal saking Pacitan

sapraptane Burêng nênggih
lajêng binêktèng ngayunan
dupi prapta ing ngarsane
kang raka lajêng karuna
Pangeran Mangkuningrat
Pangran Mangkunagarèku
tumênga anênggak waspa

kunêng kang rêngat wus pulih
Lêmahirêng kawuwusa
nênggih Mayor Istimolor
anglampahakên laragan
mukul Kudanawarsa
lêt sadalu tigang dalu
arame dènira yuda

mayor pêparentah malih
andhêsêk Kudanawarsa
karya parupak barise
angingkud jajahanira
Patih Kudanawarsa
Litnan Beman kang tinuduh
pacak baris gunung Maja

tigang dasa jalan kaki
dragundêre salawe prah
pan wêwolu satabêle
mariyêmipun têtiga
mantri jawi sakawan
kalima têtindhihipun
Surakarta Pamasaran

kunêng gantya kang winarni
wau ingkang pêpanggihan
pasanggrahan ing Garompol
Mayor Ubristi kalawan
Susunan Kabanaran
Mayor Ubristi kalangkung
dènnya manggih sukarêna

saking pawartinirèki
upêsir kang pinariksa
Kapitan Dongkêl pan dêr Pol
pratingkahira ing yuda
Susunan Kabanaran
mantêpe santosanipun
alah tinindhihan amral

anindhihi jalan kaki
enak nèng kursi alênggah
mêngsah nêrod tan kumêdhèp
pantês yèn apêparentah
marentahakên gêlar
asih mring kawulanipun
ingkang sami tinindhihan

sagung kang bala Kumpêni
ingkang sami tinindhihan
tan wruh rêmuka balunge
kêpala dadia papat
tan garêntês samêrang
dene senapati tangguh
asih angeman ing bala

Mayor Ubristi nulisi
mring Susunan Kabanaran
ing ayuda pratingkahe
wignyane angadu laga
myang patitising gêlar
tan mindho parentahipun
sasolahe nèng paprangan

yèn têdhak saking ing kursi
jalan kaki inginuman
sagêlas linarèhake
ing sajroning bêbêdhilan
ngadêg ngungkurkên mêngsah
myarsa eram Mayor Ubrus
agung agoyang kêpala

mantêpe bala Kumpêni
aprang alah tinindhihan
patang amral pitung mayor
sadaya wus manjing surat
ya ta apirêmbagan
sang nata lan Mayor Ubrus
badhe mingsêr pasanggrahan

padhusunan ing Giyanti
kang sinambut pra dipatya
rinakit kutha kêkojor
korine bumi mêrapat
nanging ngilèn ajêngnya
kilèn gèning alun-alun
lor kidul lèpèn gumuntang

wus dadi atur upêksi
kang samya anambut karya
sêroja pagêre jaro
tatah sanga jinêjêtan
ing êduk kopyokira
masjide agêng amunggul
kadya raras roning kamal

sang nata têngara budhal
saking tanah Sukawati
wadya lir giri puspita
miwah kang bala Kumpêni
andhêndhêng barisnèki
kadya mêndhung angêndhanu
manawung ôndakara
sapraptanira Giyanti
sri narendra manjing kadhaton wangunan

bala Kumpêni pinrênah
pakuwon amindha loji
petoranira gumawang
sinungan panggung tulyasri
loji langkung prayogi
suka ing tyas Mayor Ubrus
panggènan upêsirnya
ginêntha binilik-bilik
pra dipati rakit pakuwon mrih papan

parentah karya pangarsa
pra dipati sami gilir
kalih bupati pinôngka
manggala pangarêp baris
Tumênggung Brajamusthi
Tumênggung Jayaratèku
lawan mantri sadasa
mantri têlukan sapalih
mantrinira Pangeran Mangkunagara

Ngabèi Jayatalpita
miwah Jayalêksanèki
Ngabèi Jayasêngara
Ngabèi Jayatirtèki
tuwin Jayapralanggi
Ngabèi Jayawinangun
pacak baris canthilan
suyud dhusun kanan kering
wus kaingkud rupêk jajahaning mêngsah

têpung lawan barisira
pangajêng Surakartèki
Lêmahirêng lan jajahan
ing Tangkisan goning baris
barisi mungsuh sami
kang anèng Taman wus mundur
Dipati Danawarsa
miwah wong môncanagari
kèndêl baris anèng Laroh undurira

kasaput agênging jawah
kèndêl wau kang ajurit
Dipati Kudanawarsa
atur uninga mring gusti
mêngsah sami mrêpêki
paran mênggah ing pukulun
sagung kang pra dipatya
môncanagara pra sami
ingumbara mindhak lindhunging ayuda

ature Kudanawarsa
ing mangke môncanagari
ing Madiun Pranaraga
misih rame dènnya jurit
bupatinipun nênggih
rama paduka sang prabu
samya ngêlar jajahan
punika lamun suwawi
tinindhihan antuke Mangkudipura

inggih bupati satunggal
pun Suramangunjayèki
pun Ngabèi Jayakrêndha
pun Sindukalangan malih
pangeran anglilani
sampun budhal lampahipun
Pangran Mangkudipura
wuwusên baris kang kari
baris Burêng Pangeran Mangkunagara

inggih kaparag wêwêlak
apan pagêblug turanggi
andina-dina turôngga
atusan ingkang ngêmasi
tan kêna dèn sayuti
esuk sore ting gadêbug
miris ingkang tumingal
barising mungsuh basuki
datan wontên ingkang pagêring turôngga

ya ta wau pirêmbagan
Kudanawarsa Dipati
matur Pangeran Purbaya
miraga anyênyêmoni
bandara kadipundi
karsa paduka satuhu
prajurit sampun risak
pagêblug turôngga mangkin
baris mêngsah sami basuki kudanya

amung ing ngriki kewala
ingkang pagêblug turanggi
yêkti punika wilalat
saking rakanta sang aji
atusan kuda mati
sabên dina ting gadêbug
punika pan pratela
wus kacêtha ngiladuni
wilalate Sang Natèng Giyantipura

bêndara raka paduka
Sang Aprabu ing Giyanti
bapa saduluring bapa
ing sayêkti amalati
wong agung tyase êning
tur sawantah ambêk tuhu
yêkti cêlak ing suksma
ngriki tan wontên nimbangi
mung kang wontên lêlonyotan gêgêculan

pucêt netyane sakala
Pangeran Purbaya myarsi
angrasa yèn sinêmonan
marangKudanawarsèki
duk wite bêlah nguni
lan kang rama sang aprabu
Pangeran Purubaya
ingkang saguh anadhahi
wilalate Kang Raka Giyantipura

umatur Kudanawarsa
mring Pangeran Purbayèki
mangke paduka ngandikan
mring putra tuwan jêng gusti
lamun wontêna kardi
sapuniki tiwasipun
prajurit tanpa kuda
pan botên kantun sapalih
sapêrtigan punika kathah kang pêjah

wau Pangeran Purbaya
manjing pasanggrahan aglis
wus panggih lawan kang putra
matur Pangran Purbayèki
pun kaki wontên jawi
Kudanawarsa turipun
têkiyar ngalih papan
dhatêng ing môncanagari
pradandanan nênggih tumpêsing turôngga

alon pangandikanira
Pangran Mangkunagarèki
inggih salêrêse paman
kula mangkin tanpa galih
agêm kula kêkalih
kapal pun Gurnita lampus
kalawan pun Jêmunak
sami pêjah tanpa sakit
kula nurut samangke angoncatana

Dipati Kudanawarsa
ingandikan praptèng ngarsi
pangeran alon ngandika
paran wartaning Giyanti
Danawarsa wotsari
dêlèr badhe praptanipun
ingkang malih nagara
Gupêrnur Nikolas Harting
sêsampune palêsta malih nêgara

pawarti ngalih pêparab
rama paduka sang aji
kithane Giyantipura
nama Prabu Drêmayêkti
rayi tuwan sang aji
ing Surakarta pukulun
kithane Tunggarana
Mraja Kusumayudèki
pan ing tunggon kang winastan Tunggarana

kitha kêkalih kinêmbar
wetan bêngawan Sêmanggi
ing Giyanti Tunggarana
ing wêcane tanah Jawi
yèn wus ratu kêkalih
sami nunggil kithanipun
Giyanti Tunggarana
sami sawetan bênawi
prakosane mulih alam Brawijaya

kumpulipun tanah Jawa
dhatêng ing ratu kêkalih
nadyan Bali Balambangan
Sêmbawa Makasar Bugis
ing Bandar Banjarmasin
ngilèn Bantên tanah Lampung
ing Siak Sokadhana
Palembang Johor Patani
sami sowan mring Giyanti Tunggarana

Sang Prabu Kusumayuda
miwah Prabu Drêmayêkti
pulunan kalawan paman
kalihe ratu prajurit
kèdhêp ing para aji
ratu sabrang kathah nungkul
Pangran Mangkunagara
wau kalane miyarsi
ing ature Dipati Kudanawarsa

ing Kêdhu Pagêlèn benjang
mantuk Pamajêgan malih
Pangeran Mangkunagara
kaduwung solahirèki
dènira bêngkalahi
mring kang rama sang aprabu
mangkana tan winarna
wadyagung wus dèn undhangi
budhal saking Burêng dhatêng Pranaraga

ing marga tan kawursita
sapraptaning Pranaragi
kêndèl dhusun ing Dêmalang
wadya kang dadya pangarsi
kèndêl kapêthuk jurit
Surabrata barisipun
wontên ing Nôngkadana
arame dènira jurit
pan kabêrêg pangajêng Mangkunagaran

binujung kathah kang pêjah
katur pangeranirèki
yèn Surabrata mêthuk prang
kilèn kutha pacak baris
wontên sèwu turanggi
Surabrata wadyanipun
malah ta tinindhihan
mantri saking ing Giyanti
mung satunggal nama Prawiradipura

Pangeran Mangkunagara
duk miyarsa langkung runtik
sigra atêngara budhal
pangran angawaki jurit
pangarsane kèh mati
Surabrata ambêbujung
kapêthuk ing pangeran
amapan nêdya nadhahi
prang sakêdhap karoban ngèrèk lumajar

binujung praptèng jro kutha
pangeran tansah angusir
Surabrata ngèrèk ngetan
wetan kitha rèrèn aglis
pangeran anututi
Surabrata mring wanagung
Pangran Mangkunagara
sadintên kèndêlirèki
wetan kitha nèng Tirêm pakuwonira

sampun angsal tigang dina
nèng dhusun Tirêm abaris
sadintên saking ing kitha
Pangeran Purubayèki
kang tinuduh ngantuni
lan kêkalih pra tumênggung
prajurit jro binêktan
Mêranggo Polèng lan Bugis
saragni rêng kalih atus pan sadaya

nênggih kinèn angungsira
marang ing Surabratèki
sira wau jêng pangeran
têngara budhal tumuli
lan sawadya prajurit
Kudanawarsa tan kantun
lan sagung pra dipatya
wangsul ngilèn kitha malih
masanggrahan wontên dhusun ing Mamênang

Pangeran Madiun prapta
lan Suramangunjayèki
ing Madiun dèrèng bêdhah
tuwin Pamagêtan maksih
pra sami dèn tindhihi
nyatunggal mantri jronipun
pangeran pêparentah
Kudanawarsa tinuding
anggêcaka ing Madiun Pamagêtan

budhal saking ing Mamênang
Pangran Madiun dèn irid
Dipati Kudanawarsa
mungsuh Madiun miyarsi
kalamun dèn andhêgi
rêmbag sami mundur alus
ngumpul mring Jagaraga
Mangkudipura wus ngancik
ing Madiun Dipati Kudanawarsa

budhal wangsul mring Mamênang
praptèng ngarsatur udani
pangeran kalangkung suka
wau Janingrat Matawis
nênggih kesah ing wêngi
kantun kêdhik rencangipun
kapalan tigang dasa
mung kari santananèki
inggatira nusup-nusup maring wana

ing solah tan kawuwusa
sapraptanirèng Giyanti
anjujug pakuwonira
Pangran Natakusumèki
katur ing Sri Bupati
Jayaningrat praptanipun
nungkule tinarima
tobat datan malih-malih
atilara ing suku sri naranata

pinarnah pakuwonira
lêt sapêkên kathah prapti
santanane ing Mataram
kang ngluruh akathah prapti
kadi lamun kinêthik
kêkapalan kalih atus
akathah ingkang dharat
sampun agatra bupati
Adipati Jayaningrat ing Mataram

wau ta sampun raharja
pasanggrahan ing Giyanti
pan sampun dadi nagara
têtiyang akathah prapti
mangkana kalih sasi
ngadêg pawatanganipun
nanging songkok kewala
nyêle lamun wong pasisir
para pantri pan sampun tumut sadaya

nanging têlakup kewala
wong pasisir pra dipati
ingkang dadya gêgujêngan
yèn watang wadya pasisir
wau ta kang winarni
wontên surate Gupêrnur
Idêlèr ing Samarang
Dhirèktur Nikolas Harting
badhe prapta ingkang amalih nagara

Rabingulakir kaping pat
angkate saking Samawis
ambêkta pasisir kathah
kang pra dipati kinêrig
kang sami pacak baris
Banyumas Pagêlèn Kêdhu
Tumênggung Arungbinang
wus prapta Surakartèki
duk samana Sang Aprabu Surakarta

sawêg pra sami dangdanan
sagung kapraboning jurit
waos kalawan sanjata
kang anyêpêng wus rinakit
panumbak saragêni
ingkang abdi patang puluh
kalih atus samana
saragêni norapati
kalih atus gêgamane dèrèng dadya

Namèngyuda Kawetanan
nênggih kalih atus malih
amung nêmatus sadaya
tamtama kalih dasèki
katanggung kalih dèsi
rare-rare sadayèku
waos cêmêng sadaya
kalih dasa kang wus dadi
ponthang pitu mas limang reyal satumbak

katanggunge kalih dasa
asikêp sanjata karbin
waos benang wolung dasa
punika kang lagya dadi
wong patang puluh sami
kang darbe cêkêlanipun
mangkana praptanira
Idêlèr Nikolas Harting
ing Rabingulakir kaping wolu tanggal

pasanggrahan Pamêthukan
Garêmêt salèring margi
Adipati Pringgalaya
kang mêthuk ing Bayalali
sang nata mêthuk enjing
wadya rinakit ing laku
ing besuk aja owah
lamun patêmon Giyanti
pinilihan kang asikêp waos benang

sang nata ngriyini prapta
Garêmêt salèring margi
wadya rakite rinowa
ngubêngi taratag sami
saragni dorapati
akapang kalangan kêpung
lawan wong Namèngyuda
linarik anganan ngering
patang puluh kang maksih anèng ngajêngan

tan adangu praptanira
Gupêrnur Nikolas Harting
sang nata têdhak sung kurmat
kikising têratag nênggih
panggih tabean aglis
pra sami rangkul-rinangkul
acêciuman jôngga
wus dangu sami alinggih
Idlèr Harting umatur kadya sarkara

kadipundi rama padukaji
gènipun prang ing Tugu punika
ing pawarti langkung rame
ngandika sang aprabu
inggih èstu ramening jurit
wonge Mangkunagara
akathah kang lampus
tigang atus kawan dasa
dènira prang awit ing satêngah kalih
satêngah nêm bubarnya

paman wonge akêdhik kang mati
mung dragundêr kêkalih kang pêjah
mati papat wong Jawane
satunggil ingkang tatu
jalan kaki tatu kêkalih
langkung ramening yuda
riwut siwat-siwut
paman salêbêting aprang
karêmêne anindhihi jalan kaki
munggèng kursi kewala

sakawone prang Patugu nênggih
lajêng Istimolor kang ginêcak
amrih kang tipis sêdyane
katanggor akèh lampus
mangke tuwan sampun anêbih
wontên ing Pranaraga
mangke ênggènipun
idêlèr langkung sukanya
inggih benjing ginawe sirna tumuli
Mangkunagara nakal

rama tuwan dutanipun lami
nèng Samarang Pangran Pakuningrat
sarêng kula lan lampahe
kadi lajua wau
Pakuningrat dhatêng Giyanti
tuture kula tanggap
nguni kawonipun
duk aprang nèng Pranaraga
wong kangèlan ora mangan ora guling
banjur ingadu aprang

pasthi kalah sasat mungsuh jisim
iya masthi cape barang tingkah
wus kaping tiga larihe
lajêng ing budhalipun
sakareta lawan sang aji
sapraptanirèng pura
dêlèr langkung ngungun
dene tan sipat kadhatyan
wangunane bêcik wismaning bupati
idêlèr atêtanya

kadhatone rama tuwan swargi
nulya sang nata kêkanthèn asta
binêkta ngilèn idêlèr
tilas kadhaton agung
langkung ngungun dêlèr sarya ngling
puniku langkung sayang
benjing sang aprabu
nuntên inggih binaikan
nuntên tuwan inggih ngadhaton ing ngriki
sang nata manthuk sagah

nuntên sami wangsul ngilèn malih
dêlèr tan dangu gya pamit mêdal
marang loji pakuwone
enjinge sang aprabu
anêdhaki marang ing loji
sadina akasukan
dêlèr aturipun
binêkta ngantor sang nata
linairkên sabarang pratingkahnèki
sang nata sampun susah

lêlakoning mênggah tanah Jawi
karsaning Hyang kang akarya titah
ginawe roro suryane
inggih sadèrèngipun
pêpancène sampun kinardi
Kumpêni dènira prang
kawan wêlas taun
tanah Jawa nora rata
pirang-pirang kêthi beyaning ajurit
pêpati langkung kathah

datan kêni pinrih ing ajurit
Mangkubumi karsaning Hyang Suksma
kang dèrèng anglilakake
rinoban ing prangipun
kinarutug mêksa tan kêni
malah akathah tiwas
inggih milanipun
Kumpêni sami angrasa
Mangkubumi samangke darbèni eling
milane piniara

parandene sami trah Matawis
dede tiyang Bali Balambangan
datan pantêsa ingangge
punika ta yèn patut
gêgêntining bapa sayêkti
kula yèn sampun prapta
nèng ngriki nêmdalu
kula inggih nuntên mangkat
ngadêgakên ing rama tuwan sang aji
wontên Giyantipura

inggih ngenjing nuntên tuwan panggih
lawan rama tuwan mêmanguna
ing tanah-tanah barang rèh
sang nata sagahipun
luwih bêcik inggih pêpanggih
dhasare wong atuwa
mangkana sang prabu
ing pukul satêngah sanga
kundurira Abraham sigra angiring
ngatêr kondur jro pura

wusnya ngadhaton sri narapati
wangsul Yan Hindrik Johan Abraham
datan kawarna solahe
jangkêpipun nêmdalu
wau Dêlèr Nikolas Harting
manjing pura pamitan
kalawan anuwun
Adipati Pringgalaya
lawan inggih sakancane pra dipati
kabèh samya tumuta

Pringgalaya kang dadosa wakil
lan bêktaa surat padukendra
angadêgi ing adêge
ing rama tuwan prabu
sang narendra sampun nglilani
lajêng sawêdalira
saking ing kadhatun
laju wau lampahira
saha bala Idêlèr Nikolas Harting
Dipati Pringgalaya

sakancane kang para dipati
munggèng wuri dêlèr lampahira
gumuruh wadya gora rèh
gantya ingkang kawuwus
siyagane wadya Giyanti
sampun pinatah-patah
kang badhe amêthuk
Pangeran Natakusuma
miwah kanthi Dipati Suryanagari
lan Janingrat Mataram

pamêthuke wetan Jatisari
wau Sang Natèng Giyantipura
garwa kang mudhêng gêrahe
dèn ayu lor puniku
tinirahkên Surakartèki
nèng petor lojinira
dadya kang pinundhut
karyane arsa tamiyan
ingkang rayi Dèn Ayu Yudanagari
kang bawani saosan

mratikêlkên ing sugata tami
ingkang rayi Dèn Ayu Banyumas
pinasrahan sakalire
wau ta kang amêthuk
Jatisari sampun apanggih
Pangran Natakusuma
têtabean sampun
Dipati Suryanagara
myang Dipati Jayaningrat ing Matawis
wus sami têtabean

tanyaris Dêlèr Nikolas Harting
marang Dipati Suryanagara
iki ta sapa arane
ingsun durung andulu
kancanira kang pra dipati
angling Suryanagara
hèh tuwan puniku
Adipati Jayaningrat
ing Mataram salamine kanthinèki
Pangran Mangkunagara

mangke praptane anungkul malih
kapok tumut ing Mangkunagaran
dêlèr mèsêm atêtakèn
lawas praptanirèku
iya pira lawase mangkin
pisahira kalawan
Mangkunagarèku
Janingrat lon saurira
botên lami tuwan duk satêngah sasi
dêlèr malih têtanya

pisahira iya ana ngêndi
lawan iya gawa bala pira
inggatmu ngumpul marene
kapalan kalih atus
kesah kula nèng Pranaragi
wontên dhusun Mamênang
pangran kuwunipun
idêlèr malih angucap
ya mangkono bupati tuwa sirèki
aja milu wong nakal

nulya budhal saking Jatisari
kawuwusa sang nata putusan
anusul ing pamêthuke
kang putra kalihipun
nênggih wau pangran dipati
pangran ngabèi lawan
katri Mayor Ubrus
mêthuk dhusun Karanganyar
bêkta baris sêsiyung dènnya ngurmati
nèng dhusun Karanganyar

sapraptane drèle angurmati
têtabean pangran kalih pisan
cêciuman ing janggane
anulya Mayor Ubrus
têtabean Nikolas Harting
tan dangu budhalira
angetan kadulu
baris anggênggêng anggabag
duk tumingal Dhirèktur Nikolas Harting
nolih sarwi angucap

dalanane iya Mangkubumi
pira lawase nèng Padagangan
nora sêmene barise
pacandhi pusêripun
pan wus tikêl sapuluh mangkin
waris têmên wong ika
dènnya kinalulut
ya maring manusa Jawa
sigra wau lampahira sampun manjing
baris urung-urungnya

idlèr anggung nolih nganan ngering
eram saking kathahing gêgaman
wus têdhak saking kudane
êdrèl kadya gumuntur
sri narendra amêthuk aglis
sajabaning taratag
têtabean sampun
rangkul-rinangkul sawusnya
sami ngaras-ingaras kang jôngga iring
lajêng binêkta lênggah

dêlèr matur tabenipun nênggih
eyang paduka gurnadur jendral
sagung rad pên indiane
katura ing sang prabu
lawan salamipun sêkalir
lan sagung kang pandonga
ramanta puniku
Kangjêng Tuwan Sarib Bêsar
sakalangkung cipta Tuwan Sèh Ibrahim
mêdhot onênging driya

ngrêntahakên waspa Sèh Ibrahim
mantukipun dhatêng Rum Turkiyah
kadya dhinaut prayane
kataman sila lulut
kawilêt ing wardaya wrêdi
wasnya wutah mawantah
toh ing yun kayungyun
driya kewran kawarahan
ing ima pan kang môngka diwangkarani
wartane dutaning Hyang

duk miyarsa waspanya ngambêngi
wau Sang Prabu Giyantipura
myarsa kang rama layare
kondur dhatêng nagri Rum
wau Dêlèr Nikolas Harting
marcayakakên marang
putranira prabu
putra tuwan Surakarta
pêpatihe cinundhaka môngka wakil
Dipati Pringgalaya

lawan kathah ingkang pra dipati
ingkang sami wontên pabarisan
kula bêkta sadayane
ngandika sang aprabu
iki dêlèr kasompok mami
saru yèn sun irasa
dutane nak prabu
sira dhingin makuwona
Si Dipati Pringgalaya lawan malih
kancane pra wadana

iya padha makuwona dhingin
besuk esuk iya abarênga
lan dêlèr seje kurmate
surate anak prabu
ingsun rêngga padha narpati
idlèr pamit pinarnah
mring pakuwonipun
lêlojèn wetan kadhatyan
Adipati Pringgalaya dèn saosi
pakuwon wus amrênah

kumpul sagunging kang pra dipati
sakiduling loji prênahira
marik-marik pinggir lèpèn
lèpèn ing Badawaluh
ing Giyanti kapit ing kali
kali Samin lèrira
Badawaluh kidul
ing têngah kunggahan wangan
wangan anjog pasanggrahan maratani
papan lir pamidhangan

enjing Gupêrnur Nikolas Harting
lawan Adipati Pringgalaya
pangran dipati kinèngkèn
kalawan arinipun
ingkang nama pangran ngabèi
animbali Nikolas
Harting malihipun
Adipati Pringgalaya
barung kurmat kinêrig sagung prajurit
amangun baris kurmat

ngalun-alun baris amênuhi
Idlèr Nikolas Harting kalawan
Dipati Pringgalayane
munya drèl langkungipun
wadyabala miwah Kumpêni
lajêng ing lêbêtira
kang ngiring alaju
jêng pangran ngabèi lawan
ingkang raka nênggih pangeran dipati
dadya lajêng sadaya

sri narendra mêthuk ing taritis
kinanthi idlèr binêkta lênggah
Dipati Pringgalayane
inganthukan gya laju
ngaturakên suratirèki
sang nata sigra têdhak
ngarsèng dhamparipun
dènira nampèni surat
lênggah malih bukak srat sinuksmèng galih
bêbukane kang surat

kaatura ingkang môngka taklim
putranta prabu ing Surakarta
katur ing paman wiyose
kulatur sukèng kalbu
rèhning paman saking ajurit
rinêksèng Hyang jroning prang
raharja prangipun
panêdha kawula suksma
mugi-mugi paman tulusa basuki
samadyaning ngalaga

kaping kalih paman kula nuding
nênggih pun Dipati Pringgalaya
lan bupati sakancane
sarêng lan pun gupêrnur
wakil kula pun Adipati
Pringgalaya punika
ngèstrèni kaprabun
inggih adêgipun paman
narapati wus titi pamaosnèki
kurmat drèl lan mriyêmnya

nulya idlèr aturira aris
lah punika mênggah pêpalihan
kula sumôngga ing mangke
pan pun Pringgalayèku
angladosi ing sakarsaji
sang nata angandika
lah gampang wong mandum
balik kakang prajangjean
ingkang êndi kang kanggo karsaning Kumpni
tuwan idlèr turira

inggih ingkang lêstari anênggih
prajangjean ing rama paduka
pan punika ingkang kangge
raka paduka prabu
kang sumare Nglawiyan nguni
langkung saking prayoga
kangge kalih ratu
ingaras sampun prayoga
ing pangraos kawula tan wontên malih
sang nata angandika

sarwi mèsêm èsmunira gigit
netra andik dènira ngandika
tajêm taraping netrane
idlèr panjaluk ingsun
karo ratu ingsun tan apti
yèn têmên-têmên iya
Kumpêni maringsun
ingsun mundhut prajangjean
swargi eyang Susunan Pakubwanèki
yèn ora tinurutan

tuwan idlèr ngrêrêpa turnèki
dhuh pukulun yèn mênggah tur kula
tuwan lampahi samangke
gampil panginggilipun
duk miyarsa kalangkung runtik
nanging ta sinasaban
ing netya sinamun
mèsêm dènira ngandika
aku mono dêlèr wong agampang gampil
tan bisa rêrubêdan

nadyan silih arêp tômpa bumi
lamun kang ati durung kapenak
nora katêkan ciptane
pira laraning lampus
apan ingsun wus tau miskin
tau alas-alasan
windon tanpa dunung
mêngkono bae yèn ingwang
sida wurung pan iya padha samangkin
lan priye Pringgalaya

Pringgalaya tumungkul wotsari
rêrêp sirêp jroning pasamuan
anon sang nata sêmune
ing tyas duka kalangkung
ing talingan katingal abrit
gilir laraping netra
pratôndha yèn bêndu
Nikolas Harting wus pucat
netyanira Kapitan Dongkêl wus prapti
matur kadya karuna

angrêpèpèh sagêd ngambil galih
dêlèrira kinèn asêmaya
mikir ing sadalu mangke
sigra dêlèr umatur
angrêrêpa langkung minta sih
anuwun pangaksama
inggih ing sadalu
mangke kawula kenginga
sri narendra manthuk kewala tan angling
eram sagung kang mulat

ing têgêse sarta angantêpi
pêrang rai datan kumalamar
sêmbada sarta ulate
bubaran dêlèr sampun
miwah sagung kang pra dipati
Dipati Pringgalaya
ngacarani wau
sagung kancane wadana
ingaturan lajêng pakuwonirèki
pra sami pirêmbagan

Adipati Pringgalaya angling
hèh Paman Tumênggung Mangkuyuda
miwah Dhi Wiradigdane
Arungbinang sirèku
kaya piye prêkara iki
apa nora gêgawa
iya ika mau
dene ta nora kajamak
Mangkubumi pan ènthèng gunung Mêrapi
gêgitik ing prêkara

wong Mataram lagi siji iki
mêtoni wantêr saijab-ijab
ingkang mau papêrêpe
angadhêp bae ingsun
amêngkorog gêgithok mami
Tumênggung Mangkuyuda
lon nambungi wuwus
sampuna pun Dongkêl nyêlak
sampun pucat ulate Nikolas Harting
kawula langkung maras

angling tarèn wau Sang Dipati
Pringgalaya upama takona
marang ingsun tuwan dêlèr
apa milu sirèku
iya kaya Amangkubumi
anampik prajangjean
iya kang rong ratu
kang rama lawan kangraka
kang tinampik prajangjean eyangnèki
iya ingkang kinarsan

watarane iya dêlèr iki
apa gêlêm têtakon maringwang
Tumênggung Rungbinang ture
kadi lingsêm kalangkung
Wiradigda aris nambungi
dhèwèk iki Rungbinang
ngantuk nêmu kêthuk
nora milu abicara
parandene iku yèn kanggo sayêkti
milu nganggo kewala

nanging iya padha ngati-ati
bok kaparêng wani têtakona
mring ki lurah tuwan dêlèr
Rungbinang sauripun
aku wani kêthok dariji
yèn ta kongsi takona
Si Buntarting iku
pra sami gumujêng suka
eca tyase Pringgalaya Adipati
dènnya apêpucungan

kunêng wau gantia ingkang ninuwus
dêlèr pirêmbagan
lan sagung para upêsir
para mayor miwah kang para kapitan

Mayor Ubrus maring dêlèr sangêt matur
mila tuwan datan
anurut sakarsanèki
dene jendral wus dhawahakên parentah

kinèn nurut Mangkubumi karsanipun
asile punapa
tuwan mawi nyênyinggêti
sampun têrang karsane gurnadur jendral

dêlèr muwus aja kêmba ing pamuwus
rèhning dadi awak
oliha lan tindak bêcik
yèn wus puguh môngsa wurung tinurutan

Ubrus matur inggih sampun bancang laku
bilih kaputungan
paran kinarya pêpulih
botên wurung rugine gurnadur jendral

dêlèr muwus yèn mêngkono pikiriku
padha amrih rikat
dene Sunan Mangkubumi
têtakone luput pisan kêna pisan

iya ingsun ora kabatin tyas ingsun
sanadyan kawata
yèn ingsun bisa mrih gampil
cacad apa pan ingsun mundhak utama

nanging iku iya bênêr sira Ubrus
ana ing wêwatak
wong agunge siji-siji
lawan Mangkubumi têtêp yèn pilalan

lamun iku wurunga kongsia mutung
mendah dosaningwang
baya ngong mati binêsmi
gya Nikolas Harting nimbali pun Bêstam

praptanipun Bêkaur Bêstam tinuduh
sira angrèngrènga
prajangjianing paraji
Prajangjian Susunan Pakubuwana

yèn wus têmu banjura sira sun utus
ing wêngi kewala
mring Susunan Mangkubumi
aprakara pamundhute prajangjian

apan ingsun sumôngga ing karsanipun
jangjine kang eyang
sakarsa-karsane dadi
prajangjian Sinuwun Pakubuwana

Bêstam gupuh lumampah ing dalu-dalu
sowan pasanggrahan
anjujug mantri kang kêmit
kinèn matur yèn dutane dêlèr prapta

wusnya katur Ki Bêstam ngandikan gupuh
pinarak paningrat
Ki Bêstam ingawe gipih
prapta ngarsa dinuk ing liring anyêntak

nêmbah matur gusti kawula ingutus
mring sudara tuwan
ngaturkên kang sêrat jangji
prajangjian kala ing Pakubuwanan

sêrat katur sarta Bakaur turipun
bilih padukendra
taksih sami animpêni
prajangjian duk kala eyang paduka

kula suwun pinanggihakên pukulun
tinêpang tinêmbang
yèn inggih sampun anunggil
inggih lajêng nuntên dinamêl kewala

sigra mundhut êbuk pinaringkên sampun
tinimbang tan gothang
pun Bêstam umatur aris
sampun nunggil inggih tan wontên kang siwah

dhuh pukulun kados êmbèn dadosipun
Sênèn adêg tuwan
sang nata ngandika aris
iya Bêstam yèn wis gilig pan agampang

nêmbah mundur ing loji sapraptanipun
katur solahira
miyarsa Nikolas Harting
langkung suka lêjar ing tyas sri narendra

enjingipun Nikolas Harting umasuk
pinêthuk pangeran
dipati pangran ngabèi
pinanggihan pandhapane pasanggrahan

dêlèr matur angrampungakên kang rêmbug
kalihe wus lêga
pêpalihan dèrèng wiwit
kang rinêmbag adêge anama sultan

pan kasaru Mantri Tampingan asung wruh
yèn ing Jagaraga
pinukul ing mêngsah mangkin
kang amukul mêngsah saking ing Mamênang

pangiride Mangkudipura Madiun
nagri Jagaraga
inggih bêdhahe ing mangkin
bupatine anggubêl angungsi wana

sang aprabu ngandika marang gupêrnur
hèh sumêne iya
prakara pêparon iki
lagya ana mungsuh ngriwuk ambêbeka

dêlèr matur paran ing karsa sang prabu
iya sun kongkonan
anglurug bupati kalih
Rôngga lawan Dipati Suryanagara

dêlèr matur ngangge Kumpêni pukulun
sang nata ngandika
iya dadia têtindhih
aja akèh dragundêr rolas kewala

lan Sareyan Rikês sun piji lumaku
dêlèr langkung suka
Rikês sampun dèn timbali
praptanira lan dragundêr kalih wêlas

dêlèr muwus hèh Rikês sira tinuduh
marang gustinira
kinanthèkakên sirèki
Rôngga lawan Dipati Suryanagara

pan amukul ing Jagaraga Madiun
iku mungsuh beka
punggawa kalih wus prapti
sawadyane Rôngga lan Suryanagara

barisipun wus aglar nèng ngalun-alun
para mantri ngarsa
binêktakkên sadayèki
lan sang nata ingadêgakên samana

prajurit jro katanggung kang wolung puluh
pra sami jêjaka
sêtun duk wiwit arabi
lurah kalih Jayèngsari Jayèngtilam

kinèn ngadu anggajihi ing prangipun
Rôngga kawan dasa
pinangku wadya kadyèki
kawan dasa Dipati Suryanagara

sang aprabu mios panangkilanipun
lan Dêlèr Nikolas
Harting tumut mijil nangkil
amanggihi kang nglurug pangujungira

praptanipun sang nata têratagipun
lênggah ing dhêdhampar
lan Dêlèr Nikolas Harting
munggèng kursi lan sang nata jêng-ajêngan

pra tumênggung wus aglar munggèng ing ngayun
kang nglurug ngandikan
majênga angujung sami
Rôngga lawan Dipati Suryanagara

sami ngujung lan Rikês Sareyan sampun
bupati kalihnya
tabean lan dêlèr aglis
nulya ngujung mantri pangarsa sadaya

budhal nambur gong bèri saruni umyung
prajurit turôngga
wolung atus kang binêcik
arahane sèwu limang atus ana

lampahipun ing marga datan kawuwus
praptèng Jagaraga
mungsuh pra sami miyarsi
yèn dèn gêngi gugup lampahira dhadhal

ngungsinipun barise Pangran Madiun
anèng Kalitôngga
kagègèran mungsuh ngusir
sami mapan badhe nadhahi ngayuda

balanipun wontên kuda kalih èwu
kathah dèrèng prapta
panêkar môncanagari
kêrigane Pangeran Mangkudipura

ya ta wau wontên balik wong Madiun
Dyan Sêcakusuma
satus kêkapalanèki
santanane Pangeran Mangkudipura

nungkulipun langkung tinarimanipun
mring Sang Adipatya
Suryanagara lan malih
Rôngga Wirasêtika langkung narima

sampun sinung parentah bumi Madiun
ingkang kilèn kitha
cacah kalih èwu bumi
sinrahakên Rahadèn Sêcakusuma

lajêng sampun pinacak dadya panganjur
wuwuh prajuritnya
tigang atus kang turanggi
lajêng môngka cêcalang nêmpuh ing yuda

wurinipun nunjang prajurit katanggung
lan dragundêr rolas
mapag lan katanggung sami
pangiride Dipati Suryanagara

wong Madiun sakêdhap nadhahi pêngkuh
pan kasêlak gila
sapisan bêdhile muni
nora mindho dhadhal nolih kuthetheran

akèh runtuh sing kuda kacandhak lampus
kèh kèlês katunjang
dèn ungsi praptèng kithèki
nora kèndêl malêdug malayu ngetan

dèn bêbujung kèh tinggal dangdananipun
wangsul pambujungnya
mungsuhe nilap anêbih
undurira anjêjarah abêbandhang

rêmbag mundur saking kitha ing Madiun
kang badhe tinilar
Radèn Sêcakusumèki
pacak baris nèng Bayêm sakilèn kitha

budhalipun Rôngga Suryanagarèku
tan kawarnèng marga
sapraptanira Giyanti
ngaturakên jarahan lawan bandhangan

sang aprabu miyarsa suka kalangkung
Rikês angsalira
bandhang bandera sasupit
katur marang dêlèr langkung sukanira

pan sakesuk Rikês munggah kurnèt sampun
wuri kawuwusa
Madiun ginêcak malih
kang anggitik Pangran Arya Purubaya

rame campuh Radèn Sêcakusumèku
karoban ing lawan
anggubêd anèng wanadri
binantonan mantri pangarsa sadasa

rame kukuh Sêcakusuma prangipun
agênti kasoran
tukup-tinukup kang jurit
kuwalahên mundur Pangeran Purbaya

dadya êpur têmahan kitha Madiun
tan ana ngancika
Mangkudipura tan wani
tuwin Sêcakusuma iya mangkana

barisipun kilèn kitha nora maju
myang Mangkudipura
wetan kutha barisnèki
nora wani anglêbonijroning kutha

kunêng wau kang rêbat nagri Madiun
ingkang kawuwusa
dêlèr kang wontên Giyanti
ingkang badhe amangun ing Kasrinatan

wus undhang sagunging wadya
baris Sang Natèng Giyanti
badhe pamaosing palkat
ing tahun Be amarêngi
sasi Rabingulakir
ing Soma kaping sapuluh
aglar sagung dipatya
miwah ing Surakartèki
sakancane Adipati Pringgalaya

Kumpêni gêng-agêng samya
pakumpulan ing Giyanti
sagung têtindhih barisan
ing Marêbung gunung Gamping
pêpak anèng Giyanti
enjing munggèng tarubipun
sang nata akalihan
lan Dêlèr Nikolas Harting
Mayor Ubrus Mayor Istimolor ngarsa

têpung kang para kapitan
pan dêr Pol ingkang pangarsi
Kapitan Dongkêl kalawan
Sungrat Kulman Kapitan Bil
Beman kalawan Sèling
Petor Bristop munggèng ngayun
lan Uprup Surakarta
punika sami mangarsi
nênggih Uprup Yan Hèndrik Johan Abraham

Ngalun-alun kaèbêkan
sinang bêranang kang baris
kadya girindra dahana
prabaning kang baskara tis
kataman masênggani
ujwala busana murub
amarwata kusuma
angilat thathit sêsiring
aprabawa sunaring sanjata lanang

gêgaman ing Surakarta
ngidul ngalèr ajêngnèki
gêgaman pasisir lèrnya
angidul ajêngirèki
prajurit ing Giyanti
ngarsa kalawan ing pungkur
kang dadya gêgujêngan
saalun-alun tan malih
prajurite Adipati Pringgalaya

wolung puluh Jagasura
sadaya dipun gundhuli
sadaya sinaruwalan
komboran sangkêlat abrit
sangkêlat kuning tulis
sadaya rasukanipun
asikêp waos mamas
panas karingête mili
ting darèwès ingkang dadya gêgujêngan

Bêstam kinèn maos surat
ing ngarsanira sang aji
angadêg pamaosira
ing ngajênge pra dipati
cinêndhak ungêlnèki
kêpanjangên yèn ginalur
ingkang mawi prakara
yèn Pangeran Mangkubumi
kawan wêlas taun atinggal nagara

angangge sakarsa-karsa
dènira amalik bumi
tinututan ing pangrêpa
môngga tan ana tinolih
aprang numpês Kumpêni
nênggih sèwu lan nêmatus
lan wolung puluh papat
kang warni Kumpêni putih
Kumpêni Slam rongèwu satus pitulas

malah umadêg narendra
lawan karsane pribadi
winongwong jinajayèng prang
mangkya Pangran Mangkubumi
aprasasat wus munggwing
ngisoring Kumpêni tuhu
ing prajuritanira
soring prajuritanèki
ing Kumpêni miwah ing prawiranira

wus anèng sosoranira
kaprawiraning Kumpêni
miwah ingkawicaksanan
pan iya mangkana malih
Pangeran Mangkubumi
ing mangke sampun anggilut
ing maduning Walônda
mangsuk sungsum tulang pasthi
pan jinunjung ing tuwan gurnadur jendral

myang sagung rad pên india
umadêg Rajèng Matawis
Jêng Sultan Pakubuwana
ing Ngalaga Senapati
Ngabdulrahman Sayidin
Panatagama Aluhung
dene kang prajangjean
têtêp prajangjean swargi
ingkang eyang Susunan Pakubuwana

ing sanepa myang pangwasa
ing wêwalêr para niti
iribe apawong sanak
sabiyantu prana yêkti
abiprayèng tyas sukci
eklasing wikrêsna pingul
sabarang rèh ing praja
ing Pracima utarèki
myang duksina dharat lautan tarêbang

wus titi pamaosira
inganggêp têtêp ngantêpi
tinutup rèh saru sirna
muni drèl mriyêm barungi
use sagung upêsir
mriyêm amarwata guntur
salun-alun sênapan
barondongan kang gêdhugi
mariyême pitulas tan kèndêl munya

gamêlan umyung goraya
nulya dêlèr anganthuki
tabe salamêt karajan
umangsah para upêsir
tabean lan narpati
kang dhingini Mayor Ubrus
Istimolor anulya
para kapitan agênti
sawusira dêlèr angling mring dipatya

Bapak Dipati Samarang
myang Pringgalaya Dipati
payo gênti angujunga
mangsah Dipati Samawis
gantya Pringgalayèki
anulya kang pra tumênggung
ingkang Pajang Mataram
nulya bupati pasisir
sawusira kang kilèn mantri pituwa

Banjar Panjêr Ngayah Roma
Mêrdèn Dhayaluhur Pasir
Pagiyanti sinêngkalan
mur sarira ngoyag bumi
ing Be Rabingulakir
mangkana dêlèr umatur
bisik-bisik mring sultan
punapèstu tuwan nguni
saosane pêpatih gurnadur jendral

ingkang sampun wicantênan
lan eyang paduka nguni
pun Tumênggung ing Toyamas
punika langkung prayogi
winatawis nastiti
ambêgnya lus manah tuhu
sultan ing saurira
nênggih sami bisik-bisik
ingsun dhasar wus rêsêp lan ipeningwang

samêngko payo kasukan
jêngkar wau sri bupati
ing pandhapa pasanggrahan
panggenan sampun rinakit
sultan wus tata nênggih
ing amparan wus alungguh
nèng kursi kèrinira
Upênur Nikolas Harting
pra dipati sami ngandikan sadaya

lir sêsulung Jatingarang
ambêngan ingkang umijil
kang saking pura wangunan
ewon tan kêna winilis
miwah kang saking jawi
Kanatakusuman elur
saking Suryanagaran
saking Karanggan angili
sagung ingkang barisan tuwuk sadaya

prajurit ing Surakarta
satus jodhang sabupati
pitu bupati kewala
kawolu Kyai Dipati
Pringgalaya atamping
dadya jodhang sangang atus
gumuruh swaranira
solahe wadya kang bukti
têmah luwih nasine kurang manungsa

sultan anamar sakêdhap
minggah panggung aningali
ing tingkahe wadya kathah
gumuruh kang sami bukti
lir udan sinêmèni
sultan sukane kalangkung
têdhak saking panggungan
sadintên kang sami baris
nutug suka dêlèr lan sagung punggawa

sarêng rêp dènnya bubaran
Dipati Pringgalayèki
antukipun pakumpulan
lan kancane pra dipati
tata sawusnya linggih
Dipati Pringgalayèku
mojar mring pra wadana
hèh paran pikir puniki
sintên patut kang mulih atur uninga

lawan ingkang kula duta
manggihi uprup samangkin
Yan Hèndrik Johan Abraham
anêdha turunanèki
rèngrèng adêgan wingi
Tumênggung Rungbinang matur
pun Kakang Wiradigda
kang mantuk dhatêng nagari
kula ingkang manggihi Johan Abraham

ambêkus Ki Wiradigda
Si Pagêlèn ambêsiwit
balithuk sajêgmu gêsang
nora nganggo mêmarèni
dèn jêblogakên mami
dhèwèke milih nak-enuk
mring loji sajangkahan
dèn paluhakên sun iki
wetan Jatisari kalawan ing Ganggang

gumujêng kang pra dipatya
Ki Mangkuyuda nambungi
bênêr Adhi Arungbinang
ingkang lumaku mring loji
karana iku dhingin
tinarima ring gupêrnur
mampir barisan ingwang
duk pinanggil mring Samawis
kala ngarêpakên pêparon nagara

ing mêngko iku ngirasa
ngrêrèbèt pawarta kari
manawa na rêrontogan
Rungbinang sigra malangkrik
lah ana kang ngiloni
sok tinarka ambalithuk
gumêr malih gujêngnya
wus winêling lampahnèki
sampun mangkat Ki Tumênggung Arungbinang

wanci ing pukul sambilan
nuju jawah riwis-riwis
Ki Tumênggung Arungbinang
sapraptanira ing loji
panggih tabean angling
tuwan pan kula ingutus
ing sudara andika
Ki Lurah Radèn Dipati
Pringgalaya ingkang tabe kathah-kathah

lan malih kinèn nyambuta
rèng-rènge palkat ing wingi
Yan Hèndrik Johan Abraham
alon dènira nyambungi
iya radèn dipati
bêcik anuruna iku
lawan sira matura
sudara radèn dipati
besuk esuk sun jaluk siji wadana

ingsun muliha dinuta
mring Tuwan Nikolas Harting
nauri Kyai Rungbinang
gih tuwan wus dèn saosi
wau dèn parentahi
pun kakang Wiradigdèku
inggih ing benjang enjang
punapa saos mariki
gih pun kakang Tumênggung Wirawidigda

uprup manthuk ya dèn enjang
ingsun pukul nêm lumaris
Ki Tumênggung Arungbinang
mrêpêki abisik-bisik
lampah dika punika
punapa wêwadosipun
punapa gih kenginga
nêdha pawarti sakêdhik
latah-latah Yan Hèndrik Johan Abraham

pan laku lair kewala
rêmbuge Nikolas Harting
besuk lamun pêpanggihan
lan kang rama ing Giyanti
susunan dèn aturi
ya angaturana dhuwung
siji marang kang rama
mung iku laku ngong benjing
trimakasihKi Tumênggung Arungbinang

lan tuwin kula anêdha
gih upas dika satunggil
supaya inggih ngantosa
tinurun surat puniki
inggih yèn wus dumugi
nuntên binêktaa mantuk
uprup nurut kewala
bêktani upas satunggil
sigra pamit Ki Tumênggung Arungbinang

sapraptanira mondhokan
mêksih pêpak pra dipati
Ki Tumênggung Arungbinang
antuke gawa Walandi
kagèt kang aningali
ki tumênggung aturipun
tabenipun sudara
paduka inggih nglilani
tinuruna sakêdhap surat punika

Kêndhiwiring tinimbalan
kinèn anurun tumuli
Ki Tumênggung Wiradigda
mring Arungbinang tanyaris
Walônda apa iki
tut buri marang lakumu
Tumênggung Arungbinang
alon dènira nauri
sauripun awingit andanasmara

sun jaluk upas sawiji
yèn wis tinurun kang surat
aja kongsi ngulihake
si upas bae gawaa
Tumênggung Wiradigda
ambêkus dènira muwus
ingsun maning yèn mênanga

sajêge aku mênangi
sok ambalilu Walônda
hèh upas muliha age
dibalithuk Arungbinang
jamake wong nyênyêlang
yèn wis angulihkên iku
mung tatane Arungbinang

marentah kang dèn silihi
kang dèn silihi Walônda
dèn balilu nurut bae
gumêr sagung pra dipatya
tuwin sabaturira
Tumênggung Wiradigdèki
nuturkên ing solahira

duk baris Pagêlèn nguni
ya ngêndi ana Walônda
diwuruki prang gêlare
Walônda nurut kewala
yèn dulu Arungbinang
pangrasane Nabi Dawud
nora katon Arungbinang

gumêr malih pra dipati
sangsaya ambata rêbah
akêkêl têkan bature
Adipati Pringgalaya
ling sarwi mijêt manah
apa mêngkonoa iku
têkone Si Arungbinang

Wiradigda anauri
sampun maibên ki lurah
pan kula uninga dhewe
duk Pajênar botên pisah
nguni Kapitan Bagrak
pan tinuntun kadi lêmbu
makatên ingkang upama

tan duwe maras wong iki
wingi dèn lirik kaping pat
ika kang dadi brêkokong
wingi kang umadêg sultan
duk prang Pagêlèn ika
esuk sore dèn balithuk
prandene nurut kewala

anggung gawe dèn gorohi
pindho ping têlu kaping pat
têka tan ana dukane
kèdhêp têmên Arungbinang
yèn gawe kamandaka
yèn mungguha kaya ingsun
yêkti wêdi têtêmua

awêdi bèn dèn bithèni
yèn ingsun kayaa sultan
dibalithuk salawase
nglurug maring Pakalongan
pakone Arungbinang
têka nora nêmu kuwuk
bênêre disêsêmpala

kêrêng kêndêl angliwati
duk wingine kae ika
Nikolas Harting pan êmèh
dikalêthak wêwarasan
di ana wong mangkana
pradene maring sirèku
dadi bêbayi warasan

iya sira ogal-agil
prandene kêna kewala
kang miyarsa padha gèdhèg
angling Tumênggung Rungbinang
kang tumênggung dèn enjang
pukul nêm ing angkatipun
Uprup Yan Hèndrik dinuta

Dipati Pringgalaya ngling
hèh ta iku Arungbinang
tuwan uprup mulih dhewe
matur Tumênggung Rungbinang
antukipun dinuta
umatur dhatêng sang prabu
Nikolas Harting rêmbagnya

lamun pêpanggihan benjing
sang nata lawan kang rama
aturipun tuwan dêlèr
ngaturna dhuwung satunggal
kang ragi babrêkatan
Tumênggung Mangkuyudèku
lah kapriye sanak kônca

golèk warta kari waris
lan Si Adhi Arungbinang
yèn mungguh kônca liyane
dèn kongsi kapêjêng môngsa
dadak antuka warta
gumujêng kang pra tumênggung
kunêng wau kawuwusa

enjing budhalira nênggih
Uprup Yan Hèndrik Abraham
mantuk punggawa kanthine
Tumêngung Wirawidigda
Giyanti pirêmbagan
nênggih sultan abdinipun
kang badhe manjing ing kontrak

myang putra sêntananèki
tuwan dêlèr panêdhanya
dipun kantênan cacahe
kang sami manjing ing kontrak
liyane pra dipatya
nadyan wong cilik puniku
sakarsane tuwan sultan

kangjêng sultan amaringi
surat abdine sadaya
ingkang manjing buk cacahe
putra kêkalih punika
kêkalih kang santana
pangran ngabèi puniku
lan pangeran adipatya

nênggih putra kang kêkalih
dene ta ingkang santana
Pangran Natakusumane
lan Pangeran Pakuningrat
bupati tiga wêlas
dene ta pangajêngipun
Rôngga lan Suryanagara

wawolu lurah prajurit
kang tanggung mantri jronira
miwah lurah atusane
lurah kang marentah lurah
têgêsipun wadana
lêlurah gêdhe puniku
ingkang manjing buk ing kontrak

lan Suranata kêkalih
lurahe manjing buk kontrak
pinilih kalih lurahe
pan kamituwa têtiga
wus jangkêp tigang dasa
kang manjing ing kontrak iku
abdinira kangjêng sultan

Kangjêng Sultan ing Giyanti
laminira têtamuan
kang bawani saosane
amung kang rayi kewala
Dèn Ayu ing Banyumas
sultan mulat ipenipun
Tumêngung Yudanagara

kalangkung rêsêp ing galih
apan arsa pinundhuta
jêng sultan tyasira kagol
sêrate gurnadur jendral
muni Yudanagara
atur prayogi satuhu
yèn pantês kinaryakêna

matihi adêgira ji
dadya ngupaya paekan
arsa nguningani lire
dene ta sunan nèng wana
môngsa tan kawarnaa
Dhimas Natakusumèku
kang dadi warananingwang

apa wadining Kumpêni
sultan anjungkung sakêdhap
angêningakên karsane
wus pinanggih karsanira
Cakrakarti dinuta
mring Nikolas Harting mundhut
Kyai Bêstam tinimbalan

sapraptanira ing loji
Kyai Bêstam tinimbalan
pinundhut maring idêlèr
wus binêktakakên sigra
praptaning pasanggrahan
lajêng ngandikan lumêbu
prapta ngarsanira sulan

sultan angandika aris
hèh Bêstam padha pasaja
iya ingsun lawan kowe
apan ta padha wong Jawa
yêkti rêksa-rumêksa
apa mulane gurnadur
nawani Yudanagara

Ki Bêstam marêbês mili
awotsari sarikutan
dènnya ngusapi waspane
sang nata lêga tyasira
Ki Bêstam wus kawruhan
lamun wêkêl manahipun
tan tumama karya reka

sultan angandika ririh
ya Bêstam apa tan mirsa
duk ingsun anèng alase
Adhi Mas Natakusuma
iku pêpatih ingwang
nging dhingin sadurungipun
mungkir Si Mangkunagara

pan Si Mangkunagarèki
kang dadi patih sun iya
apan têlu sosorane
ing jaba Kudanawarsa
lawan Suryanagara
ing jêro siji ya amung
Si Rôngga Wirasêtika

Si Mangkunagara balik
Adhi Mas Natakusuma
kang dadi pêpatih ingong
iya têlu sosorannya
Adhi Mas Pakuningrat
sisih Suryanagarèku
ing jêro iya Si Rôngga

Kumpêni pasthi miyarsi
yèn mêngkono rakit ingwang
ênggon ingsun arêraton
apan ora lêstaria
tingkah wus kalampahan
Ki Bêstam nêmbah umatur
kang abdi kenging matura

ngandika sri narapati
iya Bêstam aja uwas
apan wus wêwatêk ingong
andêlan maring wong sanak
santosèng ing Hyang tingkah
ala bêcik manungsèku
nora kêna binakalan

Ki Bêstam matur wotsari
pukulun ingkang punika
mila Kumpêni yitnane
rumêksa ing padukendra
tulus ing kawiryawan
pan rayi dalêm pukulun
Pangeran Natakusuma

agênging tyas anglangkungi
awak bangkang ati buta
yèn nêpsu kang dede-dede
botên ambobot sarira
mila pasisir pisah
pan rayi dalêm pukulun
nêpsune ambêdhah-bêdhah

anobatakên rumiyin
dhatêng raka jêngandika
ing nguni inggih sang katong
ingkang sumare Nglawiyan
yèn botên kapisaha
pun pasisir têmahipun
ngabêni prang lan sang nata

langkung susahing Kumpêni
gusti ing wêktu punika
Radèn Supama nêpsune
tan wontên kuwawi bêdhah
langkung eyang-eyungan
gurnadur rêntêng kalangkung
buh kang pinilih binuwang

amiliha sri bupati
ambuwang Radèn Supama
bupati sampun cêcangkok
nagari sugih santana
ênggone anyêkuthak
mila atêmah tinurut
apisah lan Kartasura

duk miyarsa sri bupati
anjêngêrlajêng alatah
iya Bêstam dene mangke
iya Dhi Natakusuma
lawase tunggal ingwang
tyase tutut dhasar alus
Ki Bêstam matur tur sêmbah

kasaban ing padukaji
pukulun rayi paduka
nêpsunira dede-dede
mila kalok saking sabrang
Sang Rajèng Pakalongan
tyasira apindha gunung
sultan malih tan ngandika

mila inggih mrayitnani
lami-lami rayi tuwan
manawi mijil medane
adamêl ruwêding jagat
nanging nuwun samangkya
sawab kungkulan pukulun
inggih dhatêng padukendra

kalawan gusti ping kalih
mila pun Yudanagara
rumiyin sampun tinaros
dhatêng eyang padukendra
tuwan gurnadur jendral
inggih ing salajêngipun
gusti amalih nagara

sapikiripun prayogi
sang nata alon ngandika
Bêstam yèn kaya mêngkono
sun turut karêpe jendral
Paman Natakusuma
kang anèng Selong sun pundhut
ulihe mring tanah Jawa

pasthi yèn marêm tyasnèki
Yayi Mas Natakusuma
yèn praptaa wong tuwane
Bêstam umatur wotsêkar
pasthi yèn kalampahan
pamundhut dalêm pukulun
Kumpêni amrih sarkara

sira Bêstam umatur wotsari
rayi dalêm kados katangsulan
sudane mêmanahane
ngandika sang aprabu
iya Bêstam wijiling bêcik
ngupaya kabêcikan
iku jamakipun
kalamun angupayaa
ing panggawe kang ala yêkti ngêmasi
namaning kang manuswa

yèn angilang-ilang bêciknèki
dadi angrojod luwure samya
sayêkti duraka gêdhe
anêmu tanpa urus
capluk-capluk sajêge urip
iya Bêstam wus enak
ing kene tyas ingsun
aja kuwatir sabarang
ing prakara yèn ingsun miliha urip
barang ruwêding praja

aja dadi ruwêding Kumpêni
lamun ingsun maksih anèng donya
iya Bêstam aja age
Kumpêni atêtulung
barang iya kang makewuhi
kang anèng tanah Jawa
uwisa deningsun
Ki Bêstam tur sêmbah mêsat
sapraptane panggih lan Nikolas Harting
matur sasolahira

andikane Sultan ing Giyanti
kathah-kathah langkung sukanira
duk miyarsa tuwan idlèr
ya tuwan sultan iku
yèn piturut marang Kumpêni
apa kinarsakêna
pasthi nora wurung
wau ta kang kawuwusa
lampahira Uprup ing Surakartèki
kawan dina praptanya

wangsul marang ing Giyanti malih
pangguh gupêrnur matur yèn sagah
Prabu ing Surakartane
angaturana dhuwung
mring kang Paman Natèng Giyanti
langkung sarèh sang nata
mring kang paman rukun
Yan Hèndrik Johan Abraham
wus makuwon Tumênggung Wiradigdèki
mantuk pakuwonira

lajêng sowan ing pakuwonnèki
nênggih Adipati Pringgalaya
pra dipati pêpak kabèh
wau duk praptanipun
atêtanya radèn dipati
kadipundi punapa
lêga sang aprabu
umatur Ki Wiradigda
inggih lêga pun uprup ingkang kawarti
kula botên ngandikan

kinaruhan inggih para gusti
dangu lujênge abdi sadaya
kula matur sami sae
kang abdi sadayèku
barkat dalêm sami basuki
dangu pun Arungbinang
winastanan tumut
wontêna botoh punika
kadi juwêt inggih ngandikan pribadi
kula botên pajêngan

apa jawane iya wong iki
ngalèr ngidul olehan kewala
gumêr kang myarsa gujênge
sigra Kyai Tumênggung
Mangkuyuda alon nambungi
hèh Adhi Wiradigda
manira angrungu
alame Sunan Mangkurat
sêsampune ngadhaton Wanakartèki
ingaran Kartasura

pangungune pan kapati-pati
cacad agêng ing karatonira
dumèh tan duwe wong anèh
ngungun ing patinipun
Martalaya Martapurèki
kang sampyuh nèng Japara
awor patinipun
puniku anèh kalihnya
padha bisa nglumpati kali Kadhiri
kang têlung puluh cêngkal

Kraèng Naba nyangking Marmagati
Martalaya tuwin Martapura
kang lumumpat dhewe-dhewe
Sunan Mangkurat kuwur
langkung jungkung dènnya prihatin
agung wayang-wuyungan
susah suh tyasipun
tan antuk dhahar anendra
pan angrasa tiwase karatonnèki
dudu wahyu sanyata

wahyu mêntah-mêntah dèn gêpyoki
nora matêng anèng uwitira
wahyu jêndhul tiba dhewe
wus lami datan antuk
wong kang anèh pratingkahnèki
anèhsabarang karya
kang dadi gêgajul
dadi têtumbal nagara
gih Si Adhi Tumênggung Rungbinang singgih
dadi tumbal nagara

dene ana anèhe sakêdhik
ing mêngko jamane ratuningwang
yêkti ana pratandhane
Rungbinang lênggut-lênggut
Wiradigda asru misuhi
diguwok sumakehan
dadak lênggut-lênggut
ngling Dipati Pringgalaya
kadipundi lah Paman Mangkuyudèki
wau Sunan Mangkurat

Ki Tumênggung Mangkuyuda aglis
nutugakên iya kandhanira
cat-êcatan ing elinge
inggih ing wartinipun
Kyai Dêmang Urawan Sêndhi
inggih sagêd akarya
ing sastra sinêmbur
lan sagêd badhe bêlarak
ingkang runtuh cacahipun janurnèki
lawan badhe pêthikan

wong kang mêndhêt ing godhong kêkalih
saking kêbon inggih winastanan
ingkang dhingin pamêthike
lan kang pinêthik kantun
ing punika tan wontên malih
kang sagêd sapunika
anulya jinunjung
nama Dipati Urawan
sabin tigang èwu madanani carik
dhasar wong tumut lara

sampun cuthêl ing kojah sakalir
gumêr malih kang para dipatya
alarang têmên wong anèh
kaluhuraning ratu
yèn wong anèh barang pakarti
Adipati Urawan
anèh mung satêngu
parandene dadya tumbal
yèn anaa wong anèh kang sakêmiri
baya ginawe nyamat

wontên dutane Nikolas Harting
manggil Adipati Pringgalaya
pra dipati sakancane
prapta panggih gupêrnur
lajêng sowan marang sangaji
praptaning pasanggrahan
ingandikan laju
pinanggihan ing pandhapa
wusnya tabe atata dènira linggih
pra dipati ngarsa glar

Pringgalaya umatur wotsari
kang pitungkas putranta sang nata
ing palihan prayogine
sumôngga ing pukulun
angandika Natèng Giyanti
sira kang amanduma
atômpa bae sun
Adipati Pringgalaya
yèn makatên paduka kula saosi
sapanêngên sadaya

ingkang wêling putra padukaji
satêngêning agêng Pringgalayan
kula saos lêlintone
panêkar ta pukulun
pundi ingkang tuwan karsani
Kartanêgaran lawan
Wiragunanipun
kangjêng sultan angandika
Pringgalaya ing Kartanêgaran mami
pinarêng abdiningwang

akèh kang duwe tabêt Panumping
iya Panumping Kartanagaran
Matesih sapangalore
uruting Karja Jamus
ya wus dadi Panumping siji
mungguh môncanagara
kapriye pandummu
Pringgalaya matur nêmbah
papan inggih mawi kanan lawan kering
nanging kula sumôngga

bilih wontên kang tuwan karsani
sumêrêpa lêlinton kewala
ingkang sami satimbange
ngandika sang aprabu
iya môncanagara siji
nagara Garobogan
iku tabêtipun
Si Adhi Suryanagara
Pringgalaya sira amiliha bumi
ingkang padha satimbang

Pringgalaya umatur wotsari
yèn marêngi ing karsa paduka
nagari Toyamas mangke
inggih kang kawan èwu
inggih sampun kongsi kapalih
têtêpa wontên putra
paduka pukulun
sultan alon angandika
sarwi mèsêm hèh iku Pringgalayèki
sayêkti nora timbang

Garobogan isine karikil
ing Banyumas iku isi uwang
aja tinimbang cacahe
Pringgalaya gumuyu
nêmbah sarwi umatur aris
punapa tuwan dadak
uningèng pamêtu
nauri gumujêng latah
wêruh ingsun angrungu saka wong cilik
kang padha cêcaturan

tanah durung kambah dening mami
iya amung Adhi Mas Purbaya
nora kongsi babakake
mung ngancik pinggiripun
ing Gumêlêm kang dèn anciki
sêlak pinêthuk ing prang
rusak balanipun
binujung kaponthal-ponthal
sabubare kuthetheran pothar-pathir
kawus Dhimas Purbaya

nora ana kambah baris malih
kang amukul Dhimas Purubaya
pan bumi wutuh têgêse
Pringgalaya umatur
inggih lêrês paduka aji
nanging ta putra tuwan
ing pitungkasipun
sira matura ing paman
Si Banyumas ing samêngko iku dadi
ingone ingkang putra

Si Kaliman karo Si Panolih
Si Garêbêg iya Si Banyumas
iya salawas-lawase
saiki yèn pinundhut
pêparoning mring paman aji
kuwur pan durung ana
ing lêlironipun
sultan gumujêng ngandika
yèn mangkono kêpriye gon ingsun milih
ingsun tuwa kawogan

jabakêna kang mangkono dhingin
lagi maro ing bumi ya kêmba
saking tampan-tinampane
miwah satimbangipun
Pringgalaya nuwun wotsari
sadintên pagujêngan
diwangkara surup
bubaran kang abicara
enjing malih badhene asaos malih
ing dalu kawuwusa

animbali bupati pinijig
lan santana Pangran Pakuningrat
Pangran Natakusumane
bupati kang têtêlu
Rôngga lawan Suryanagari
lan Janingrat Mataram
prapta ngarsa prabu
sang nata alon ngandika
Adhi Natakusuma myang pra dipati
iki karêpe jendral

Si Tumênggung Yudanagarèki
kang dadya iya pêpatih ingwang
nanging anawani bae
nora mêksa maringsun
kaya paran rêmbuge sami
Pangran Natakusuma
alon aturipun
pukulun ing sapunika
sakajênge tinurutan pun Kumpêni
sampun mawi was-uwas

sawêg eca pukulun samangkin
tyase abdi paduka sadaya
rumaos yèn èstu lèrèn
samya srêp manahipun
ngraosakên kangèlan lami
Dipati Jayaningrat
sarêng aturipun
Rôngga lan Suryanagara
angrêmbagi ing saatur-aturnèki
Pangran Natakusuma

yèn kiyata karsaning Kumpêni
sapunika badan kuthetheran
Kumpêni kaku ing tyase
gumujêng sang aprabu
iya adhi ingsun wus jangji
sun turut sapikirnya
nanging kang sun pundhut
Si Paman Natakusuma
dèn sanggupi ulihe mring tanah Jawi
dêlèr sun cêkêl tangan

Rôngga Suryanagara wotsari
yèn makatên sampun etung kalah
ing palihan sapantêse
angsal inggih pukulun
rama tuwan kenging ajawi
inggih sasat nugraha
ing paduka prabu
tinimbanga ing sanepa
lir amanggih rukmi sawukir Mêrapi
langkung barkat mangpangat

sultan gumujêng ngandika aris
yèn mangkono wis padha mupakat
Pangran Natakusumane
nêmbah alon umatur
abdi dalêm sadaya sami
botên angrêbat badan
amung jêng pukulun
tulusa sukèng wardaya
ingkang abdi taksih anungkêlang arit
tan ketang sapunika

kangjêng sultan angandika malih
yèn mêngkono sira lumakua
Dhimas Natakusumane
têtêmu lawan gupnur
anggawaa Si Cakrakarti
mundhut Yudanagara
Banyumas Tumênggung
gawanên samêngko iya
nuli ingsun karya wakil angladèni
padune Pringgalaya

Pangran Natakusuma lumaris
Cakrakarti ngiring lampahira
ya ta wau sapraptane
ngloji sampun apangguh
lawan Dêlèr Nikolas Harting
nêmbungakên dinuta
sultan tabenipun
lan mundhut Yudanagara
pun Tumênggung ing Banyumas sapuniki
idlèr inggih sumôngga

idlèr sigra dènira amanggil
Radèn AdipatiPringgalaya
lan Tumênggung Banyumase
wau sapraptanipun
Adipati Pringgalayèki
Nikolas Harting mojar
hèh Pringgalayèku
Tumênggung Yudanagara
ing Banyumas iya saosna tumuli
pinundhut maring sultan

nanging bumine Banyumas kari
iya ta tapi nora kaliha
ing Banyumas Bupatine
mung anak putunipun
Ki Tumênggung Yudanagari
hèh iku Pringgalaya
êsah lan gurnadur
Adipati Pringgalaya
sangêt dhêku sigra dènira dhawuhi
marang Yudanagara

kinèn tumut Yudanagarèki
marang Pangeran Natakusuma
mangkatira sarwi tabe
Nikolas Harting muwus
dhapêt untung tuwan sirèki
lampahira wus prapta
ing Purawinangun
lajêng binêktèng ngajêngan
pandhadhape dingkik-dingkik jêtmikani
sêdhêp amarêk driya

praptanira ing ngabyantaraji
sarwi mèsêm sultan angandika
dèn parèng kene ki ipe
gya majêng awotsantun
Pangran Natakusuma ngirid
prapta majêng mangrêpa
mangusapi lêbu
ing pada sang naradipa
ngandika marma ingsun pundhut sirèki
atunggala lan ingwang

payo tungtun-tungtunan lan mami
tanah Jawa êntèk wonge tuwa
payo tinuwanan dhewe
sira kalawan ingsun
sapêkolèh wong damèng krami
alah si ora pisan
cacade prajagung
yèn parêng karsaning Suksma
padha nêdya mulyakna manusa Jawi
basah lir kênèng wisa

sun ing nguni madêg narapati
apan ingsun datanpa ukara
wong amrih kumpuling akèh
tan nêdya nganggo lagu
dhêngdhêng Pêngging karoyok Pathi
dak Tuban surak Dêmak
mung panganggoningsun
ing nagara têmah lungkrah
mêngko ingsun kaduwung kapati-pati
ngrasa katêmpuh tuwa

iya wong tuwane jaman mangkin
iya ingsun mênangi lan sira
duk misih krêtèng jamane
lan kawitane ngratu
iku padha dèn eling-eling
supayane kênaa
siningkiran iku
apan tiwasing prakara
lamun luput wiwitane nora bêcik
banjure karekelan

ingsun iki Yudanagarèki
sarta ngawaki untung lan tiwas
padha sun icipi kabèh
laku kang tiwas untung
ing têgêse sun jalajahi
amrih wruh ing wêweka
sira datan emut
bêndaramu adhi lurah
êndi ana wong anom karabat mami
prawirane mangkana

bisa ngawula sarta ngêntasi
tur waspada witing kadadean
mantêp bawa lêksanane
agal alit kawêngku
lêpasing rèh putus patitis
nirmala ambêk santa
wêweka kawêngku
pasanging graita limpad
lurahira Dhimas Purbaya ing nguni
cacade mung satunggal

apan sira padha angawaki
iya sapa kadange sadaya
kang kaya ingsun rakête
dadi kang mêthèk iku
wani muni ing ngarsa mami
rayi paduka Gungan
amung cacadipun
yèn ta sampun makatêna
rayi dalêm môngka musthikaning bumi
dununging wahyu kobra

Gungan punika ingkang wuragil
pun Jubriya punika panênggak
pun Takabur pambajênge
samasa bangsanipun
ingsun jawil dhingin si adhi
ugungane sudaa
maringsun ambêkus
kang êmas môngsa kênia
binakalan pêpancène manusèki
bêcik kalawan ala

ingsun injên tiwase si adhi
saking nagara kudu arêngka
nora pilih jalarane
hèh Yudanagarèku
sira ingsun karya pêpatih
lah iya cabar tiwas
parênga lan ingsun
padha ginau ukara
pirabara iya Hyang Suksma maringi
yèn kênaa tinêdha

pan kumêpyur tyas kadya binanting
wau Tumênggung Yudanagara
marêbês mili waspane
kabyatan sih manaput
drêsa driyanira ngranuhi
umatur sarikutan
rawat waspanipun
pukulun kalangkung mudha
ingkang abdi tan pêcah mijêta ranti
ngêmbanana sri nata

pukulun mung kenging tarka
duk ingabdèkakên nguni
dhatêng rayi jêng paduka
Pangeran Purubayèki
dene kawula inggih
kinathik ing siyang dalu
apan rayi paduka
wong agung tyase mupugi
ing aguna amiguna sumbagèng rat

sayêktine tanpa tatal
anatal sukêt tatêki
jêng sultan mèsêm ngandika
marma padha ngeling-eling
lah iya angur êndi
kang nora wruh pisan iku
lêlèjêming prakara
sira iku lawan mami
warêg dulu sarawunganing prakara

sira nuli ngladènana
marang Si Pringgalayèki
pêparone kang nagara
nora susah sun tuturi
watak Pringgalayèki
kadurjanane anutug
nging sira tadhahana
pasaja ati basuki
jajalanat ingantêpan gôndra pira

dhasar kanthi Arungbinang
bisane luwih sabumi
yèn amasang kamandaka
ngungkuli ajar sakêthi
yèn amasang kêkirih
alah kaji pitung puluh
yèn masang ujar jawat
alah dhukun satus sisih
yèn amasang pilêpak lir Malaekat

atêmah tandhing sumêngka
iya bicaranirèki
nanging sukura ing titah
pirabarane sirèki
mênang ngadu lêlungid
mungsuhira padha jênggul
Tumênggung Arungbinang
tan kêna tinandhing apit
atandhinga satus sisih nora timbang

nanging ta adiling Suksma
ingkang bae kang siranti
sadalu apagunêman
sarêng tambur bubar sami
wuwusên sri bupati
sultan nimbali gupêrnur
pangeran adipatya
lawan pangeran ngabèi
kang amêthuk Nikolas Harting praptanya

idlèr manjing pasanggrahan
kèndêl sagung pra dipati
pasisir ing panangkilan
miwah sira Ki Dipati
Pringgalaya anangkil
punggawa sakancanipun
aglar kang pra dipatya
punggawa Pajang Matawis
sigra têdhak sultan siniwakèng jaba

ginarêbêg ing wanodya
miwah ingkang ampil-ampil
pangeran bèi ing ngarsa
pan dêrPol ingkang akanthi
wau pangran dipati
kêkanthèn lan Mayor Ubrus
prapta ing panangkilan
banjêng kang para upêsir
sultan ngagêm songkok barung ginarudha

baludru cêmêng rinêngga
lung-lungan mas binaludir
tulyasri nurut dongdoman
nyamping golang-galing wilis
lancingan pinapanji
renda mas baludru wungu
kinencong nyampingira
anyuriga cara Bali
atunjung mas bintang ing jaja tumeja

asèdhêt wangun pidêksa
kadya Prabu Maèspati
Narpati Arjunasasra
rikat pasaja rêspati
sagung wadya kang nangkil
angalêm wanguning prabu
sultan asru ngandika
sarupane kang anangkil
piyarsakna lawan padha ngèstokêna

Si Tumênggung ing Banyumas
sun kulawisudha mangkin
sun karya pêpatih ingwang
matihi saparo Jawi
namane ingsun alih
Dipati Danurêjèku
kang sun pundhut namanya
Tumênggung Yudanagari
sun paringkên Si Adhi Suryanagara

radèn tumênggung namaa
Yudanagara palinggih
nagari ing Garobogan
môncanagara amiji
dene sosoran patih
Dhimas Pakuningrat iku
Gêdhe Mlayakusuman
sosoran kiwa Panumping
anisihi Si Rôngga Wirasêtika

anamaa Radèn Rôngga
Prawiradirja ing mangkin
Adhi Mas Natakusuma
pêpatih jro anglinggihi
kaparak têngên nênggih
lêlurah mantri jro iku
iya Si Baurêsa
sun karya wadananèki
ing kaparak kiwa Tumênggung Burêsa

lurah katanggung satunggal
ya Si Panji Jayèngsari
iku sun karya wadana
nindhihana gêdhong kering
Tumênggung Surantani
ing mangke jêjulukipun
iya Si Mangunjaya
sun karya wadananèki
gêdhong têngên iku sun paringi nama

Tumênggung Mangunnagara
dene kaliwone jawi
Si Tumênggung Alap-Alap
iya namane sun alih
maksih dadya bupati
Tumênggung Martalayèku
iku môngka sosoran
Adhi Mas Pakuningrati
ana dene sosoran Prawiradirjan

Si Ngabèi Wirarana
iya ingkang angliwoni
mring Rôngga Prawiradirja
sun ganjar namane mangkin
Tumênggung Kartanadi
iya Si Wiraranèku
lurah katanggung iya
Si Kayun iki sun kardi
anamaa Ngabèi Jayadirana

dene kaliwon kaparak
kiwa Si Prawirasêkti
têngên Si Ranadirada
gêdhong Si Ranadimurti
kiwa têngênirèki
Si Yudakartika iku
lan Si Ranawijaya
sun karya jêksa ing mangkin
jumênênga Tumênggung Sasmitasastra

lan Si Muhyidin sun karya
samêngko lêlurah carik
sun alih ing namanira
Cakrawijaya Ngabèi
sultan sigra anolih
maring dêlèr sarwi manthuk
têlas ingkang ingangkat
kang binarêng lan pêpatih
urmat use samana lajêng kasukan

anèng panangkilanira
mariyêm tan kêndhat muni
kadya guntur ing ancala
kalasangkanya munya tri
gêndhing rêmêng ngrêrangin
bêksa jêbêng pra tumênggung
ingajêngan bêdhayan
abarungan mawarna tri
angarangin ing wuri ngidak kaluwak

bubar surup makuwon sadayanipun
sultan wus ngadhatyan
ing pura winangun prapti
bakda ngisa badhaya lit kang ingajar

enjingipun prapta dutane gupêrnur
Bêstam kang dinuta
sigra ingandikan prapti
ing ngajêngan nêmbah matur Kyai Bêstam

dhuh pukulun sudaranta tabenipun
prakawis jêng tuwan
angandika duk ing wingi
aprakawis palihanipun Toyamas

kengingipun ingudhal malih pukulun
jêng sudara tuwan
Idêlèr Nikolas Harting
langkung ajrih dene tuwan wus parentah

manjingkên buk ing mangkya sampun katutup
ajrih ngêngakêna
pun dêlèr inggih nyaosi
ingkang sami satimbange pêpalihan

Ngromasèwu ing Lêlêdhok pitung atus
Lèpènbêbêr ingkang
gih tigang atus puniki
kangjêng sultan angandika iya Bêstam

ingsun tantun kang bakal nglakoni iku
iya raganingwang
nora wruh rupaning bumi
ingkang wêruh Si Dipati Danurêja

besuk esuk iya akongkonan ingsun
pan durung karuwan
marmane ing benjing enjing
karuwane Si Dipati Danurêja

Bêstam sampun pamit nêmbah sigra mundur
ginanjar rasukan
budhidhar jubah sultani
srêban wungu lan nyamping lonthang bathik bang

sru gumuyu Bêstam sadalan anyurut
dene kangjêng sultan
pêparinge anyêmoni
paringe anggon-agoning ngulama

têgêsipun kinèn dhongkol bae tèngsun
iya wong wis tuwa
dèn eman têmên sun iki
pasêmone gustiningsun kangjêng sultan

praptanipun pakuwon panggih gupêrnur
katur aturira
yèn jêng sultan nyêmadosi
inggih benjing enjing badhene utusan

ya ta wau kawuwusa sang aprabu
saungkure Bêstam
animbali Cakrakarti
praptèng ngarsa kalawan Cakrawijaya

kinèn nantun timbalanira sang prabu
Dipati Danurja
ambobot-bobot ing bumi
Kalibêbêr ing Lêlêdhok lawan Roma

pan rong èwu dadia pêparonipun
paroning Banyumas
mêsat Cakrawijayèki
Cakrakarti panggih Dipati Danurja

wus tinantun kang tinimbang paronipun
paroning Banyumas
kang rong èwu dèn timbangi
Kalibêbêr ing Lêdhok lawan ing Roma

paronipun Toyamas ingkang pinundhut
satêmah punika
Idêlèr Nikolas Harting
nyaosakên Kalibêbêr Lêdhok Roma

sru gumuyu Dipati Danurêjèku
inggih sampun babag
kula wani kukum ugi
Cakrakarti milane mawrat sampeyan

karsanipun raka paduka sang prabu
inggih kang punika
kinarya lênggah pêpatih
lurung têngah patang atus dadya wêwah

badhenipun wingi dhawahe sang prabu
ingkang tanah Pajang
Mataram dipun paringi
Kalibêbêr badhe pêpancèn punika

gih bêndara rayi paduka dèn ayu
ingkang pinaringan
ing Kalibêbêr pribadi
tigang atus kadang èstri pinancènan

dun angrungu Patih Danurêja ngungun
angungun kalintang
kamanisên ing pawarti
kanyut saking sakarsa-karsaning sultan

wuwusipun Dipati Danurêjèku
inggih sampun majad
suka anganggêp sayêkti
pan kapara ing ngriki untung satêbah

dutanipun kêkalih sarêng wus laju
mring panggènanira
Gupêrnur Nikolas Harting
wus kapanggih têmbunge amundhut desa

kalih èwu lan punjule tigang atus
ing Lêdhok lan Roma
ing Kalibêbêr lan malih
punjulipun tigang atus lurung têngah

dyan gupêrnur mundhut mring Pringgalayèku
sadaya wus prapta
katur ing caraka kalih
Lêdhok Roma Kalibêbêr lurung têngah

sampun mundur duta kalih praptanipun
katur angsalira
kang saking Nikolas Harting
bumi kalih èwu tigang atus kasrah

sang aprabu suka pinaringkên sampun
Dipati Danurja
môngka lungguhing pêpatih
bumi bobot santosa tur wutuh kuwat

tan kawuwus gupêrnur ing pikiripun
prakawis panggihan
kinarsakêna tumuli
lan kang putra Sang Aprabu Surakarta

enjingipun tuwan dêlèr sowanipun
marang pasanggrahan
pinêthuk pangran dipati
lan pangeran ngabèi sapraptanira

ing têtarub wangunan binêkta laju
praptèng purantara
pinanggihan ing pandhapi
têtabean ciuman wus tata lênggah

dêlèr matur paran ing karsa pukulun
prakawis panggihan
lan putra dalêm sang aji
puniku ta wontên adhènging prakara

ya ta wau sultan ing andikanipun
iya besuk apa
apa ingsun kang nêkani
apa anak prabu nêkani maringwang

dêlèr matur abên têngah pênêdipun
sultan wau sigra
animbali pra dipati
Pringgalaya miwah Dipati Danurja

pra tumênggung pra samya tumut lumêbu
praptaning ngajêngan
sultan angandika aris
hèh ta Pringgalaya miwah Si Danurja

ingsun arsa patêmon lan anak prabu
ingkang adu têngah
Surakarta lan Giyanti
yèn wus padha mupakat bênêr ing têngah

nuli iku sambutên karyanên tarub
pra sami sandika
andangu mring mantri bumi
aturipun para mantri dhusun Lêbak

wetanipun saking dhusun Jatossantun
inggih padhêkahan
siti tumut Jatisari
mung punika ingkang pantês têngah-têngah

yata wau jêng sultan ngandika arum
yèn mêngkono padha
nuli garapên tumuli
pêparona Pringgalaya lan Danurja

sandika wus matah sawiji tumênggung
sigra lampahira
punggawa Surakartèki
Wiradigda Giyanti Prawiradirja

wus sinambut wau kang têtarub agung
dêlèr pamit nulya
badhe lajêng lampahnèki
amondhongi sang prabu ing Surakarta

lampahipun mung Pringgalaya kang tumut
sagung pra dipatya
sami kantun ing Giyanti
inggih benjang kewala sami mêthuka

yèn wus tamtu têdhakira sang aprabu
mêthuk panangkilan
panggihe Nikolas Harting
cêciuman kinanthi manjing jro pura

dêlèr matur sami basuki sang prabu
inggih ingkang salam
rama paduka Giyanti
apan èstu inggih sami pêpanggihan

lon sumaur wau inggih sang aprabu
inggih kula sukak
kula sawêg marentahi
damêl sasak yèn sampun dadya umangkat

dêlèr matur inggih prayogi kalangkung
sang nata ngandika
hèh uprup kang nambut kardi
enggalêna lan jênêngana Walônda

ya ta matur sandikanira pun uprup
sasak ing Sampangan
idêlèr amit mring loji
ngasokakên badane mêntas lêlampah

ungkuripun Nikolas Harting sang prabu
animbali sigra
Dipati Pringgalayèki
Kyai Puspanagara Sasradiningrat

sami tumut sami ngirid ngarsa prabu
wau Adipatya
Pringgalaya awotsari
ingkang salam kangjêng rama jêngandika

sang aprabu alon pangandikanipun
priye Pringgalaya
paman samêngko watawis
ing undhake sêpuhe ta mandi sapa

nêmbah matur Dipati Pringgalayèku
nuwun rama tuwan
anèh kalih tiyang Jawi
tingalipun sêpuhipun botên ewah

ewahipun pan amung sariranipun
pan rama paduka
nguni wêwêg sarirèki
mangke singsêt wêwah ruruhipun rikat

ulatipun ingkang sangêt ewahipun
aringas agalak
ing andikipun sakêdhik
mèh sumêrêp dhatêng netra pucicilan

pan rumuhun wong agung liyêp aruruh
angarjuna tuwa
ing mangke ta Dyan Sêtyaki
ewahipun ing pasêmon lawan kina

malihipun kula kônca sami pandung
inggih pra dipatya
malah anjawil-jinawil
sami bisik-binisik wontên ngajêngan

drijinipun ing asta miwah ing suku
angrayung samangkya
pan rama paduka nguni
dadya gunggung ing praja bagus utama

sarwa patut mung satunggil cacadipun
darijining asta
lan dariji sukunèki
kirang ngrayung lan sarira tan sêmbada

mangkya sampun angrayung kang mulat pandung
anuwun punika
inggih langkung tan kadugi
bilih sangêt kangèlanipun punika

pun gupêrnur dhatêng ing kula amuwus
priye Pringgalaya
sunan lan kang rama dhingin
nora mèmpêr munduran mèmpêr kang paman

pun Tumênggung Wirawidigda sumambung
tuwan bênêr dika
bapa paman angèmpêri
kaot ingkang paman sarira wanudya

kang Sinuhun ing Surakarta satuhu
asarira lanang
kathah kang paman sang aji
sintên mirib ing ngrika sami lan paman

dêlèr muwus saking doh êblêg satuhu
dupi cinêlakan
susunan mangun nyabrangi
ingkang paman agandês kadya têtandhak

awratipun rama paduka pukulun
yèn atrap bicara
inggih ambêk Jabarail
botên môntra-môntra ambêka manungsa

botên etung yèn wawrat mung ambêk purun
tan darbe mêmaras
kala amangun prajangji
ingkang ngadhêp sami tanpa darbe nyawa

kang pinundhut prajangjian eyangipun
kang raka kang rama
prajangjian kang tinampik
sadêg sanyêt pangantêpe botên ngungkak

pun gupêrnur sampun pucat ulatipun
nuntên Dongkêl nyêlak
umatur kadya anangis
lilihipun lêjar yèn saking asmara

pun Dêlèr Nikolas Harting
mèh botên sagêd ngadêga
mulat ramanta dukane
kadya kumukus kang netya
talingan ambaranang
kang imba agung malêngkung
pratôndha sangêt dukanya

ngandika sri narapati
paman iku sawab apa
anampik prajangjiane
kang raka miwah kang rama
mundhut kang prajangjian
swargi kangjêng eyang buyut
lah iku kacèke apa

ingsun ingkang angrawati
mung prajangjiane rama
kang ginawe sarawuhe
rama saking Pranaraga
ajangji ingkang lawas
padha sirna gêmpuripun
sajrone aprang lan Cina

duk praptane komisaris
mêntas bêdhah Randhulawang
kapitan undur lakune
nuli komisaris prapta
amangun prajangjian
nora duwe manah ingsun
mung jangji wangunan anyar

umatur saha wotsari
Adipati Pringgalaya
dhuh gusti punika malèh
rama paduka ngarsakna
kang apês babar pisan
lêrêsing pamundhutipun
sawab prajangjian tiga

dèrèng wontên kêpak-kêpik
dèrèng cuwik dèrèng babak
tur umadêg pangrasane
wong sabrang kang anyêlambrang
kêni siku sinipat
ngambil ayam saba dhusun
antuke amêndhêt tundhan

punika pan botên kêni
tuwin kang dados sêsanggan
pangitunge kinarècèk
tan kenging manjingkên budhak
kalawan sundêlira
Kumpêni rabi pukulun
yèn inggih lawan wong Jawa

pan botên inganggêp rabi
inganggêp sundêl kewala
botên dèn itung ingone
mung ketung dhudha kewala
amung kang rabi nyonyah
punika ingkang dèn itung
anak inggih botên ketang

tan kêni ngingkêt sanyari
wêwah silir anggêgampang
inggih barang pratingkahe
tan kêna nyorok tênaga
miwah ukum-ukuman
tan kêni ginggang sarambut
yèn wong Jawa lan wong sabrang

inggih kisasipun sami
kalamun wêdaling êrah
sanadyan sabrangwong gêdhe
wong Jawa sikêp kewala
tan kêni ingapura
tiniban saukumipun
tan kêni yèn sêsambata

ing ngriki sampun ngundhangi
Yan Hindrik Johan Abraham
inggih dhatêng Kumpênine
Tumênggung Puspanagara
nambungi gih ki lurah
ngriki wontên tigang dalu
arang Walandi nyêlambrang

ingkang padha ngambil pitik
Tumênggung Sasradiningrat
nambungi gih lêbêt bètèng
ki lurah wontên sapasar
boya wontên Walônda
ngambil ayam ambêburu
manthuk Radèn Pringgalaya

gih puniku ingkang mawi
sawab uprup wus parentah
dhèwèk amanut kemawon
mèsêm sang nata miyarsa
alon dènnya ngandika
apêrkara kêris iku
iya Ki Kopèk kewala

priye panggawanirèki
kothak atawa têmbaga
Radèn Pringgalaya nolèh
Tumênggung Sasradiningrat
matur inggih kêndhaga
mawi samir kang amanggul
lawan sinongsongan jênar

kang gendhong priyayi mantri
pan inggih mantri kaparak
sang nata pangandikane
ya wis bênêr Pringgalaya
besuk yèn pêpanggihan
êndi ta panggonan ingsun
miwah panggonaning paman

Dipati Pringgalaya glis
matur saha awotsêkar
paduka nata kang kilèn
rama paduka kang wetan
dêlèr êlèr gènira
inggih ajênge angidul
baris Kumpêni amapag

lawan prajurit jro sami
makatên dêlèr parentah
lan inggih kaping kalihe
sabên dêlèr tinimbalan
ing rama jêngandika
rayi paduka kang mêthuk
pangran dipati punika

lawan pangeran ngabèi
pukulun rayi paduka
kang nama ngabèi anèm
pangran dipati kang tuwa
milane sapunika
kang anèm ing dhapuripun
blêg suwargining kang uwa

lan ing ngriki yèn suwawi
rayi dalêm kalih pisan
Dèn Mas Sêmplo lan Panolèh
kang sampun sami diwasa
punika amêthuka
sabên tuwan dêlèr masuk
kabèh ture tinarima

kadi kang Rama Giyanti
sang nata apêparentah
padha gêlakên sasake
lan kang karya pasanggrahan
ing Lêbak Jatikêmbang
Pringgalaya kinèn mêtu
lan wadana kalih pisan

siyaga ngundhangi dasih
rakit baris tata lampah
ingkang anyêkêl waose
benang ingkang wolung dasa
nênggih kang sawêg dadya
pinilihan ingkang patut
kang bagus-bagus agagah

