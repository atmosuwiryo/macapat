Bagong mêksa ngrarêpa pênjalukira
Sêmar mêksih mêmengin
Dananjaya prapta
ngadêg nèng wurinira
sinêndhal kuncungira glis
tiba kalumah
lajêng dèn oncit-oncit

ginitikan gupuh angrungkêbi pada
sêgane kocar-kacir
panganane wutah
Bagong suka abungah
panganane dèn kukupi
sêga wus wutah
kèlês awor lan siti

cikrak-cikrak Bagong sarwi amêmangan
impènku mau bêngi
tinêmune baya
katone mangan tinja
nôngka madu baya iki
lêgi lir gula
Sêmar nangis manglirik

Bagong ngèngèhana nangkane kewala
Bagong gumuyu bêlik
iki pêlêm gônda
lêgi wangi kalintang
Sêmar jêlih dènnya angling
pêlêmegônda
ngèngèhana sathithik

Bagong nyêntak dene kobêre si gêrang
nangis akon ngèngèhi
pêlêm lawan nôngka
gusti niku si murka
sudhètên wêtênge aglis
atine ala
kumêde nglêliwati

iya Bagong patine mêngko kewala
sun laranane dhingin
dosane wus katrap
gawe sakêthi wirang
iya marang awak mami
urip karya pa
wus sêdhêng dèn patèni

Sêmar myarsa kèndêl dènira karuna
ngrarêpa matur aris
gih mangke bêndara
sênadyan patènana
dika tuduhake dhingin
dosa kawula
Dananjaya ngling wêngis

pageneya sira ngloropakên ingwang
mau tuturirèki
putri ing Cêmpala
anèng sor nagapuspa
iya gone angêntèni
banjur sun êmban
ngandêl marang sirèki

dene têka jêbul biyang kulup ika
nêpsune nglêliwati
si kulup dipala
malah arsa alunga
mulih marang Dwarawati
margane sira
kang gawe dosèng kami

liwat karya sêdhih karya sèwu wirang
Sêmar duk amiyarsi
linge gustinira
matur sarwi karuna
yèn puniku dosa mami
amung tinarka
ngloropakên ing gusti

wong wus tuwa cadhok duwe lara mata
wus pêtêng wayahnèki
pantês kalirua
sangking nora waspada
balikan paduka gusti
kaya wong tuwa
andadak tumut pangling

nadyan silih nora awas sangking wuta
sangking pêtêng wus wêngi
dene wus dèn ê- // mban
têka botên angrasa
grayange pêsthi kêtawis
môngsa panglinga
mring garwane pribadi

Dananjaya mèsêm aris angandika
kakang Sêmar ya uwis
bênêr sangking sira
ingsun kang kaluputan
Sêmar anjrit nibèng siti
agêgulungan
sarya sru dènnya nangis

sarwi ngundhat-undhat ngundhamana ingkang
wus seda nguni-uni
adhuh gustiningwang
ya Sang Manumanôngsa
Bagawan Sakutrêm Sakri
Sang Parikanan
Rêsi Palasara Ji

gustiningsun Prabu Pandhu Dewanata
kang asih marang dasih
gusti tingalana
dasihe kawlas-arsa
sabên dina dèn gêbugi
mring putra dika
kula tan sagêt kari

inggih pintên turunan pamomong kula
dèrèng nate nglampahi
katibanan sada
ingugung dèn la-êla
lamun turu dèn kêbuti
lamun lêlungan
saparan dèn payungi

pêpanganan apa sadoyanan ingwang
tinêkan dèn tutugi
ing mangke tinilar
kinèn momong kang putra
kêrênge anglêliwati
agung pinala
age gawanên mami

botên bisa momong marang putra dika
Sang Parta ngrês kang galih
wis kakang mênênga
nya iki tampanana
sêsupeningsun hèr thathit
satus rêganya
sun paringkên sirèki

Lurah Sêmar nampèni mêksih karuna
môngsa mênênga mami
yèn panganan ingwang
durung bali maringwang
Dananjaya ngandika ris
Bagong balèkna
besuk ingsun lironi

Bagong matur sampun têlas kula pangan
Sêmar matur saryanjrit
têksih kula ninga
kinandhut kantun nôngka
Bagong wuwuse macicil
edan si picak
têka misih udani

nôngka kari sathithik anèng kandhutan
binalangakên aglis
Sêmar lênggak-lênggak
sarwi amangan nôngka
Dananjaya ngandika ris
lah payo kakang
sira dandana aglis

anututi marang putri ing Cêmpala
kakang panduga mami
wus suwe dènira
lunga sêka ing taman
putri lumaku pribadi
watir mênawa
nêmu ewuh nèng margi

Sêmar Bagong matur dawêg dipun inggal
Dananjaya nulya glis
minggah yasakambang
ningali sênjatanya
dhêdhali datan kaèksi
sampun anduga
yèn binêkta sang putri

dadya mundhut sênjatanya sarutama
sampun binêkta mijil
lajêng lampahira
satriya Dananjaya
Sêmar Bagong kang umiring
radyan amatak
pênggandan wruh ing margi

ingkang kambah marang putri ing Cêmpala
gandanya pan kêtawis
kunêng kang winarna
Rajaputri Cêmpala
kusuma Wara Srikandhi
byar rina prapta
samadyaning wanadri

anêrajang pabarisaning rasêksa
barisan sabupati
wil Kala Pradêgsa
ditya Paranggubarja
kagyat anèstri lumaris
datanpa rowang
warnanira lir sasi

wus anduga lamun putri ing Cêmpa- // la
ngatag wadyanira glis
ngêpung alang-alang
ditya Pradêgsa sigra
mêrpêki marang sang putri
arsa têtanya
sang dyah mênthang jêmparing

wil Pradêgsa kèndêl mangu lampahira
têtanya sangking têbih
hèh sintên paduka
lumampah tanpa rowang
wanudya kaliwat luwih
tan wruh ing samar
lêlaku nèng wanadri

Rêtna Wara Srikandhi aris saurnya
aja tambuh sirèki
sun Putri Cêmpala
wil Pradêgsa miyarsa
sukèng tyas asru turnèki
dhuh gustiningwang
bêja têmên sun iki

pan kawula abdine raka paduka
Paranggubarja Gusti
Sri Jungkungmardeya
dinuta angupaya
ing gusti sang rajaputri
mangke kêpanggya
samadyaning wanadri

lah suwawi paduka kawula bêkta
mring Sawojajar Gusti
nitiha jêmpana
sang dyah rêngu ngandika
apa ta abanirèki
arsa anggawa
marang sarira mami

dene enak-enak wuwusmu gumampang
basakakên raka ji
hèh buta lungaa
aja nèng ngarsaningwang
yèn sira nora lunga glis
yêkti sun panah
wil Pradêgsa miyarsi

latah-latah sarwi ngungalakên jaja
dawêg gusti dèn aglis
paduka tibakna
abdine nate tatal
dinadar ing rakanta ji
gêrèt lumêpas
dhêdhali kadya thathit

wil Pradêgsa kacundhuk janggane pêgat
gumêbrug tibèng siti
wadyanya tumingal
yèn punggawane pêjah
gumuruh sarêng dènnya ngrik
mara kumêrab
sêdyambyuk angêbyuki

kang nèng ngarsa akèh rampal kapêrapal
ing sênjata dhêdhali
kaparêng praptanya
satriya Dananjaya
kagyat miyat mring sang putri
rinêbut ing prang
ditya lawan ing jurit

sang kusuma tan owah sangking gènira
têtêg tatag têrampil
pêsating sênjata
dhêdhali nêngên ngiwa
mangarsa sungsun ngênèni
ditya kèh pêjah
tuhu putri prajurit

Dananjaya nguculakên sarutama
mêtu muntap ngèbêki
kèh ditya suh sirna
sang dyah ngungun tumingal
sirnane mungsuhirèki
sangking sênjata
nyambêri kadya pêksi

sang kusuma nolih marang wuri
aningali yèn Sang Dananjaya
ingkang nglêpasi panahe
mawi lar kadya manuk
sang kusuma ewa ningali
kagagas meranging tyas
lajêng lampahipun
Sang Parta mêksih tut wuntat
sangking têbih datan purun marêpêki
lamun cêlak lampahnya

sang kusuma gya mênthang jêmparing
dadya Sang Parta têbih kewala
ngêtutakên saparane
cinêndhak lampahipun
sang kusuma pan sampun prapti
nêgari ing Cêmpala
Dananjaya wangsul
anèng sajawining kitha
de sang rêtna wus manjing jroning nêgari
ilang kuwatirira

tan winarna solahirèng margi
Dananjaya cinatur wus prapta
ing Madukara lampah- // e
ningali garwanipun
mêksih sangêt rênguning galih
tan kêna pinarpêkan
dadya siyang dalu
anèng pêndhapa kewala
pan anganti lilihe garwanirèki
kunêng gênti winarna

sakundure kusuma Durpadi
sangking Madukara sru sungkawa
anggung ginagas galihe
kang rayi solahipun
dahat merangira ing galih
datan arsa matura
mring raka sang prabu
antara ing catur dina
Prabu Yudhisthira anggarjitèng galih
ingkang garwa sungkawa

dadya nikèn ban dipun timbali
pan dinangu kang dadya purwanya
ingkang garwa sungkawane
nikèn ban aturipun
amiwiti malah mêkasi
rayi dalêm sang rêtna
kala nilip laku
mring Madukara dêduka
mring kang rayi kusuma Wara Srikandhi
anèng taman pinala

Prabu Yudhisthira duk miyarsi
turing êmban langkung dukanira
sang prabu nimbali age
Radyan Nangkula sampun
praptèng ngabyantara nrêpati
asru dènnya ngandika
Nangkula dèn gupuh
timbalana kakangira
Madukara sabojone aja kari
lan sabocahe pisan

wangkit lurah sapandhuwur yayi
aja kari kabèh timbalana
Nangkula sandika ture
mijil sangking kêdhatun
radyan laju lampahirèki
lêlancaran kewala
kang umiring namung
kêkapalan kalih wêlas
tan winarna ing marga lampahirèki
wus prapta Madukara

manjing regol Nangkula ningali
mring kang raka lênggah nèng pandhapa
sarwi angrangkul jêngkune
SêmarBagong nèng ngayun
lan Sucitra kang datan têbih
sigra Radyan Nangkula
mring raka tumundhuk
Sang Parta kagyat tumingal
mudhar asta kang rayi wus kinèn linggih
Nangkula matur nêmbah

dhuh kakang mas punapa prihatin
lênguk-lênguk lênggah ing pandhapa
sarwi angrangkul jêngkune
punapa grah pukulun
lir gagêtun tingalirèki
Dananjaya ngandika
yayi nora angluh
prihatin gêtun ya ora
namung rada kêrkês-kêrkês awak mami
mau bêngi kawitnya

Radyan Nangkula umatur aris
dhuh kakang mas kawula dinuta
paduka ngandikan age
ing raka sang aprabu
lan saputra garwa myang abdi
lurah mantri sêdaya
ayya na kang kantun
kang raka alon ngandika
ingsun tanya dene ge-age nimbali
sarta lan bakyunira

bocah tuwin lurah lawan mantri
iya yayi ingkang tinimbalan
apa kang dadi karsane
Radyan Nangkula matur
pan kawula botên andugi
kang dadya karsanira
rakanta sang prabu
nanging dènira dhêdhawah
mring kawula tingalnya langkung agati
Dananjaya ngandika

iya sandika bae wak mami
nanging bakyumu môngsa-bodhoa
sira têmonana dhewe
Radyan Nangkula matur
dene kangmas têka nyelaki
mring kangbok paran ingkang
dados wadosipun
kang raka mèsêm ngandika
satêmêne ingsun lagi padu yayi
iya lan bakyunira

pan samangke isih muring-muring
mulane sun wêdi pêpanggihan
Nangkula latah ature
wau kumbi kêlang- // kung
botên ngakên lamun prihatin
mangke têmah bêlaka
lamun lagya padu
inggih kawula piyambak
mring kakang bok ingkang dhawuh animbali
paduka siyagaa

iya yayi têmua dèn aglis
lan bakyumu kene sun sudhia
Nangkula tur sêmbah age
lumêbèng dalêm agung
panggih lawan sang rajaputri
wus samya tata lênggah
Nangkula umatur
kakang bok lampah kawula
pan dinuta ing rakanta sri bupati
paduka tinimbalan

kinèn sarêng lan salampah mami
sang kusuma alon angandika
yayi apa ingsun dhewe
tinimbalan sang prabu
Dyan Nangkula umatur aris
raka paduka kangmas
inggih botên kantun
saabdine tinimbalan
ingkang nama lurah miwah para mantri
dhuh kangbok ulun tanya

dene kangmas sangêt dènira jrih
andhawuhi dhumatêng paduka
kula kinèn panggih dhewe
punapa wadosipun
sang kusuma mèsêm nauri
kangmasmu lagi duka
marang raganingsun
buh kang dadi luput ingwang
wus sêpasar dènnya tan sudi pêpanggih
iya lan raganingwang

latah-latah Nangkula dènnyangling
padha bae jaba ya mangkana
kakang êmas pêngakune
lagi sinêrêng rêngu
mring kakang bok wêdine panggih
gumêr sagung pawongan
sang dyah ngandika rum
lah iya yayi sandika
ingsun dandan antènana jaba dhingin
Nangkula sigra mêdal

Dananjaya sampun marentahi
mring Sucitra saosa jêmpana
sarta lawan jajarane
sêdaya samêkta wus
kawan dasa kang para mantri
sêlawe lurahira
andhèr ngarsanipun
kusuma Wara Sumbadra
nulya mijil ginarbêg parêkan cèthi
lajêng nitih jêmpana

Larasati kêlawan Sulastri
ingkang nunggil anèng jro jêmpana
radyan putra sêkawane
binudhalkên rumuhun
kawan dasa ingkang jajari
wong kaputrèn sêdaya
upacara ngayun
nunggil cèthi lan parêkan
Dananjaya dharat lumampah nèng wuri
tan arsa nitih kuda

kawan dasa ingkang para mantri
lurah sêlawe dharat sêdaya
amêmêlas ing lampahe
song-songnya mêksih mingkup
miwah upacara tan mawi
dadya Radyan Nangkula
lan sawadyanipun
belani dharat sêdaya
sampun prapta Ngamarta sang rajaputri
linajêngkên mring pura

Dananjaya kèndêl sripênganti
pan ingingêr lan sawadyanira
pinundhut kêrise kabèh
orêg sapraja ngrungu
ing dukane sri narapati
mring kang rayi tan ana
wruh ing wadènipun
Wêrkudara datan kêna
umatura miyat dukaning raka ji
dadya kèndêl kewala

Radyan Gathutkaca sampun prapti
ing Ngamarta lan sabalanira
langkung sami sungkawane
datan kenging pêpangguh
mring kang paman dipun awêri
sêntana para putra
sêdaya tan sinung
pêpanggih lawan Sang Parta
sanêgara dadya wuyungan ing batin
kunêng gênti winarna

Dwarawati Prabu Harimurti
dahat onêng mring ari Pandhawa
wus budhal sangking prajane
nitih // rata sang prabu
Wresniwira ingkang umiring
Radyan Sômba pinatah
lan Udawa kantun
ing marga datan winarna
lampahira Sang Aprabu Harimurti
praptèng nagri Ngamarta

Prabu Darmaputra sigra mijil
sangking pura mêthuk ingkang raka
lan para ri sêdayane
garwa tanapi sunu
ingkang raka alon nauri
prasami rêrangkulan
sawusira laju
prasamya kêkanthèn asta
Prabu Padmanaba mèsêm aningali
marang Sang Dananjaya

sawadyane anèng sripênganti
kinênthêngan tan ana dhuwungan
sampun kaduga galihe
sapraptaning kêdhatun
tata lênggah sang prabu kalih
Wêrkudara tan têbah
nèng kering alungguh
Nangkula Sadewa ngarsa
Wrêsniwira ajajar lan Bimasiwi
Sang Prabu Darmaputra

langkung saking mangrêpa turnèki
dhuh pukulun punapa raharja
ingkang tinilar sêdene
garwa tanapi sunu
ingkang raka alon nauri
yayi sapêngkêr kawula
raharja sêdarum
ingkang wontên ing Ngamarta
kadang kula punapa sami basuki
tan wontên manggih brôngta

Sri Yudhisthira turnya ris
pan inggih sami raharja
rayi tuwan sêdayane
Sang Aprabu Padmanaba
alon dènnya ngandika
tingal kula yayi prabu
puniki kirang satunggal

kaipe botên kaèksi
Sri Yudhisthira turira
pan sawêg kawula êrès
punika nèng sripêngantya
samantrine sêdaya
Narendra Krêsna gumuyu
lah punapa dosanira

dene ta ngantos amanggih
dêdukane yayi nata
Sri Yudhisthira lon ture
dosanipun katamuan
rayi tuwan Cêmpala
pun Srikandhi dhatêngipun
pan sampun samadya côndra

botên mawi tur udani
inggih dhumatêng kawula
pun Srikandhi ing praptane
rama prabu ing Cêmpala
sampun paring uninga
pun Srikandhi kesahipun
ing dalu nis sangking pura

kang dados purwanirèki
linamar ing ratu sabrang
pinêksa sangêt lumuhe
têmah kesah sangking pura
ing dalu tan wêwarta
ngantos samangke pukulun
narendra ing tanah sabrang

sawadyane tugur sami
mêsanggrahan Sawojajar
angantosi pinanggihe
balane samya sinêbar
miwah wadya Cêmpala
sêdaya samya angruruh
tan wruh anèng Madukara

ing warti guru jêmparing
mring arinta pun Janaka
ingkang ginumyahkên ngakèh
anglampahi tapa nendra
nèng taman Madugônda
mila kawula sru bêndu
sagêtipun kauningan

rayi tuwan pun Durpadi
anglampahakên panukma
wusnya ta tinêkan rèhe
marang taman Madugônda
pun Srikandhi pinala
mangke tanbuh purugipun
sangking taman sampun kesah

Sang Aprabu Harimurti
kapingungun jêntungira
sarwi sidhakêp astane
dangu-dangu angandika
inggih sêdhêng kewala
dêdukane yayi prabu
sêmantên ing lêpatira

karya susah karya sêdhih
mring rama ji // ing Cêmpala
mring yayi prabu yêktine
akarya sakêthi tiwas
rama ji ing Cêmpala
ing batin panutuhipun
inggih dhatêng yayi nata

lah ing mangke kadospundi
lajêngipun ing rès-resan
yayi prabu patrapane
Wêrkudara nambung sabda
iku patrapan apa
yèn mungguhing pikir ingsun
tinêmokakên kewala

lanang wadone wis dadi
sênênge atine padha
pinikira tanpa gawe
dene lamun ana gugat
kudu nora tarima
aja na kang milu-milu
ingsun dhewe wis kaduga

mangsuli gugatirèki
lanangane nora ngundang
wadonane têka dhewe
lah ta patrapane apa
liyane tinêmokna
lamun kudu jaluk ukum
ya wadone dèn ukuma

gumujêng Sri Harimurti
bênêr lamun pikir jaba
kaya padunira kuwe
yèn yayi Prabu Ngamarta
lan rama Ji Cêmpala
sayêktine nora patut
padu amasang drigama

Sri Yudhisthira turnya ris
sumôngga karsa paduka
pun Janaka patrapane
ukum pêjah lawan gêsang
kawula nut ing karsa
Narendra Krêsna lingnya rum
yayi prabu yèn kawula

sae aturna tumuli
pun Janaka mring Cêmpala
sumanggakna ing karsane
pinêjahan inguripan
sumanggakna kewala
ing ramanta sang aprabu
katingal taklim paduka

mring wong tuwa tur samya ji
kawula purun dinuta
mring Cêmpala ngaturake
Sang Aprabu Yudhisthira
andhêku lon turira
kawula manut ing tuduh
sih parimarma paduka

mring ari sèwu kapundhi
Narendra Krêsna ngandika
hèh ta Wêrkudara kowe
ingsun gawa mring Cêmpala
lawan Si Gathutkaca
rada dèn samêktèng laku
karana nagri Cêmpala

ana isine samangkin
ratu sêka tanah sabrang
aja gêmampang pênggawe
ewuh aya dudu bôngsa
Wêrkudara saurnya
wus pêsthi yèn ingsun milu
iya lan Si Gathutkaca

kudu-kudu wruh pribadi
patrapane Si Janaka
Sri Krêsna ngandika alon
lah wis padha siyagaa
sun budhal binjang-injang
Wêrkudara mijil sampun
sangking salêbêting pura

lan kang putra Pringgadani
prasamya siyaga bala
nyèwu pêpilihan kabèh
Satriya Andananjaya
pan sampun dhinawuhan
ingaturkên badhenipun
marang nêgari Cêmpala

kalilan ambêkta dasih
sakapraboning ayuda
namung babêcike bae
gangsal atus kathahira
prajurit Madukara
kajawi pra mantrinipun
lawan para lurahira

kunêng ing jaba kang lagi
siyaga praboning aprang
warnanên jroning kêdhaton
sang aprabu kalihira
wus samya tata lênggah
samadyaning dalêm agung
narpadayita Ngamarta

kusuma Wara Durpadi
ngabêkti mring Nata Krêsna
Wara Sumbadra wus dene //
ngaras padane kang raka
sarwi gumujêng lingnya
lah puniki yayi prabu
rabine wong adêdosan

punapa gawe mring ngriki
lakine kênèng patrapan
wajib lawan saanake
tumuta dados boyongan
mèsêm Sri Yudhisthira
pan kawula kaka prabu
ingkang nyuwun pangaksama

sawêg rencang lare alit
kathah susahnya nèng marga
sayêkti repot lampahe
gumujêng Narendra Krêsna
panujune Sumbadra
dèn maklumi yayi prabu
yèn kongsia milu sira

boyongan wajib kinardi
padang nutu sabên dina
sayêkti pêdhot broyonge
gumêr kang samya miyarsa
angling Narendra Krêsna
Wara Sumbadra tumungkul
ngling malih Sri Padmanaba

puniku pun Larasati
pênêt-pênête tumuta
inggih dhatêng bêndarane
angladosi wontên paran
kaping kalih kinarya
acungan boyongan patut
ingkang rayi tur sumôngga

kunêng salêbêting puri
ingkang samya pagujêngan
sêdalu tan wontên sare
ing jawi sampun samêkta
ingkang siyaga bala
sakapraboning prang pupuh
tan pisah golonganira

budhal kang dadya pênganjur
satriya ing Pringgadani
lan sawadyabalanira
sangkêp sakaprabon jurit
sèwu ditya pêpilihan
gumuruh lampahing margi

ing wuri ingkang sumambung
wadyabala Jodhipati
sèwu pamuking ayuda
dharat samya mandhi bindi
siji datanpa wahana
gustinemunggèng ing wuri

dharat amandhi gada gung
singga parbata lumaris
lumaku sajroning jurang
pèrèng gunung myang wanadri
sukanya dharat kewala
wong agung ing Jodhipati

lampahing bala agêrgut
ingkang sumambung ing wuri
wadyabala Madukara
gangsal atus busana sri
sakapraboning ayuda
kawan dasa para mantri

anom-anom bagus-bagus
sêdaya trahing winani
prasamya wahana kuda
ngiwa gandhewane sami
gadhing endhonge sinandhang
Arya Sucitra nindhihi

adhangah sarwi pêpayung
nitih kuda busana sri
ingkang sumambung ing wuntat
wadyabala Dwarawati
sèwu sakapraboning prang
têtindhih Arya Sêtyaki

Prabu Padmanaba pungkur
nitih rata manik putih
gumilap maniking toya
Prabu Yudhisthira nunggil
lan satriya Dananjaya
kapat Nikèn Larasati

ngampil pakêcoanipun
sumrêg lampahe kang baris
prapta sajawining kitha
wangsul Sang Yudhisthira Ji
pangatêrira mring raka
wus ungkur-ungkuran sami

kunêng marga lampahipun
cinêndhak pan sampun prapti
nênggih nêgari Cêmpala
orêg sapraja miyarsi
Rahadyan Dhêsthajumêna
kang tinuduh ing rama ji

mêthuk marang rawuhipun
Sang Aprabu Harimurti
tundhuk sajawining kitha
ingaturan lajêng aglis
manjing salêbêting kitha
lumiring sagunging baris

Sang Prabu Durpada sampun
mijil marang pôncaniti
Sang Aprabu Patmanaba
sawadyabalanirèki //
ing alun-alun wus prapta
têdhak sangking rata manik

lan ingkang paman wus tundhuk
cinandhak astanirèki
binêkta lênggah satata
munggèng ing dhêdhampar rugmi
putra sêntana glar ngarsa
Wêrkudara munggèng kering

Sri Durpada ngandika rum
kawula botên angimpi
inggih lamun katêdhakan
anak Prabu Dwarawati
gugupe manah kawula
marwata suta tan sipi

cipta kawula satuhu
sasat Sang Yyang Utipati
kang tumêdhak mring Cêmpala
mring pun bapa nugrahani
punapa sami raharja
ingkang tinilar ing wuri

Narendra Krêsna andhêku
pan inggih sami basuki
paman aji prapta kula
saèstu lamun tinuding
mring putranta ing Ngamarta
ngaturkên lêpatirèki

miwah pêjah gêsangipun
putra tuwan pun Prêmadi
kurêbêna ing abahan
dadya tontoning nagri
putra tuwan ing Ngamarta
sumôngga ing asta kalih

botên gêrantês sarambut
suka-lila lair batin
sangking sangêt merangira
putra tuwan yayi aji
Ngamarta dhatêng paduka
mèh sakêdhik ingkang rayi

pun Dananjaya pukulun
inguntapakên kang pati
dene sangêt dènnya karya
saru-saruning nêgari
pocapan kang tan sayogya
kapyarsa liyaning nagri

mèh langkung samadya tèngsu
kadhatêngan pun Srikandhi
tan môntra duwe pangrasa
sênadyan kadang jêr èstri
sêmbadane mêksih kênya
tunggil lan samadya sasi

ngeca-eca manahipun
tan mawiatur udani
sênadyan silih wontêna
karyane guru jêmparing
bok inggih darbe pangrasa
yèn saru tinon ing nagri

mila sangêt dukanipun
wus supe kadang sayêkti
kawula kang sangêt ngampah
sênadyan prapta ing pati
wajibnya sangking jêng paman
inggih ingkang amatrapi

yèn wontên karsanta nglampus
sampun sumêlang ing galih
putranta pun Wêrkudara
ingkang nguntapna ing pati
mring arine pun Janaka
nèng ngarsanya paman aji

Sang Prabu Durpada jêntung
miyarsa aturirèki
Sang Aprabu Padmanaba
tyasira kadya jinait
ngrarêpa dènnya ngandika
dhuh sutèngong Dwarawati

sakêthi panuwun ingsun
ing sêtyane putra mami
Ngamarta Sri Yudhisthira
yèn pangraos kula ngriki
apan dede pun Janaka
awit sangking pun Srikandhi

ingkang lêpat solahipun
ananging ta kadospundi
lamun botên pinupusa
sayêktosipun sêmangkin
sampun wontên ing Cêmpala
rayi tuwan pun Srikandhi

anèng taman siyang dalu
dènira lesan jêmparing
kawula dèrèng kêpanggya
mung ibune kang wus panggih
ing mangke karsa kawula
yèn anak prabu jurungi

pun Dananjaya puniku
lan arine pun Srikandhi
lajênga ing dhaupira
Sang Aprabu Harimurti
miyarsa lingnya kang paman
langkung cumêplonging galih

kawula sèwu jumurung
ing karsanya paman aji
lajênge ing panggihira
aran ta jalu lan- // n èstri
wus dadya sênênge samya
Sri Durpada ngandika ris

yèn paduka wus jumurung
balik ta sri narapati
ing sabrang Jungkungmardeya
paran karsanta sêmangkin
punika môngsa wandea
gitik ing prang sangking wuri

Wêrkudara duk miyarsa
langkung suka asru dènira angling
yèn iku bubuhan ingsun
dadine ing ayuda
lan wong sabrang aja na kang milu-milu
bakal pêngantèn lan sira
Krêsna aja milu jurit

karia sabalanira
nèng jro kitha sun dhewe kang nandangi
mungsuh sabrang krodhanipun
namung Si Wrêsniwira
lan Si Gathutkaca iku ingsun jaluk
wis kabèh padha karia
sun mêtu sadina iki

Sri Narapati Cêmpala
lon ngandika kulup asoa dhingin
isih sayah sabalamu
besuk-esuk kewala
Arya Wêrkudara alon dènnya muwus
ing tyas ingsun nora kêna
kudu ing sadina iki

Narendra Krêsna ngandika
lah ta iya dèn padha ngati-ati
luwih abot mungsuh iku
Wêrkudara lingira
iya amung pangèstunira sun jaluk
wis kabèh padha karia
Wêrkudara mundur aglis

miwah Arya Wrêsniwira
Gathutkaca sawadyanira sami
têngara budhal gumuruh
kundur natèng Cêmpala
manjing pura Prabu Padmanaba sampun
ingaturan mêsanggrahan
lan sawadyanira sami

myang satriya Madukara
sabalanya sampun makuwon sami
kunêng gênti kang winuwus
Prabu Jungkungmardeya
kang kêkuwu lan sawadyabalanipun
sampun amiyarsa warta
kusuma Wara Srikandhi

sangking ki patih turira
lamun putri Cêmpala sampun prapti
Wara Srikandhi pukulun
inguni kesahira
dhatêng Madukara sang dyah anggêguru
mring satriya Dananjaya
pêngawasaning jêmparing

ing mangke rama paduka
katamuan Sang Prabu Dwarawati
sakapraboning prang pupuh
bêkta pun Dananjaya
Rêtna Wara Srikandhi ingkang dèn suwun
sagah mêngsah ing samôngsa
ing prang lawan paduka ji

Sang Prabu Jungkungmardeya
sru gumujêng bapa ayya kuwatir
dhêdhasare niyat ingsun
nglamar putri Cêmpala
maro gawe lêlana andon prang pupuh
ingkang aran Si Janaka
miwah Ratu Dwarawati

apa baya gunaning prang
dene saguh ngayoni marang mami
lagya ngandika sang prabu
kagyat ing praptanira
bala ditya ing nguni ingkang dèn utus
angupaya mring sang rêtna
prapta mung patang bupati

ingkang sapunggawa pêjah
sabalane tumpês tan ana kari
aprang madyaning wana gung
lawan Radyan Janaka
Rajaputri Cêmpala ingkang rinêbut
wontên malih tur uninga
wadya kang pacalang baris

yèn wontên dêdamêl prapta
arsa gitik ing prang paduka gusti
apan ta sarayanipun
sang prabu ing Cêmpala
sangking nagri Ngamarta pinangkanipun
nama Arya Wêrkudara
sa- // triya ing Jodhipati

lawan Radyan Gathutkaca
mawi bala ditya lir paduka ji
sang prabu ngandika asru
payo bala papagna
ing ayuda sun tontone sangking pungkur
prajurit ing tanah Jawa
apa gunane ing jurit

ki patih matur sandika
nêmbah mundur sapraptanirè jawi
nêmbang têngara gumuruh
sagung ing pra dipatya
gad-gadèng prang sawadyanira anggêrgut
bala ditya kang kinarya
manggala panganjur jurit

budhal wil catur manggala
saha bala gumuruh gêgirisi
ing wuri budhal sumusul
sagung bala manungsa
pra dipati sagolong-golonganipun
tumundhung tumundha-tundha
asrining kaprabon jurit

nawung sunaring baskara
sênggani lan kèhing busana rugmi
yèn dinulu abra murub
Prabu Jungkungmardeya
nitih rata nawa rêtna munggèng pungkur
ginarbêg prajuritira
ya ta wau kang winarni

pangarsa bala rasêksa
kèndêl dening mêngsah sampun kaèksi
sangking jroning kitha bubul
dadya atur uninga
mring ki patih yèn mêngsah sampun kadulu
datan pae lawan rowang
ditya pênganjuring jurit

ki patih sigra parintah
marang byuha sagung para rasêksi
tinêtêpakên nèng patuk
ditya patang punggawa
pra dipati manungsa pinatah sampun
nèng tênggak patang punggawa
pangawak kanan myang kering

bupati catur kinarya
ingkang munggèng dhadha rêkyana patih
lan sawadyabalanipun
nganthitigang punggawa
Prabu Jungkungmardeya munggèng bêbuntut
kinubêng prajuritira
miwah sagung para ari

ngapit kanan kering rata
kèndêl tata wil bala Pringgadani
dene mêngsahira sampun
pasang gêlaring aprang
Radyan Gathutkaca krodha dènnya dulu
asru ngandika mring bala
hèh apa sira andhêgi

dumèh mungsuh lir samudra
ing prang lamun tan nêdya derah pati
yêkti tan tumamèng mungsuh
têmbe kuwayon padha
gêlaring prang payo padha soroh amuk
aja ngetung kèhing mêngsah
ing aprang tunjangên wani

hèh Paman Brajawikalpa
jêjêgana wadyanira ing jurit
ingsun jangkung sangking luhur
Gathutkaca gya mêsat
mring gêgana Arya Brajawikalpa wus
nglancangi sagunging bala
wil sèwu parêng dènnya ngrik

anut ing Brajawikalpa
ditya sèwu kumrutug rêbut dhingin
jujur banjur ing prang numbuk
ditya Paranggubarja
angêrobi ing ayuda pêngkuh bakuh
tinunjang gagah apanggah
parêng têmpuh gada bindi

caruk rok cakra côndrasa
tundhung dhêndha tandhing bêdhama gandhi
silih piling palu-palu
nênggala alugora
ulêng latri musala lori myang limpung
mangkana praptaning wuntat
Wêrkudara lan Sêtyaki

sawadyabalanya mulat
kang pangarsa wil bala Pringgadani
wus campuh ing aprang pupuh
kuwêl samya rasêksa
Wêrkudara suka dènira sru muwus
hèh Sêtyaki sutanira
i- // ka wus campuh ing jurit

olèh tandhing padha ditya
lah ta payo sira ingsun bubuhi
sawadyabalanirèku
nêmpuh pêngawak kanan
kang pêngarak kering bubuhêna ingsun
Sêtyaki matur sandika
mangsah sawadyanirèki

nêmpuh kang pêngawak kanan
Wêrkudara nêmpuh pêngawak kering
lan sawadyabalanipun
wadya Paranggubarja
angêrobi ing aprang angrok anggêrgut
kanan kering wuri ngarsa
ambyuk parêng angêbyuki

wadyabala ing Pamênang
ing prang kadya andaka nandhang kanin
sakêthi parêng angamuk
tan kêna tinanggulang
wadyabala Dwarawati pamukipun
kadya sardula mêmôngsa
sayuta tan angunduri

Gathutkaca mulat lamun ingkang rama
sampun ngawaki jurit
ngamuk sawadyanya
mêngsah kèh kasulayah
kambah kababad ing bindi
kabrubuh rêbah
bêlasah bosah-basih

myang kang paman Lesanpura pamukira
sawadya ambêg pati
kadya mong sayuta
krura amrih mêmôngsa
kang kaarsa tumpês tapis
rampas kaparas
dening Arya Sêtyaki

Gathutkaca sigra anjlog udhunira
praptèng dharat ngêmori
pamuking balanya
mulat yèn gustinira
wus mudhun ngawaki jurit
ngantêp pamuknya
gustine angawaki

anut Arya Brajawikalpa nèng ngarsa
kadyalun anggulungi
golong pamukira
tan kêna tinanggulang
gumulung anggêgilani
gêgalanira
wil bala Pringgadani

saparane pan kadya kinarerêngga
rinêbut kanan kering
ing wuri myang ngarsa
tan kewran pamukira
kang kaparag sirna gusis
rêbah bêlasah
atusan kang ngêmasi

dening pamuking Arya Brajawikalpa
kang munggèng turônggèsthi
binabad ing gada
luluh lawan kang nunggang
saparane mobat-mabit
tinut ing bala
miwah pamukirèki

Radyan Gathutkaca mung kalawan asta
dêkung-dinêkung banting
nyandhak ngadu kumba
nyêndhal dhadhal anyêmpal
andêdêl cêngêl pinuntir
sirah kèh parah
dening Sang Bimasiwi

bubrah gêlaring prang wus wor suh liwêran
wil bala Pringgadani
sangsaya manêngah
bala Pamênang nunjang
tuwin wadya Dwarawati
wus samya nêngah
pamuknya ngobrak-abrik

pan sêdaya wus samya nilar wahana
anut wong Judhipati
samya ngamuk dharat
mangkana kawistara
dening risang raja patih
Jayasundarga
eram dènnya ningali

dene mungsuh mung sakêdhik balanira
kadya tan kênèng pati
wutuh saparannya
wadya Paranggubarja
kang kaparag tumpês tapis
ewon kang pêjah
tanpa kiwul ing jurit

krodha Patih Jayasundarga mangatag
mring sagung pra dipati
têtulung mring bala
pêpulih mamrih pêjah
tandang sagung pra dipati
ngawaki ing prang
miwah radèn apa- // tih

wus tan ketung sênjata guna prabawa
sangking ramening jurit
sanggèn-gèn ubêkan
kuwêl aliru papan
sêdaya wus wuru gêtih
mungsuh lan rowang
wus samya ambêg pati

wadya sabrang kaduk sura ing ayuda
dhasare angêrobi
tan etung kang pêjah
pan dèn idak kewala
tumpês ngarsa tangkêp wuri
kering myang kanan
ambyuk parêng ngêbyuki

tanpa rungyan swaraning bala kabranan
panggroning ditya kanin
brug tibaning gada
kêpruking alugora
myang panjriting turônggèsthi
rêkatak ingkang
ditya lêlayu sêbit

pra dipati Paranggubarja kèh samya
dharat ngawaki jurit
samya ngundha gada
ana ngikal bêdhama
têtulung marang bala mrih
marwasèng mêngsah
mêmalu milih tandhing

Arya Brajawikalpa lan wil Pradêgsa
pagut ing aprang kalih
sami prakosanya
dangu ujungan dhêndha
ditya Pradêgsa wor titih
tiniban dhêndha
luluh ajur wor siti

duk tumingal krodha wil Kalaprakêmpa
nêlambung sangking kering
nrêgakên dipôngga
Arya Brajawikalpa
tinunjangakên ing èsthi
binarêng dènnya
muwung nibani bindi

pan kalênggak pinagut bindi mukanya
rêbah tinumbuk ngèsthi
mèh linut ing gada
krodharya Gathutkaca
lumumpat cinandhak aglis
ditya Prakêmpa
sinêndhal sangking èsthi

gya dinêdêl kèngêr cêngêlira kêna
pêdhot gulu pinuntir
dipôngga cinandhak
marang Brajawikalpa
rinangkul sukune kalih
gumêbrug rêbah
ajur linud ing bindi

ditya Kalapragôngsa langkung krodhanya
mangsah angundha bindi
pinapag ing Sena-
putra wus katandangan
Ditya Pragôngsa ngêmasi
rêmuk mukanya
tinêpak Bimasiwi

sapêjahe punggawa tri balanira
giris lumayu ngisis
ngungsi wurinira
ditya Kalapramuka
tilas ratunya ing nguni
dadya pangarsa
ing prang kang nglêlajêri

krodha mangsah sarwi angundha bêdhama
sêsumbar nguwuh tandhing
hèh sapa ranira
sêrayaning Cêmpala
ambêgmu ing prang ngluwihi
matèni ditya
kaya ngrêmêt cêmindhil

lah ta iki bongkotane patènana
hèh mêngko sira mati
dening tangan ingwang
lah iki tadhahana
tibane bêdhama mami
sumêbut mêsat
Gathutkaca nadhahi

pan gumadhug bêdhama suh tibèng jaja
murub tan anêdhasi
Radyan Gathutkaca
asru ing wuwusira
buta sapa ranirèki
rupamu beda
lan kabèh kang wus mati

anauri ran ingsun Kalapramuka
ditya raja ing nguni
soring Prangkabala
ing Sri Paranggubarja
misih kinèn masesani
mring balaningwang
kinaryandêling jurit

hèh prajurit ngakua sapa ranira
dene kêlar nadhahi
ing bêdhamaningwang
apan ing saban-saban
ya bêdhamaningsun iki
liwat bêbaya
Gathutkaca nauri

kalingane sira tilas ratu buta
pantê- // s dhapurirèki
lan kang akèh beda
aja tambuh ya ingwang
satriya ing Pringgadani
ingran Sang Arya
Gathutkaca ran mami

Senaputra môndra prakosèng ayuda
dèn padha ngungsi pati
wil Kalapramuka
krodha angundha dhêndha
mangsah galak sigra gitik
Sang Senaputra
panggah datan gumingsir

binarêngan tibaning dhêndha sinôngga
rinêbut sampun kêni
dhêndhanya binuwang
sigra candhak-cinandhak
rukêt rok tarik-tinarik
Sang Senaputra
panyêndhalnya nguwati

karungkêb ing siti wil Kalapramuka
kèdêg ing Bimasiwi
mukanya dhinupak
rêmuk sirah kaparah
wadyanya giris ningali
mawur sar-saran
sakarine kang mati

ngungsi tênggak sapunggawa sampun dhadhal
ngêlun marang ing wuri
ngungsi dhadhaning prang
Patih Jayasundarga
myang pêngawak kanan kering
wus samya sêmpal
kamuk Arya Sêtyaki

miwah kamuk marang Arya Wêrkudara
catur punggawa mati
Jayapramana lan
Jayapralaya pêjah
dening Rahadyan Sêtyaki
Jayasudarma
Jayakantaka mati

tiniban ing gada dening Wrêkudara
mawur wadyane ngungsi
marang gustinira
Prabu Jungkungmardeya
krodha ratanira gumrit
ngêmbat gandhewa
majêng tan tolih wuri

kyana patih duk tumingal
yèn gustine ngawaki ing ajurit
samantri sêliranipun
gumêrdêg rêbut ngarsa
kyanapatih gugup sigra unduripun
nilar mungsuh sawadyanya
ngungsi mring gustinirèki

tata malih rakiting prang
kyana patih munggèng ngarsa tan têbih
wadya gung pinêrnah pungkur
mung mantri sasêliran
sèwu ingkang munggèng kananira prabu
prajurit jro sasêliran
ingkang ngapit munggèng kering

bupati sêkawan ingkang
amêngawat nèng kanan kering têbih
Sri Jungkungmardeya sampun
nglêpasakên sênjata
narawantah sangking gandhewa kumrusuk
mawa prahara ruhara
ngiring cule kang jêmparing

Ki Patih Jayasundarga
anusuli sênjatanira mijil
sangking gandhewa gumludhug
mawa bajra ruhara
gumalêdhêg nênggala parasu limpung
kunta cakra myang candrasa
bêdhama dhêndha myang bindi

wêtunya sangking gandhewa
gada gandhi lir ladhu-ladhu mili
mawa lesus lir pinusus
myang mantri sasêliran
sèwu sarêng nglêpaskên sênjatanipun
myang prajurit sasêliran
parêng dènira nglêpasi

kumrusuk ngayuh gêgana
myang punggawa sêkawan sarêng sami
sênjatanira sumusul
mêtu matumpa-tumpa
samya mawa prahara sênjatanipun
Wêrkudara Gathutkaca
miwah Rahadyan Sêtyaki

kanggêg kadung pamukira
katampêk ing sênjata kang mawangin
gêgrêg lan sawadyanipun
dhasar wus sangêt sayah
dhêdhêg kandhêg samya têkên kadanipun
katêmpuh gunging sênjata
katampêg drêsing kang angin

tan ana bisa majua
sênjata gung tan kêna dèn susupi
prajurit kang // tigang èwu
samya têguh wêntala
datan pasah katiban sênjata timbul
nanging kathah galundhungan
myang kuntal tiba kabanting

amung kantun Wêrkudara
Gathutkaca lawan Radyan Sêtyaki
adêging kang mêksih kukuh
gêgêr madyaning rana
pirang-pirang hru prabawa tibanipun
ngurugi sariranira
katri datan môntra busik

balêdug sumyur nèng angga
nanging maju-maju mêksa kabalik
dening lisus lir pinusus
kontal katampêg kunta
kandhih dening nênggala parasu limpung
trisula dhêndha bêdhama
kras tibanira mawangin

Radyan Arya Wrêkudara
kapitêmên krodhanirèng ajurit
dènnya mrih parêk lan mungsuh
bayuning kang sarira
mêtu kabèh têmpuh lan angining mungsuh
mulêg madyaning ranangga
lêbu malêtuk nglimputi

marma bayune Sang Sena
datan bisa nulaki kang jêmparing
têmpuh lan angining mungsuh
wor suh bajra putêran
mulêg mêlêg muwêr lèsus lir pinusus
Sang Prabu Jungkungmardeya
mulat sukanya tan sipi

mungsuhe kèh galundhungan
tibèng têbih kontal tiba kabanting
mungsuh tiba mêksih kukuh
gêgêr madyaning rana
katêmpuh ing sênjata kèh mêksih kukuh
mêksa maju nora bisa
sinurakan sangking têbih

Radyan Arya Wêrkudara
pratignyèng tyas nêmah matiyèng jurit
merang yèn kongsia mundur
myang Radyan Gathutkaca
Wrêsniwira samya pratignya ing kalbu
kasaput surya diwasa
esthane kadya anapih

Sang Prabu Jungkungmardeya
saha bala kundurira dhingini
tata makuwon gumuruh
dalu samya bujana
suka-suka tan lyan kang ginunêm namung
prakosane mungsuhira
dene sawadyanirèki

tan ana braja tumama
rewang ewon ingkang mati ing jurit
mungsuh sabalane wutuh
tatu bae pan ora
yèn ojoa bapa mungsuh lawan ingsun
prajurit ing tanah Jawa
pilih ingkang anadhahi

lah bapa sakancanira
pra dipati ingkang mati ing jurit
kyana patih nêmbah matur
gusti punggawa ditya
pan sêkawan pisan pêjah ing prang pupuh
mêngsahipun samya ditya
wadyane kantun sêpalih

dene punggawa manungsa
ingkang munggèng pêngawat kanan kering
sêkawan pisan pukulun
pêjah kasambut ing prang
têtumpêsan wadyane kêdhik kang kantun
mêngsah mêksih wêtah ayam
eram kawula ningali

gumujêng nêrpati sabrang
iya apa ngeramakên ing jurit
yèn aja mungsuh lan ingsun
sapa lawaning aprang
ngêndi bae ratu kang kuwawa mungsuh
besuk-esuk aja owah
rakitira ing ajurit

kang prawira munggèng ngarsa
pra dipati padha mêtokna sêkti
kang luwih kaya duk mau
guna santikaning prang
besuk-esuk sun panahe gunung watu
mungsuh kang têguh wêntala
yèn mêksih kêlar nadhahi

be- // suk manèh têmpuh ing prang
ingsun tibanane sênjata gêni
ingkang luwih panasipun
yèn tan gêsêng pinangan
dening gêni têmpuh manèh ing prang pupuh
panah ingsun kang pamungkas
ingsun tibanane jurit

kunêng ingkang lagya suka
natèng sabrang sawadyanira sami
gunêm tingkahing prang pupuh
gênti ingkang winarna
Arya Wrêkudara ing saunduripun
Gathutkaca Wrêsniwira
sawadyanya samya sêdhih

Radyan Arya Wrêkudara
jêjêr jêntung dhêlêg-dhêlêg tan angling
sarwi têkên gadanipun
myang Arya Gathutkaca
sungkawèng tyas dhêdhêp lan sawadyanipun
Radyan Arya Wrêsniwira
marêg ngarsa matur aris

pukulun paraning karsa
lamun têmpuh prang malih binjing-injing
lamun mêksih kadya wau
tan wande karisakan
paduka mung aprang wantah botên baut
pupuh rosa ngadu gada
botên kundhang guna sêkti

Narpati Paranggubarja
lamun mêdal prang malih binjing-injing
yêkti luwih sangking wau
dènnya mêtokkên guna
hru prabawa ing prang kasantikanipun
tan wande lamun kinarya
dolanan kadya duk wingi

prayogi atur uninga
mring rakanta Sinuwun Dwarawati
rayi paduka pukulun
kakang mas Madukara
tuwan suwun têtulunga ing prang pupuh
nadhahi sêktining mêngsah
paduka ingkang nadhahi

prangipun agal kewala
sagêndhinge botên kuciwa tandhing
Radyan Wêrkudara bêkuh
apakang sira ucap
ingsun wirang yèn kongsia jaluk tulung
sênadyan silih bisaa
mungsuh angrubuhkên langit

môngsa ta ingsun mirisa
lamun sira padha wêdia mati
lah wis minggata dèn gupuh
pan wis wiyahing aprang
rêbut bêja kalah sirna mênang ngukup
nyênyambat asile apa
aku dhewe isih wani

Radyan Arya Wrêsniwira
dhêku ajrih miyat kang raka runtik
kunêng gênti kang winuwus
nênggih nagri Cêmpala
Prabu Padmanaba sumêlang ing kalbu
ingkang samya magut yuda
bokmênawa karya kingkin

Sang Aprabu Harimurti
lan satriya Dananjaya
Dhêsthajumêna sarênge
dalu manjing jroning pura
panggih natèng Cêmpala
wus tata ing lênggahipun
lingnya lon Prabu Durpada

anak Prabu Dwarawati
dalu-dalu manjing pura
wontên karsanya kang gatos
matur Prabu Padmanaba
paman kawula arsa
têtinjo ing aprang pupuh
mangkat ing dalu punika

sangêt sumêlanging galih
mring putra tuwan pun Bima
pun Wrêsniwira sêdene
tuwin ta pun Gathutkaca
katri mung aprang wantah
pupuh rosa mara bau
Nrêpati Paranggubarja

môndraguna sura sêkti
nèng sabrang datanpa lawan
prakosa sapunggawane
ing tandhing yêgti kuciwa
suka natèng Cêmpala
kawula sèwu jumurung
anak prabu darbe karsa

têtulung ingkang a- // jurit
arinta Dhêsthajumêna
sampun kantun salampahe
tumuta umagut yuda
kulup Dhêsthajumêna
prajurit Cêmpala sèwu
gawanên bêbantu ing prang

poma sajroning ajurit
manuta ing kakangira
Dwarawati barang rèhe
kang putra matur sandika
têtiga sarêng mêdal
sangking sajroning kadhatun
prapta ing jawi sanega

sakapraboning ajurit
sèwu wadya ing Cêmpala
prajurit pêpilihane
sêdaya sampun samêkta
myang wadya Madukara
gangsal atus samêkta wus
para mantri kawan dasa

wadyabala Dwarawati
mung kantun kang upacara
ingkang sèwu prajurite
sêdaya sampun sumêkta
kang tumut Wrêsniwira
prajurit budhalnya dalu
sangking nêgari Cêmpala

Sang Aprabu Harimurti
lan satriya Dananjaya
kalih dhingini lampahe
samya mahawan gêgana
mung kantun ratanira
kang ginarbêg ing wadya gung
lan Radyan Dhêsthajumêna

ingkang nindhihi ing wuri
ngarsa Rahadyan Sucitra
namung matah mantri bae
kang rumêksèng pasanggrahan
mangkana kang gêgana
Prabu Padmanaba sampun
lan satri Dananjaya

rawuh pakuwonirèki
Radyan Arya Wêrkudara
tan ana wruh ing lêbête
Radyan Arya Wêrkudara
mêksih jêjêr kewala
sarwi têkên gadanipun
gêrêng-gêrêng tan ngandika

Gathutkaca munggèng ngarsi
miwah Arya Wrêsniwira
dhêdhêg sawadyabalane
siji tan ana sêbawa
mèsêm Sri Padmanaba
winêdalan sangking pungkur
kagyat Radyan Wêrkudara

mulat ingkang raka prapti
lan kang rayi Madukara
sigra nyèlèhkên gadane
wus samya atata lênggah
Sêtyaki Senaputra
samya asrêp manahipun
Wêrkudara lon lingira

dene prapta bêngi-bêngi
apa na karyane padha
liwat sangking karya kagèt
gumujêng Narendra Krêsna
yayi tinjo kewala
paran wartane prang pupuh
Wêrkudara saurira

dene têmpuhing ajurit
ya sangking pangèstunira
mungsuh tumpês sêkabèhe
rewang siji datan ana
ingkang mati ing aprang
nanging sun lawan sutamu
myang Si Arya Wrêsniwira

tan ana bisa mêrpêki
marang gone ratunira
kadhangan dening panahe
mawa prahara ruhara
kèbêkan ing paprangan
gumlêdhêg dhêdhêg tumêmpuh
bature kèh galundhungan

katut ing panah mawangin
kaya gunturing prabata
lah iya ing sesuk bae
sun susupane kewala
panahe lamun kêna
bisa cêdhak ratunipun
age kêmbulana gada

singa tiwasa ngêmasi
sang prabu alon ngandika
iya yayi sun tontone
sesuk tingkahira ing prang
Wrêkudara lingira
iya sakarsanirèku
yèn nêdya nonton kewala

yèn nedya tulung ing jurit
sayêkti ingsun tan arsa
pan isih wani // wak ingong
lan Ratu Paranggubarja
yèn sira nêdya aprang
iya pranga dhewe sesuk
arane kèh musuh sabrang

sasukanira mrih tandhing
yêkti ora kêkurangan
aja têtulung maringong
lamun durung asêsambat
gumujêng sri narendra
lah iya ora têtulung
ingsun prang dhewe ing binjang

gumujêng ingkang miyarsi
ing dalu datan winarna
bangun injang ing praptane
Rahadyan Dhêsthajumêna
sawadyabalanira
lajêng tata barisipun
miwah wadya Madukara

Sang Aprabu Harimurti
lan satriya Dananjaya
sampun munggèng ing ratane
kinubêng prajuritira
Wêrkudara kalawan
Sêtyaki Gathutkaca wus
sabalane tata ngarsa

ing prang kang badhe dhingini
nêmpuh marang mungsuhira
pêpulih wingi yudane
sasat kinarya dêdolan
mangkana ratu sabrang
sabalanya mijil sampun
aglar anèng pabaratan

tata baris kadya wingi
kang para prawira ngarsa
samya ngiwa gandhewane
bala gung pinêrnah wuntat
kagyat dènnya tumingal
dene mungsuhira rawuh
Sang Prabu Jungkungmardeya

krodha sru dènira angling
hèh Bapa Jayasundarga
mungsuh têka bêbantune
baya Narpati Cêmpala
ika kang munggèng rata
payo kabèh wadyaningsun
ing aprang aja pêpeka

dèn ngeja sadina iki
pêpungkasane ngayuda
sagunging guna kasêktèn
lah payo padha wêtokna
wus ngatag ingkang bala
mangsah gumrit ratanipun
ing prang tan nêdya mundura

ngêmbat langkap Sang Prabu Jungkungmardeya
ginêdhêg-gêdhêg mijil
ingkang hru prabawa
sela wor lan prahara
kadya ladhu-ladhu mili
sangking gandhewa
gumlêdhêg gêgilani

sawusira wêtune prahara sela
gêdhêg gandhewa malih
mijil neka warna
muntap sangking gandhewa
nênggala palu myang piling
cakra candrasa
dhêndha bêdhama gandhi

gada bindi salukun lan alugora
samoga pugar lori
musala trisula
limpung parasu kunta
kumrusuk mangangin-angin
bajra ruhara
miwah rêkyana patih

sênjatane mêtu pirang-pirang yuta
panthan makêthi-kêthi
myang catur punggawa
prajurit jro sêdaya
lan sèwu mantri sinêlir
parêng dènira
anglêpasi jêmparing

kadya têdhuh gêgana kèhing sênjata
dhêdhêt ngampak-ampaki
sela lêng-ulêngan
wor jêmparing arakan
kumêrsêk sêsêk nêsêki
mara kumêrab
kumêrut gêgirisi

Prabu Padmanaba sigra dènnya ngatag
mring Parta kinèn aglis
mêthuk ing Panulak
miwah Dhêsthajumêna
gupuh ngêmbat langkap kalih
sarêng dènira
nglêpasakên panangkis

apan samya hru prabawane kawarna
sela wor angin-angin
têmpuh nèng gêgana
kèbêkan dirgantara
pa- // paworing sêktinya kalih
goraning swara
lir guntur manêngkêri

kêpruk ingkang sela têmpuh sami sela
bindi prasamya bindi
gada samya gada
kunta prasamya kunta
piling ulêng samya piling
dhêndha lan dhêndha
gandhi prasamya gandhi

Wrêkudara Wrêsniwira Gathutkaca
giyuh ing tyas tan sipi
gêgrêg sawadyanya
tan antuk mêngsah ing prang
kadhangan gunging jêmparing
kang têmpuh ing prang
jêjêl tan kêna pinrih

sela-sela lêng-ulêngan lêlumbungan
kang jêmparing lir siring
tan kêna pinêrak
nulya Sucitra prapta
mêndhak nèng ngarsanirèki
matur tur sêmbah
gusti ulun tinuding

ing rakanta Sang Aprabu Padmanaba
paduka dèn timbali
mundur saha bala
sampun umangsah yuda
kinèn asoa rumiyin
raka paduka
karsanya anuruti

ing krodhane Sang Prabu Jungkungmardeya
dènnya ngabên kasêktin
lan rayi paduka
satriya Madukara
ing mangke yèn wus dumugi
tuwan linilan
mangsaha ing ajurit

Wrêkudara miyarsa turing Sucitra
kêju krodhanira ris
ajrih yèn ningkirna
ingrèh Narendra Krêsna
mundur sawadyanirèki
Sang Arya Sena
Gathutkaca Sêtyaki

sampun nunggil ing gèn baris Madukara
Sang Prabu Harimurti
ngatag mring Sang Parta
miwah Dhêsthajumêna
kinèn sami anampuni
sênjatanira
kang samya têmpuh jurit

Dyan Sang Parta musthi sênjata prawira
angin ratuning angin
linêpaskên sigra
gêlapira kumupak
wêdaling sang bajrapati
sangking gêgana
nyapu sagung jêmparing

sêdhêng lamun kaojat ing bumintara
matur rahadyan patih
lêrês padukendra
sampun kirang prayitna
ing aprang dèn ngati-ati
mêngsah paduka
botên kewran ing tandhing

prangnya kasap prakosa prang lêmbut guna
gumujêng sri bupati
iya bênêr sira
prawirane sêmbada
yèn ajaa lawan mami
sapa kuwawa
nanggulang ing ajurit

iya mengko prajurit ing tanah Jawa
ingsun balang ing tulis
sun jake prang rupak
tandhing ijèn lan ingwang
ngadu panah kang sayêkti
singa tiwasa
yèn mêksih ngadu sêkti

môngsantèka tanpa wêkasaning yuda
sira bae dèn eling
gêlar sabên ing prang
yèn wus panah-pinanah
ingsun lan mungsuh dèn aglis
sira nyiliba
nyidra sangking wiyati

Patih Jayasundarga matur sandika
natèng sabrang nulya glis
nênurat wus dadya
tinrap anèng sênjata
lumêpas ingkang jêmparing
ingarah-arah
tibanira bênêri

nèng ngarsane satriya Andananjaya
kagyat dènnya ningali
jêmparing cinandhak
pinundhut sêratira
winaos sinukmè galih
mungêl pênantang
ing aprang tata wuri

pèngêt iki layang ingwang
natèng sabrang kang prawiranom pêkik
môndra prakosa dibya nung
lêlana andon yuda
marang tanah Jawa // ingkang ajêjuluk
Sang Prabu Jungkungmardeya
Paranggubarja Nrêpati

ingkang abala bacingah
kang wus kasup tanpa lawan ing jurit
têkaa marang sirèku
prajurit tanah Jawa
ingkang bisa nulak ing kasêktèn ingsun
lah ta sapa aranira
lan apa lungguhirèki

ratu utawa satriya
aja mati tanpa aran ing jurit
angakua mumpung durung
payo nuli prang rupak
ngadu wulêding kulit atosing balung
padha nganggo panah wantah
singa tiwas ing ajurit

yèn isih ngadu prabawa
môngsantèka tanpa wêkasing jurit
iya sun puji satuhu
ing guna sêktinira
anèng tanah Jawa ing prang tau wudhu
ananging ta mêngko sira
antuk tandhing ing ajurit

ingkang padha gêgangsingan
ingya ingkang lêlanandon prang iki
wus titi pamaosipun
satriya Dananjaya
mèsêm ing tyas sêrat ingaturkên gupuh
marang Prabu Padmanaba
winaos sinuksmèng galih

wus titi pamaosira
sru gumujêng Sang Prabu Harimurti
yayi wangsulana gupuh
layange natèng sabrang
kudu ngajak mungkasi ing aprang pupuh
iya sarahên kewala
satriya Dananjaya glis

karya sêrat sampun dadya
angsul-angsul tinangsulkên jêmparing
sênjata agêming pupuh
graita anglir jalma
sarutama suwiwi lar kadya manuk
linêpasakên saksana
lumarap lir kilat thathit

ngarsane Jungkungmardeya
sarutama kêkêjêr kadya pêksi
natèng sabrang kagyat dulu
jêmparing lir kukila
bêkta sêrat wus duga lamun sul-angsul
sêratnya wus tinampanan
sarutama wangsul malih

natèng sabrang eram mulat
wus binuka sêrat sinuksmèng galih
pèngêt iki layang ingsun
satriya Madukara
pamadyaning Pandhawa ingkang jêjuluk
satriya Andananjaya
pêparab Prabu Kalithi

iya Rahadyan Arjuna
iya Radyan Janaka Dyan Prêmadi
Pandhuputra kang jêjuluk
Radyan Endratanaya
kang ingambil sraya tur binakal mantu
mring Sri Bupati Cêmpala
têkaa marang sirèki

Sang Prabu Jungkungmardeya
natèng sabrang kang lêlanandon jurit
kang ambêg narendra punjul
amrih putri masesa
lire sira wèh layang mring raganingsun
iya wus praptèng maringwang
sarta wus sun tupiksani

surasaning layangira
sira ngajak mungkasi ing ajurit
aprang tandhing lawan ingsun
nganggo panah pamungkas
ngadu wulêding kulit tosing bêbalung
lah iya sakarêpira
ing aprang ingsun ladèni

wus titi pamaosira
natèng sabrang gumujêng sarya angling
babo dene ngumbuk-umbuk
jênêng saijab-ijab
dèn dheweki sumangkeyan yèn pinunjul
prajurit ing tanah Jawa
durung tau olèh tandhing

ingkang padha gêgangsingan //
hèh ta bapa kabèh prajurit mami
mêngko têmpuhing prang pupuh
gèn pajêg baris padha
aja owah mung sun pundhut surakipun
sira bae dèn waspada
patih sandika turnèki

sang prabu ngêtap ratanya
gumrit nêngah gêbyar-gêbyar tulya sri
rêngganing rata mas murub
kataman giwangkara
wor prabaning makutha muncar ngênguwung
sarwi angiwa gandhewa
endhong pamungkas sinandhing

pantês wanguning prawira
asêmbada pêkiknya sri bupati
Sri Krêsna mulat lingnya rum
hèh yayi mungsuhira
sida ngajak mungkasi ing aprang pupuh
wus anêngahakên rata
poma dèn angati-ati

ing prang aja kurang yitna
natèng sabrang anak bêrmana sêkti
luwih matêng tapanipun
tan kêna ginagampang
Gathutkaca sira dèn prayitnèng luhur
miwah sira Wrêkudara
ing dharat dèn ngati-ati

têrombolan jaganana
wusnya mangsit Sang Prabu Harimurti
gumrit nêngah ratanipun
nawung sunaring surya
gêbyar-gêbyar sunaring rata mas murub
kadya paguting baskara
timbangan ratanirèki

lan ratanya natèng sabrang
dohnya sêdhêng satibaning jêmparing
kalih kèndêl ratanipun
dangu wangwang-winawang
samya ngiwa gandhewa pamungkasipun
dèrèng cul ingkang sênjata
mrih papan pantêsing jurit

sigra mêmolahkên rata
natèng sabrang ratane ngiring-iring
Dananjaya ratanipun
mingêr ngering anganan
adu arsa adu iring adu pungkur
tan owah têbihing rata
mêksih satiban jêmparing

wusnya mubêng kaping tiga
rata kèndêl parêng dènnya nglêpasi
jêmparing tikêl pinêthuk
têmpuh sami sênjata
parêng salin parêng larap lêpasipun
laraping warastra padha
sêsiringe kilat thathit

pur pupug papag-pinapag
têmpuhing prang jêmparing pating crêngkling
arame tuju-tinuju
sênjata parêng sirna
dangu dènnya silih laras liru têmbung
tan ana ingkang kacidra
rikat myang awase sami

wadya gung surak gumêrah
mawor maras-maras suraknya sami
mar kumêsar dènnya dulu
solah-bawaning aprang
Dananjaya lan Jungkungmardeya Prabu
yayah wus caruk warastra
rukêting ratanya kalih

rêkyana patih tumingal
yèn gustine wus campuh ing ajurit
panah-pinanah lan mungsuh
sigra mêsat gêgana
ngikal limpung arsa nyidra sangking luhur
Gathutkaca awas mulat
garjita awas nulya glis

mêsat ngayuh ing gêgana
wus ngungkuli marang radyan apatih
ngawaskên sasolahipun
kya patih tan graita
yèn mungsuhe wus ana ing luhuripun
dupi niyup arsa nyidra
gya sinambêr sangking nginggil

limpunge rinêbat kêna
wus binuwang kya patih kagyat nolih
dhinupak mukani sru
kuntal tibèng bantala
sajabaning baris sangêt dènnya kantu
kasilir ing samirana
tangi tan mundur // ing jurit

Kyana Patih Jayasundarga sru krodha
nyandhak kuntanira glis
mêsat ing gêgana
nguwuh asru sêsumbar
hèh sapa aranirèki
mungsuh kang nyidra
nungkul prang têka wuri

angakua mumpung mêksih duwe nyawa
dupèh apa sirèki
prakosa birawa
bisa ngambah gêgana
lan apa lungguhirèki
anèng Cêmpala
Gathutkaca nauri

hèh wruhanta ingsun dudu wong Cêmpala
wong srayan ingsun iki
prajurit Ngamarta
umiring kangjêng rama
lan jêng paman ing ajurit
ingambil sraya
mring eyang Cêmpala Ji

iya ingsun Senaputra Bimatmaja
Gathutkaca ran mami
Rahadyan Guritna
parap Prabu Têtuka
satriya sasat narpati
kratoning uwa
prabu kang sun ênggoni

Pringgadani waris sangking ibuningwang
lah ta sapa sirèki
dhapurmu sêmbada
gagah rowa birawa
lan apa lungguhirèki
anèng ing sabrang
satriya pa bupati

ninggal dhapur nêdya culika ing yuda
nyidra sangking wiyati
marang kanjêng paman
nyolong nênungkul ing prang
marmane ingsun dhingini
sirarsa nyidra
kyana patih nauri

ayya tambuh iyèngsun pêpatih sabrang
Paranggubarja nagri
pêpatih misesa
aran Jayasundarga
hèh Gathutkaca sirèki
sêdhêng wus timbang
ing prang tandhing lan mami

sira iku satriya pêrsasat raja
ingsun ikipêpatih
nanging tilas raja
Ratu Paranggubarja
soring prang mêksih kinardi
patih masesa
kinaryandêling jurit

aja ngajak prang tata panah-pinanah
ngadu wulêding kulit
apa pupuh rosa
prang rupak bindi gada
apa ingsun kang dhingini
apa ta sira
dhingini marang mami

Arya Senaputra sugal wuwusira
ya wus sêdhêng sirèki
tandhinga lan ingwang
pêpatih tilas raja
pantês prakosa ngajurit
aja ngucira
dèn padha ngungsi pati

lah ta payo apa ingkang anèng sira
tibakna sun tadhahi
krodha ngikal dhêndha
Patih Jayasundarga
mangsah dhêndha dèn tadhahi
gapyuk cinandhak
dhêndhanya kyana patih

rame sêndhal-sinêndhal anèng gêgana
Gathutkaca nguwati
nyêndhal sarwi dhupak
jajanya kyana patya
kuntal dhêndhanya wus kêni
sêbut binuwang
krodha rêkyana patih

anêrajang tinadhahan sarêng tandang
caruk rukêt ing jurit
kuwêl nèng gêgana
sami prakosanira
sarêng dènnya tibèng siti
wal singsal kontal
gapyuk rok rukêt malih

anèng dharat angadu sudiranira
dêdêr-dinêdêr sami
udrêg drêg-udrêgan
silih gon liru papan
kumitir untir-inguntir
pêluk pulêtan
kêkêt banting-binanting

sarêng dugang-dinugang sarêng kaglimpang
rame rok silih-ungkih
ulêng lêng-ulêngan
lir cakraning gilingan
rêkyana patih // sor titih
kadêgung ing prang
dinêdêl wus katindhih

cêngêl kèngêl jajanira wus jinêjak
pêjah rêkyana patih
sarêng lan praptanya
nênggih brêmana tapa
sangking sabrang amiyarsi
lamun budhalnya
dènira mamrih putri

marang tanah Jawa ing têmah dadya prang
marma sang brêmana glis
sumusul ing putra
prapta nagri Cêmpala
mêningi ramening jurit
anèng gêgana
ngungun dènnya ningali

ing patine Ki Patih Jayasundarga
mung mungsuh padha siji
duk anèng ing sabrang
wus wudhu tanpa lawan
ing mangkya nèng tanah Jawi
luwih apêsnya
ing prang tan angudhili

mung tinangan kewala lan mungsuhira
pêdhot gulu pinuntir
lan malih tumingal
putranya sri narendra
wus campuh ing aprang tandhing
lan mungsuhira
samya nèng rata manik

sami tuju-tinuju panah-pinanah
dèrèng wontên kapilis
sami wasisira
rikat awase samya
myang pêkikira mèh sami
brêmana tapa
krura sru dèniranjrit

swaranira kadi grah ingkang kasapta
gumuruh gêgirisi
kèbêkan gêgana
parêng pêpêtêng prapta
sumaput pêthut nglimputi
madyèng payudan
dhêdhêt lir têngah wêngi

dadya kèndêl ingkang aprang kalihira
dening pêdhut nglimputi
Sri Jungkungmardeya
langkung sukaning driya
wruh lamun kang rama prapti
têtulung ing prang
karya pêtêng nglimputi

dadya mundur Sang Prabu Jungkungmardeya
ngingêran ratanya ris
bêngganging mungsuhnya
sampun awor ing bala
ciptanira pan wus pêsthi
yèn mungsuhira
padha sadina bêsmi

yèn kang rama wus mêtu krodhaning aprang
wuwuha satru sêkti
sayuta suh sirna
pinusus ing ayuda
wadyabala Dwarawati
Cêmpala lawan
Pamênang Pringgadani

samya sêdhih tan bisa umangsah yuda
dening pêtêng nglimputi
lan swara lir gêrah
kèbêkan dirgantara
kang darbe swara tan kèksi
kêkês tyasira
tan wruh sawiji-wiji

Wêrkudara Sêtyaki lan Gathutkaca
samya prayitnèng batin
dhêdhêg sawadyanya
miwah putra Cêmpala
amung Prabu Harimurti
kang nora samar
Arjuna wus winangsit

hèh ta yayi iki si bêrmana tapa
praptarsa nyidrèng jurit
iya marang sira
angrik anèng gêgana
karya pêtêng anglimputi
aja papeka
ing prang dèn ngati-ati

bapakane Sang Prabu Jungkungmardeya
brêmana luwih sêkti
wus matêng tapanya
ing ajur-ajèr wignya
lah payo yayi dèn aglis
sira nglêpasna
bramastra mring wiyati

yèn wus katon pasopati tamakêna
marang brêmana luwih
kalamun wus pagas
dhase sira pisaha
lawan gêmbunge dèn têbih
dhase tibakna
anèng ratanirèki //

ing ngarêpe Sang Prabu Jungkungmardeya
gêmbung buwangên ngangin
lamun mêksih pêrak
lan dhase yêkti bisa
atrap dhewe urip maning
marma dohêna
lah ta payo dèn aglis

nora nistha andhingini mungsuhira
Parta wusnya winangsit
ngêmbat langkapira
lumêpas kang bramastra
murub nungsung mring wiyati
brêmana tapa
kênèng padhanging gêni

gugup tyase sigra anarik candrasa
niyub sangking wiyati
arsa tumigasa
ing tênggak Sang Arjuna
pinapag ing pasopati
pagas jangganya
dhas arsa tatrap malih

mring gêmbunge tinadhahan sarutama
tinibakakên aglis
anèng ratanira
Prabu Jungkungmardeya
gêmbung binuwang ing angin
kabuncang sirna
tibèng doh ing jêladri

tulus pêjah sira sang brêmana tapa
dhase pinisah têbih
kalawan gêmbungnya
parêng lan ilangira
pêpêtêng ingkang nglimputi
katut maruta
padhang kasmarèng jurit

sang prabu kagyat tan sipi
duk sirah wau tibanya
gumêbrug anèng ngarsane
tiningalan nora samar
yèn sirahe kang rama
mustaka nulya sinambut
sinungkêman anèng ngarsa

sarya sru dènnya nangisi
sasampunira karuna
sang prabu èngêt ing tyase
sigra dènira parentah
mring sagung pra dipatya
sêdayakinèn angruruh
marang jisime kang rama

miwah sagung para mantri
sêdaya sami ngupaya
brêmana tapa jisime
sajawining pabarisan
mubêng datan kêpanggya
wus katur marang sang prabu
langkung ngunguning wêrdaya

dene mungsuhe udani
pêjah gêsange kang rama
liwat guna waspadane
sirah tinibakkên rata
gêmbungira binuwang
sajawining baris agung
tan karuan tibanira

anglêsing tyas sri bupati
têlas ing pangarsa-arsa
ingkang rama katigase
mring mungsuh datanpa bisa
miwah pêpatihira
mati ing prang tanpa kiwul
miwah sagung pra dipatya

wus ngrasa kasor ing jurit
Sang Prabu Jungkungmardeya
nanging wus pratignya tyase
tan arsa yèn ngoncatana
ing prang miwah nungkula
suka lêbura wor mungsuh
sadina mêngko kewala

sawadyabalanirèki
ayya na kari satunggal
ing prang parênga sirnane
ambelani ingkang rama
miwah pêpatihira
wusnya pratignya ing kalbu
Sang Prabu Jungkungmardeya

madêg krodhaning ajurit
ngêtap rata gumrit nêngah
sarwi angawe balane
sasmita garêbuh ing prang
garjita pra dipatya
ing karsane gustinipun
nêdya mungkasi ngayuda

ngantêb karubuh ing jurit
wadya ing Paranggubarja
samya sêtya ing gustine
sawiji bala tan ana
kang nêdya lumayua
miwah nungkula mring mungsuh
nadyan si- // kêpe sêdaya

suka matia ngajurit
lêbura wor mungsuhira
anèng ngarsane gustine
sigra parêng dènnya mangsah
kumêrut rêbut ngarsa
nêdyamuk ing aprang pupuh
sigra Radyan Wêrkudara

Gathutkaca myang Sêtyaki
miwah putra ing Cêmpala
anadhahi sabalane
têmpuh ing prang abusêkan
wadya Paranggubarja
wus mêrêm ing pamukipun
tan etang kèhing palastra

ingkang mara-mara mati
kababad gada Sang Sena
myang Gathutkaca pamuke
miwah Arya Wrêsniwira
lawan putra Cêmpala
mungsuh kang kaparag lêbur
ing wuri ngidak kewala

tumpês ngarsa tangkêp wuri
Narendra Krêsna tumingal
garjita sru ing wuwuse
lah kaipe tingalana
mungsuhira ing aprang
wadya Paranggubarjèku
ing prang wus derah palastra

sapunên ing sênjatangin
tibakna Paranggubarja
ayya kari sabalane
yèn wus ilang sêrênging prang
yêkti duwe pangrasa
ing prang datan bisa kiwul
lah payo nuli lêpasna

Dananjaya anulya glis
musthi astra pawanendra
ratuning angin têgêse
umyang ingkang bayu bajra
mêntas saking gandhewa
prahara gora gumuntur
Sang Prabu Jungkungmardeya

katut dening sênjatangin
kabuncang sabalanira
sirna lawan sabangkene
sêdayanira tumiba
nagri Paranggubarja
kunêng wau kang winuwus
kang mêksih anèng payudan

Sang Aprabu Harimurti
miwah kang rayi sêdaya
wus budhalakên barise
tinata lampahing marga
lumirig manjing pura
swaraning bala gumuruh
wus katur natèng Cêmpala

yèn unggul kang magut jurit
sigra mijil pagêlaran
angurmati ing praptane
kang mêntas unggul ing aprang
datan dangu katingal
pangarsane lampahipun
manjing alun-alun samya

wil bala ing Pringgadani
surak-surak giyak-giyak
bêngkilung rame gêndhinge
nulya piyak ngering nganan
baris angapit marga
wadya Cêmpala sumundhul
nulya wadya Madukara

nulya wadya Dwarawati
kang mungkasi wuri pisan
wadya Jodhipati kabèh
anut bala kang pangarsa
piyak angering nganan
rakit baris urung-urung
wong agungira sêdaya

lajêng marang pôncaniti
Sri Maha Narendra Krêsna
têdhake sangking ratane
munggèng têpining têratag
Sri Bupati Cêmpala
nyandhak astanira gupuh
kinanthi binêkta minggah

atata nèng pôncaniti
para putra pa sêntana
aglar munggèng ing ngarsane
sri bupati ing Cêmpala
mèsêm dènnya ngandika
pan kawula mèh sumusul
anak prabu mring payudan

sangking sumêlang tan sipi
ing warti Jungkungmardeya
langkung awrat sêsanggane
umatur Narendra Krêsna
saèstu lamun awrat
marma tilar prajanipun
mring tanah Jawando- // n aprang

sangking wus tan angsal tandhing
anèng sabrang gunaning prang
nêracak sapunggawane
samya prawirèng ayuda
wadyanipun sêdaya
sêtya marang gustinipun
marmanipun wrat sinôngga

sajroning prang tigang ari
wadyanipun têtumpêsan
tanpa kiwul ing yudane
tan wontên kang lumayua
mantêp kuwanènira
mêrêm ing prang soroh amuk
nèng ngarsane ratunira

marmanya glis anglêpasi
ing sênjata pawanendra
nênggih pun Dananjaya ge
awlas kathahing papêjah
Prabu Jungkungmardeya
kabuncang sawadyanipun
tiba ing Paranggubarja

miwiti malah mungkasi
solah-tingkahing ayuda
sampun katur sêdayane
sri bupati ing Cêmpala
langkung suka duk myarsa
yèn mêkatên anak prabu
tumuntên kalampahana

rayi tuwan pun Srikandhi
dhaupe lawan Arjuna
ing Soma ngarsa pênêde
sêdhêng ngaso ingkang wadya
matur Narendra Krêsna
inggih kawula jumurung
paman ing karsa paduka

punapa dèn antos malih
ing rèh wus dadi ubaya
prayogi nuntên panggihe
ngling malih natèng Cêmpala
kulup Dhêsthajumêna
lan Si Patih Dhêsthakètu
besuk ari Soma ngarsa

padha dèn samêktèng kardi
ing dhaupe kakangira
kang putra sandika ture
nulya kundur sri narendra
lumêbèng dhatulaya
Prabu Padmanaba sampun
masanggrahan saha bala

bubarsagung kang anangkil
wau Sang Prabu Durpada
sarawuhirèng kadhaton
pinêthuk marang kang garwa
sawusnya tata lênggah
alon ngandika sang prabu
hèh ta yayi mungsuhira

samêngko wus tumpês tapis
Sang Prabu Jungkungmardeya
sirna lêbur sabalane
sutanira Si Arjuna
ingkang marwasèng mêngsah
wus dadya ubayaningsun
yèn kalakon mungsuh sirna

sutanira Si Srikandhi
kang ingsun karya ganjaran
mau wus sun dhawuhake
besuk ari Soma ngarsa
dhaupe sutanira
samêngko wus sêdhêngipun
kanthinên nèng jroning pura

watir anèng tamansantun
becik rêsanên nèng puri
kang garwa matur sandika
wus mundur sangking ngarsa ji
laju marang patamanan
kunêng gênti kang winarni

kang kêkuwu tamansantun
kusuma Wara Srikandhi
rawuhnya sing Madukara
laju jujug tamansari
dèrèng marêg mring kang rama
miwah dèrèng dèn timbali

wira-wiri mung kang ibu
nênggih ingkang atêtuwi
cinatur sang rêtnaning dyah
ing galihira wus têbih
mring satriya Dananjaya
tan ana labêtirèki

brangtanira duk rumuhun
wus supe tyasira sangking
sru kèrêm mring kaprawiran
supe dhahar lawan guling
tan lyan amung kang kacipta
dadia putri prajurit

Sang // Parta wawulangipun
marang sang raja pinutri
wus kacakêp sêdayanya
panglêpasaning jêmparing
pratingkah ngadoni yuda
ing jaya-kawijayanting

kang dadya sêngsêming kalbu
nalika kabegal maring
ing ditya Paranggubarja
tan rêkasa ing ajurit
pirang-pirang wil kang sirna
dening sênjata dhêdhali

sêmana sang rêtnaning rum
duk lagya siniwèng cèthi
lênggah soring nagapuspa
andangu wartaning jurit
nikèn êmban matur nêmbah
wau praptanipun gusti

kang sangking magut prang pupuh
pinêthuk nèng pôncaniti
ing ramanta sri narendra
ing warti mêngsah wus gusis
Sang Prabu Jungkungmardeya
sawadyane tumpês tapis

sakantunnya ingkang lampus
sinapu ing sênjatangin
mring satriya Dananjaya
tan wontên kantun satunggil
nadyan rama padukendra
kênèng ing sayêmbarèki

janjinipun sang aprabu
marang Prabu Harimurti
sintên kang sagêt nyirnakna
ing mungsuh ginanjar putri
ingkang kinarya ganjaran
inggih jêng paduka gusti

sang dyah mèsêm ngandika rum
gumampang kangjêng rama ji
ingsun kinarya ganjaran
mring wong ika tan tinari
apa ta dumèh wak ingwang
wus nunggal samadya sasi

nèng Madukara gêguru
pangawasaning jêmparing
môngsa ta nora uwisa
karo-karone wus dadi
sênênge atine padha
marma tan nganggo tinari

baya madhêdhêg sagunung
atine kang mênang jurit
wus mêsthi tômpa ganjaran
dhasar wus guru jêmparing
sayêktine nora bakal
ukur jinawil sumrinthil

babo aja gupuh-gupuh
mondhong mring Wara Srikandhi
samêngko yèn nora kêlar
pêpanggile ing akrami
putrine natèng Cêmpala
ayu prawirèng ajurit

lah adene rama prabu
girisan têmên kang galih
ukur mungsuh ratu sabrang
nyambat wong liyan nêgari
yèn ing nguni ngandikaa
sadina ingsun saguhi

iya sirnane kang mungsuh
ngandika dèrèng dumugi
kasaru ing rawuhira
ingkang ibu pramèswari
gupuh mêthuk sang lir rêtna
mêndhak nèng ngarsa wotsari

rinangkul lungayanipun
wusnya tata lênggah sami
munggèng soring nagapuspa
kang ibu ngandika aris
babo nini putraningwang
lakuningsun pan tinuding

mring ramanira sang prabu
kinon maringi udani
yèn mêngsah sabrang wus sirna
sawadyane tumpês tapis
kakangira Si Arjuna
ingkang amarwasèng jurit

wus dadya punaginipun
ramanira sri bupati
sira nini kang kinarya
ganjarane ing ajurit
mring kakangira Si Parta
mau anèng pôncaniti

ramanira pan wus dhawuh
marang Prabu Harimurti
besuk ari Soma ngarsa
karsane ginawe pêsthi
iya nini dhaupira
lan kakangira Prêmadi

timbalane wong tuwamu
sira yya // nèng tamansari
kurang pira Soma ngarsa
bêcik rinêksa nèng puri
ila-ilane wong kuna
sang rêtna umatur aris

dhuh ibu paduka matur
mring jêng rama sri bupati
karsanya kang sapunika
kawula tur pati urip
nuwun dukanya jêng rama
dèrèng arsa nambut krami

sawêg kasêngsêm tyas ulun
kaprawiraning ajurit
kang ibu dupi miyarsa
kang putra rinangkul aglis
dhuh-dhuh nini kayaparan
dene mêngkono sirèki

mendah silih sang aprabu
sungkawanira ing galih
ratu iku nora kêna
cidra sêsamaning aji
dene wus dadya jangjinya
marang Prabu Harimurti

ing têmahan nora wurung
pindho dadining ajurit
ala mungsuh ratu sabrang
dene mêmungsuhan nini
iya lan nata Pandhawa
apa kang kinarya wani

sang rêtna nêmbah umatur
yèn kêdah masesèng jurit
satriya ing Madukara
kawula ingkang ngêmbari
sagêndhinge ing ayuda
ewadene ing rama ji

kapidêrêng galihipun
ibu dènirarsa ngambil
mantu mring wong Madukara
awit jangjine wus kêni
marang Prabu Padmanaba
inggih kawula lampahi

ananging paduka matur
ibu dhumatêng rama ji
apan ing nguni kawula
inggih gadhah pasanggiri
salami tan arsa krama
yèn tan wontên satriya di

kang sagêt dhatêngi kayun
gèn kawula pasanggiri
lamun krama atampia
patiba sampir pawèstri
ingkang wasis ing sênjata
awase ingkang ngungkuli

gèn jêmparing kula ibu
lamun tan sagêt dhatêngi
panêdha amba punika
nadyan praptèng nini-nini
yêkti wadad tanpa krama
dipun dhawuhna dèn aglis

marang kang binakal mantu
yèn botên sagêt dhatêngi
sampun malih kang ginarwa
wanuh kewala tan sudi
wah dadosa mêngsah pisan
purun sanggène pinanggih

upami jêng rama prabu
dêdukanipun dhatêngi
paripêksa mring kawula
pintên larane wong mati
kang ibu langkung sungkawa
miyarsa aturing siwi

ngandika mring êmbanipun
lah ta kaya ngapa bibi
dene mangkono tyasira
iya ingsun matur gusti
marang ing wong tuwanira
nulya kundur pramèswari

sapraptanirèng kêdhatun
ing ngarsa sri narapati
matur solahing dinuta
miwiti malah mêkasi
dènnya dhawuh mring kang putra
miwah wangsulanirèki

kang putra panuwunipun
sêdaya wus katur sami
sang prabu dupi miyarsa
anglênggêr kagyat tan sipi
cipta duka mring kang putra
mèh têdhak angore wèni

