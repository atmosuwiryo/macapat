Kyana Patih Sumabrata matur nêmbah
dhatêng sri narapati
ulun tur uninga
gusti rama paduka
Pangran Pugêr ing samangkin
lolos sagarwa
putra abdi tan kari

sing pugêran ngalèr ngilèn lampahira
duka sri narapati
jaja winga-winga
kumdut padoning lathya
minggah ing gêdhong pribadi
bêndhe Ki Bicak
sigra winawa mijil

pinaringkên mring patih kinèn anatab
asru anèng sitinggil
tinabuh angangkang
swarane anèng tawang
binarung lan têtêg muni
têngara gumrah
otêr wong sanagari

ing jro pura gègère wayang-wuyungan
samya salah panampi
ing panyananira
Pangeran Pugêr mangkya
angamuk maring jro puri
wadya malatar
ing srimanganti baris

praptèng sitiruhur misih amalatar
sakyèh wong magêrsari
piyantaka aglar
saragêni nèng ngarsa
bêdhil sami dèn isèni
wong jagabaya
sami prayitnèng wèsthi

wong nirbaya sikêp karbin munggèng ngarsa
wong jagasura sami
ganjur sikêpira
tulup wisa pracôndha
wong nyutra sikêp jêmparing
wong nyangkragnyana
gêgamannya tan kari

wirabraja bajrawisa kartiyasa
sami prayitnèng wèsthi
tan lali sikêpnya
jataka wisamarta
mandhung kanoman lan miji
wong patrayuda
sawarastranya baris

martalulutsinganagara ing ngarsa
pinilih judhipati
myang wong darpahita
yudamênggala ngarsa
wong gandhèk umobat-mabit
sagamanira
ting balêbêr nimbali

mantri anom lunga têka solahira
dènira nênimbali
sagunging pratiwa
ngalun-alun baris glar
pasisir môncanagari
sawadyanira
ana ing pôncaniti

kawarnaa kang lolos wau lampahnya
duk bêndhe ing jro muni
sami amiyarsa
lagya praptèng Cêpaga
agugup lampahirèki
pratmaja garwa
ting bacècèr nèng margi

langkung dènnya repot kang para tanaya
Dyan Ôntawirya nênggih
tansah binondhetan
dening sêsêlirira
kudane dipun wawrati
dandananira
rahadèn kalung karbin

asta kiwa anyangking punang talêmpak
miyarsa bêndhe muni
sangêt bingungira
arsa bucal momotan
angraos owêl ing galih
yèn dèn isihna
pasthi kari kang sêlir

muring-muring myarsa bêndhe muni ngangkang
momotan dèn tatasi
sigra sêlirira
tinitihakên kuda
sarwi kinèn mangku karbin
sira rahadyan
mandhi waos nèng wuri

Radèn Wôngsataruna gugup solahnya
ngêmban putranirèki
sêlir nitih kuda
putra ngumur sawarsa
Mas Bêlandho kang wêwangi
patutanira
sêlir Bok Karoh nênggih

Bok Mas Karoh ingkang tinitihkên kuda
gendhong ponjèn pribadi
Dyan Wôngsataruna
dharat angêmban putra
ya ta wus anggagat enjing
pangran lampahnya
prapta ing Majalêgi

wus raina Rahadèn Wôngsataruna
bananira kaèksi
awarni calana
gumyak ingkang tumingal
radyan tan nyana ing galih
lamun calana
pangrasanya jêjarit

ya ta kèndêl sakala anata bala
repot sinèlèh ngarsi
laju lampahira
ing ngarsa Jiwasuta
ingkang samêkta ing wingking
para atmaja
sami prayitnèng wèsthi

Sêtrajaya kalawan para atmaja
wau ingkang nindhihi
kang samya jinaga
wadya gêng Kartasura
manawi kinèn nututi
dening sang nata
mila lampah rinakit

samya laju mêdal ing Kênêr lampahnya
wau ingkang dèn jogi
mangkya kawarnaa
wau sri naranata
wus ambudhalakên baris
têtindhihira
Dipati Surawèsthi

wong pasisir ingkang nututi ing lampah
gancang lampahing baris
auntap-untapan
lawan wong kapugêran
Ki Dipati Surawèsthi
kang ngirid lampah
langkung bingahing galih

dupi arsa kasompok ing lampahira
Dipati Surawèsthi
laju alon-lonan
sagung para dipatya
tan wontên purun nglancangi
ing barisira
Dipati Surawèsthi

sampun prapta kali Tuntang lampahira
krêtêg tinatas aglis
mila ragi tamban
pangran ing lampahira
mingêr ngilèn kang nututi
mêdal Bahrawa
ing Jambu kang dèn jogi

jêng pangeran sampun anglampahkên duta
dhatêng nagri Sêmawis
kang caraka prapta
wus panggih lan Ki Rôngga
Ki Rôngga gupuh ngundhangi
ing wadyanira
sanega wong Sêmawis

Sawunggaling lawan Dêmang Tanpanaha
ingkang kinèn rumiyin
mêthuk jêng pangeran
lan bêkta kuda tundhan
miwah sikêp kang jagani
rêrepotira
pangeran bêktannèki

wus umangkat sira Dêmang Tanpanaha
kalawan Sawunggaling
sira Ki Mas Rôngga
mampir ngloji lampahnya
lawan Tuwan Kênol panggih
sampun winartan
pangeran anèng margi

dèn bêbujung dening wadya Kartasura
Kênol gugup miyarsi
yèn mangkono Rôngga
dèn kêbat tulungana
manawa karoban jurit
ingsun mêmêkas
maring sira dèn eling

nadyan silih kênaa nora kênaa
manira angaturi
mring kangjêng pangeran
têdhaka mring Sêmarang
mênawa abot kang galih
sira dèn bisa
ngaturi amrih kêni

bokmanawa jêng pangran duwèni karsa
umadêg narapati
ing liya panggonan
jêr kabèh ing rat Jawa
kagunganira pribadi
sapa malanga
nanging ta wêkas mami

sira Rôngga kalamun angluputêna
pangran praptèng Sêmawis
sira nêmu ala
iya marang Walônda
yèn pangran praptèng Sêmawis
wit aturira
pasthi lamun sirèki

kinasihan mring tuwan gurnadur jendral
tuwin kang pra ratpêni
sira pinracaya
sasat sira rêrewang
iya marang wong Kumpêni
nèng tanah Jawa
pamucunge ing kapti

tôndha lamun sira mring Kumpni satuhu
dènnya mawèh marga
têtêpe uwong Kumpêni
gone padha manggon anèng tanah Jawa

lan sirèku agawe padhanging kalbu
bunêking Walônda
duk kala madêge aji
Kangjêng Sunan Mangkurat Mas Kartasura

tanpa asung uninga maring gurnadur
dadi iku tôndha
tan arsa sobat Kumpêni
ya ta mèsêm Ki Rôngga Yudanagara

manthuk-manthuk saksana umangkat gupuh
lajêng lampahira
saking loji ing Sêmawis
kawarnaa ingkang andhingini lampah

kalihipun dêmang sampun sami pangguh
lan kangjêng pangeran
nèng Ungaran manganjali
ngaturakên turôngga sasikêpira

tigang puluh ingkang anjagi pêpikul
ya ta jêng pangeran
pangandikanira aris
ya tarima si anak Yudanagara

kang pitulung marang ing sariraningsun
hèh ta Sêtrajaya
bagenên tundhan lan kuli
asandika enggar wadya kapugêran

wus ingêdum mring kang asayah lumaku
kinèn nitih kuda
bêbêktan wus dèn rêmbati
para wadon kang nora kaduman tundhan

pan tinandhu sadaya sami pinikul
reyongan nèng marga
jêng pangeran aningali
sakalangkung trusthanira ing wardaya 

ngrasa lamun akèh kapotanganipun
saksana ngandika
mring Ki Dêmang Sawunggaling
lawan sira Kyai Dêmang Tanpanaha

hèh ta kulup anèng êndi putraningsun
iya kaki rôngga
kang dinangu awotsari
sarwi matur abdi dalêm anèng wuntat

namung ulun kinèn umêthuk rumuhun
mangkya kawarnaa
lampahira sampun prapti
ing Ungaran samya rêrêb sadayanya

anèng riku arêrêb ngantya sadalu
saryeca ing manah
tan na kang winancak galih
enjing budhal ing Pudhakpayung wus prapta

anèng riku lawan Ki Rôngga wus pangguh
kèndêl lampahira
Ki Rôngga Yudanagari
marêk ngarsa gya manêmbah ing suku sang

ngraup suku manangis sarya umatur
adhuh gustiningwang
botên nyana botên ngipi
dasih tuwan kalamun gusti paduka

karsa anut lolos saking ing praja gung
inggih botên wingwang
katuju wilujêng margi
botên manggih rubida tuwin bêbaya

jêng pukulun punapa botên binujung
dening wadyabala
ing Kartasura nagari
mèsêm nabda iya nanging tan kacandhak

wus ingatur tata dènira alungguh
ki rôngga tur sêgah
dhêdhaharan warni-warni
ngandika lon pangran dhatêng garwa putra

tuwin wadu padha mangana sadarum
apa kang kinarsan
ya ta sarêng samya bukti
sawusira jêng pangran sarèh ing driya 

manabda rum hèh Ki Rôngga putraningsun
paran karsanira
sun arsa mring Dêmak nagri
pan ing kono don sun arsa madêg nata

lawan ingsun anganti ramanirèku
adhi mas Madura
lan Jangrana Surawèsthi
iku maksih anèng nagri Kartasura

awotsantun Ki Rôngga alon umatur
dhuh gusti jêng pangran
kawula tur pamrayogi
lêhêng tuwan jumênênga ing Sêmarang

jêng pukulun kanthi abdi dalêm sagung
Kumpêni sadaya
nêdya sami anjurungi
nadyan ngantos rayi dalêm ing Madura

tuwin wau dipati ing Surèngkewuh
nanging jêng paduka
sampuna wontên Sêmawis
sangêt watos kalamun gusti têbiha

myang pra wadu Kumpêni ingkang saèstu
bok kenging paeka
pukulun tiyang Kumpêni
botên eca yèn botên dèn êbrokana

sampun-sampun Wlandi malik tingalipun
kênging mêmanisnya
ing putra paduka aji
sri bupati sinuhun ing Kartasura

mangkenipun ngregoni karsa pukulun
wasana paduka
kêkathahên mêngsah gusti
lêng ginape sapantêsnya pinasrahan

karyanipun Walônda prakoswa tuhu
asugih aguna
sartane purun ing jurit
sampun kalok gunane yèn ulah yuda

aturipun Ki Rôngga manujwèng kayun
jêng pangran ngandika
yogya samêngko sirèki
kongkonana mringramanira Madura

dèn kasêbut ing layang kaya aturmu
mau mring manira
sabab ramanta si adhi
durung dhèngêr ingkang kaya rêmbugira

matur nuwun sandika ingkang dhumawuh
samangke prayogya
tumuntên bidhala gusti
gampil mangke andumugèkakên rêmbag

bilih sampun praptèng Sêmarang pukulun
saksana budhalan
Ki Rôngga wus sung udani
mring Sêmarang dhumatêng Kênol Kapitan

Kaptin Kênul duk tampi pratelanipun
ing duta Ki Rôngga
saksana pradandan nuli
numpak rata mêthuk dhatêng Paterongan

wolung puluh prajurit drahgundêripun
kang samya binêkta
dene ta para Walandi
sanèsipun tuwin pra Jawi Sêmarang

ugi sampun sami kadhawuhan urut
tata barisira
ing marga gêng angurmati
mring Jêng Pangran Pugêr kang arsa tumêdhak

wanci dalu sirêp rare praptanipun
ing wulan Dulkidah
wrahaspati amarêngi
ping sakawan atunggal asmarèng warsa

