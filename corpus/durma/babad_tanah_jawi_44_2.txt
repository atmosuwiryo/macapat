wong Madura ingkang lumampah ing ngarsa
Kumpêni munggèng wuri
tanah Pasuruan
ingkang sinêdyèng lampah
wong Madura bêdhah margi
mangkya kawarna
Cakraningrat Dipati

akalihan Ki Adipati Jangrana
lami dènira jurit
sami bêbêdhilan
kèndêl yèn sêrap surya
enjingira aprang malih
tan na kang pêjah
wit bêdhil tanpa mimis

lamun dalu Tumênggung Wiranagara
mring wadyanira nilib
sowan pasanggrahan
Dipati Cakraningrat
sami arêmbag prakawis
yèn bangun enjang
mantuk kithanirèki

ing Pasruan kalawan ing sabên môngsa
garêbêg ari adi
Ki Wiranalara
ngaturkên upêktinya
barang wêdaling nagari
konjuk sang nata
duk samana Dipati

Cakraningrat mundur têbih saking kitha
myang wadya Surawèsthi
ngasokakên wadya
ya ta Wiranagara
samana sampun akardi
wadya pacalang
jagi ing margi-margi

lamun wontên wadya Kumpêni kang prapta
sangêt angati-ati
ya ta kawuwusa
Mayor Burham lampahnya
lan Radèn Dêmang Pasisir
wus samya prapta
ing Pasuruan nagri

pan alèrèn ngasokakên wadyanira
ya ta ingkang winarni
Ki Wiranagara
sampun ngaturan wikan
yèn wadya Kumpêni prapti
dupi miyarsa
aturira ing dasih

sakalangkung sukanira ing wardaya
wus lami ngarsi-arsi
anulya parentah
dhumatêng wadyabala
aja na anganggo bêdhil
têmpuhing yuda
mung tumbak lawan kêris

lawan besuk iya gêlare ing yuda
aja kumpulan sami
mantri ro tindhihnya
lan sèkêt wadyanira
dadi ingkang mantri siji
slawe wadyanya
dêlêngên yèn Kumpêni

prajurite pinêcah pinôntha-pôntha
dalêm sapanthanèki
pinêthukna lawan
salawe wadyaningwang
iya ingkang anadhahi
pat atus iya
ingkang mangsaha dhingin

patang atus kang ambantu lamun sayah
ya ta sami pinilih
mantri gêgangsingan
kathahe wolung dasa
kang tinanggênah nindhihi
pangarsanira
Kyai Êbun Jaladri

Bun Jaladri Bun Samodra Bun Sagara
lawan Bun Jalanidi
Bun Laut-lautan
Kyai Êbun Muara
Bajopati Jalapati
Bajokinêncang
Bajobarang nisihi

Lêmbu Singa Singadara Singasura
Lêmbu Giyêng Bu Srênggi
Ki Lêmbu Buwana
Lêmbu Las Lêmbu Wana
lawan Lêmbu Kalasrênggi
Ki Lêmbu Godrag
lan Lêmbu Thona-thani

Lêmbu Gêdrug Dêmang Gêmpung Lêmbasinga
Singabarong nisihi
panatas ranangga
sakawan pangarsanya
Ngabèi Lor anindhihi
wadya kathahnya
kalih atus ngabèi

kalih atus wadya têtidhih ngayuda
Ngabèi Wetan nênggih
kalih atus wadya
Ngabèi Kulon samya
kalih atus wadyanèki
sampun sanega
budhal Ki Surapati

lampahira anglela mungguhing ngarsa
wadyanira prasami
langkung ngangah-angah
kaya ge têmpuhèng prang
tan dangu wadya Kumpêni
sampun katingal
dlêdêg lir toya mili

Surapati lajêng nata balanira
sampun kinait-kait
sarêng panêmpuhnya
wadya Kumpêni miyat
Surapati amiyosi
sawadyanira
Mayor Burham nulya glis

angabani Kumpêni baris satata
satus sradhadhu kanthi
litnannya satunggal
rongatus kanthinira
litnan kalih kaptin siji
baris pinêcah
satus sapanthanèki

Mayor Burham saksana ngabani yuda
parentah bêdhil muni
Surapati panggah
sawadya dèrèng mangsah
maksih eca pacak baris
ngantya wus pêrak
bêdhil tan pêgat muni

pêtêng dhêdhêt limêngan têngah payudan
ya ta Ki Surapati
sarêng dènnya mangsah
sawadyabalanira
kadya banthèng tawan kanin
tan kêna bênggang
lawan wadya Kumpêni

karepotan Kumpêni riwut tandangnya
bêdhil tan bisa muni
mung pêdhang lan tumbak
mungsuh popor sanjata
sawênèh bithi-binithi
wong Pasuruan
yudanira mangukih

Mayor Burham kapranggulan Surapatya
ayuda padha siji
Mayor Burham sigra
anyandhak kêstulira
dèn kêstul Ki Surapati
datan tumama
lajêng pêdhang tinarik

dyan sinabêt ing pêdhang Ki Surapatya
wanti-wanti tan busik
ya ta Surapatya
sigra malês anumbak
tinangkis ing pêdhang titis
watang kasingsal
lajêng binuwang siti

dyan anarik curiga Ki Surapatya
jinangkah mungsuhnèki
kalamênjing tatas
niba lajêng palastra
kaptin sarêng aningali
mayore pêjah
riwut ngangsahkên dasih

Surapati angabani wadyanira
angrukêt ing ajurit
wadya Pasuruan
yudanira tan bênggang
mêdhang numbak nyuduk sami
singa sinêrang
tan mindho angêmasi

sampun dhadhal Kumpêni ing yudanira
mayor kaptine mati
litnanira pêjah
sradhadhu têtumpêsan
mung kawan wêlas kang urip
lajêng lumajar
mring wana ngungsi urip

Radèn Dêmang Pasisir awas tumingal
wadya Kumpêni gusis
sakalangkung duka
lajêng anarik pêdhang
sarta angabani dasih
mangsah ing rana
wong Pasruan kèh mati

Radèn Dêmang sawadya angamuk rampak
tan uninga ing wadi
wit dèrèng winartan
dhumatêng ingkang rama
Wiranagara ningali
wadya kèh pêjah
margi dipun amuki

dening wadya Madura Wiranagara
sangêt kagètirèki
ya ta sangêt duka
asru pangucapira
hèh bocah payo dèn aglis
wong ing Madura
ngajak têmênan jurit

apa saking durung sumurup kewala
apa jinarag iki
anglirake wêkas
payo padha malêsa
aja na angrasa wêdi
wadya Pasruan
datan anolih wuri

lajêng sami ngamuk rampak
wadyabala Madura anadhahi
langkung ramening prang pupuh
wong Madura kèh pêjah
Radèn Dêmang Pasisir ing yuda pangguh
lan Bun Jaladri tinumbak
tatas lambungira nênggih

Radèn Dêmang nulya lênggah
ngèsthi tingal ing tingal kang sajati
nadyan radèn maksih timur
wus awas sangkan paran
datan samar margane ingkang dinunung
jumbuh ing paningalira
cumêkik sampun ngêmasi

yèn janma luhungpatinya
apan mati sayêktine tan mati
mung ngalih panggonanipun
pae janma urakan
lamun mati punika patine bingung
awor mêmêdi alasan
pakaryane anyolongi

marang ing uwong dodolan
ya ta êmbanira kalih nulungi
Ki Jangpati Jayèngkewuh
lan Bun Jaladri panggya
êmban kalih tinumbak wus samya lampus
jisim wor lan gustinira
wadya Madura ningali

kalamun gustine pêjah
sarêng ambyuk umangsah ing ajurit
sadaya sumêdya lampus
nêdya tumpês ngayuda
kawarnaa wontên kaponakanipun
ing Pangeran Cakraningrat
lan Trunajaya kang rayi

nama Dyan Trunadilaga
langkung wantêr sarêng wau ningali
Dyan Dêmang Pasisir lampus
lajêng ngamuk sawadya
wadyabala Pasuruan kathah lampus
Rahadèn Trunadilaga
pinasêr lan wisa mandi

dening wadya Pasuruan
kenging kempolira ludira mijil
kantaka nèng siti ambruk
nulya wontên santana
Radèn Durgajaya nênggih wastanipun
kalih Panji Wanèngtaka
tiga Panji Wanèngsari

lan Panji Dipanagara
priyayi pat lajêng angamuk wani
sarêng manrajang ing mungsuh
wong Pasruan kèh pêjah
Radèn Durgajaya kagyat sarêng dulu
yèn Radèn Trunadilaga
kantaka gumuling siti

labêt kenging pasêr upas
ya ta wau enggal dipun purugi
sigra sinepak ing suku
asru pangucapira
adhi Trunadilaga dene sirèku
apêrang karo wong rucah
dadak turu anèng siti

lir dudu trah Brawijaya
ratuning wong Narendra Majapait
tangia payo angamuk
Radèn Trunadilaga
gya janggirat kagèt saksana alungguh
tatune waras sakala
sarwi sru dènira angling

hèh ta kakang Durgajaya
payo padha angamuk ing ajurit
Radèn Durgajaya muwus
hèh adhi awakira
lêrêmêna orane yèn ingsun mundur
sarta ingsun sêksènana
yèn tan bêdhah dina iki

nagara ing Pasuruan
pasthi lamun sun pagas gulu mami
Radèn Durgajaya wau
lan Dyan Trunadilaga
lajêng ngamuk mangsah lan sabalanipun
gumulung mangrurah mêngsah
wong Pasuruan kèh mati

awit karoban ing lawan
Ki Tumênggung Wiranagara nuli
sawadyanira lumayu
malêbu pabitingan
tutup lawang wadya ing Madura anglud
bitinge arsa rinangsang
Radèn Trunadilagèki

asru dènnya asêsumbar
nênggih wontên sajawining kang biting
hèh budhak Kumpêni iku
mêtua payo aprang
aja nginêb lawang lawan wêdi ngaku
nututa payo ngong bônda
ing kene ingsun talèni

anulya wontên utusan
saking Pangran Cakraningrat nusuli
anênggih ingkang ingutus
Dyan Panji Dipapraja
bêkta wadya praptaning payudan wau
eram dènira tumingal
tilas ramening ajurit

enggal dènira lumampah
amurugi Trunadilaga panggih
lan Durgajaya puniku
radèn kalih gya tanya
kakang Dipapraja apa ta têtulung
belani Rahadèn Dêmang
Pasisir kang wus ngêmasi

tuwin sanak-sanakira
ingkang padha mati têngah ajurit
mulane prasêtya ingsun
yèn tan bisa ambêdhah
Pasuruan dina iki guluningsun
ingsun pagas dhewe kakang
sabab bangêt wirang mami

Radèn Panji Dipapraja
duk miyarsa sangêt pangungunnèki
wasana alon amuwus
hèh adhi Durgajaya
lawan Trunadilaga sakaronipun
paran ta ing polahira
sira prang sapa ngidini

lawan manèh Radèn Dêmang
kongsi seda anèng têngahing jurit
apa ta sira tan wêruh
yèn prang iki gorohan
Radèn Durgajaya sru panyêntakipun
ah ana wong prang gorohan
rak lagi kandhamu iki

ayo padha ngamuk yuda
bètèng iki ya padha dèn unggahi
ya ta ingabanan wau
wadyabala Madura
ngrangsang bètèng Panji Dipapraja gupuh
angêjèpi wadyanira
kinèn anyikêp tumuli

nênggih Radèn Durgajaya
Panji Dipapraja wacana aris
adhi mas ingsun atutur
marang ing jênêngira
wong apêrang kudwolèh idining ratu
yèn mênang ana kang nrima
pirabara lamun olih

ganjarane sri narendra
sira pêrang sapa ingkang ngidini
yèn bêdhah Pasruan iku
sira mungsuh sang nata
lamun mati sirèku tulus mrêkungkung
sarèhna adhi tyasira
ywa sira kaburu runtiklire adhi wong apêrang
ing nalare kudu pinikir dhingin
nora kêna salang surup
tan angèl wong apêrang
nora angèl yayi wong suduk-sinuduk
gampang wong lantaran tumbak
nalare pikirên dhingin

iki nagri Pasuruan
sêngkêrane jêng gusti sri bupati
yèn sira angrusak iku
sasat ngrusak sang nata
lah ta yayi payo bêcik padha mundur
angaturi pirsa marang
ing rama sang adipati

sêdhêng sira karya tilas
wong prawira mungguh labêting jurit
Durgajaya sarêng ngrungu
ujarnya Dipapraja
lir linolos rasane ingkang bêbalung
sarirane lêsu lupa
nulya budhal mundur aglis

sapraptaning pasanggrahan
ing ngarsane Cakraningrat Dipati
Dyan Panji Dipaprajèku
lajêng nungkêmi pada
Jêng Pangeran Cakraningrat sarwi muwun
aturira pêgat-pêgat
kula ngaturi udani

putra dalêm Radèn Dêmang
Dyan Pasisir kasambut ing ajurit
tyang Madura kathah lampus
dening tyang Pasuruan
mêngsah lajêng sadaya sami lumayu
malêbêt ing pabitingan
yèn sampuna kula prapti

Pasuruan kados bêdhah
tan wun klingkab wadinipun sang adi
wit saking prasêtyanipun
inggih pun Durgajaya
yèn tan bêdhah Pasuruan bètèngipun
ing dintên punika pagas
kathah ture Radèn Panji

Dipapraja mring Pangeran
Cakraningrat samana duk miyarsi
kalangkung dènira ngungun
alon dènnya ngandika
Dipapraja uwis pasthine Hyang Agung
Dêmang Pasisir patinya
lokhil mahful wus tinulis

marga bangêt bodhonira
atanapi Si Durgajaya iki
cangkême acêblang-cêblung
gampang mêtokkên ujar
lêlarangan yèn iku ta ngadatipun
têdhake Sri Brawijaya
sri nata ing Majapait

nora kêna balènana
calathu kang wus kawijil
pasthi nuli linakonan
Radèn Durgajaya myarsi
enggal anyandhak sêking
janggane pinagas gupuh
nanging bêsèr kewala
pasahe namung sakêdhik
rahnya mêdal gih punika pagas sarat

ing basa kang wus kawêdal
amrih sampun balenjani
kasaru wontên caraka
ingkang saking Surapati
sarwi ambêkta tulis
nawala pan sampun katur
dhumatêng Cakraningrat
binuka sinukmèng galih
wus kadriya têmbunge ingkang nawala

langkung angrês kang wardaya
Cakraningrat Sang Dipati
nulya winangsulan sêrat
têmbunge punang kintèki
sawusing salam mami
lire adhi layang ingsun
minta gunging aksama
patine Dhêmang Pasisir
sun wus nrima jêr uwis takdiring Suksma

jalaran pan durung wikan
wadi sêngkêran nrêpati
aja sumêlang ing driya
yayi wong padha angabdi
aja kang anak mami
sanajan ta awak ingsun
kinarsakna narendra
yayi ingkang pati urip
tan anggrantês ing siyang dalu sumôngga

wus dadya sinungkên duta
gya mentar saking ing ngarsi
sampun praptèng Pasuruan
saksana tumamèng ngasi
katur suratirèki
binuka sinukmèng kalbu
ya ta Wiranagara
wusira manukmèng tulis
sakalangkung sukanira awardaya

sirna sumêlanging driya
sabab sangêt dènnya ajrih
mring Pangeran Cakraningrat
kunêng mangke kang winarni
ing Sampang Adipati
nglampahkên carakanipun
dhatêng ing Kartasura
kang sarta mawi kintèki
konjuk nata têmbunge atur uninga

Dêmang Pasisir pêjahnya
wontên samadyaning jurit
caraka sampun umêsat
Kartasura sampun prapti
jujug rêkyana patih
lajêng konjuk sang aprabu
sang nata duk nupiksa
sangêt pangunguning galih
lajêng dhawuh dhatêng Arya Sindurêja

Sindurja sira dhawuhna
mring sagung para bupati
padha awèha salawat
patine Dêmang Pasisir
iya rongatus ringgit
bupati sawijinipun
sang nata paringira
nênggih pitung atus ringgit
caraka ji wus panggih lan Cakraningrat

pakintun sampun katampan
mring Cakraningrat Dipati
kunêng ganti kawarnaa
wau kangjêng sri bupati
pinarak ing panêpin
kang putra ngandikan sampun
Pangeran Adipatya
tumamèng byantara aji
ngandika lon sang nata dhuh putraningwang

manira wêca ing sira
satêmêne ingsun iki
durung tega apracaya
tinggal kraton mring sirèki
marga polahirèki
dir digsura digung rusuh
angkara siya-siya
dudu ambêking nrêpati
adoh saking labêt wong mêngku nagara

kang putra tumungkul sigra
waspanira adrês mijil
pêgat-pêgat aturira
pukulun kangjêng rama ji
mugi antuka idin
supangat dalêm kang dhawuh
ulun mangèstupada
ing karsa jêng rama aji
mugi-mugi ulun sagêd nglampahana

ing karsa sri naranata
piwulang dalêm rama ji
sang nata alon ngandika
yèn sira wus manut mami
apan ta sira kaki
uwis diwasa putrèngsun
yogya sira kramaa
olèh putranira putri
pamanira yayi mas ing kapugêran

patut iku adadia
jatukramanira kaki
ewadene bêcik sira
anontonana pribadi
mring kapugêran kaki
kang putra nêmbah umatur
sandika nulya mentar
kunêng mangke kang winarni
Pangran Pugêr apan sampun apêputra

kalih wêlas kathahira
ingkang pambajêng pawèstri
langkung endah warnanira
kadya Dèwi Rarasati
sêdhêng diwasanèki
anênggih pêparabipun
yeka Dyan Ajêng Lêmbah
Radèn Mas Sudira kalih
katiganya anama Radèn Mas Surya

Radèn Mas Mêsir kapatnya
Dyan Mas Papa gangsalnèki
kanêm Radèn Mas Sungkawa
Radèn Mas Sôngka puniki
putra kapitunèki
nulya putra kang kawolu
nama Dyan Mas Sudama
putra kasanga winarni
wanodya di nama Dyan Ayu Ayunan

putra kang kaping sadasa
Dyan Ajêng Impun wêwangi
kang kalih putra pamungkas
maksih sami alit-alit
Pangran Pugêr winarni
nuju nèng pandhapa lungguh
ingayap para putra
kagyat wau duk umèksi
rawuhira kang putra Pangran Dipatya

sigra Radèn Mas Sudira
amêthuk ing regol sarwi
ngaturi Pangran Dipatya
laju mring pandhapa nênggih
Pangran Pugêr agipih
mêthukkên gya tata lungguh
Pangran Pugêr ngandika
kadingarèn putra mami
anindaki ing wismanira pun paman

tan nganggo sung pirsa dadya
bangêt gugupe tyas mami
Pangran Dipati turira
paman lampah kula nênggih
sing dhawah rakanta ji
kinèn dolan mriki ulun
Pangran Pugêr duk myarsa
sampun andugi ing galih
lamun ingkang putra Pangeran Dipatya

badhe nontoni putranya
nulya wau angêjèpi
mring putra Dyan Mas Sudira
Radèn Mas Sudira tampi
sasmitaning sudarmi
sigra malbèng dalêm gupuh
panggih bok ayunira
bok ayu andika tampi
dhawuhipun jêng rama kinèn ngladosna

gantèn môngka pasugata
mring kangmas Pangran Dipati
Radèn Ajêng Lêmbah awrat
kapêksa dhawuh sudarmi
kang ibu biyantoni
miwah para kadangipun
sami tumut mrayoga
saksana wau lumaris
nyôngga gantèn kang panci karya pasêgah

nanging tan salin busana
ambombrong mindhak rêspati
kadya Dèwi Wilutama
duk panggih lan Mintaragi
basêngut wuwuh manis
ing ngajêngan prapta sampun
nyaoskên gantènira
ngarsane Pangran Dipati
èsmu merang manêmbah anulya mentar

wangsul malbèng dalêm sigra
Pangran Dipati duk uning
mring wau Dyan Ajêng Lêmbah
kamitênggêngên sang pêkik
lathi kadya kinancing
kang netra nir kêjèpipun
sangêt dènnya kasmaran
pangudasmaraning galih
baya iku panukmaning Wilutama

wasana alon turira
mring kang paman Pangran Pati
sampun pintên warsa yuswa-
nira dhi ajêng puniki
Pangran Pugêr nauri
anggèr mung kacèk rong taun
lan sira sêpuh sira
Pangran Dipati gya pamit
sigra kondur malêbêt maring jro pura

prapta ngarsane kang rama
Pangran Dipatya wotsari
sang nata alon ngandika
paran sira wus udani
warnane rinirèki
kang putra nêmba umatur
amba sampun uninga
dhi Ajê Lêmbah kang warni
inggih sangêt mênggahing sênêng kawula

ing mangke ulun sumôngga
ing karsa paduka aji
sang nata malih ngandika
iya jênêngira kaki
ngong dhaupakên nuli
nanging tawêwêkas ingsun
dèn bisa momong sira
wit bakal garwanta iki
pan kaprênah kadang nak-sanak priyôngga

prasasat sadulurira
kang putra matur wotsari
anuwun kalinggamurda
timbalan dalêm rama ji
sang nata ngandika ris
dhatêng pramèswarinipun
andikakkên sanega
sêsaosaning pangantin
pra dipati sampun sami dhinawuhan

nèng lun-alun makajangan
samana wusnya miranti
enjingira gya iningkah
wontên ing sajroning puri
sontên para bupati
sarimbit lan garwanipun
kinèn murugi samya
dhumatêng pangantèn èstri
bêkta joli dhumatêng ing kapugêran

Dyan Ajêng Lêmbah samana
nalikarsa dèn paèsi
yun mopo sang dyah tan arsa
pinêksa dening sudarmi
tuwin ibunirèki
mila Radèn Ajêng wau
dènnya arsa lênggana
sabab wus miyarsa warti
wêwatêkaning raka Pangran Dipatya

panastèn ewan nyalunthang
brancah digung drêngki jail
mila Radèn Ajêng Lêmbah
sangêt prihatos ing galih
ya ta wus sami pranti
sadaya kang samya mêthuk
saksana sang lir rêtna
tinitihakên ing joli
gya binêkta malêbêt ing dhatulaya

ingudhunkên sang lir rêtna
ing ngajêng korining puri
Jêng Ratu Mangkurat sigra
amêthuk pangantèn èstri
kinanthi astanèki
de pangantènira kakung
kinanthi de sang nata
gya

pinanggihakên nuli
linajêngkên kinanthi praptèng jarambah

pangantèn èstri lan kakung
sami linênggahkên mungging
pêpangkonira sang nata
sadangunira sang aji
mangku putra kalihira
tansah dènnya mituturi

supados atut arukun
dènira apalakrami
aywa na padha sulaya
dèn sabar maklum ing galih
ing mêngko praptèng wêkasan
ngong puji lulusa mukti

wus kathah pamulangipun
wau kangjêng sri bupati
dhumatêng putra kalihnya
saksana dhawuh sang aji
lah wis ta padha turua
sang nata gya têdhak aris

dhumatêng pandhapa agung
kasukan anginggar galih
duk praptanirèng sapasar
pangantèn ingundhuh nênggih
dhumatêng ing kapugêran
wusira antara ari

pangantèn sakalihipun
kinondurakên mring puri
tan winarna roncènira
pinugêl caritanèki
mangkya ingkang winursita
sang nata utusan nênggih

nimbali kang samya nglurug
Madura lan Surawèsthi
lawan sagung pra bupatya
môncanagari pasisir
duta nata lumaksana
sarwi amundhi kintèki

datan kawarna ing ênu
Pasuruan sampun prapti
gya maringakên nawala
mring Cakraningrat Dipati
tinampan lajêng binuka
sinukma ungêling tulis

pèngêt iki layang ingsun
jênêng para sun timbali
maring praja Kartasura
Si Jangrana aja kari
pasisir môncanagara
kabèh aja na kang kari

dene ta angkatirèku
katona kalah ing jurit
lawan Si Wiranagara
titi panukmaning tulis
saklangkung sukaning driya
wit dènnya baris wus lami

apan ta sampun sawindu
nèng Gênthong dènira baris
ya ta lajêng ingutusan
Ki Jangrana Adipati
pasisir môncanagara
kumpul ing pakuwonnèki

Cakraningrat Madurèku
wus sami sinungan warti
sadaya suka ing driya
Ki Jangrana matur aris
suwawi dalu punika
Tumênggung Wiranagari

sinungan dhawuh rumuhun
inggih dintên benjing enjing
samêktaa ing ayuda
amukul barisan ngriki
ing riki kônca sadaya
inggih sadhiyaa sami

samya budhal besuk esuk
dhatêng nagri Kartawani
Adipati Cakraningrat
ing dalu akarya tulis
dhumatêng Wiranagara
umêsat ingkang tinuding

nagri Pasuruan rawuh
wus panggih Wiranagari
walgita lajêng tinampan
binuka sinukmèng galih
kadriya rasaning surat
anulya parentah aglis

angrakit gêgaman pupuh
Tumênggung Wiranagari
budhaling sawadyanira
kang baris Gênthong ginitik
lajêng prang namung sakêdhap
dhadhal wadya Kartawani

sadaya lampahe nglarug
datan kawarna ing margi
praptèng nagri Kartasura
ya ta pasanggrahannèki
ing Gênthong samya ingobar
mring wong Pasuruan sami

de ta wau samya laju
sowan nata manganjali
wusnya klilan masanggrahan
kunêng wau kang winarni
garwanira sri narendra
putri ingkang saking Giri

kang nama Jêng Ratu Kidul
ambeka dhatêng sang aji
panuju giliranira
tan arsa dèn parêpêki
sang rêtna alon aturnya
dhuh pukulun sri bupati

kula samangke anyuwun
mêdal mantun dados cèthi
sang nata alon ngandika
sira wus bosên mring mami
lah ta mara pilihana
wadyaningsun pra dipati

Kangjêng Ratu Kidul matur
yèn parêng karsa sang aji
inggih Adipati Sampang
sang nata mèsêm nulya glis
umiyos maring pandhapa
Cakraningrat dèn timbali

wus sumiwi munggèng ngayun
ing Sampang Sang Adipati
sang nata alon ngandika
sira arsa krama yayi
umatur Dipati Sampang
yèn wontên paring sang aji

langkung kapêtêk ing êmbun
sang nata ngandika aris
lah ta yayi antènana
sang prabu malêbèng puri
tan adangu nulya mêdal
nganthi Kangjêng Ratu Giri

angandika sang aprabu
yayi tampanana iki
gêpah Adipati Sampang
kuncane lajêng winiwir
sang rêtna sigra ingêmban
ing kunca kampuhirèki

saksana binêkta mêtu
praptèng jawi srimanganti
tinitihkên joli sigra
ingkang mikul para mantri
jajarane wong Madura
amêrapit kanan kering

datan kawarna ing ênu
pasanggrahan sampun prapti
wau Sang Dipati Sampang
kasukanira angênting
sinigêg ing kasampangan
gêntia ingkang winarni

Pangran Dipati winuwus
dènira apalakrami
sakalangkug sih-sinihan
kadi mintuna lan mimi
sarambut tan kêna pisah
kalihnya sami lulut sih

ya ta kang rayi sang ayu
Radèn Sudira kang nami
pinundhut mring kadipatyan
kadang tan wontên tut wuri
amung Rahadèn Sudira
punika ingkang pinilih

jêng pangran langkung sihipun
ya ta sang atmajèng aji
apinarak munggèng tilam
tan pisah lawan kang rayi
Dèwi Lêmbah Kusumèng Dyah
parêkan andhèr nèng ngarsi

nulya wau sang abagus
Dyan Sudira dèn timbali
tan adangu sampun prapta
pangeran ngandika aris
adhi apa sira iya
wus duwe jêjuluk nami

kang dinangu nêmbah matur
jêng rama dènnya marabi
Radèn Mas Suryakusuma
ngandika Pangran Dipati
manèh sapa kang wus padha
ingalih ingkang wêwangi

Rahadèn Sudira matur
dhimas Papa silih nami
inggih Radèn Ôntawirya
pun adhi Mêsir wêwangi
nama Dyan Martataruna
adhi Kawa kang wêwangi

Dipataruna jêjuluk
jêng pangran ngandika aris
ya arinira Si Surya
iku sapa arannèki
Radèn Sudira manêmbah
adhi mas Surya sêsilih

Suryaputra wastanipun
maksih nyangkingnama alit
Pangeran Dipati myarsa
saklangkung ewa ing galih
dene têka nora jamak
wong anom ran gêgilani

ingsun ngrungu tuturira
arane kadangirèki
têka gêgilani janma
arane kadang ta iki
nora lumrah lan janmi
dene ta kaya gurnadur
jendral ing Batawiah
baya iku angluwihi
iya lawan kabèh wong ing Kartasura

samêngko karsa manira
dhawuhna pêparing mami
mring adhinira Si Surya
aja aran kang kadyèki
mêngko manira alih
nama Wôngsatruna patut
ya ta Rahadèn Surya
umentar saking ing ngarsi
duk miyarsa Sang Rêtna Yu Dèwi Lêmbah

kalangkung rêngat tyasira
wasana umatur aris
dhuh lae paduka kangmas
bok sampun kapati-pati
siya-siya nglangkungi
dhumatêng ing kadang ulun
punapa ta dosanya
mring paduka tanpa sisip
dadak mangke paduka asiya-siya

sintên malih lyan paduka
kangmas kang dèn pèk-êmpèki
dhumatêng kadang kawula
dadak jênênge ingalih
lagi ngong tumon iki
jamak wong duwe sadulur
jinunjung lungguhira
mundur têka dèn ewani
wong ajênêng Suryaputra linarangan

ingalih ran Wôngsatruna
dhuh eman sadulur mami
wong bênthing mathinthing brêgas
Wôngsatruna arannèki
kang raka ngandika ris
yayi ywa dadi atimu
apan ta wus prayoga
Wôngsatruna arannèki
pratandhane yayi lamun kadang ingwang

sang rêtna sêndhu lingira
padu apa ta puniki
kinon nganthongi maringwang
wong batine ngandhut sêking
laire lir gulali
pantêse wong desa kluthuk
kang jênêng Wôngsatruna
sabên kesuk nyêngklang arit
sanyatane saking tan trêsna maringwang

mung kadang kinarya tiban
têka inglih jênêngnèki
ingaranan Wôngsatruna
lir aran wong mikul êpring
apa wus bosên mami
dhuh kadangku wong abagus
dene siniya-siya
awit kadangira èstri
ing layake mêngko nora kanggo krama

jarêm sajroning wardaya
wau ta kusumèng puri
mangkya ingkang kawarnaa
Dyan Suryakusuma prapti
kapugêran wus panggih
mring kadang aris amuwus
adhi mas jênêng para
karsane kangmas Dipati
sinalinan iku aranira tuwa

aranira Suryaputra
dhimas iku dèn salini
ing nama Wôngsataruna
paringe kangmas Dipati
kapriye sira adhi
Radèn Suryaputra ngungun
kèndêl tanpa wacana
waspanira adrês mijil
ingkang raka alon dènira ngandika

yayi mundur kaya bocah
dadak sira têka nangis
mungguhing wong angawula
utamane iki yayi
barang karsaning gusti
nglakoni sarta miturut
kang muni nitisastra
yayi pirabara benjing
kang amurba wisesa paring kamulyan

lamun sira angawula
sêdhêng antuk sihing gusti
aja digung adiguna
iku ingkang bêbayani
yèn sira dèn dukani
kasêndhu maring wong agung
aja kurang ja nrima
adhêpna pati lang urip
aja mèngèng dèn awas purwaning duka

alane wong angawula
kalamun dipun dukani
nuli lunga palarasan
iku si wong kurang budi
nora kèndêl ing urip
cinirèn dening wong agung
balikan andhêmana
apa sakarsaning gusti
witing guna amarga saking dêduka

abèn-abèn sira rewang
marang kadangira èstri
bisaa sinihan priya
mau kangbok bangêt runtik
ya ingsun kira yayi
ing sapungkur ingsun mau
manawa dadi tukar
aprakara sira adhi
lah ta payo adhi marak kangjêng rama

ingsun arsa tur uninga
sira dèn salini nami
kang rayi anut ing raka
dyan kalih sigra lumaris
umarêk ngramanèki
tan dangu prapta ing ngayun
manêmbah kalihira
Dyan Sudira matur aris
rama kula ingutus putra paduka

kangmas Pangeran Dipatya
dhawuhi dhatêng pun adhi
inggih adhi Suryaputra
mangke namane ingalih
putra tuwan samangkin
Suryaputra namanipun
ingalih Wôngsatruna
kang rama myarsa lon angling
wus prayoga iku kulup karsanira

iku karsaning bêndara
dadyantuk nugraha yêkti
tan sarana ingulatan
mangkya antuk sihing gusti
mungguhing wong angabdi
sumarah karsaning ratu
aja kang têkèng lara
têkèng pati dèn andhêmi
umatura yèn rinta matur sandika

lah ta sira Suryaputra
ywa kaliru ing panampi
sira inglih Wôngsatruna
trimanên ing lair batin
iku nugrahèng gusti
pantês pinundhi ing êmbun
kang putra nut ing rama
matur nuwun nuwun inggih
Dyan Sudira wus lèngsèr saking ing ngarsa

tan winarna lama-lama
nênggih Pangeran Dipati
mring kang garwa Dèwi Lêmbah
kalangkung ewa ing galih
amung kang sêlir kalih
tansah pinuju ing kayun
sang dyah putêk ing driya
wasana kondur tumuli
mring dalême kang rama ing kapugêran

anjujug ing taman sêkar
wusira ngalami-lami
tansah anglêlipur brôngta
lawan êmbanira kalih
ya ta wau sang aji
miyarsa ing wartanipun
kang putra Dèwi Lêmbah
kondur mring pugêran purik
rêntêng ing tyas animbali abdinira

Sarawèdi Êsèh Ôngga
katiga prapta ing ngarsi
sang nata alon ngandika
Sèh Ôngga sira ngong tuding
têmua lan si adhi
mas Pugêr ingsun amundhut
polanya kang wasiyat
Ki Plèrèd Mesanulari
Ôngga Êsèh lah wis sira lumakua

duta kalih sarêng mentar
sang nata ngandika malih
Sarawèdi lumakua
katêmu lawan si adhi
sira takona warti
paran ta wadinirèku
dene ta Nini Lêmbah
maring kapugêran mulih
yèn tinakon marang liyane adhi mas

aja ngaku yèn ngong duta
sandika Ki Sarawèdi
nêmbah lèngsèr saking ngarsa
ya ta utusan kang kalih
kapugêran wus prapti
lajêng umarêk ing ngayun
jêng pangran angandika
Ôngga Êsèh sira prapti
dinuta pa mring kakang mas sri narendra

Ôngga Êsèh matur nêmbah
ulun kinèn rakanta ji
raka paduka sang nata
amundhut polanirèki
Kyai Palèrèd tuwin
Ki Mesapanularipun
pangran aris ngandika
tan susah pinola malih
kyai karo saosêna mring sang nata

turana mola priyôngga
gya mundhut pusaka kalih
praptèng jawi angandika
lah ta tampanana iki
saosna mring sang aji
Ôngga Êsèh nêmbah matur
sangêt kajrihan kula
raka paduka sang aji
botên dhawuh mung dhawuh mundhut polanya

jêng pangran malih ngandika
ora ta saosna iki
Ki Palèrèd tinampenan
dhumatêng Ki Ôngga nênggih
Mesapanular Kyai
Ki Êsèh nampèni sampun
lèngsèr saking ngayunan
wus prapta sajroning puri
marêk ngarsa sang nata kagyat tumingal

lamun Êsèh lawan Ôngga
ambêkta pusaka nênggih
sang nata kalangkung duka
sumung-sumung wadana brit
angatirah suryandik
padoning lathi kumêdut
nulya asru ngandika
luwih lancang sira kalih
dene sira padha wani-wani gawa

anggawa punang pusaka
ingsun tan dhawuh kadyèki
mung ingsun amundhut pola
Ôngga Sèh kalangkung ajrih
wus tan angrasa urip
mêgap-mêgap aturipun
ulun tur pêjah gêsang
rayi dalêm sri bupati
ingkang dhawuh anaosakên punika

sang nata asru ngandika
lah uwis balèkna nuli
manira mung mundhut pola
Ôngga Êsèh mentar aglis
tan nyana lamun urip
sapraptaning jawi laju
lampahe jinajaran
mring kaparaknya sang aji
tan winarna marga praptèng kapugêran

Ôngga Êsèh matur nêmbah
kawula dinukan gusti
ing rakanta sri narendra
wit kula ambêkta kyai
wasiyat dalêm kalih
karsanipun sang aprabu
namung amundhut pola
ulun gusti kirang kêdhik
tinêlasan dhumatêng raka paduka

jêng pangran mèsêm miyarsa
anulya pinola kalih
tan adangu sampun dadya
pinaringkên duta kalih
lèngsèr saking ing ngarsi
sampun prapta ing kadhatun
ngarsanya sri narendra
kang pola pinundhut aglis
pinaringkên mring pandhe yuda kênaka

ya ta wau kang winarna
lampahira Kiyai Sarawèdi
kapugêran wus malêbu
tumama ing byantara
jêng pangeran alon angandika arum
kadingarèn sira prapta
iya anèng ngarsa mami

Sarawèdi matur nêmbah
sowan ulun inggih dinutèng gusti
raka dalêm sang aprabu
wiyose mundhut pirsa
sababipun putra dalêm sang rêtna yu
kondur dhatêng kapugêran
jêng pangran ngandika aris

Sarawèdi umatura
ingsun ora wêruh prakaranèki
slawase Ni Lêmbah iku
mulih ing kapugêran
ingsun durung têtakon tuwin pirêmbug
lan anggèr Pangran Dipatya
tan paring uningèng mami

mara bêcik lumêbua
katêmua lan Ni Lêmbah pribadi
takona prakaranipun
Sarawèdi tur sêmbah
ulun ajrih rakanta nata tan dhawuh
jêng pangran malih ngandika
lah wis matura sang aji

kaya mau unjukêna
Sarawèdi gya nêmbah lèngsèr nuli
sapraptanirèng kadhatun
umarêk sri narendra
nêmbah matur sadaya rèhe ingutus
ing purwa madya wasana
sang nata rêntêng ing galih

kunêng gantya kang winarna
mangkya Radèn Sindurêja Kya Patih
sampun apêputra jalu
sing garwa ari nata
yeka tilas Trunajaya garwanipun
ingaranan Radèn Sukra
dadya pudyaning pawèstri

bagus bêsus kasêmbadan
dadi ojat kondhanging para èstri
sanadyan samia jalu
kayungyun asih marma
limpad ing tyas pasanging wiweka putus
sampurna sandining sastra
aulah graita lungit

ya ta ing ari sajuga
Radèn Sukra tumut ngarak pangantin
kinarya kêmbanging laku
ngalun-alun kamargan
duk samana Pangeran Dipati nuju
ningali arakan ika
nanging karsanira nilib

ya ta wau jêng pangeran
aningali ana wong nitih wajik
warnane kalangkung bagus
kudane lir badhaya
pan anirig munggèng têngah barisan gung
umubyar busananira
ngandika Pangran Dipati

hèh ta sapa kang têtêgar
anêlasak anèng têngahing baris
kang dinangu nêmbah matur
pukulun kang têtêgar
punika pun Sukra Sindurêja sunu
jêng pangran bêntèr ing driya
payo timbalana aglis

tan antara jêng pangeran
nulya mundur nèng pinggir bata mranti
kadipatèn banon agung
kumpul abdi sadaya
samya andhèr sumiwi mungguh ing ngayun
Gagakrungsit anèng ngarsa
Sutainthung jajar linggih

Wiragablug Jagatampar
Bajobarat Kartisêndhal lan Lungsir
Radèn Sukra praptèng ngayun
mabukuh pilênggahnya
jêng pangeran misih bêntèr galihipun
Radèn Sukra tanpa dosa
mung baguse dèn sêngiti

ingkang abdi kinêjepan
dyan tinubruk Radèn Sukra anuli
sampun sinêndhal kang dhuwung
Sukra nulya dèn bônda
sêsambate Radèn Sukra mêlasayun
pangeran asru ngandika
mênênga aja baribin

polahmu sawênang-wênang
pratingkahmu têgar satêngah baris
lir ing Kartasura suwung
tan na wong bagus liyan
muhung sira marma mangkono tingkahmu
kaya kang duwenagara
jêr sira dhewe jalanthir

Radèn Sukra pinalara
tinabokan pan sarwi dèn jêjêki
kang netra jinêjêl sêmut
sêmut irêng kinarya
tobat-tobat Radèn Sukra sambatipun
adhuh gusti datan dosa
sampun kaniaya gusti

sinêmut malih matanya
Radèn Sukra niba gumuling siti
tinepangan lan jinagur
pangeran nulya jêngkar
Radèn Sukra gumuling nèng pinggir lurung
guladrahan anèng kisma
panakawane marani

ginendhong Rahadèn Sukra
netra kalih mêrêm awaspa gêtih
wus prapta paglaran agung
rencange Radèn Sukra
ting balêbêr kang sami amapag tandhu
tinandhu Rahadèn Sukra
awlas kang sami ningali

dene ta datanpa dosa
pinilara nganti satêngah mati
Radèn Sindurja duk dulu
dhumatêng ingkang putra
pan sakala mèh supe ing gustinipun
rinapu marang kang garwa
têmahan dukane lilih

ingkang putra ingusadan
pitung dalu waluya lir duk wingi
radèn matur ngramanipun
kawula amit pêjah
arsa dhatêng kadipatèn soroh amuk
anglangi ing ganjur watang
aramon pêdhang lan tamsir

kang rama alon ngandika
hèh ta kulup elinga lamun abdi
aywa sira purun-purun
lumawan ing bêndara
elinga yèn kawula sira nak ingsun
Radèn Sukra tanpa ngucap
ing rama kalangkung ajrih

anging ing batin Dyan Sukra
nora marêm lamun dèrèng toh pati
mangkana ing ciptanipun
apa ta marganira
ingsun lawan pangeran lantaran lawung
aganti silih marjaya
bisaa aganti kêris

rahadèn emut ing manah
yèn garwane Pangeran Adipati
miyos saking jro kadhatun
ngêbon ing kapugêran
ciptaning tyas ngong sanake garwanipun
yèn arsa marang manira
ana kang sun gawe margi

mangkana Rahadèn Sukra
animbali pamomongira kalih
Singanônda wastanipun
kalihnya Patrawisa
praptèng ngarsa ngabêkti ban kalihipun
saksana wau Dyan Sukra
êmban kalih dèn bisiki

bapa sira wus uninga
ing warnane radèn ayu dipati
margane kinêbon iku
apa ing sababira
Singanônda Patrawisa alon matur
inggih kawula miyarsa
watosipun tiyang Jawi

mila kinêbon sang rêtna
margi kawon lawan pundhutan sêlir
sing Ngonje sampun rinêngkuh
garwa dadya sang rêtna
linggar mangke panggenanira sang ayu
anèng dalêm langonsêkar
kang rama maksih ngewani

wingi kawula sêsanjan
dhatêng prasanakan kawula nami
pun Jayadrêma puniku
têtiyang kapugêran
sanjang bilih sabên sontên sang rêtna yu
pinarak anèng panggungan
katingal saking ing margi

kados anglêlipur manah
saking dening apisah lawan laki
agring kapitêmahipun
mring rama tan sinpa
mila Pangran Pugêr aduka ing sunu
mrih putra wangsul mring raka
Radèn Sukra duk miyarsi

nabda bapa kambilana
jaran ingsun kang aran si nirwati
dhawuk putih ulêsipun
anulya kinambilan
linaraban nirwati ing bludru wungu
palisir cindhe puspita
tuhu lamun karya brangti

suku kuda papat sami
watês dhêngkul sinung nila
buntut kuncung lan surine
prasami sinungu nila
èbègipun garudhan
Dyan Sukra busana sampun
paningsêt jingga rinenda

kuluke cêmêng barêci
dene ta nyênyampingira
nênggih golang-galing ijo
sadasa lêr rawisira
kris bangkrak sarungannya
ukiran mas patra mancung
sumping mlathi siji sewang

dhasar bagus citranèki
sêmbada krênggèng busana
saya dumêling baguse
wus kadya Rahadèn Sômba
putra Paranggarudha
wusira wau sang bagus
nitih kuda sigra mêdal

panakawan samya ngiring
êmban kalih atut wuntat
praptanya ing lurung gêdhe
turôngga sirige ngiprah
anglir pendah badhaya
kapugêran kang tinuju
mripit banon patamanan

kang êlèr ing pinggir margi
marga kang têrus narmada
ganti ingkang winiraos
ingkang anèng langonsêkar
kang tansah ngewan priya
mêntas siram sang rêtna yu
lami tilar dhahar nendra

sampun antuk kalih sasi
sang dyah anèng kapugêran
saya dumêling cahyane
kadya gambar wêwangunan
risake kang sarira
wênês ijo angêlayung
kadya layoning wratsêkar

minggah ing panggung sang dèwi
jaja manglung anèng bata
ing pukul gangsal wayahe
surya mèh tunggang acala
wus kuning suratira
wadana katingal mancur
Radèn Sukra winursita

mêndhapan turangganèki
kalih sarêng pandulunya
lir panjang putra tumibèng
sela-sela sumayana
kumêpyur èstri priya
rêmpu tyasnya kalihipun
mangkana Rahadèn Sukra

angadêg suraning galih
datan angeman palastra
akanina boncah-bancèh
Radèn Sukra tan suminggah
lêbura wor pratala
satuhu tan sêdya mundur
ya ta sang rêtna ngandika

êmban sapa têgar iki
bola-bali ngulon ngetan
dadak angungak marene
payo padha nyêdhak mrana
êmban alon turira
gusti sang kusumaning rum
sampun paduka ngatingal

bok Gusti Pangran Dipati
ingkang têtêgar punika
dadya padukantuk awon
sang rêtna aris ngandika
ika dudu kakang mas
nganggoa cara gurnadur
masa ta ingsun panglinga

kang ngiring ika mung thithik
yèn ta kangmas Adipatya
ingkang ngiring pasthi akèh
ika wong anyar katingal
ya ta wau sang rêtna
saking ing panggung tumurun
saksana amundhut ôndha

pinasang ing banon nuli
ingunggahan de sang rêtna
sunaring surya tumlorong
nyunari citra sang rêtna
gumêbyar kadya wulan
ing tanggal patbêlasipun
kalihnya sarêng tumingal

samya tumênggêngên kalih
Dyan Sukra sangêt kasmaran
dèn andhêgakên kudane
kadya pêjaha sakala
wau Rahadèn Sukra
tan niyat awèt tumuwuh
yèn tan panggih lan sang rêtna

êmbanira sang lir Ratih
sajuga dhèrèk nèng bata
yèka kinèn atêtakon
dhatêng wau Radèn Sukra
êmban alon atanya
bagus sintên kang sinêbut
sumaur Rahadèn Sukra

ingsun sutanirèng patih
Sukra kalarehan ingwang
Natadirja namaningong
anging durung pati karan
maksih karan Dyan Sukra
sang rêtna ngandika asru
hèh kalingane Si Sukra

warnanira tuhu pêkik
nanging dêgsura ing tingkah
nora angeman baguse
yèn sira kadêngangana
marang kangmas Dipatya
tan wun gulunira jabud
pinothol de nora prênah

Radèn Sukra anauri
masa ta ingsun wêdia
lan Pangran Dipati Kêncèt
wani atakêr rudira
nadyan kinarubuta
sun tan nêdya tinggal playu
atandhinga ing ayuda

apan nêdya sun langèni
lêmbing busur lan gudebag
ganjure wong kadipatèn
sarwi anyamêthi kuda
turôngga nandê nyongklang
kang tinilar kari mangu
gêgêtun ing solahira

têdhak saking banon aris
sangrêtna alon ngandika
Si Sukra tuhu anglamong
baya kêna sèpi anyar
ewuh panduganingwang
apa ika wong kêkaul
êmban kalih atur sêmbah

gusti kawula watawis
Radèn Sukra kadi kalap
dene makatên solahe
jêr anggèr sintên-sintêna
mulat dhatêng paduka
tamtu rangu-kapirangu
yèn tan panggih têmah edan

mung Gusti Pangran Dipati
inggih raka jêngandika
tuhu wong anèh nyêrwètèh
umulat dhatêng paduka
dadak têka aewa
yèn mênggaha tiyang dhusun
kalêbêt tiyang gêmblungan

malih Dyan Sukra winarni
apan dèrèng pati têbah
cangkelak wus bali malèh
turangganira anyongklang
prapta maripit bata
nginggil bata sampun suwung
sang rêtna sampun tumêdhak

dadya ginêbrag kang wajik
anging sarira wus lupa
lampahira mandhêg mayong
amung kang manglung ing bata
gumantung ing wardaya
cumanthèl anèng jêjantung
wus prapta ing dalêmira

tumurun saking turanggi
laju nibèng pasarean
lêsu lupa sarirane
kasambêt ngasmara lila
tan ana kang kacipta
amung sang rêtnaning ayu
amukêt jêjantungira

wanci sirêp rare alit
awungu Rahadèn Sukra
nulya kêkaring mring kêbon
karsane anglipur brôngta
nuju tanggal ping sanga
miyat surêming sutèngsu
katon cahyane sang rêtna

angadhuh asambat mati
Radèn Sukra gadêbugan
nulya pinarak sêsèndhèn
ing uwit jambu drêsana
sarwi aura-ura
rêngêng-rêngêng angêngidung
atêmbang asmarandana

adhuh gustiningsun dèwi
kang dukani wong têtêgar
gandês luwês pitêmbunge
kaya ngalapêna jiwa
mirah pêpujan ingwang
yèn wurung ngabdi wong ayu
sida edan karungrungan

kawula mirah tur pati
musthikaning kapugêran
datan kuwawi abdine
yèn manggung anandhang brôngta
tan wontên lyan kacipta
amung nah anggèr wong ayu
kang dukani wong têtêgar

dhandhang wiring masku ari
kang pêksi kinarya duta
mung angalap mikat bae
kêbo bang mawa curiga
kang ati sapiraa
abdinta nuwun bêbêndu
aminta jampi larangan

upamine kusuma di
kang tunjung tuwuh nglautan
rinêksa ing baya akèh
alun agêng ing tunjung bang
inggih botên kaetang
sun langèni pasthinipun
gèn kularsa anganthia

wulung wido môngsa batur
pêjah kalap kula gusti
ilèr ijo munggwing têgal
terong alit kusuma di
nadyan kula kênthang-kênthang
anganti sihipun gusti

sampun rumaos pukulun
tan liyan paduka gusti
ingkang mugut yuswaningwang
mung gusti kang karya brangti
mugi paringa usada
kinarya sanguning lalis

wus kasêdya siyang dalu
kang abdi nêdya lêlangin
ganjur watang kadipatyan
ya ta êmbane kêkalih
Singanônda Patrawisa
ngulari sampun kapanggih

nèng kêbon sêsèndhèn kayu
drêsana ngrêgêmêng kèksi
êmban kalih aturira
anggèr dèn emut ing galih
sampun ngugung ing budyarda
ngrasaa kalamun abdi

ing nusa Jawi sadarum
kagungan Pangran Dipati
sabarang kinarsan dadya
yèn gusti ingkang akardi
nadyan ta amêjahana
ing tyang tanpa dosa dadi

Rahadèn Sukra ambêkuh
mênênga aja baribin
pan sun labuhi pribadya
nadyan bapa awak mami
ing benjang kinarya lesan
nora sêsambat sirèki

ajura dèn kumur-kumur
ingsun dhewe kang nglakoni
mêngko bapa karsaningwang
yun mring kapugêran mami
anjujug ing langonsêkar
ênggone sang kusuma di

arsa ngaturakên lampus
mring gusti kang asung brangti
ya kang dukani wong têgar
ngong lali-lali tan lali
sotya adi kapugêran
mêloking wadana kèksi

sêmut bang wungkusan masku
kurang tamban kula gusti
gwan sun kandhuhan ing rimang
mêmitran dede sasami
êmbane kalih karuna
sampun klajêng-lajêng gusti

ngemana srira pukulun
kang abdi atur pêpeling
kados tan sae pinanggya
karsa tuwan kang kadyèki
Dyan Sukra arda amêksa
sigra dèn ta nyandhak karbin

saksana radèn acancut
krêga kinalungkên aglis
ing wanci sirêping janma
ping sanga tanggalirèki
wus surup punang sasôngka
saksana umangkat aglis

mêdal bêbutulan sampun
êmbane kalih gendholi
Rahadèn Sukra sru mêksa
dadya êmban milwa ngiring
sigêgên kang yun andhustha
warnanên sang rêtna dèwi

pinarak dening banipun
anèng dalêm langonsari
amung lêt sakêlir bata
lawan tamanan donnèki
Kusuma Yu Dèwi Lêmbah
mèsêm angandika aris

iya nora talah biyung
Si Sukra polahirèki
ika ta wong anêmpuh byat
mungguh biyang kang upami
upama ingsun pinêgat
dening kangmas Adipati

banjur alaki katèngsun
olèh Si Sukra ngong bibi
paran pangrasanta biyang
ni êmban umatur ririh
punika botên prayoga
sabab Sukra sutèng abdi

rakanta putraning ratu
kajawi kang saupami
jêng raka dalêm pralina
inggih bêbêtahan gusti
nêmpuh baguse pun Sukra
sêdhêng putranirèng patih

kawartos têdhak mêjagung
Arya Sindurêja Patih
dados trahing waliyullah
lan malih punika panggih
ing paduka naking-sanak
dede trah wong cukit dulit

yèn sampuna tiyang agung
rakanta Jêng Pangran Pati
tinimbang ing bagusira
gusti kaot wolung tail
maksih bagus Radèn Sukra
sang rêtna ngandika aris

iya upamane biyung
kalakona ingsun laki
olèh kalawan Si Sukra
mendah ta ucaping janmi
dêstun dêlap ngong nèng jagad
kaya nora na wong maning

dhuh kang ora ora biyung
umatur Êmban Sulastri
gusti jêng raka paduka
Gusti Pangeran Dipati
punapa ingkang cinacad
dhasare putra nrêpati

kang badhe gumantos ratu
amêngku rat nusa Jawi
ping kalih lawan paduka
kadang naking-sanak gusti
sang rêtna aris ngandika
kangmas Pangeran Dipati

pan iya cacade biyung
mung rada kêncèt sathithik
ambêk dahwèn panastenan
kumênthus lêngus kumaki
lèn adigung adiguna
dhêmên niaya ing janmi

tan mikir rabi sadulur
mung karêpira pribadi
tinurut sakarsa-karsa
ewuh biyung pikir mami
karêmane sabên dina
tan liya amasang sandi

siya-siya nora etung
cugêtan tur drêngki jail
dadi angèl linadenan
upamane awak mami
lamun dadia wong liya
don ingsun apalakrami

nora nganti pitung dalu
pasthi ingsun nuli pamit
rèhning sun alaki kadang
dadi sun bêtahkên bibi
wis biyang aja dinawa
ingsun mêngko arsa guling

ing wayah wus lingsir dalu
ganti winuwusa malih
lampahira Radèn Sukra
ingiring êmbannya kalih
Singanônda Patrawisa
datansah lumakwèng wuri

wus angrampit lampahipun
ing pagêr bata capuri
de ta wau êmbanira
kêkalihingkang umiring
tansah dènira karuna
aturira amlasasih

dhuh gustiku wong abagus
sumôngga ta kondur gusti
ing lampah kalangkung samar
paduka dèrèng prajanji
andadak tumuntên prapta
paranta sagêd pinanggih

mindhak dadya nisthanipun
yèn tinampik ing sang putri
wirang punapa pinanggya
tur tan wun amanggih wèsthi
sanadyan tumêkèng lina
kalamun sang dyah tulus sih

dados pêjahipun jujur
botên umandhêg tumolih
punika lampah paduka
sangêt amêngku kuwatir
ambêkus Rahadèn Sukra
tan sêdya mundur ing kapti

êmban kalih tan kèndêl ing aturira
sarwi alon anangis
dhuh gusti disabar
sampun kasêsa-sêsa
punika kirang prayogi
nyidra asmara
apan dèrèng prajanji

bok inggiha ngirib lampahing satriya
sampun bêbêkta gusti
ing rama jandika
ngimpuni sanagara
prawira limpad nastiti
nate anyidra
ing mungsuh sura sêkti

ing upami lampah paduka punika
ngambil mina jro warih
toya tiwas buthak
kang mina datan kêna
lir bramara ngisêp sari
kang sêkar mêkar
sari mawur tan kêni

ingkang jamak yèn arsa nyidrèng asmara
ngangge jaruman dhingin
ambucala arta
kancana lan busana
punika margane panggih
tuhu satriya
wignya anyidrèng rêsmi

Radèn Sukra kumênyut aris ngandika
bênêr bapa sirèki
wis bapa mênênga
ingsun ta kudu iya
sanadyan tan têkèng rêsmi
amung wêruha
kewala mring sang dèwi

sukur bisa sapocapan mring sang rêtna
ingsun anulya mulih
lamun durung panggya
bapa lan kang sung brôngta
dhuh hyang-hyanging tilamsari
pan wus sun sêdya
mirah sun tohi pati

sawusira manabda wau Dyan Sukra
arsa nglajêngkên laris
anging lampahira
kapêngkok pagêr bata
dadya sira tan tuk margi
acalingukan
amrih margi kang gampil

Radèn Sukra kawêkèn tan antuk marga
karbinira binanting
karganya binuwang
putêk ingkang wardaya
bêbêg ing tyas têmah nangis
asru ngandika
dhatêng êmbanirèki

Singanônda uculana sabukira
nuli cêlubna warih
sun gawe rambatan
amènèk pagêr bata
sigra inguculan nuli
sabukanira
cinêlubakên warih

ingaturkên dhumatêng Rahadèn Sukra
inguncalkên tumuli
maring pagêr bata
sumampir krakêt kêkah
anulya dipun rambati
Rahadèn Sukra
wignya alampah sandi

praptèng nginggil sabuk tinurut mangandhap
kuwat datan ngoncati
sampun praptèng ngandhap
êmban kantun nèng jaba
saklangkung maras ing pati
Rahadèn Sukra
lumêbêt nglangonsari

tarataban amaripit pagêr bata
dhodhok sor wit kuwèni
kaduwung ing tingkah
nanging kinapakêna
lir wong bêksa dèn kêploki
mondhong bêdhaya
raosira kang galih

kawarnaa para putra kapugêran
samya nganglang ing wêngi
Radèn Ôntawirya
Radèn Martataruna
samya sikêp pêdhang tamsir
Rahadèn Dipa-
taruna lan kang rayi

ingkang nama Rahadèn Wôngsataruna
sikêp talêmpak kalih
dene amiyarsa
bênce tuhu lan têkak
kolik sami anauri
ing prênahira
kang raka sang lir Ratih

sigra mangkat rahadèn putra sakawan
sami prayitnèng wèsthi
maring langonsêkar
kang raka anèng ngarsa
Radyan Ôntawirya nênggih
pasêmonira
pantês prawirèng wèsthi

Radèn Sôngka Sudama sami prayitna
kalih asikêp biring
praptèng langonsêkar
ya ta ingkang winarna
Dyan Sukra nèng sor kuwèni
miyat pra putra
samya mring langonsari

mingsêr saking prênahe dènira lênggah
suku nampar ron aking
swarane kumrosak
kagyat kang para putra
saksana sami mrêpêki
angulap-ulap
nyata yèn ana janmi

wus prayitna sadaya kang para putra
dhustha dèn parêpêki
mring Dyan Ôntawirya
wau Rahadèn Sukra
uninga dipun prêpêki
gumingsir sigra
saking donira linggih

tinarajang dening Radèn Ôntawirya
Sukra lumayu aglis
para putra ngêpang
nanging tan anaopyak
ting barêkuh swaranèki
angubêr dhustha
Sukra nyalimpêt aglis

Radèn Ôntawirya Radèn Martatruna
ngandika mring kang rayi
enggal amundhuta
obor dimène padhang
kang rayi lumayu aglis
praptèng pandhapa
kang saos dèn pundhuti

ingkang saos gêpah arsa umiringa
radèn tan anglilani
sigra lampahira
prapta wus ingoboran
Radèn Sukra angrambati
ing marganira
dilalah praptèng nginggil

katêlorong ing obor radèn katingal
anjlog wus praptèng jawi
ban kalih kalumah
kajlogan gya lumajar
Dyan Ôntawirya duk mèksi
dhustha lumajar
banon dipun lumpati

praptèng jaba wau Radèn Ôntawirya
asru dènira angling
hèh maling mandhêga
payo tandhing prawira
yèn nyata maling sinêkti
wong êndi baya
dene akumawani

ya ta kang pra ari mirma mring kang raka
manusul datan bangkit
dadya lok kewala
gègèr wong kapugêran
pating balêbêr nututi
wong kasindurjan
sanega anadhahi

ing dêdalan padhange kadi raina
tarap sami nyêgati
wadya kasindurjan
kagyat dènnya tumingal
Radèn Sukra kêmpis-kêmpis
graita samya
dadyarsa angalingi

tan antara Radèn Ôntawirya prapta
wong kasindurjan uning
marang radèn putra
saksanamêndhak samya
atarap sapinggir margi
mantri sindurjan
gupuh matur wotsari

adhuh anggèr paran wartane kang dhustha
radèn ngandika aris
marene kang dhustha
mantri Sindurjan nêmbah
kawula anggèr ngadhangi
tan wontên tiyang
manawi gêbyur kali

Radèn Ôntawirya wusnya ingaturan
lajêng kondur sang pêkik
ya ta kawuwusa
wau Rahadèn Sukra
praptèng wisma nulya guling
saputing driya
sangsaya angranuhi

tan wontên lyan kang kacipta ing wardaya
amung kusumèng puri
sotyèng kapugêran
kang bisa wèh wigêna
wadung pari tambang pêksi
nimas andika
niaya angênuri

lamun sira gusti ajaa dêduka
mring sun têtêgar wingi
masa kalakona
kang abdi kalayatan
pati-pati bêbêntusi
wasana sira
nimas nora nimbangi

tan winarna ing dalu wus tatas enjang
Rahadèn Sukra nênggih
wus akarya surat
rêrêpèn pitung pada
sinawung têmbang pamijil
katur sang rêtna
sri nata kang gumanti

nimbali pamomongira
èstri nama Êmban Gori
sampun prapta munggèng ngarsa
Radèn Sukra ngandika ris
biyang sira sun tuding
poma dèn bêcik lakumu
sun jaluk karyanira
ing akal dipun patitis
agoleka sira biyang prasanakan

êmbane Sang Dèwi Lêmbah
sotya kapugêran bibi
pikatên kalawan arta
kancana wastra kang bêcik
supaya layang mami
mring sang rêtna bisa katur
êmban matur sandika
anyuwun sangu sang pêkik
sangang ringgit kinarya pamikatira

ya ta lajêng pinaringan
Êmban Gori sangang ringgit
lan lorodan nyamping mawa
sulaman mas golang-galing
kalawan kêmbên plangi
ingêmban cumèplês patut
surat wus tinampanan
ginembol kalangkung rêmit
sigra mangkat Êmban Gori anèng marga

lampahira lanthang-lanthang
mring pasar sêdyaning kapti
anjujug wong adol ayam
lan bèbèk punika sami
têtiyang magêrsari
ning kapugêran sadarum
Ban Gori nganyang-anyang
ngiras pantês têtanya ris
pan kaparêng rabine Ki Tambakbaya

anulya dèn ajak ngiwa
Êmban Gori abêbisik
bok adhi napa andika
bisa ngaturkên kintèki
dhatêng sang rêtnèng puri
andika kalamun sanggup
ngong wèh opah nêm reyal
Ni Tambakbaya nauri
inggih sanggup sintên kang darbe pustaka

kalawan layang punapa
Ni Êmban Gori nauri
bok adhi kang kirim layang
Jêng Gusti Pangran Dipati
Ni Tambakbaya nuli
nampani nawalanipun
klawan arta nêm reyal
angglèdhèg tanpa pinikir
saking dènnya bungah ingopahan kathah

wus mangkat Ni Tambakbaya
datan kawarna ing margi
praptèng dalêm langonsêkar
warnanên sang rajaputri
kalangên anèng bèji
dènira mangimur ing kung
pan lagya sêsarean
munggèng kathil sang rêtna di
cèthinira sadaya aglar nèng ngarsa

sang rêtna anganggit sêkar
capaka ginubah ngrawit
sinawang ingaras-aras
saksana ngandika aris
sapa kang sun sêkari
si dhongkah pinangan ngantu
priyayi ing kanoman
agawe rasaning ati
kaniaya têmên kangmas Adipatya

lêga-lêgane kang manah
yèn èstu puas ing galih
talake dèn paringêna
aja agawe prihatin
sangêt anandhang wingit
sarira sangsaya nglayung
ngandêlakên yèn putra
rat Jawa ingkang mêngkoni
ing têgêse sapa wani randhaningwang

jêr ingsun putraning nata
ingkang mêngku ing rat Jawi
sapa wani timbang ingwang
sikara ingsun arani
kakang mas Adipati
ngandêlakên yèn wong agung
dènnyambêk kumawawa
agawe susahing ati
nora mirib kalamun akrama kadang

lagya eca angandika
kagyat sang rêtna ningali
praptane Ni Tambakbaya
umarêk daganing gusti
sarwi ngaturkên tulis
angandika sang rêtna yu
biyang ragane sapa
iki ingkang kirim tulis
matur nêmbah sira Nyai Tambakbaya

pawèstri sampun atuwa
gusti ingkang bêkta tulis
wicantêne dhatêng kula
gusti rakanta kang paring
Pangeran Adipati
sang rêtna nampani gupuh
nawala tinupiksa
kang têmbung mawi inganggit
sêkar mijil rêrêpèn kasbut Dyan Sukra

nuwun nuwun kawula tur tulis
mring dewaning sinom
awit saking asangêt wirage
duk nalika têtêgar kang dasih
gusti andukani
witipun mangun kung

mila mangke gusti ingkang abdi
asangêt wirangrong
pan cumanthèl ing jantung nah anggèr
botên sagêd tumingal lyannèki
mung paduka gusti
kang sawang sitèngsu

pan gumarit ing tyas sanubari
tan lyan kang katonton
botên wande gusti gêgêbale
kang saèstu anêmahi lalis
yèn tan kusuma di
kang murungkên lampus

tan na liyan ing sanuswa Jawi
kang murungkên layon
mu paduka kang sagêd nah anggèr
mila ulun aminta ing gusti
aparanga jampi
jêjampining wuyung

yèn kaparêng ing karsanta mangkin
kawula asaos
mring nah anggèr andhèrèk sapangrèh
ing jro tilam aparinga jampi
kang abdi nuwun sih
amrêdi mamrês kung

sampun tanggêl mring dasihe gusti
nèng tilam rêrêmpon
botên nêdya mundur kawulane
kinungkunga wontên ing jinêmrik
sampun mijil-mijil
ngantosa sataun

ingkang dasih èstu anglampahi
ing karsa sang sinom
têkèng layon ulun tan tumolèh
dasihira pun Sukra ngantosi
sang dyah kang pêparing
usadaning wuyung

sang rêtna kagyat sakala
saksana ngandika aris
biyang sapa kang wèh layang
dudu kangmas Adipati
iki kang paring tulis
sira biyang kêna ngapus
kablithuk dening janma
sang dyah wusnya maos tulis
graitèng tyas nanging tan nganti kawêca

sangêt pangunguning driya
pangudasmaraning galih
eman têmên si dipongkrang
wong bagus kudu ngêmasi
nora atolèh gusti
ngajak mati si dipênthung
baya ta katon apa
dene ta kapati-pati
têka bangêt gone kasmaran maringwang

kang rêrêpi pitung pada
sinèlèh ngisor gêguling
sang rêtna lajêng anendra
Ni Tambakbaya nulya glis
gya mêdal saking bèji
prapta sapinggiring lurung
Êmban Gori samana
apan ta maksih ngêntosi
wus kapanggih lawan Nyai Tambakbaya

angucap Ni Tambakbaya
sirèku amasang sandi
sandine sandi upaya
amiguna amiranti
mèsêm Ni Êmban Gori
mangke paran wartanipun
kature kang nawala
dhatêng kusumaning puri
anauri sira Nyai Tambakbaya

inggih gusti sang kusuma
botên suka botên sêdhih
dene wau kang nawala
sinèlèh ngandhap gêguling
angling Ni Êmban Gori
yèn èstu arjaning laku
sae dika panggiha
myang Radèn Sukra pribadi
pasthi kathah pêparinge marang dika

lah dawêg sarêng lan kula
Ni Tambakbaya tut wuri
sigêgên ingkang lumampah
warnanên kang anggung kingkin
Radèn Sukra anganti
Êmban Gori praptanipun
lênggah ing pêpungkuran
rêngêng-rêngêng angrêrêpi
langkung sangêt dènira kandhuhan brôngta

karangehan munggèng têgal
lawas enggal kula anti
sêsulung kang mêdal enjang
galêpung pangusap rai
masa lipura gusti
lamun dèrèng karonlulut
sotyaning kapugêran
tangkil agung wadung pari
kaniaya wong têtinjo tan sinapa

kondur saking pêpungkuran
sangsaya sru nandhang wingit
kagyat rahadyan tumingal
praptanira Êmban Gori
kalawan bêkta kanthi
gupuh têtanya sang bagus
biyang bayolèh karya
Êmban Gori matur aris
inggih angsal nanging sasat dèrèng angsal

anggèr angsale punika
dene katampan kang tulis
dèrènge angsal punika
dene botên dèn wangsuli
tan suka datan runtik
inggih wau radèn ayu
Dyan Sukra angandika
si bibi iku wong êndi
anyar katon Êmban Gori atur sêmbah

rabine Ki Tambakbaya
punika kang anèm gusti
kinawayuh marang priya
kasoran dènnya rêbut sih
dadya momong ing mangkin
dhumatêng sang rêtnaning rum
Radèn Sukra ngandika
ingsun rewangana bibi
sasat sira amayu karamat bêjad

ya ta nulya pinaringan
kawan dasa reyal putih
lawan cindhe kalih lirang
sêmbagi lawan pêlangi
rong kêbar jarit bathik
sakêmbar samya lus-alus
pathola sakêmbaran
sakathahing kêling-kêling
lawan mirah pinaringan sakêmbaran

Radèn Sukra atêtanya
kayaparan duk ing wingi
kature nawalaningwang
lah sira tutura bibi
Tambakbaya turnya ris
nalika kang sêrat katur
winaos mring sang rêtna
rêspati tinêmbang mijil
swara arum pinyarsa lir nganyut driya

sasampune maos surat
mèsêm sang rêtnaning puri
saksana punang nawala
sinèlèh ngandhap gêguling
sarwi ngandika aris
ngajak mati si dipênthung
inggih mung sapunika
Dyan Sukra myarsa kadyèki
nibèng kasur kumênyut raosing driya

Ban Gori ngandikan prapta
Dyan Sukra ngandika aris
biyang laraningsun mêtak
ngrungu wartane si bibi
baya nêmahi pati
ing samêngko iki biyung
yèn ora saluluta
lan kang gawe lara brangti
sapa ingkang prayoga pinindha-pindha

Êmban Gori aturira
kathah ingkang para sêlir
singa ingkang kinarsakna
pinindha-pindha pan dadi
ngandika sang apêkik
pasthi nora mari biyung
yèn dudu wong ing kana
nadyan rupa nini-nini
lamun uga parêkane sang lir rêtna

hèh si bibi Tambakbaya
konên marene dèn aglis
ri saksana tinimbalan
Nyai Tambakbaya prapti
ing ngarsane sang pêkik
langkung maras manahipun
dene kinèn malbua
dhumatêng ing jinêmwangi
Nyai Tambakbaya lênggah jawi lawang

Bok Gori wus kinèn mêdal
Radèn Sukra ngandika ris
dèn kaparèng ngarsaningwang
aja taha-taha bibi
ingsun arsa mêmêling
mring gustinta radèn ayu
aja na wong miyarsa
Ni Tambakbaya turnèki
lah ta radèn inggih pitungkas punapa

saking ing riku kewala
pan kapyarsa saking ngriki
punapa kang winicara
radèn myarsa aturnèki
Ni Tambakbaya sangkin
ti arda ing karsanipun
datan kêna ingampah
kadi karanjingan eblis
dajal laknat angridhu mrih guladrawa

Radèn Sukra tan daranèng galih
gya anyandhak wau tanganira
Nyai Tambakbaya kagèt
turira sampun sampun
jêng paduka arsa punapi
pun bibi sampun sêpah
tan sae dinulu
rahadèn aris ngandika
sira bibi dadia wakile gusti
sun pindha sang kusuma

Nyai Tambakbaya matur aris
adhuh anggèr bok sampun wong tuwa
têka ginawe mangkene
lan malih bok ing dalu
siyang-siyang tan sae gusti
akathah kang wuninga
saksana rinangkul
datan kêna asambata
rinarêpa ingaras-aras nginggati
anggèr sampun mangkana

radèn ngliwung wus tan ngrasa ngèksi
lamun iku Nyai Tambakbaya
sampun ariwut kalbune
setan ingkang angridhu
mila radèn limut kapati
wus malik kang paningal
pindha-pindhanipun
ingaras-aras anyêngkah
mriyêmbada rahadèn angarih-arih
dhuh sotyèng kapugêran

wêlasana dasihira gusti
gunung alit sakilèn sagaran
baya iki wus wijile
paringa usadèng kung
dasihira anuwun runtik
wilutamèng paprêman
anuwun bêbêndu
atêmbung tadhah wadana
yam-yam tilam juwitaning sari-sari
sari gambira laya

sinjangira wus kasingsal têbih
mèsêm-mèsêm Nyai Tambakbaya
radèn nêkakkên karsane
warastranya tumanduk
sakalangkung sukaning galih
tadhah Ni Tambakbaya
radèn saya sêngkud
gambira sasolahira
sakamantyan karênanira ing galih
amanggih kakung mudha

sampun luwar dènira karonsih
pan cinatur ambal kaping tiga
sampun dumugi kalihe
tumêdhak sang abagus
saking tilam sampun sêsuci
Radèn Sukra pinarak
anèng dalêmipun
sajawining tilamira
pawongane sadaya ngadhêp ing gusti
Ban Gori munggèng ngarsa

Radèn Sukra sampun karya tulis
yèn kalilan marêk ing ujana
bok wontêna timbalane
punang sêrat wus sinung
atanapi ingkang wêwêling
mring Nyai Tambakbaya
samana wus mêtu
saking dalêm kapatihan
ênêngêna ing mangke ingkang winarni
Pangeran Adipatya

pan adarbe santana satunggil
prênah paman lan kangjêng pangeran
Ratu Kulon sadhèrèke
sinung nama sang prabu
Radèn Arya Tiron wêwangi
ya ta samana marak
ngarsane sang bagus
angaturakên pawarta
dhêdhêmitan awite ingkang pawarti
saking ing kasindurjan

Radèn Arya Tiron matur aris
gusti kula ngaturi uninga
rayi paduka ing mangke
pan ulah lambangsantun
lan pun Sukra sampun alami
malah wus kawênangan
mring rinta sadarum
katuju lêpat pun Sukra
dene mangkya maksih anggung wira-wiri
urup wastra lan sinjang

kang minôngka jarumane gusti
rabinipun anèm Tambakbaya
amomong arinta mangke
dupi miyarsa atur
langkung duka Pangran Dipati
netra abang ngatirah
muka sumung-sumung
kumêdut padoning lathya
jajanira sumirat lir wora-wari
idêp mangada-ada

jêng pangeran angandika wêngis
supe lamun putraning narendra
angundhangi ing wadyane
arsa mangrurah ripu
Radèn Sukra yun pinrêp jurit
Arya Tiron wotsêkar
matur angrêrapu
lir cintaka minta warsa
gusti sampun tumindak mangrurah jurit
yuda lawan pun Sukra

langkung nistha kajarwa ing janmi
yèn suwawi paduka tur surat
dhatêng jêng ramanta anggèr
saliring solahipun
rayi dalêm kajarwèng tulis
jêng pangran sru karênan
angandika arum
bocah sira timbalana
adhi Suryakusuma kang kinèn mijil
lampahnya gêgancangan

tan adangu rahadèn gya prapti
ing ngarsane Pangeran Dipatya
jêng pangran pangandikane
aja dadi atimu
yayi sira ingsun timbali
tan ana apa-apa
iki surat ingsun
aturna ing kangjêng paman
Radèn Suryakusuma sandika sarwi
nêmbah lèngsèr sing ngarsa

kawuwusa Tambakbaya Nyai
sampun prapta dalêm langênsêkar
tumamèng ngarsa gustine
nêmbah nawala katur
angandika sang rajaputri
iki layange sapa
tumêka maring sun
dene awanti kang sêrat
kang liningan umatur tunggile nguni
inggih saking Dyan Sukra

langkung wêlas kawula ningali
kala wau kawula lêledhang
kapanggih nèng lurung gêdhe
dhodhok sarwi kêkudhung
kula langkung dipun takèni
dupi ngakên kawula
yèn abdi sang ayu
kula nulya tinangisan
apitakèn ing jampine agring kingkin
kawula dèn bêbana

kinèn mêndhêt gantèn dalêm gusti
ingkang sampun munggèng pakêcohan
kula kinèn ngambilake
tinumbas sangang uku
kinèn antuk layoning sari
tinumbas tigang têngah
ing sasêlènipun
ujaripun Radèn Sukra
yèn wontêna irib-iribipun jawi
kadi sang lir kusuma

nging tan antuk iribnya sathithik
dalah lathi-lathine kewala
mêksa katog tan bisolèh
pasthi tan nandhang wuyung
lamun bisa ngong molih bibi
pangipèn sun tumingal
kadi sang dewa yu
upama dika angsala
gêpokêna ing sampeyane sathithik
dados pamurung pêjah

upamane awak kula bibi
yèn mungguha tatu kêna tumbak
tumimah-timah tatune
nuli liya kang nyatu
pasthi kumat ambabrah malih
tatune pitung cêngkang
jitahe pitung jun
yèn radèn ayunya tuwa
mung rong kesuk kari samataning pitik
sadina êngkas waras

pan makatên tangisipun gusti
ibu rama tan wontên sinambat
siyang dalu mung nah anggèr
akirang mangan turu
cahya anglong wêwah rêspati
anglir layon wratpuspa
saya layung-layung
yèn mèsêm kadya Arjuna
yèn ringgita kadi putra Dwarawati
baranyak kaduluran

lawan Kangjêng Pangeran Dipati
yèn mênggaha dados tiyang rucah
dhuh gusti dede puk-puke
kêncèt kaku alêngus
anyalunthang panastèn jail
abdi dalêm pun Sukra
gusti bagus tulus
lawan budinipun jêmbar
yèn ta mangke kalampahana angabdi
dhatêng ratu kusuma

sagung rayi-rayi dalêm gusti
pan binombong mrih angrêbat praja
pun Sukra dadya pamuke
wadya Mataram Kêdhu
wong Bagêlèn kinait sami
binêkta ngrurah kitha
angrabasèng pupuh
amêrêp ing Kartasura
yèn akanthi lawan rayi-rayi gusti
sasat kagêgêm ngasta

Radèn Sukra darbe wadya Bugis
gih punika andêling ayuda
pitung puluh panêkare
kajawi ramanipun
inggih darbe kang wadya Bugis
pun Sukra apratignya
yèn seda sang prabu
rakanta kangjêng pangeran
madêg nata pun Sukra tan sudi ngabdi
ngawula atur sêmbah

pan gumujêng sang dyah ngandika ris
nora jamak atine Si Sukra
sagunung Lawu gêdhene
arsa mondhong maring sun
apa kêlar amikul bêdhil
mriyêm si pôncawara
pinikula besuk
wringin kurung Kartasura
binêdhola kinarya sasrahan benjing
yêkti ragèngsun arsa

yèn dadia atine si baring
pantês lamun rinewangan gêndra
sêmbada lawan baguse
gantya ingkang winuwus
Radèn Suryakusuma prapti
ing dalêm kapugêran
gya tumamèng ngayun
manêmbah angaras pada
punang sêrat ingaturakên tumuli
tinampèn mring kang rama

tinupiksa têmbunge kang tulis
sêrat saking Pangeran Dipatya
putranta atur sêmbahe
katura ing pukulun
kangjêng paman ingkang pinuji
mahambêk santa budya
paramartèng wadu
dahat anuwun aksama
kamipurun putra ngaturi kintèki
wiyose tur uninga

aprakawis putranta samangkin
adhi ajêng alampah culika
duryasa awon tindake
aulah lambangsantun
lan pun Sukra alintu kain
myang surat-sinuratan
jêjarumanipun
punika Ni Tambakbaya
pan ing mangke kula sumôngga ing kapti
ya ta kangjêng pangeran

sawusira nupiksa kang tulis
para putra ngandikan sadaya
atarap munggèng ngarsane
pangran ngandika asru
hèh Sudira undangên aglis
kakangira Ni Lêmbah
sigra awotsantun
Radèn Sudira umentar
tan kawarna wus prapta ing langonsari
cumundhuk mring kang raka

radèn ayu angandika aris
lah adhi mas ana karyanira
kang rayi alon ature
inggih kula kautus
kangjêng rama kinèn nimbali
kangbok dhatêng paduka
sang dyah ngandika rum
dhimas linggiha sadhela
ingsun arsa awêwarta ipèn mami
duk bêngi sun anendra

pardikanên dhimas ipèn mami
sira yayi kang wasis sasmita
ingsun takon inya kabèh
nora ana kang wêruh
ipèn ingsun kangmas Dipati
katon jroning supêna
gawe larèn agung
jêrone sapuluh cêngkal
nging iline kang banyu buthêk aputih
ing kanane jêng rama

lawan kabèh kadang-kadang mami
padha dulu lêlarèn kang jêmbar
samya munggèng pêpinggire
nulya sira ingutus
marang rama jorogkên mami
lan dhimas Ôntawirya
klakon sun kalêbu
lan si bibi Tambakbaya
praptaning jro banyune tan ana kèksi
mung sêmut kang asmara

ingsun yayi nuli tangi
mara iku jarwakêna
kang rayi alon ature
kawula dèrèng anduga
langkung èwêd punika
sigra na susulan rawuh
sang rêtna nulya umangkat

praptèng ngarsa atur bêkti
kang rama alon ngandika
babo putraningsun anggèr
sirèku laki bêndara
yèn ala andhêmana
aja gêgawamaring sun
miwah kadang-kadangira

sirèku ayu utami
ing praja tan ana memba
nanging ta kurang bêcike
pan wong agung nora kêna
yèn sira kilapêna
Radèn Ôntawirya sampun
winêling dhatêng kang rama

yèn kang raka wus sumiwi
kinèn mriksa ing tilamnya
Dyan Ôntawirya wus rawoh
pasarean ingupaya
gêguling binalengkrah
rêrêpi sampun kapangguh
dening Radèn Ôntawirya

Nyai Tambakbaya nuli
ngawêran tan kêna lunga
Radèn Ôntawirya age
umarak dhatêng kang rama
sampun prapta ing ngarsa
kang rama ngandika arum
wis nini sira muliha

sang rêtna lèngsèr wotsari
sarwi kumêmbêng kang waspa
nèng marga kasandhung alon
sapraptanirèng gêdhongan
êmban inya wotsêkar
sarwi nangis aturipun
matur rêrêpi kapanggya

Radèn Ôntawirya Gusti
punika ingkang ngupaya
sang dyah kumêpyur driyane
angrungkêbi gulingira
mangkya ingkang winarna
kang rêrêpi sampun katur
pinirsan dening kang rama

sadaya rasaning tulis
sumung-sumung kang wadana
asru ing pangandikane
baya wus karsaning Suksma
sun lingsêm saking putra
hèh Sudira anak ingsun
kakangira untapêna

matia sadina iki
kalawan Ni Tambakbaya
sira babarna patine
Rahadèn Suryakusuma
wiyang sajro wardaya
sigra lèngsèr saking ngayun
praari ngiring sadaya

kang para garwa nungkêmi
dyan ayu sêpuh taruna
amalangi ing karsane
sadaya anjrit karuna
suka atalang pêjah
jêng pangeran datan keguh
tinangisan ing pra garwa

nabda aja padha nangis
masa ta ingsun gingganga
sing pangampahira kabèh
tangisira tanpa ngrasa
mrih putra wèt nèng dunya
wuwuh kèh durakanipun
iku kêna ukumullah

yèn mati ing dina iki
ngakhirat dosane ilang
sigra têdhak mring panêpèn
kang garwa maksih karuna
ya ta kang kawarnaa
para putra prapta sampun
ing gupit kalangonsêkar

kang raka kagyat ningali
ingkang para ari prapta
ngandika hèh dhimas kabèh
ing kene padha linggiha
kang rayi samya lênggah
Radèn Sudira umatur
kakang bok kula dinuta

dhumatêng jêng rama nênggih
mundhut pêjah gêsang tuwan
dyan ayu kumêpyur tyase
waspa mijil ingusapan
ngandika pêgat-pêgat
sagung para arinipun
rinungkêban pangkonira

êmban pawongan lan cèthi
tanapi kang para inya
alara-lara sambate
wau Nini Tambakbaya
sampun nandhang pusara
kang tangis umyang gumuruh
asambat kalara-lara

wadya kapugêran sami
kagyat prasami sadhiya
ana ing paseban andhèr
wus kinunci regolira
sagung janma tan kêna
lumêbu ing sajronipun
warnanên wau sang rêtna

angandika èsmu tangis
paran gon ingsun suminggah
ing lêlakon kang mangkene
dene kangjêng rama nora
karsa aniti priksa
pawarta ngomyang ginugu
aturêna sêmbah ingwang

galat gangsul ingsun yayi
iya marang kangjêng rama
Radèn Ôntawirya age
umarêk marang kang rama
praptèng ngarsa wotsêkar
sadayane sampun katur
kang rama aris ngandika

iya sun apura kaki
ing lupute kakangira
ingkang marang ingsun dhewe
sun têdha marang Hyang Suksma
dosane kakangira
dèn apuraa ing lampus
ngakua umat Mukhamad

poma wêkas ingsun kaki
tuwin kadang-kadangira
yèn padha mandhêg tumolèh
gigu anguntapkên kadang
sun supatani padha
ingkang putra awotsantun
sampun lèngsèr saking ngarsa

wus prapta ing langonsari
rahadèn matur ing raka
kangjêng rama timbalane
yèn gigu anguntapêna
pra putra sinupatan
kang ibu prasami muwun
sang rêtna aris ngandika

wis yayi antinên dhingin
manira arsa kujamas
sang rêtna angatag age
biyang agawea lôndha
sang rêtna sigra têdhak
akujamas sawusipun
sang ayu anulya siram

nulya agêgônda wangi
kanaka wus rinampungan
katingal cêlong citrane
èsmu ijo sirat-sirat
sagung pra ibunira
samya ingaturan mêtu
saking gupit langonsêkar

êmban inya dèn undhangi
miwah kang para pawongan
kinèn mêdal sadayane
mung kantun Ni Tambakbaya
sagunging pra wanudya
wus anèng jawining pintu
kori kinunci tan mênga

Rahadèn Sudira aglis
anyandhak cindhe puspita
kang badhe kinarya nglawe
kang raka alon cinandhak
astane siji sowang
para putra arawat luh
kapêksa ajrih ing rama

Radèn Sasôngka mrêpêki
anyandhak Ni Tambakbaya
Radèn Dipatarunane
lan Radèn Wôngsataruna
ngampingi ingkang raka
anyêpêngi astanipun
kang kiwa ngusapi waspa

sang rêtna ngandika aris
adhiku kalumpukêna
Sôngka miwah Sudamane
padha dèn parêk lan ingwang
sira padha dêlênga
wêkasan ingsun katêmu
lan yayi-yayi sadaya

sang rêtna waspanya mijil
mulat kang rayi sadaya
asêrêt pangandikane
wus dhimas padha karia
sun pamit marang sira
lamun ana luput ingsun
padha sira apuraa

sang dyah tukup wadana ris
nulya nganglungakên jôngga
cindhe wus tinalèkake
kiwa Radèn Ôntawirya
dene kang anèng kanan
Radèn Suryakusumèku
dupi arsa siningsêtan

sang rêtna ngandika aris
mêngko ta adhi sadhela
sun arsa mêmêkas manèh
aturêna sêmbah ingwang
marang ibu sadaya
lawan marang ing ipemu
kangmas kang kinanthi wirya

lawan sêmbah bêktiningsun
marang kangjêng uwa aji
ingsun anuwun ngapura
dhingin ingsun dèn paringi
marang kangmas Adipatya
sêsotya amung rong rakit

yayi aturêna iku
lan rêtna cêpakanèki
miwah sela nêm kêmbaran
jumêrut nila widuri
iku sira aturêna
lan dhakon salaka putih

kêcike salaka pingul
rong atus bobot rong kati
iku uga aturêna
sagagragan papan cuki
iku ingkang ingsun gawa
cukine saparo rukmi

salaka saparonipun
padha bobot angrong kati
lawan cindhe wolung lirang
mung iku kagungannèki
sinjang lawan kasêmêkan
gon ingsun gawa pribadi

têlas ing wêwêlingipun
sang rêtna ngêningkên tokhid
wus awas ananing ana
tan samar marganing pati
ajumbuh paningalira
wus panggih kaanan jati

sang dyah jangganira manglung
cindhe puspita tinarik
kagyat pra ari sadaya
ngrungkêbi layon anangis
tan antara rinarômpa
pinrênah ujurirèki

de Ni Tambakbaya wau
apan sampun dèn suduki
pêjah ingkang kori mênga
kang para ibu gya prapti
miwah êmban lawan inya
samya lara-lara nangis

swaraning tangis gumuruh
marêk ngrama kang pra siwi
umatur sarwi karuna
ngaturkên raka wus lalis
kang rama pasrah ingSuksma
gêntia ingkang winarni

wadya sajawining pintu
miyarsa dede suwadi
lajêng sami baris tata
wadya kapugêran sami
sampun gumyah ing pawarta
lamun sang putri wus lalis

ya ta mangke ingkang ibu
ingiring kang para cèthi
tindak lumêbèng jro pura
arsa tur uningèng aji
anarka yèn dadya yuda
lan wadyane radyan patih

gêgancangan lampahipun
adharat dènnya lumaris
wus prapta sajroning pura
kawarnaa sri bupati
pinarak ing prabayêksa
kagyat praptane kang rayi

angandika sang aprabu
bok ipe de kadingarin
tawan tangis manjing pura
paran baya kang suwadi
baya kinon ing yayi mas
Dyan Ayu Pugêr tur bêkti

ngaturkên sakaliripun
miwiti malah mêkasi
kagyat wau sri narendra
têbah jaja ngandika ris
nora kayaa yayi mas
lagi tumon mung si adhi

akolu mring putranipun
môngka paribasannèki
ya sagalakane macan
nora kolu maring siwi
sang nata asru ngandika
gandhèk dhawuhêna aglis

dèn pêpak para tumênggung
sigra mentar kang tinudi
pating balêbêr nèng marga
nimbali kang pra bupati
sampun prapta saha bala
nung-anung punggawa aji

para prawira gung-agung
môncanêgara pasisir
kang wisma nèng Kartasura
orêg wadya sanagari
ya ta mangke kawuwusa
Rahadèn Sindurja Patih

myarsa gumyahing wadya gung
sampun uninga kang warti
baris wadya kasindurjan
rahadèn supe ing gusti
saking byat trêsnèng atmaja
Radèn Sukra kang winarni

sampun siyaga ing pupuh
Bugisira pitung dèsi
koprale aran Rarosah
jajar lan Kopral Janulin
wus abaris palataran
wadyanira radèn patih

nèng pasowan jawi kumpul
sêntana kaparak mantri
panèwu dêmang myang jaksa
Citramanggala tan kari
lawan Kyai Surajaya
ngrêrêpa aturirèki

adhuh gusti sampun sampun
kados makatên kang kapti
dèn emut lamun kawula
ya ta wau kyana patih
saking sru asih ing putra
alêgêg tan bisa angling

de Dyan Sukra solahipun
kadya macan dèn basahi
arsa manrang kadipatyan
pinêkak dipun jagèni
dhatêng kang para santana
ngadhuh ngêsah sambat mati

dhuh kusuma jiwaningsun
antènana ingkang dasih
ywa langkung ing wot siratal
ngantia dhatêng kang abdi
ing benjang tuntun-tuntunan
anèng wot si ogal-agil

kula gusti soroh amuk
tandhing lan Pangran Dipati
kawula agandhèng kunca
sumêdya aganti kêris
dhuh rama kula mit pêjah
yun manrang Pangran Dipati

anglangi watang myang ganjur
yuda lan putra nrêpati
paduka kantun wibawa
kang rama minggu tanpa ngling
saking sru wimbuhing driya
driya lir kalêbon wukir

dyan patih kèndêl lir tugu
kang putra tansah kinêmpit
ginubêl ing garwanira
kang putra dipun tangisi
mêlasasih sambatira
kangmas èngêta ing galih

tiyang duraka ing ratu
tan prayogi kang pinanggih
lan amêngsah kadang tuwa
rêbut balung tanpa isi
luwung anuwun ngapura
rumasa kalamun abdi

ya ta wau sang aprabu
têdhak dhatêng srimanganti
wadya jro pura sumahab
samêkta sikêping jurit
Saragêni Priyantaka
wadya pinilih nambungi

kartiyasa wisamartu
wong kanoman anisihi
nirbaya lan patrayuda
jagabaya mandhung wijil
gandhèk lawan mantri mudha
aglar nèng ngarsa sang aji

santana lan carik ngayun
jajar lan satriya mantri
sri narendra munggèng dhampar
mêngku duka sri bupati
kagagas raosing driya
tan kondur arsa nêdhaki

pra dipati jêjêl anèng panangkilan
môncanagri pasisir
Adipati Sampang
Dipati Surabaya
punggawa môncanagari
sawadyanira
ing alun-alun baris

Jêng Pangeran Adipati tan atêbah
lênggah cêlak sang aji
kalangkung bramatya
sang prabu angandika
kêbutna kang pra dipati
mring kasindurjan
tumpêsên ing ajurit

Ki Tumênggung Sumabrata atur sêmbah
kawula nuwun gusti
mugi kaparênga
ulun tur pamrayoga
kajawi karsa nrêpati
lamun sêmbada
wontêna karsa aji

animbali rumiyin rayi paduka
nênggih dyan ayu patih
dhumatêng jro pura
manawi sampun sowan
gampil rinabasèng jurit
ing kasindurjan
tan wontên kang dèn tolih

sri narendra kakênan unjukira Sang
Sumabrata Bupati
saksana dhêdhawah
dhumatêng Ni Wilaja
lan Ni Suwônda nimbali
rayi narendra
nênggih dyan ayu patih

kang ingutus nimbali sigra lumampah
lan sagung pra dipati
tuwin môncapraja
punggawa pasisiran
gumrêdêg lampahing margi
praptaning prênah
laju tata abaris

pan gumulung gêgaman muntab wurahan
ing kapatihan prapti
wau Ni Wilaja
lawan Nyai Suwônda
gêgancangan lampahnèki
kang balakuswa
sampun ngêpung bathithit

galedhegan kinêpung sampun akapang
Nyai Wilaja nênggih
lan Nyai Suwônda
wus prapta ing jro wisma
sampun winênganan kori
umanjing sigra
cundhuk lan kyana patih

duta kalih andhawuhakên timbalan
dhatêng rêkyana patih
pakênira tômpa
pangandikaning nata
garwanta dyan ayu patih
mangke ngandikan
dening sri narapati

Radèn Arya Sindurja jêtung kewala
sarwi mêngkul kang siwi
jêr Dyan Sukra dahat
kinasihan ing rama
dènira manggih duka ji
lamun kenginga
nêdya dipun talangi

dadya wau wagugên rêkyana patya
tan bisa anauri
sabda kang dhumawah
ya ta Nyai Suwônda
mring dyan ayu nabda aris
suwawi enggal
ngandikan rakanta ji

radèn ayu patih mangkat sigra-sigra
kerid caraka kalih
tan kawarnèng marga
prapta ing dalêm pura
kèndêl anèng sri manganti
ngarsaning nata
sigra mangsah nungkêmi

radèn ayu karuna mulat ing raka
dene siyagèng jurit
panarkaning driya
tamtu sangêt ing duka
ya ta ngandika sang aji
ing sabda kêras
sira balia nuli

amaraha ing lakinta Si Sindurja
yèn nêdya nêmu bêcik
lan uripe Sukra
enggal nuli sebaa
mangsaha ing ngarsa mami
yèn ora seba
ingsun ingkang nindaki

Radèn Ayu Sindurja nêmbah umêsat
praptèng dalêmira glis
kapanggih ing raka
Rahadèn Sindurêja
kang garwa lara anangis
ingkang timbalan
jêng raka sri bupati

lamun sira minta uripe Si Sukra
sebaa dipun aglis
yèn tan arsa seba
sangêt dukaning nata
akarsa têdhak pribadi
karsa ngambila
ing pêjahira kalih

lah ta payo manira kinon ngirida
ya ta rahadèn patih
langkung dènnya kewran
têmah anut ing garwa
anêsêp-nêsêp ing siwi
êmbunanira
karia sira gusti

ingsun suwunakên apura ing nata
umangkat radèn patih
lawan ingkang garwa
samya dharat kewala
wus prapta ing pôncaniti
sigra ngandikan
lumêbu ing jro puri

Sumabrata kinèn mapag kamandhungan
kalawan para mantri
kaparak sadaya
wus panggih lan rahadyan
dhuwunge pinundhut aglis
rahadyan patya
kinubêng ing prajurit

pan rinêksa munggèng kori kamandhungan
dening kaparak abdi
ya ta kawarnaa
pating blêbêr utusan
para mantri saking puri
ngêmban timbalan
gandhèk awanti-wanti

Adipati Urawan lan Kandhuruan
Sukra kinèn matèni
lan sang adipatya
ing Sampang kadhawuhan
Rahadèn Sukra winarni
saungkurira
kang rama tutup kori

wus amisah wadyabala kasindurjan
namung kari wong Bugis
satus winatara
wongira Radèn Sukra
nèng palataran abaris
pating jalemprak
bangkilung naut rawis

yèn wontêna pangajane Radèn Sukra
ngamuk wong Katawani
Janulin Rarosah
kopral andêling yuda
nanging tan sinung mêtoni
mring Radèn Sukra
mung ngrêksa dalêm puri

dadya kewran Ki Adipati Urawan
arsa ginêcak wani
kang para punggawa
prawira datan rêmbag
gandhèk prapta wanti-wanti
saking jro pura
angenggalakên pati

langkung èmêng Ki Adipati Urawan
miwah para bupati
pan arsa kinasab
wonge Bugis akathah
karya rusaking wong cilik
yèn angamuka
têmah akèh pêpati

wadya ingkang baris lor kulon punika
Dêmak lan Surawèsthi
wong Madura wetan
kidul wong Kartasura
kang baris lor marêpêki
arsa dèn rangsang
sinipat dening bêdhil

sami mundur kang baris wetan angrangsang
bubar sinipat bêdhil
sigra ingundhangan
aja na wong kang ngrangsang
dèn ipuk sangkaning aris
manawa kêna
rêmbag para bupati

ya ta wontên wong tuwa ing kasindurjan
lênggah mantri panumping
aran Môndaraka
kaprênah naking-sanak
kalawan rahadèn patih
sigra umarak
mring Urawan Dipati


alon matur inggih sabarna sakêdhap
kula ingkang nglêbêti
ambujuk pun Sukra
amrih ing kênanira
Ki Urawan sukèng galih
ingidèn sigra
saksana gya lumaris


ya ta nulya wau Kyai Môndaraka
lajêng asèlèh kêris
sigra mènèk bata
Kiyai Môndaraka
praptèng nginggil dèn uluri
wus praptèng ngandhap
sami kagyat ningali


Radèn Sukra samana mangku talêmpak
ingayap wadya Bugis
kagyat duk umiyat
praptane ingkang paman
Ki Môndaraka anangis
dhuh sutaningwang
kaya pa sira gusti


nora ngeman marang wong atuwanira
uwakira nèng jawi
Dipati Urawan
dhawuhakên 

  timbalan
yèn sira tobat sayêkti
pan ingapura
ing pungkurira sang sri


alon matur inggih sabarna sakêdhap
kula ingkang nglêbêti
ambujuk pun Sukra
amrih ing kênanira
Ki Urawan sukèng galih
ingidèn sigra
saksana gya lumaris

ya ta nulya wau Kyai Môndaraka
lajêng asèlèh kêris
sigra mènèk bata
Kiyai Môndaraka
praptèng nginggil dèn uluri
wus praptèng ngandhap
sami kagyat ningali

Radèn Sukra samana mangku talêmpak
ingayap wadya Bugis
kagyat duk umiyat
praptane ingkang paman
Ki Môndaraka anangis
dhuh sutaningwang
kaya pa sira gusti

nora ngeman marang wong atuwanira
uwakira nèng jawi
Dipati Urawan
dhawuhakên timbalan
yèn sira tobat sayêkti
pan ingapura
ing pungkurira sang sri

