durmaning tyas danuka matur tan ngrasa
utang kang rupa daging
dhumatêng sardula
yakti nguni kasrakat
kalantih tan minum bukti
tandya pragalba
têtulung lata warih

ron katela rèndèng drèngès ron tilarsa
amba bukti nyêkapi
angsal slapan dina
sadintên kaping tiga
sampat tan kirang punapi
praptamba lêma
èstu mong kang ngingoni

dene mangke mong nagih kula sandika
badhe kula sauri
sapintên kang gugat
darèngès ron tilarsa
kinum warih kadya nguni
ujêr wus têrang
pangadilan dhawuhi

macan dupi krungu jawabing danuka
ngungkiri kang prajangji
madêg suraning tyas
ngêrik gora goraya
sru minta lawaning tandhing
lir yun nguntala
kumênthus nabda ririh

hèh sardula ywa ge mahyakkên diksura
kumlungkung kumawani
yèku salah tômpa
dudu caraning tata
mungguh tataning prakawis
kudukatimbang
mupakat lan para lid

yèn wus kumpul siji panimbanging nalar
nuli dhawuhing ponis
têgêse prampungan
uga kamot ing layang
nanging arès kudu mawi
dèn sahkên marang
up nagara Batawi

têrus marang Mêsir konjuk Nabi Sleman
ratuning para kumlip
mêngko yèn wus têka
môngka sira tan trima
kêna rêkwès badal ponis
de gugatira
iki prakara sipil

sarèhêna bae sawêtara dina
kang sabar kang aririh
aja murang tata
pragalba wus darana
dupyantara ri kang ponis
satêkanira
bab prakaraning dèbi

dènnya drêdah rêbut bênêr lan danuka
prakara potang silih
adiling pradata
wêwaton wèt Indiya
saka panimbanging pra lid
kesari mênang
bênêr tômpa rijêki

rupa sukêt tarulata ron tilarsa
lung rèndèng tuwin warih
anêtêpi gugat
bab gugate mong minta
daging sacuwil tan kêni
dene maesa
iku kudu num bukti

bab ping satus sawidak pitu uninya
pranatan tanah Indi
kang dadya gêgaran
mungguh apsahing tôndha
sajroning prakara sipil
marma danuka
kapêksa ambayari

yèn bab punuk macan nora pisan kêna
awit tan darbe saksi
dhasar kêbo singlar
ngaku mung utang pangan
gêgodhongan miwah warih
iki putusan
dhumawuh mong lan bothi

sima dupi miyarsa punang rampungan
butêng riwut netyandik
anggêro lir gêlap
liwunging pôncadriya
kabasmaraning tyas wani
nyat ngadêg malang
megung anguwuh tandhing

anggurnita sayuta jagad kèbêkan
prabawane wèh miris
giris kang miyarsa
tandanging singa rodra
netra lir danumaya di
dènira sumbar
rêbutên ing ajurit

iya iki leyo singaning Nèdêrlan
kênthus dulunên mami
yèn sirarsa sirna
lêbur luluh wor kisma
barênga maju lan bothi
kang dus sutêrta
lêlêthêk satru juti

kênthus dupi myarsa sabdaning arimba
nambung sabda sung peling
hèh mong ywa mangkana
wruha tataning praja
bageyanirèng prakawis
dèn silah-silah
mung kinarya rong warni

kang sawiji sipil araning prakara
loro aran kriminil
de sipil punika
kaya ta apyun gêlap
myang lakune potang silih
saha yèn ana
nalar kang cilik-cilik

yèn kriminil iku mring bab kadurjanan
kaya ta: wong ngapusi
maling culêng kampak
ngimpês wong tuwin begal
ngobong omah gawe dhuwit
yèku sadaya
munggah landrad wus pasthi

môngka macan prakarinira punika
klêbu bageyan sipil
pamancasing nalar
tan trima kêna munggah
badal ponis iya kêni
kasêbut nèng bab
satus sangang dasa dwi

têkaning bab satus sangang dasa astha
kêna rêkwès manginggil
anjèrèng lampahan
sarta nampik putusan
papriksan sadaya bali
yèn wus nèng kana
yakti katimbang malih

macan maksa tan darana ambêg arda
kêras mawinga wêngis
ngisis siyungira
tinon lir kapurancang
kuku mêgar ngilat thathit
pasang wêweka
rèhning sura di murti

suraweyan sêsumbar aminta lawan
kênthus wikrama wrêdi
mêkar jaja jêmbar
wadana mijil gêlap
sru tumanggap hèh kesari
tan kulak warta
anon rungoning kuping

yèn si kênthus prawira murti sudibya
putus kridhaning jurit
iyèki kwandaka
sring gadho daging macan
kapasang yoga sirèki
sun patagihan
durung kambon saari

rèhning sabên dina wus nadhah satunggal
yèn tan pracaya dèbi
lah ta tilikana
sumur ing wurinira
ruwiyan êndhas mong siji
kang kaya sira
nora êntèk sun bukti

kabênêran arimba mundur angungak
sajroning sumur kèksi
ana sirah macan
gêngnya kagila-gila
mong tandya lumayu gêndring
tan wruh yèn sirah
layangane pribadi

graitaning nala si kênthus sanyata
digdaya sura sakti
guna wirotama
sun sakêthi tan nyana
yèn bisa munah kesari
mong nunjang-nunjang
lumayu sipat kuping

sarwi gêro goraya gêtêr gumêntar
ngetan ya ta winarni
kuwuk krungu swara-
ning macan kamigilan
pinêthukakên sira glis
wusing kapanggya
wil pusa tanya aris

paranbaya sira mlayu sarwi mahyang
gugup dènnya mangsuli
kuwuk bênêr sira
kênthus tuhu widagda
ubêding nalar mangênting
prakaraningwang
kalah sarta mèh mati

ing samêngko si durcara kinukuhan
sun jaluk nora olih
nganggo gugat jawab
laras lakuning nalar
prampungane sun katitih
nêdya sun paksa
têmahan sun sinung wrin

jêron sumur ana êndhas mong sajuga
ika sisaning bukti
kênthus sabên dina
siji tadhahe macan
nuju norantèk sun èksi
sru kamigilan
lumayu yèn binukti

katujune kakang sun ora dèn untal
buru daging sacuwil
mèh kelangan nyawa
yèn mangkono sugriwa
sun rilakake bae wis
kêbo satunggal
ngupaya dina buri

lamun maksih urip kaya nora nguyang
dilalah wus pinasthi
dawa uswèng mesa
ing wana ora kurang
mung nyingkiri kêbo siji
kuwuk tumanggap
wuwuse ngèsi-èsi

o o bodho têmên sira iku macan
kêna dipun apusi
adating kênthorang
bêbujuk ngomandaka
baud jêlag angalêntik
saking blilunta
tan wruh dugi prayogi

sayêktine kang nèng jêron sumur ika
layangamu pribadi
dudu lêluwihan
iku sababe macan
jatine sirahmu dèbi
yèn tan pracaya
ngombea marang bêlik

mêsthi ana sirah macan kaya sira
gêdhene nora slisir
mong sigra ingajak
mring bêlik gêgancangan
wusnya prapta ngungak nuli
wêruh ing rupa-
nira nèng jroning bêlik

dahat ngungun ing driya kêna paeka
arimba muwus aris
kayaparan brewa
mungguh pratikêlira
sun manut sarèhirèki
supaya gampang
si kêbo sun patèni

sira kuwuk sumambung sabda hèh macan
prayogane samangkin
balia kewala
kang têtêg yya sumêlang
cature ywa piniyarsi
rak banjur lunga
si kênthus kêbo kari

nadyan wani panggah si kênthus tan gôndra
ingsun wani prang tandhing
ngadua kadibyan
sira prang lan maesa
aku muhung jaluk dhidhih
bakyumu nyidham
iku kang dadi ati

dene sira yèn sumlang payo lan ingwang
kang ngatêrake bali
buntutmu cinancang
kalawan buntut ingwang
tôndha yèn saeka kapti
wus linaksanan
buntut cinancang nuli

tali pati murih kêncêng kukuh kuwat
kuwuk nemplok nèng gigir
sigra mong wisata
mring Ngampèlgadhing prapta
pêthakus kagyat mangèksi
kalong suranya
mangkana ciptèng ati

lah ta sapa kang ngojok-ojoki macan
dene ta wani bali
mokal yèn oraa
ana ingkang gêgasah
kênthus nulya trang mangèksi
gigiring sima
kuwuk ingkang mêthangkring

asru nabda pêthangkus marang sugriwa
sira bombong prakawis
pakaryèng adpokad
kasbut anggêr Indiya
bab ping satus tigang dèsi
lan sajroning bab
rongatus kawan dèsi

uga kêna wong têtulung ing prakara
kudu nganggo notaris
nyêkêl layang kwasa
saka kang darbe nalar
balik palilahe êndi
kang wus tinandhan
dening tuwan notaris

yèn mangkono têkamu mung nyaur utang
macan sawiji iki
minôngka anakan
lah ta sun datan arsa
lakune ing jaman iki
akèh wong utang
kudu kêndêl nganaki

môngka ingsun Macan gembong, kuwuk, kênthus, kêbo.kuwuk sêlak pêtagihan
kongsi lungse kang wanci
sira padha uga
kasèp mangan rah limpa-
ning macan pasthi nagihi
dene ta sira
mung gawa macan siji

gawe apa malah anggêgalak racak
nora gawêr binukti
yèn sugriwa sira
tan bisangsung entresan
sabên dina macan kalih
sun wèhi mayar
nicila sabên ari

têlu-têlu ananging utangmu dadya
macan sawidak iji
babone tri dasa
yèn tan dadya pêjahan
sabên dina anganaki
nora sah-êsah
sun wêlas mring sirèki

sima dupi myarsa sabdaning kwandaka
yèn mung karya ngrèntêni
dahat kamigilan
dhêg-dhêgan têrataban
kasudiranira ênting
gêmprong anggiwar
sigra lumayu gêndring

nyêrang alang-alang glagah padhas parang
buntut kêsèrèt muntir
sugriwa gandhulan
nanging tansah linarak
kala maju macan wani
ngadêg buntutnya
yèn kalah ngawêt silit

kuwuk babak bunyak dhodhal-dhadhil bundhas
kulit lir dèn sèsèti
akuthah ludira
tètès samarga-marga
nulya mandhêg macan nolih
lah rasakêna
wong arsa digo nicil

mudhaning budi surakah
sandhangên wêwalês mami
sandining cipta wil pusa
mêmagan ngloropke pati
utang-utang pribadi
sun nêdya dèn go panyaur
malah dudu sauran
muhung kinarya ngèntrèsi
tanpa êsah yèn ora nyaur tri dasa

kèhe sêmono utangnya
sêngadine wani ngirid
sun tan uning dèn pitênah
tan wruh lamun satu budi
lan kênthus mangan dèbi
saiki sun wruh yèn palsu
kuwuk wus kapidhara
ning kabudayaning urip
mêgap-mêgap nulya ginugut palastra

patining kuwuk têtinggal
swami nyidham têlung sasi
dahat sungkawaning nala
garbini tinilar nglaki
wau ta sira dèbi
sonya panguguting kalbu
mring maesa wus rila
nadyan kapêthukèng margi
wus tan pisan darbea pangancam-ancam

sigêgên wahyaning gita
ing nagari Ngatasangin
ugi maksih wanawasa
kewan wignya tata janmi
tan pae tanah Jawi
wus karsane Hyang Maha Gung
waktu ing jaman kitrah
kaelokaning Hyang Widhi
tanah Ngatasangin wontên trahing wirya

kèn wêdhus prucul arannya
maksih kênya mati ragi
midêr-midêr wanapringga
sabên guwa dèn lêboni
ngambah jurang kang sungil
wus nir baya gêntur laku
nêlas saliring tapa
kang pininta mring Hyang Widhi
ngungkulana sasaminirèng têtaga

ngungsêd pamungsênging cipta
lali nendra nginum bukti
kyating sêdya murti tama
tumaninah mamèt jais
sirna kang jair lalim
lalu luluh labda makbud
budi nuksmèng susila
silarja jananing akir
karaharjan madhêp cukuling kamukswan

swatama yun daniswara
puwarèng wêrda kapusthi
dayèng angga suksmantaya
mrih tumrah mratani warti
murcita dayèng budi
adining wanudya punjul
ngêningkên môntra sêdya
sobaskara limun anis
pindha suranggana dwisthèng cakrakêmbang

bagyarja jawata mulya
mawantah kèksi bumyadi
diwangkara sor prabanya
wimbuh liwêraning thathit
kusuk rêbut pangèksi
têtela nugraha tuhu
rabana sipat rahman
rakim kang yitma sêmadi
nirdèyèstu sêtya-sêtya taga brastha

tan kandhêg pamintanira
munah driya mardi budi
lir madubrata manidra
darana mungsêng manganti
diwarèng ati mati
pinêdhêp sangkaning idhup
ngadhêp-adhêp arjana
laksiteka wasulkamsi
tan sapa miwit jaèt samanul janat

tinutug sêdyaning puja
wong têmên Allah nêmahi
nêmu ring atma pramana
Manon jaya kang kapusthi
pinasthi antuk jais
kabul tinarimèng sujud
mujud hidayatullah
ana kaki-kaki prapti
jog tumurun saking wiyat mawa praba

rinubung thathit liwêran
teja wangkawa ngèbêki
mancursumundhul ngakasa
saputên miris kang ngèksi
satêngah kadi ngimpi
satêmêne nora turu
sang wrêda pasrangkara
mring dyah kang muja sêmadi
hèh ta nini munajadira katrima

sinarah karsèng iswara
kinacèk samèng dumadi
biratên subratanira
wus takdirnya Hyang Kang Luwih
nanging lantaran nini
nambut tataning tumuwuh
sira sinungan graja
satriyotama linuwih
gêntur laku subrata amati raga

asrama ing Ngampèldênta
agraning Sundara adi
wus lami antuk nugraha
dene kasubing wêwangi
radèn pêthangkus nini
dwija kang susila punjul
aryaning tanah Jawa
madhangi ing wana ardi
sira nini ing têmbe darbe atmaja

jalu nur nuksmèng sasôngka
pêparab Dyan Bagus Yatin
karan Kancil Amongpraja
lirnya dyan iku wiradi
basa wiradi nagri
lah iku pardikanipun
nini sira cupana
dhawuhing Hyang Maha Sukci
anyiptaa padhêmên pôncadriyanta

mangkya sun untapkên sira
sakêdhap prapta ing Jawi
wruhanira nini ingwang
Suleman dutaning Widhi
sang rêtna wus nampani
sujuding tyas suka sukur
ana malih sasmita
pratima lit mawa thathit
saking wiyat manjing sajêroning grana

nulya sang kusumaning dyah
cahyanya padhang nêlahi
nêrawang sumilak têrang
mantêping budi katawis
asrêp kulunging galih
kaki kaki kang tumurun
maksih imbal wacana
hèh payo kêjêpa nini
tyasmu srahna nurbuwat kang tokid jana

gancare lêlakonira
pêparêngan tunggal ratri
kang mardikèng rat supêna
lir wêdhus prucul sang dèwi
ananging datan guling
jumbuh ing wirayatipun
samana kèn maenda
nariswara wus tinarik
kadya thathit jog tumêkèng tanah Jawa

pratistha agrèng Sundara
sang sukèsi tumrun ririh
lir suranggana kasasar
midrawa agraning wukir
sajêg durung tau wrin
sanadyan pawarta durung
sang nariswara mulat
pratapan ngebat-ebati
arsa nginte sapa kang darbe suyasa

ucapên kang nungku puja
eca pitêkur pribadi
kagyating nala dupyana
aturing wuta wèh margi
gônda marbuk mrik wangi
gadag ngungkuli menyak rum
pacoli rasatala
kasoran aruming putri
tanpa sangkan garjitaning tyas mangkana

baya iki ana apa
gônda marbuk amrik wangi
apa dewa ngejawantah
tumurun ngudankên wangi
sajêg sun durung uning
sari rum kadya puniku
lênganing ariloka
jroning jagad sonya ruri
tejamaya kratone bathara maya

pathining jaya kusuma
lêlangêning Hyang Pramèsthi
nilakôntha jonggring slaka
bayèki padmaning kuldi
kang nèng janatun nangim
sêsêngkêraning Hyang Guru
tumanggal ngejawantah
apa baya ingkang dadi
dadi apa gônda mangkene punika

samana musthikaning dyah
wus nyipta suyasèng rêsi
katara ingkang wangunan
botrawi mubêng rêspati
tirtanya biru wêning
kêmbang jêmbangan tinatur
nulya kèn menda wikan
sanggar pamêlêngan kèksi
ing jêrone ana arya seta mulya

cinakra maharsi tapa
dyan marpêki lunggyèng ngarsi
kagyat sang iswara tama
wruh wangkawa angawêngi
tumèjèng kara wêning
pênêsing cahya sumunu
wingit prabaning netya
tuhu siwayaning èstri
tri pandurat pêthangkus angunjal uswa

pungun-pungun lir supêna
lah apa iki kalkuri
dyan mangarsa lênggah tata
têmpuhing netra kêkalih
kumêsar anganyut sir
dyi ika sami gêgêtun
hyang-hyang murcitèng kôntha
kêkalih sêmune isin
kèn maenda prucul tansah ngincang imba

kang wèni anggung ingusap
sêngadi ngupaya itik
nguruti lingsa kapriksa
yaktine tan kêdhah-kêdhih
wus jamaking pawèstri
kang ngangkat birai kakung
tênaga solah bawa
bangkit anggêgèndèng ati
pawèh brôngta ing para priya taruna

dupi mawas wus tanpa was
kèn maenda matur aris
dhuh sang dwija amba tanya
sajara ingkang sayakti
pukulun nênuwun sih
pituduhing maha wiku
ing pundi kang ingaran
pratapan ing Ngampèlgadhing
rèh kawula atas dhawuhing Hyang Suksma

praptèng ngriki srana cipta
dening Hyang kang ama luwih
nglampahi ingkang pitêdah
pêpasthèn tan owah gingsir
sinungan woding ati
jatukramaning tumuwuh
pêthangkus widisana
undhagining tanah Jawi
amba wêca mokal paduka yèn dora

ulun sidhêp wiku tama
tan wontên pandhita kidip
lah ing pundi parnahira
pidikan ing Ngampèlgadhing
kênthus graitèng galih
baya iki kang tinuduh
hidayating Pangeran
kaki-kaki ingkang prapti
alon nabda hèh teja kang sulaksana

dene dahat dèn ta ngupa
dhawuhing Hyang Maha Sukci
ing ngêndi sang dyah pinôngka
yèn wus warah sun sajari
sun dhèrèkkên kapanggih
wik wadi bang-bang kumênthus
asrêp musthikaning dyah
umatur maring sang rêsi
kawulèstu wanudya trah Daniswara

wana ing Atasmaruta
menda prucul kang kawarti
praptèng ngriki lir supêna
jog agrèng Sundara wukir
mèsi suyasèng rêsi
Ngatasyun minta pituduh
pêthangkus nambung sabda
kapasang yogya rêtna di
iya iki yayi dhukuh Ngampèldênta

pituduhe kaki wrêda
iyèngsun ingkang mandhiri
wiku ingkang maha brata
muja mangêningkên budi
wus antuk sasmita di
sujanma wrêda tumurun
ngaku Nabi Suleman
ngêmban timbalaning Widhi
duk samana karweka cocog sajarnya

tan winarna dhaubira
kèn menda lawan sang rêsi
sawusnya antara lama
tan ana winacak galih
sampat atasing urip
widada kêkalihipun
samana kacarita
tètèsing nutfah wus dadi
menda prucul angidham-idham kaworan

sinome ngrompyoh nèng imba
kadi wangkawa ngawêngi
tôndha ing guwa garbana
nayakèng jagad yun lair
wirayat wus mratani
ing janaloka misuwur
samana sang dyah nendra
ngimpi panggya Nabi Kilir
ngandikane wus garbini nini sira

ing têmbe umahya priya
iku aranana benjing
radèn kancil wicaksana
wus pasthi karsèng dat sukci
putranira sayêkti
pingul dibyambêg rahayu
murwani daniswara
ingidhêp kewan sabumi
lah ta nini ingkang ngati-ati sira

nulya nglilir kèn maenda
dyan marêk ngarsèng sang rêsi
ngaturakên kang supênan
nyuwun dipun wahanani
kumênthus muwus aris
sira mênênga mung sukur
mring Hyang Kang Maha Mulya
ywa kongsi kawêdhar nglathi
yèn karungu ing liyan kurang prayoga

wus dungkap ing kawan wulan
maenda nora sah ngimpi
para nabi sung wêwarah
lamun jabang bayi lair
sinungan nama kancil
dupi prapta pitung tèngsu
kênthus tampi sasmita
ngalamat gaib kaèksi
mawèh tôndha yun tumêkèngtêpêt mulya

nabda marang swaminira
yayi sira sun jarwani
sun tan mênangi sutanta
marga wus prapta ing têkdir
panêngêran wus kèksi
kang pintêr sira mong sunu
dene praptèng sun môngsa
yayi sira sun jatèni
lan sun tèni playaran sagara rahmat

praptaningsun puput jiwa
amung kurang pitung ari
nur mukamad wus tan ana
iku muksising prajangji
marma yèn sira benjing
wus parêk datan kadulu
yeka ran johar awal
lamun kurang tigang ari
palênggahan rasul yayi tan karasa

ing tutug panggonanira
dene yèn kurang saari
napas mlêbu mêtu kurang
asrêp kewala sayêkti
sumpêk rasaning ati
wit Hyang pramana ginulung
angên-angên kuwasa
gulung napas saking sikil
ing jêmpolan kang kiwa manjing sopana

nulya mring Betal Mukaram
ing jantung angukut gêtih
ginulung dadya samrica
wusing gêtih nis manginggil
kumêplas yayah thathit
mring sajroning betalmakmur
lire bèt iku omah
makmur prameyaning urip
anèng kono ngukut kèhing pôncadriya

pangucap ambu pamyarsa
paningal riningkês maring
sajêroning bètmakmurnya
ingaran tanajul tarki
utêk têgêse yayi
nulya ingsun nyipta mlêbu
marang pancêring netra
aran mukamad kakiki
sajatine angên-angên badan suksma

têgêse abadan napas
kêna dèn asmani gusti
wus carêm tunggal kawula
ya ingsun iya sirèki
sajatine mung mami
lagêng wujud awang-uwung
suwunge mêngku ana
jumênêng ngaenal yakin
nêmu ngalam jêmbar tan kêna cinêngkal

liyêp nglangut tanpantara
sarwa sarwendah mênuhi
tan krasa sawiji apa
mung nikmat munpangat yayi
ingsun lan sira panggih
jodho nèng ngakir katêmu
yèku nugrahaning Hyang
kiyamu sipatul kadim
kanjanmahpyan nora angalap wasana

hèh yayi kang eling sira
kawruhing kewan wanadri
wus putus mutakayijan
iku yèn sato ngèlmu writ
ulur tan ana nyami
sasamaning kutu-kutu
nanging janma utama
kawruh mêngkono tan apti
wit manungsa tinitah sipat mukarab

lire mukarab kacêdhak
dening Hyang Kang Maha Sukci
marma ywa kapengin sira
nora luwih wêkas mami
maklum tataning urip
sampurnakna pangawruhmu
wêruha Sastrajendra
hayuning jagad sakalir
kang mutamat mungguh èsthining pandhita

têrangna rupaning sastra
myang swara unining tulis
mungguh sipate kang nyata
pêcahing lambe kang nginggil
unine manut angin
napasmu kang manjing kalbu
umunggah sipat kodrat
kumpuling rasa sajati
anèng utêk kang mancorong lir barliyan

wêdhus prucul wusing tômpa
bengat pamijanging ngèlmi
tumancêp kulunging nala
ya ta tan antara prapti
malakul maot nuli
saking jro kodrat tumurun
munpakun kayun kayat
tan ana barang kang kèksi
wus sampurna kênthus jatining têtaga

kuwanda ingupakara
lir adat kewan ingkang wis
maenda dènira wawrat
samanantuk wolung sasi
môngka tinilar nglaki
karantan-rantan ing kalbu
lênglêng linglung ing nala
dyan ana swara kapyarsi
saking wiyat hèh nini aja udrasa

wêlasa kang nèng wêtêngan
yun dadi suryaning bumi
pangaubanirèng kewan
kutu walang taga asih
nrimaa bae nini
wus pasthi karsèng Hyang Agung
lakimu nuksmèng swarga
jinagang ing widadari
nora wurung ing têmbe panggya lan sira

wus cinêtha sadurungnya
nèng lohkil makpul ing nguni
mangkya munajada sira
kang nèng guwa garba iki
jabang bayi kang sigid
yèn lair arane besuk
kancil minôngka duta
kanang susila rèh niti
wêdhus prucul umatur nuwun sandika

wus sirna punang suwara
maenda gêtun tan sipi
suka sukuring wardaya
parmaning Hyang Maha Sukci
tan kêndhat sabên ratri
para anbiya sung tutur
ri wusnya lama-lama
sampun dungkap sangang sasi
dera wawrat babar jalu nuksmèng arya

akèh malaekat prapta
saha para widadari
sêsanti ngudankên kêmbang
gunasti jaya basuki
nanging tan ana kèksi
marmane kancil sêmpulur
adoh kang sambekala
gara-gara andhatêngi
lidhah kilat thathit wangkawa liwêran

wangwang lir sutejèng kara
tanpa kara-kara yakti
nulya na swara kapyarsa
hèh nini sutamu iki
lêstarèkna kang nami
kancil pêparabe patut
arane kang sanyata
dèn bagus yatin prayogi
wruhanira ingsun iki Nabi Adam

kancil nuli rinêsikan
wênêsing cahya rêspati
sumèh pasuryan ngatirah
prabaning waktra nêlahi
surêm soroting sasi
merang kasoran kang sêmu
laire ri Salasa
Kliwon môngsa palguna di
taun Iwa ingetang surya sangkala

suwara matênggèng karna
kèn prucul ascaryèng ati
dahat suka sukurira
dene cundhuk lawan gaib
wirayat kang dumêling
timbuling pawarta mathuk
muhung kuciwanira
pêthangkus datan mênangi
among suta puwara prucul nalôngsa

tujune jinagèng mesa
sêtya tuhune lêstari
anjaga satru duryasa
kang sarta minôngka dadi
êmban mangatas pardi
mardi budi anênuntun
sakadaring kagunan
winahya têmên nastiti
ing kadunyan têrus praptaning dêlahan

ngrasa sinambung umurnya
dening kênthorang ing nguni
samana alama-lama
tan kurang siji punapi
lir kagege sang kancil
tan siwah lawan pêthangkus
êndhèk cilik adawa
abang nom gigire dalir
kulit tipis kêncêng apandhês tur gilap

kocapa antara lama
kancil mèh baligul ngakli
yèn janmaa lagi yuswa
nêmbêlas warsa lumaris
mêmpênge ulah tulis
kawruh têtinggalanipun
kênthus sudarmanira
buku Lônda layang Jawi
kitab Ngarab rontal kropak têmbung Buda

sadaya kawruh ginulang
wong sinau kang tabêri
lawas-lawas iya bisa
nadyan tanpa guru kancil
rèhne trahing linuwih
tajêming tyas yayah punglu
pêsate saking tinggar
marma Jawarab patitis
Mlayu Lônda moncol ing rat pramudita

dene subrataning kancil
wusnya putus ing kagunan
kêrêp pêpara lungijèn
malbèng wana sonya pringga
jurang trêbis gothaka
jajah ingkang singit singup
munggah wukir malbèng guwa

dhugal nakale kêpati
drêngki baud ngrekadaya
panasbaranan panastèn
ngrusak silarjaning dunya
rèh maksih kurang yuswa
dene maesa andanu
datan crah mèstuti karsa

kancil yèn nêrak trap silib
maesa matur ngrêrêpa
manyêgah karsaning radèn
ananging ta tanpa guna
wus mangkono /Kêbo, wêdhus prucul nusoni kancilklakuan
wong ala tan bisa kawus
yèn durung kênèng rubeda

ciptaning kêbo ngantêpi
tekade tan nêdya ginggang
ngawula ing salawase
makathik amanakawan
dunya praptèng dêlahan
ngêmbani barang rèh nurut
minôngka walêsing sêtya

warnanên samana kancil
nyingit pribadi lêledhang
marang sapinggiring kalèn
kang mili anjog ring sawah
têtanèning manusa
nungsung tirahirèng ranu
têbih watawis kalih pal

toya agêng biru wêning
nèng têngahing ara-ara
sukêt ron pinggiring kalèn
kancil kacaryan duk mulat
ananing cêcukulan
palguna sêdyaning kalbu
yun wruh uluning susukan

lumaku sarwi mênyanyi
rêngêng-rêngêng ngura gita
têmbangan kang sarta lagon
suluk kawin sangsêkrita
slawatan pêpujian
nganam-anam agal lêmbut
mangulah liding prakara

tan dangu lampahnya prapti
ulu kalèn sètubônda
si kancil siram pamrihe
dupyarsa manjing ring toya
kancil kagyat duk wikan
kewan sajuga gêgêtun
nèng pinggir angum ing toya

grêmêt ngarah-arah ririh
darana dwistha ing karya
kancil mèksi gèdhèg-gèdhèg
rêrupan ananing jagad
bangsaning buron toya
kancil manggraitèng kalbu
lah iku buron punapa

mokaling titah dumadi
asnapun kodrating Pangran
kaliwat timên sarune
kayat kayun kang cangkrama
dumunung ananira
palguna atêtanya rum
hèh teja kang sulaksana

tigas mangkyèng sun mangèksi
wujud sipating kaanan
ngêndi pinangkamu kowe
mring ngêndi paraning karsa
nêmbe ingsun uninga
hèh saru sapa aranmu
asal lan jinising apa

de kaliwat saru nisthip
nistha kauripanira
sinauran ingsun keyong
jinisku bangsaning toya
akèh tunggal manira
ing bangawan miwah laut
warna-warna kuwasèng Hyang

kaya ta pong-pongan kijing
yode kima kraca bangkang
tirêm kêrang sasamine
ingsun kira nora beda
titah kang anèng wana
sipat ingkang saru-saru
mratani saisining rat

balik ta sira pribadi
jinis apa ranmu sapa
tuwin ngêndi pinangkane
kancil mèsêm nambung sabda
sun kancil ranku ring rat
swarjana kang sarwa putus
gunawan mahardikèng rat

nanging salawas sun urip
kêrêp cêngkramèng wanarga
camudra kali myang kalèn
durung tau wêruh sira
turon weda anistha
sudine kang ngaku sunu
darbyatma kang kaya sira

luhung cupêta bae wis
urip dêdawa cilaka
wujud sipatira asor
sarta tyasmu punggung mudha
tan kaprah makluking Hyang
mobah molah wisma katut
ngrêribêdi barang karya

cacat bangêt gonmu urip
kurang sampurna ing rupa
bok matia bae keyong
jaluk urip kang utama
aywa cêmêr tan misra
sudine kang angsung susu
nusoni wujudmu ala

mokal darbea sirèki
kagunan ingkang mulyarja
pantêse atimu bodho
klêlar-klêlêr mak-êmakan
tur tan darbe agama
kitab Kuran nora wêruh
apamanèh tatakrama

seje lan ingsun puniki
musthikèng jagad wiryawan
turasing dwija kinaot
ibu trahing daniswara
pantês lamun caksana
sabarang kawignyan putus
têmbung ngoko krama limpad

luwih manèh têmbung Kawi
nadyan Kuran kitab palak
Lônda Enggris Pran Sêpanyol
bab etung wutuh pêcahan
tèlêr nomêr sun bisa
ukur elo mètêr putus
bobot litêr kilo myang gram

sarengat tarekat ngèlmi
kakekat trusing makripat
asmamu samaning Manon
nora kaya keyong sira
gêndhêng bangêt cilaka
sêpi kawignyaning makluk
keyong pinggir adoh praja

mara coba sun takoni
rupa lan dununging Allah
pasthi nora wêruh kowe
nadyan bisa ngaranana
anèng luhur ngakasa
yèku ciptane wong gêmblung
trima lowung anggêr gêsang

tan pisan nuskmèng utami
sarua ika tarima
tôndha yèn budine rèmèh
romot rucah tan kacacah
cacad dunya ngakirat
puniku têdhaking pikul
karêm kuru doyan mangan

beda lan sarjana murti
kancil susilarja tama
angur mati lamun bodho
rèh eling trahing kusuma
rêmbêsing madukara
rina wêngi mamrih baud
kautamaning agêsang

ywa lir sira tanggung urip
cêmêr ratuning kanisthan
sapa kang sudi mring kowe
caturan kewala sungkan
ingsun iki kabêtah
kajibah awawan wuwus
tan wurung yèn katularan

lan ngêdohakên rijêki
mêrakkên ati kiyanat
wong cubluk lir kowe keyong
apanora darbe wirang
wruh sasamining gêsang
asor pribadi badanmu
klêlar-klêlêr tanpa guna

kêpêthuk bae niwasi
sasat wong kelangan amal
bêgja ilang rijêkine
jroning patang puluh dina
anjangkah gayuh tuna
wus prasasat tai basu
keyong dumunung ring sira

padha-padha buron warih
luwih bodho amung sira
tan maedahi ing ngakèh
mandhak nulari ing kathah
pêngungira tinelad
luwih gampang tiru blilu
kangelan nyonto caksana

kaya ta upama janmi
sakolah mring Tuwan Rordhah
slawe taun durung êntèk
balik ngaji marang sira
sadina bae pana
rèhning kawruhmu truwilun
blilu kumprung datan pakra

coba matia bae wis
jaluka urip kang brêgas
lamun kapengin kinaot
ingkang sadu parikrama
dibya niti sasmita
ingsun nguntapakên saguh
tumêkèng jaman kamuksan

keyong katgada miyarsi
sabdèng kancil ngerang-erang
tumulya mijil budine
wangsulane anoraga
ywa tanggung budi dama
darmambêg asoring laku
hèh kancil aja mangkana

sanadyan ingsun nglêmimir
grumutan kêthêr nèng tirta
nanging tan wêgah yèn playon
ngadu dibya kasêntikan
rikat-rikatan balap
utawa bantêring playu
lan sira ingsun kaduga

lamun pinuju ing karsi
ngadu guna kaprawiran
ngatokkên kautamane
sira lumayuwèng dharat
ingsun ana ing tirta
sira mlajar sun lumayu
cacade sun kapambêngan

tan bisa yèn dina iki
kancil sru gumuyu latah
toblas tobat aku keyong
sirèku apa supêna
nglindur mêlèk-mêlekan
de wani playon lan ingsun
saya edan têmên sira

pramanakna keyong dhisik
lurua kaca brênggala
kang gêdhe têrang padhange
dene ta wani balapan
mlayu angadu yasa
sacêngkal kewala êmbuh
môngsa bisa nututana

keyong mangkur nabda kêras
bab palayon durung karuan kancil
nanging sun sêmaya besuk
êmbèn esuk balia
marga mêngko sore sun ewuh nênuwun
mêmuja muji raharja
ing Dat kang murwèng dumadi

kancil tyasira sru girang
marwatatma myarsa punang prajangji
sigra nabda amit mantuk
wusing adoh lampahnya
kawarnaa keyong nalarira cukup
ngumpulakên para wrêda
kulawarga yun pêrgadring

pêpak sagung nawung kridha
para nitisurti sasmita lungid
sinung wruh wit-kawitipun
dènira pasulayan
lawan kancil daruna puwaranipun
sadaya kul keyong rêmbag
dene timbuling pamikir

mangkana pamuwusira
hèh kang guyub kabèh ana ing pinggir
susukan gandhulan lumut
lêt patang mètêr padha
yèn si kancil wus lumayu nguwuh-uwuh
kang nèng ngarêp sumaura
hèh kancil ingsun wus dhisik

dene kang cêdhak andhêgnya
ywa sumaur yèn kêwiyak kang sandi
kabèh sanak-sanak ingsun
enggal padha mapana
ngèli bae supaya rikating laku
kang kongsi têkaning sawah
kang mulat playuning kancil

wus abipraya samoa
nalar ingkang wus kasêbut ing ngarsi
nulya budhalan sagung kul
lir inpantri kumandhah
nadyan rindhik nanging rikat kentir ngranu
sabên patang mètêr juga
keyong kang jaga nèng pinggir

susuk lan angum ing toya
gumandhul ing lumut nyamar tan kèksi
racak samya agêngipun
bangsaning kasusastran
ing sasmita tuwin sampurna ing kawruh
sangkan-paraning agêsang
caksana mangulah dini

budi wus saekapraya
bisa nanggung barang pakewuh prapti
dadya têtangkising kewuh
yèku dayaning nalar
gêcul kumpul bandhol ngrompol basanipun
luwih manèh para janma
lamun guyup anguwati

upamane sapu sada
sajroning suh pinutung nora kêni
wit dayaning ngakèh kumpul
yèn saka siji gampang
pinutungan wus mangkono adatipun
gêmah arjane ing Jawa
sing Kumpênika sathithik

sawusing keyong sumêbar
kacarita praptanirèng prajangji
kancil wayah jam nêm esuk
prapta ing sètubanda
sru gambira kang nala dahat kumlungkung
marma anêtêpi sêtya
nèng kono uwus pinanggih

gumuyu latah tan taha
sarwi nabda hèh keyong prapta mami
kene maksih umun-umun
yun nyatani ubaya
pratignyanta rikat-rikatan malayu
amung tuturku mring sira
yèn kalah poma ywa isin

mumpung durung linampahan
prayogane wurung kewala mangkin
aja gêla tyasirèku
sun pasthèkkên panimbang
nora pisan-pisan bisaa mlayu kul
lakumu bae katara
repot anglêlêr tur rindhik

marmane wurung kewala
yèn sarjana kang durung wus pinikir
pupur sadurunge bênjut
keyong nambungi sabda
iya bênêr nanging kene wus sun rêmbug
tan ngamungkên sira ingkang
kanggonan budi patitis

kancil muwus keyong sira
nora kêna sun eman mangkya yakti
kumawani isin mundur
ngantêpi culing basa
lah ta age tututata sun lumayu
karo êngklèk pêpincangan
sirig-sirig guyu gligik

playune mung api ora
ciptanira keyong datan nututi
mandhak mungkur dènnya mlayu
antuk nêm mètêr nulya
kancil mandhêg cêluk-cêluk sarwi guyu
hèh keyong sun tututana
burunên iki sang kancil

kul ingkang ngarsa tumanggap
wuwusira rèh wus saeka kapti
kadi kang sampun kasêbut
hèh kancil tututana
payo ngadu kabantêraning palayu
kancil kagyat dupi myarsa
swaraning keyong nèng ngarsi

sigra-sigra pinaranan
panggya keyong munggèng têpining warih
pratistha gandhulan lumut
dhasar rupane padha
nora ngira yèn puniku akal palsu
kancil ngunandikèng nala
e e keyong gêgumuni

keyong nulya sru wacana
kayaparan êndi playumu kancil
kancil sigra dènnya mlayu
nyirig-nyirig anyongklang
watara wus têlung puluh mètêr antuk
tandya mandhêg ngundang-undang
keyong tututana mami

nauri kang dipun undang
êndi kancil ingkang ngaku linuwih
tututana playuningsun
kancil marpêki wikan
wus têtela kul kèksi gandhulan lumut
palguna nir kang wêweka
rèh sipating keyong sami

kancil trangginas lumajar
ngantêp ngêntingakên ingkang subadi
paribasan sipat buntut
watara satus cêngkal
nuli lèrèn mêmpis-mêmpis manguwuh kul
saiki sun tututana
kang ngarêp mangsuli wêngis

iki keyong wicaksana
lah êntèkna karosanira kancil
iya sun kul sudibya nung
murtiningburon tirta
kang mumpuni ing kawruh samining makluk
anaa sèwu lir sira
barêng mlayu sun tandhingi

lah wêtokna kadibyanta
lan raupa raimu ingkang rêsik
kumawani ngadu playu
lan keyong dibya tama
kancil dahat merang dupi myarsa wuwus
plas lumayu kadya kilat
antuk satus mètêr nuli

ambruk anglemprak sakala
gêrêng-gêrêng ngrintih waspa drês mijil
napase angangsur-angsur
anèng pinggir susukan
gêtuning tyas nora ngira satus èwu
kaelokaning lampahan
paribasan giri lusi

keyong tansah panguwuhnya
lah ta êndi kang ngaku dibya murti
dene dahat kumalungkung
budinên sabab apa
têka kasor rikat-rikatan lumayu
lan umat kang bangêt nistha
mangke utamane kèksi

yèki rupaning glah-gêlah
nanging nora wigih lan gêdhag-gêdhig
tuwin ingkang ambêg digung
paksa unggul priyôngga
ngungkak krama wahyèng basa tan pa kogug
lah ta mara tutugêna
êntèkna budimu kancil

palguna têrang miyarsa
pamuwusing keyong mangèsi-èsi
dahat merangirèng kalbu
nanging jêngêr kewala
narimèng tyas alon maju klunun-klunun
kawula samangke tobat
dhumatêng paduka kyai

mugi paringa ngapura
sakathahing lêpat kawula kyai
sampun kang mlajar pukulun
jungjung kuping kewala
datan kangkat têlas krosan amba sampun
bunar linglung cipta rasa
mênggah-mênggèh kêmpis-kêmpis

kul gumuyu sarwi nabda
dene amung samono togmu kancil
tan timbang lan culing clathu
lir ngrubuhna akasa
iya iku rupane wong kumalungkung
murang arjaning agêsang
kumingsun anggunggung dhiri

prasanatimu kul nistha
dumèh kuru kèri karo sasami
dèn piyagah ina tan wruh
wêkasan nawung kridha
gunardika sujana putus ing kawruh
satus yuta kang lir sira
tangèh bisaanimbangi

lir cintaka sumbare mring kancil
palgunanggung dènnya mangap-mangap
gumêtêr ngarêpkên kalèn
muka nor nguswèng lêbu
sru mabungkuh mariklu nangis
bab kasoring kagunan
dening prawira kul
nulya matur têmbung krama
kramèng titah tataning wong madyèng bumi
darmambêg silotama

dhuh sang keyong kang swarjana murti
èsthining tyas kularsa mruwita
ngatas wasita mrih anglèng
keyong wangsulanipun
hèh palguna sira wus uning
mubaling pôncadriya
ingkang klèru gêtun
dadya piwulang sanyata
kèhing wuruk ala bêcik saka ati
atinira priyôngga

nadyan para nabi wali-wali
wus anglunturakên jarwotama
nanging arang kang cumanthèl
rèh budi nora rujuk
rina wêngi asolan-salin
akèh kang datan yogya
tur ati wis wêruh
nandhing ala bêcikira
parandene kang ala dipun lakoni
rèh durung tau wirang

wirang iku kasôngga pribadi
yèn wus nyôngga lagyeling kluputan
iku wêruha sababe
uripe wong sawêgung
jroning ati ana pêpali
amêmulang klakuan
ala bêcik wêruh
rèh kuwat ridhuning hawa
èstu budi kèlu panggawe kang juti
padha sabên wong gêsang

lah pikirên wasitèngsun kancil
aja merang mèt warah wong nistha
nadyan rupaningsun èlèk
nanging pitutur bagus
anênarik tyas nitisurti
kalawan malih sira
ungas ambêg baud
saha nglairkên pangerang
anênacad nguman-uman tan pakering
têmbe elinga sira

sakabèhing kewan kutu kumlip
ingkang sipat kayun kayating Hyang
pasthi gêdhe paedahe
nadyan barang kang cukul
wujud gumlar isining bumi
kabèh dadya piwulang
ngluhurkên Hyang Agung
kang bodho myang pra sarjana
karodene nguni ciptamu lan mami
mokal kalah lan ingwang

lawan sira tikêl sèwu kêthi
saking gêdhe dhuwur sipatira
parandene kasor kowe
yeka tandhaning kayun
nora kêna dèn wêwaoni
kang dama sor nistharda
jodhone kang punjul
yèn dama nistha tan ana
wus têrtamtu tama luhur tan pinanggih
bêcik jodhone ala

gêdhe cilik sugih lawan mêskin
lanang wadon bodho lawan limpat
êlor kidul wetan kilèn
ing ngisor lawan dhuwur
surya côndra sagara ardi
sakèhing kadadeyan
kodrating Hyang Agung
kang gumêlar bumi kasa
têtimbangan dunya ngakir nraka swargi
iku pikirên poma

aja sira ngandêlake kancil
ing kagunan tuwin kasantikan
nitisastra lukitèng rèh
santero aran punjul
pasthi ana ingkang munjuli
sarèhning pôncadriya
pangambu pangrungu
pamuwus saha pamriksa
cukul saka ing liya marmane kancil
sira ngati-atia

lamun arsa swarjana murtyadi
dèn wêweka wahyaning wicara
ywa kaya duk wingènane
marma ingsun tan gumun
lumyat solahbawanta kancil
kacihna arda dama
tyas kuthung truwilun
pangucapmu wus wèh wikan
yèn kang blilu pintêre amung sacuwil
siranggêp dirgèng guna

waspadakna umiyat wong bangkit
wus tan tampik sabarang kawignyan
tan tampik takon ing ngakèh
kang sawataranipun
seje kaya sirèku kancil
pintêrmu mung samêndhang
pangrasanta putus
umuk trahing daniswara
trah pandhita ngaku satriya utami
o gampang têmên sira

nora kurang satriya trah gusti
dadi kompra nrutus adol kôndha
ngalor ngidul golèk-golèk
yèn kojah katon cubluk
awit nome tan ulah budi
turun pindho ping tiga
nuli dadi bau
radène bae wus ilang
kari êmas mas ngantèn kadhang amungsi
yeka wong tanpa guna

ingkang kadya sariranta kancil
marma racutên budimu rucah
lir kang wus kwêtu wingine
saha pikirên kulup
akèh para pidak wong cilik
trah kuli olèh bagya
kombul wrajatipun
ing môncapraja tan kurang
anak bau sinêmbah-sêmbah sasami
iku sababe apa

upayanên yèn sirarsa luwih
iku dadi wuruk trah satriya
kusuma kang kaya kowe
antêpana wuwusmu
ngaku-aku satriyotami
yèn wus panggih sababnya
wruh jêjodhon mau
jodhoning gêsang pralena
jroning urip kudu ngupa tamèng budi
rèh urip nora lama

urip iku pacanganing pati
môngsa sira umur sèwu warsa
sangang puluh bae jidhèt
arang kang umur satus
urip ngakir tanpa winilis
swarga nraka cinadhang
myata kitab usul
lapal maknane pahamna
pal mayitu pingalamil kubriyajid
kalibahu têgêsnya

pati iku ngalam kobur manggih
badan kadi nèng dunya tan siwah
olèh swarga nraka gêdhe
marma salawasipun
urip anèng dunya ngupadi
budyayu utamarja
mumpung sira kulup
maksih ngrakêt pôncadriya
iku ingkang bangkit ngrewangi pamuji
sakumrêntêging dhadha

lah ajarên alamu pribadi
rèhning pôncadriya manut manah
mrih jaba jêro rujuke
tunggal sawiji bagus
bagus solah tingkah myang karsi
karsa kang murang sarak
binuwang linêbur
ngrakêt kang yogyarja tama
têmên-têmên pangêkêring patrap silib
têtêp wong sarjanèng rat

sing sapa kang bangkit ngampah juti
nyirnakakên nêpsu tri prakara
sida ing kono pamore
kawula gusti kumpul
nora pisah nora sawiji
jarwèngsun rasakêna
kang umanjing kalbu
wajibing kawula pana
kang pramanêm tindak ala tindak bêcik
iku budi sujana

bôngsa ngajam ingaran prang sabil
sabilullah dêdalan ring Allah
wong kang nyêgah kanêpsone
kang ngubungi rèh dudu
têtêp dadi rêgêding bumi
dadya kapir sanyata
dalil Kuran sung wruh
wal kapir sipatul kadas
pardikane rêrêgêd sipating kapir
iku ingkang prastawa

pêpêtêng gêng tumêmpuh ing pati
tan patitis adhêping kamuksan
bab saka rêgêd budine
luput nuksmèng pamurud
marma sira miriba thithik
marang sudarmanira
sang dwija pêthangkus
undhagi murti widagda
pangajaran rèh susila kramaniti
dunya mukswèng kasidan

kancil jêngêr lênglêng jroning ati
ngungun jêntung kalairan jarwa
warsitarja sakathahe
wus kajaja dhinaku
awit cundhuk lawan pamikir
luluh lumêkêting tyas
atas betal makmur
mantêping kawruh murtyarja
kancil saya ngangsêg nêsêg minta malih
blabaring kanugrahan

nulya matur dhuh bapak manawi
parênging panggalih suci eklas
amba nyuwun wijang malèh
bab sajatining layu
murud saking iradatihi
keyong marwatèng nala
insya Allah sukur
sira bisa tômpa jarwa
pasang cipta karni sopana dumêling
titis tômpa wasita

nabda malih keyong maring kancil
poma thole aywa nglirkên wêkas
babing urip klakuane
asiha samèng makluk
urip iki sasmitèng bumi
dadya saksinirèng dat
kang wajibul wujud
pacêngkraman kodratollah
khayat khayun punika sipating Gusti
dat ingkang sukci mutlak

marma kitab tapsir wus wêwarti
khayun bilaraokin têgêsnya
Allah tanpa roh uripe
bal bikayati iku
balik urip lawan pribadi
tan têngaluk sabarang
nora ngêlak lêsu
nora susah tuwin bungah
mutamate loghad kang mangkono kaki
dadya jatining Islam

dadi tali pikukuh imani
yèn tan jumênêng kayun punika
ragamu lêbur yaktine
amor lêmah tan wujud
bumi langit danumaya nir
kabèh gumlaring dunya
yeka kayat kayun
kang môngka sirarsa tômpa
ngèlmu rasa rasane ing ngrika-ngriki
ungsêdan dèn prayitna

ana rupa kulup kang sajati
sebak tawon gumana manuksma
lah êndi dumukên thole
wujud kang padha ratu
kinawasa aluwih sakti
panjing-pinanjing karsa
yèku sipat alus
aliru-liniru nuksma
ingkang dadya mukaning wujud sakalir
lah mara aranana

kancal matur adhuh bapak kyai
kawula èstu dèrèng uninga
muhung sawêg wruh asmane
mênggah musamanipun
dèrèng sagêd kawula kyai
tan liyan mung sumôngga
srah nylilu truwilun
nyuwun ngataskarèng têdah
asma miwah musamane kang khakiki
ambèstu yun prastawa

rèh amba maksih taruna
sagêda muksising puji
aywa muja tawang-towang
suwung wangwung tanpa saksi
kang cocog sajroning sir
gusti myang kawula jumbuh
ngenal yakining cipta
amba èsthi kang tan slisir
laksitamba ing têmbe manggih punapa

sajatine kul wus wikan
yèn kancil titah linuwih
têmbe yun kasumbagèng rat
mardu mardika ing bumi
susila kramaniti
budyayu maharja tulus
lulus panjênêngannya
tata-titi yudanagri
ambêg tama putus mranata agama

ngluhurkên datul maola
wêdi asih amêmuji
kancil sinihan ing para
nabi mukmin ulya wali
ahli yukti kang budi
kadarman tyas sônta sadu
sutrisna ing sasama
kaananirèng dumadi
pratignyèng rèh ngèlmu rasa sasmitarja

saha têmbe mêngku drajad
nurbuwat midrawèng bumi
kajibah ruwêd-rêntêngnya
sukêrtining rat tinapis
sato kutu kumêlip
wêdyasih manêmbah sayuk
tuhu yèn wirotama
nanging mangke maksih nganti
rèh tinutup sinêngkêr dening Hyang Suksma

ciptèng keyong wus tan samar
satiti mèksi mring kancil
sanadyan ambêge mangkya
nglunyat kiyanat adrêngki
awit durung nêkani
jangji tarbukaning wahyu
maksih sinurang lampah
dèrèng kawistarèng bumi
wahyèng drajad nganti lohmahpuling kodrat

marma pramana pamriksa
tôndha kasat mata gaib
sumêla antarèng imba
kadya wangkawa ngawêngi
prabane ngilat thathit
pasuryanira nyutèngsu
keyong nulya mêmijang
mring kancil sampun dèn cupi
kawruh murti sampurna ing sangkan-paran

mukswaning ôngga waspada
yayah brôngta ulah ngèlmi
kancil matur angrarêpa
bapak kulèsthi yun muksis
ywa bawur samar miring
kyai kususe kang jêntus
gêsang trus pêjah mulya
mulyèng ngakir kadospundi
nyatanipun kang têtela kasat mata

kapriksa netra kêpala
supados mantêp ing ati
ngèsthi nganggêp ingkang muhtas
sahir kabir dèn ngèngèri
pinungsêng jroning urip
tunggal rasa ciptajumbuh
pamoring gusti kwula
paran dènnya nglaksanani
laksitanya têmbe ingkang amba sêdya

keyong mèsêm nambung sabda
kancil wuwusmu patitis
mawèh tôndha cipta rasa
klair pêcah silèng budi
yèn mangkono sirèki
têmên-têmên pangungsêtmu
èstu datan suminggah
ingsun darma wasita di
pami wiji cukul ora wit sasana

sirèku pami panggonan
ngèlmu luwih dadi winih
yèn loh saha rabuk kathah
wijine luwih andadi
woh mêntês mêratani
mawur sumêbar misuhur
kang mangkono sêdyanta
payo umanjinga aglis
marang kana sajêroning guwa garba

garbaningsun lêbonana
kancil kagyat matur aris
ing pundi margi kawula
rèh amba agêng tur inggil
tinimbang lan kiyai
buntut kawula kang pucuk
yakti môngsa sêdhênga
keyong mèsêm nabda aris
gêdhe êndi sira lan gumlaring dunya

sakurêbing dirgaloka
kang isi surya sitèngsi
salumah isining dunya
tan sêsak ring garba mami
yèn manjing lobok pasthi
kancil saya dahat sêngkut
mèdêm danurjèng nala
matur sandika ing tuding
mèstuti swèng sutagnya karsa tan taha

kakyage sira parêka
iki grananingsun kering
dwara adoh tanpantara
kancil nawang sigra manjing
cocog wasita uning
pintu sajuga anglangut
tan dangu laksitanya
praptèng jro garba byar mèksi
tanpa tirah awang-uwung nglangut nglamat

tan wêruh kulon lan wetan
lor kidul myang ngandhap nginggil
ngarsa wuri kering kanan
dudu rina dudu wêngi
kancil sêdhih kang ati
keyong nabda hèh ta kulup
ywa maras atinira
sanalika kancil ngèksi
ing kul darma wasita asrêp tyasira

nulya wruh padhanging jagad
lor kidul wetan kulon wrin
ngisor dhuwur têtela trang
wêruh surya côndra tuwin
têtuwuhaning bumi
kadulupêpak sadarum
lawan keyong pinanggya
nèng sajroning alam sahir
saha sami sagêd awawanan sabda

kul nabda dhatêng palguna
hèh kancil kang awas eling
nuli dêdulua sira
apa kang katon ing warni
kang kinon matur inggih
wontên kang kawula dulu
kôntha catur prakara
abrit cêmêng kuning putih
adhuh kyai punika jinis punapa

mangsuli ingkang tinanya
hèh thole sira mangèksi
durung wêruh asmanira
iku sajatine kaki
pôncabayaning ati
kang nênuntun marang dudu
iyèku sipat mokal
dadi manggalaning ati
luwih kuwat gêgèndèng sipat kang mulya

yeka paningaling cipta
têngêrana kang sayêkti
ing ngêndi panggonanira
dene irêng abang kuning
iku durtaning budi
ngêbêki jagad jisimmu
dayaning tigang warna
dadi pamurung utami
ambuntoni marang cipta kautaman

marma sapa bangkit nulak
ing warna bang irêng kuning
katriku munah ing tapa
guna dikane tan yukti
ngadhangi tyas kang suci
nyirnakkên sakèhing ayu
arda ngrusak kamulyan
mahyèngkara durtèng bumi
sapa ingkang bangkit nulak sabilolah

bisawor gusti kawula
yèn sirna bang irêng kuning
lêstari wor sajugarsa
dene jèrènge napsu tri
dayane datan sami
ingkang irêng luwih kukuh
mahyakkên duka cipta
narik dur pamuring-uring
ngômbra-ômbra brangasan tanpa wusana

nutupi pangudi wirya
dene napsu ingkang kuning
gêgèndèng mring panasaran
cêgah nêmbah mring Hyang Widhi
sabarang karya yukti
pinambêngan kuwat kukuh
kudu karêm musibat
dene kang abang karêm ring
sandhang pangan turu tanpa nganggo duga

cipta ngôngsa-ôngsa kurang
drêngki srèi kang ingathik
dene kang putih punika
antêng ora ika-iki
prawirarja basuki
susila kramambêg alus
ngèlmu sasmita rasa
sarjana murtining budi
sônta darma ayu sabarring klakuan

yeka putih tanpa daya
tansah kasoran pribadi
dening irêng kuning abang
gênti karsa tan watawis
yèku paminirèki
marma yèn ngasorkên têlu
dadi musthikèng titah
murtyadi sarjana murti
kanugrahaning Hyang Kang Murwèng Buwana

tandya nir kang kôntha papat
nulya ana malih kèksi
manthêr murub mung sajuga
nanging wêwolu kang warni
palguna matur aris
dhuh punapa wastanipun
pundi ingkang sanyata
kang yogya dipun ulati
wontên kadi rêtna muncar mawa praba

saha wênês maya-maya
istha pradapaning jêring
kang wilis abra markata
biru wênês angebati
wênèh lir golèk gadhing
prabanya adi umancur
dhuh punika punapa
keyong amangsuli aris
wruhanira iku cipta lan pangrasa

mungguh sakabèhing warna
ana ing sira pribadi
samoa gumlar ing dunya
ginambar sajroning jisim
ngalam sahir lan kabir
nora siwah ananipun
waspadakna kang nyata
muhsis pamriksaning sahir
iya iku ing têmbe panggonanira

mungguh uriping buwana
kang ngêbêki bumi langit
ingisèn dat wajib mutlak
ingkang jumênêng pribadi
yèn iku tan ngênggoni
tamtu lamun jagad suwung
sabarang tanpa warna
datan manggya makluk kaki
jroning suwung ana isi wujud apa

mangkya sun ringkês sajuga
datan kakung tan pawèstri
nora rupa nora warna
datan kasatmata kèksi
mung awra midrèng bumi
iku kaananing wujud
dat kang mulyèng buwana
musamanira Hyang Widhi
kang ngêbêki dununge panggonan sonya

dene kang cêngkrama nuksma
aran datul insan kamil
dadi sahadat kang nyata
ingaranan salat daim
puji kang tanpa tuding
sahadat kang tanpa sadu
komram dadi pralambang
pasêmone pra undhagi
randhu alas mrambat witing kêsèmbukan

sipate langgêng tan owah
nora milu ngêlak ngêlih
suka bungah lara lapa
datan pisan dèn rakêti
de kang kanggonan kaki
Mukamad kang mêngku rasul
rasuling Suksmantaya
ingkang yogya amumpuni
tur waskitha pramana rèh karsaning Hyang

dene kang cêngkramèng jiwa
hyang pramana dèn wastani
iku têmbunge wong buda
kalamun basa Ngarabi
napas arane kaki
mutamating para guru
ing Jawa kang wus pana
napas iku tali urip
angên-angên panggonane kang sanyata

yèn pisah urip priyôngga
jumênêng suksma sajati
nuksma mratani buwana
palguna umatur inggih
yèn makatêna kyai
inggih punika saèstu
pathining rasa mulya
kang sayogya dèn ulati
wujud tunggal-tunggale yèn sampun pisah

keyong alon wuwusira
lah pisahe kadipundi
myang kumpule kayaparan
upayanên kang pinanggih
yèn wus katêmu mangkin
kasêbut jatining wujud
rôngka manjing curiga
têtêpe 
 sira lan mami
iya ingsun iya sira tunggal karsa


Pocung
marma lamun sira tinakonan kulup
apa aran Islam
wangsulana kang patitis
basa Islam têgêse slamêt nèng dunya


lire ayu panjing wêtunirèng kayun
kaki dadya sêmbah
puja-puji rina wêngi
bakin langgêng salami tumitah gêsang


sapa tan wruh Eslame ingkang saèstu
tumiba ing sasar
tlusuran jênênging urip
tanpa kasil prasasat kewan alasan


kapir kupur kapiran agamanipun
kayaparan sira
tan ulah tandhaning urip
kapriyang hyang mubêng tan darbe pencokan


jênêng makluk kadadeaning tumuwuh
lire kadadean
pasthi ana ingkang kardi
ananira thole saka kodratollah


nora nêmu Pangeran loro têtêlu
de jatining rupa
iya Mokamad kakiki
wujudira mula jamah sipatollah


luwih ewuh gêgulang 

 muksising kawruh
kang wêruh satmata
ewuh rungsit dèn kawruhi
nora wikan yèn cêdhak tanpa gêpokan


sira kulup anèng jroning garbaningsun
yaktine tan beda
nèng jro garbanta pribadi
iya sira wujud tan pisah lan Suksma


dene sun wus sung wruh sanyataning kawruh
tilik maring paran
ngalam sahir ngalam kabir
nora beda jaba jêro warna juga


saksènipun yèn sira dulu-dinulu
apa jroning kaca
sawujud ngalam sakalir
nora siwah cocog lan daliling Kuran


wal ngalamu kabir dakala sahiru
jarwane mangkana
jagad gêdhe manjing cilik
wruhanira sira yun manjing ngakirat


warnanipun iya iki kang têrtamtu
nikmat lan munpangat
nora ngrasa ngêlak ngêlih
kang mangkono aran jaman uluhiyah


kancil matur kyai kula nyuwun tuduh
kadadosan amba
saking punapa ing nguni
wontên ngriki dipun wastani punapa 




mênggah ulun dumunung sajroning kalbu
pundi sasananya
mugi kajarwakna kyai
keyong darma wasita gya anarbuka


wruhanamu mas kaki dadining makluk
wit iradatollah
ingaranan roh ilapi
tunggal wujud dèn arani johar awal


asal catur bumi gêni angin banyu
kumpule satunggal
iya gusti iya abdi
sayaktine gusti kawula sriranta


lamun puput oswamu bali mring usul
aran wujud tunggal
tan ana kawula gusti
badan suksma langgêng ing salawasira


kang kadyèku mati mulih ilang nglangut
kang mati roh kadas
kang mulih wujudmu kadim
nanging thole nora katon kasat mata


panggonamu iya kang dèn arani nur
nuring Mukhamad kak
pardikane cahya nabi
kakekate ênur cahyanta priyôngga


rupa jumbuh istha cahyaning jabarjud
kuning maya-maya
iku kang sira lêboni
lah puniki rasane karasakêna 




kancil matur yèn makatên kyai ulun
sampun datan nêdya
wangsul saking ngriki mangkin
sampun kraos judhêg nikmat amunpangat


keyong muwus o o kaki iku dudu
yakti durung kêna
lamun tan kalawan pati
aywa sira gege môngsa kodratollah


balik amung ngêningna musthikèng kawruh
ngungsêda ing cipta
mumpung gêsang yya salisir
barang pikir kabèh hidayating Suksma


saksinipun jroning tapsir sung pituduh
muni ina huda
hudallah jarwanirèki
karsanira saka pitukuh Dat mulya


ing jro kalbu rumôngsaa sira makluk
sakrêntêging cipta
ngrasaa dat ingkang sukci
nanging aja wani angaku Pangeran


rèhning wujud kidam baka mukalapu
sinandhang ing sira
ing ananira pribadi
al insanu siri waanasirollah


têgêsipun rasanira rasaning hu
tan liya dat mutlak
marma tan pisan sirèki
kagadhuhan 

 kuwasa kalawan karsa


mobah muwus kumrêntêg arahing kalbu
purbèng kodratollah
tan miwiti tan mêkasi
tan timbangan datan nganggo lêlawanan


marma jromu sayaktine iku dudu
rèhning maha mulya
nora pakra nalan dasih
lah budinên manawarsa danurjèng rat


Hyang Maha Gung nora wênèh ananipun
kartining buwana
gêdhe cilik amênuhi
pandulune pamyarsane anèng sira


ing pamuwus gusti datan mawa tutuk
karsa tanpa môngsa
budinên pasthi pinanggih
awit nora adoh saking ananira


tan lyan nêmu urip kang luwih pakewuh
rasaning agêsang
wus jamak jênênging urip
lir kalpika êmbanan kalawan soca


yayah alun lan sagara tunggal banyu
myang kalak kênanga
Wisnu Krêsna dadi siji
wujud loro wêwayangan jroning kaca


paminipun sira yèn dulu-dinulu
anyar sipat padha
jaba paesan jro carmin
sapa

ika sajati-jatine sira


ingkang maksud gêgulang lakuning wujud
wong kang ahli tekad
darajatun dunya ngakir
kang tan mikir yakti pêkir budi dama


kudu maksud lumiyat rupa satuhu
lamun wus waskitha
titi kasat mata muksis
nora lami bangkit jumbuh ôngga suksma


yèn wus mathuk gusti lan kawula jumbuh
ywa dèn go rêrasan
sungkan kasoran pamanggih
sasabana mangkono trahing kusuma


lamun muwus parah-parah aja kaduk
awit sêsêngkêran
laranganing dwija wali
yèn kongsia kawahya mêdhotkên jôngka


mung wêkasku ingkang eling pisah kumpul
yèn tunggal lir paran
lamun pisah kadipundi
sabên dina kudu wêruh kasat mata


aja kanut santri kang kranjingan kulhu
Allah sabên dina
dèn onggrong-onggrong ing dikir
nanging maksa nruthuk mamak tuli wuta


arang wêruh wandane ngalor angidul
kinandhut ginawa


nyunggi anggendhong anyangking
marma akèh bae santri kang kiyanat


kitab usul Kuran tapsir kang ginilut
prandene kasasar
èngêtane narik silib
ngômbra-ômbra kèhing dalil manjing jiwa


nanging bawur saya gasruh mawut-mawut
mirang miring merang
kêndho nora na ngantêpi
moh mangeran wujud moh mangeran swara


êmoh dhaku asma moh mangeran suwung
sajatine sonya
mung aran kang dèn gandhuli
sasat Cina nèng klênthèng mêndêm carita


durung wêruh nèng dunya panggonanipun
ngakir manèh wruha
ngantêpi unining tulis
pakaryane sampurna jênêng manuswa


tiru-tiru rukuning Islam dhinaku
sadat salat jakat
puwasa myang munggah kaji
akèh bae santri ingkang kasangsaran


nadyan cukup barêng têka kaji jlêbut
awit arta têlas
dhasar dhuwite mung thithik
inthik-inthik nèng laut kandhêgan utang


ingsun wêruh 

 contone kêrêp kapangguh
Yogya Surakarta
Kêdhu Pagêlèn Kêdhiri
ing Batawi Samarang lan Surabaya


wruh saèstu kaji andhêg luru butuh
anèng Singgapura
Mlaka pulo Penang tuwin
nglarut Ngacih kaji macul nandur kênthang


iya iku wong Jawa kang kapiluyu
kèlu ciptanira
Mêkah Madinah kang kèmpi
yun sampurna dèn lakoni utang-utang


ingkang putus kudu awas saha emut
ningirèng sarira
nadyan kaji ping sakêthi
yèn nora wruh wandane pribadi wuta


Kuran sung wruh waman ngarapa napsahu
pakat ngarapalah
têgêse wong wruh ing jisim
ing wandane têmên-têmên wruh Hyang Suksma


Asmaradana
brôngta nadyan nora kaji
yèn patitis budi cipta
tan darbe polah kang awon
sanadyan budi bêk murka
yèn badan tan lumaksa
yakti nora nêmu dudu
ing sarak yudanagara


marma kang bangkit prang sabil
suci dêdalan kamukswan 


dunya ngakir bagya gêdhe
ambêg sônta budi darma
tamarja nyinggah durta
muksising ngakir kajurung
jinurung tutug sêdyanya


wêkas ingsun wanti-wanti
ambudi rasaning Suksma
ayya rumôngsa siranggèr
ngaku sipating Pangeran
mung narimaa sira
mobah molah mosik muwus
atas karsaning Dat mulya


têrang yèn sirèku abdi
pamine wayang walulang
mring ki dhalang mung cumadhong
yèku angên-angênira
kumpule tanpa arah
yèn pisah kanthaning wujud
padha rupa kaya sira


lire wayang kewan urip
blenconge Hyang Danumaya
dêbog bumi upamane
kêlire jagad punika
lor kidul kulon wetan
têmu gêlang kongsi kêmput
nurut pakone ki dhalang


wit ing urip mêngku kalih
sira dhalange myang wayang
ayya nuksma ing tyas awon
rèh badan enggal lumaksa
dhalange tanpa bahya
puniku upamanipun
pasthi lamun tibèng sasar



palguna umatur inggih
kasinggihan sabda tuwan
nanging kula kintên dèrèng
sagêd rumakêt susila
ambêk sônta budyarja
yaktine klakuan bagus
angèl mênggahing sarjana


gampil ingkang tanpa budi
ngantêpi ulah agama
kang môngka kintên-kintêne
awon-awoning manuswa
botên sanès kang limpat
kang duraka kèhing dudu
dununge inggih sarjana


amba yakti dèrèng manggih
undhagi kang lêmbah manah
kang susanta budi kaot
kang kathah durta murkarda
makatên sumrêp kula
pundi ingkang lampah dudu
èstu janma wicaksana


keyong pasrangkara malih
kancil bênêr wuwusira
marma mau sun asung wroh
sing sapa kang sabilollah
yakti kramat gêng prapta
lirnya sabil bisa ngêluk
ati ingkang durtèngkara


sapa kapulêt ing katri
kuning irêng tuwin abang
sida ing kono wurung wong
tan bisa wor Gusti kwula
sasar tanpa

wusana
ing dunya ngakir kalantur
sira dhewe tômpa siksa


kanut tinuntun ing juti
kagèndèng ing pôncadriya
pantoging rèh patakane
dunya ngakir tibèng nistha
rèmèh tan yun sujana
kalanggêngan nora ngrêmbug
mung wêdharing karsa ala


kang môngka urip puniki
nèng dunya upama sônja
umur sapira lawase
têtaunan wêwindonan
maksih nganggo etungan
yèn ngakirat tanpa petung
langgêng kang tanpa wusana


Palguna umatur inggih
kasinggihan bab punika
nanging èsthi kula mangke
rèh amba trahing kusuma
rêmbêsing madukara
kawruh wusananing idhup
amba pusthi tan kawahya


nanging batin kula budi
kang tanpa ingan pamawas
kang kongsi waskitha mangke
luluh pangudining laya
prandene sinasaban
ywa kongsi kawiyos wuwus
mangkatên trahing satriya


keyong pasrangkara aris
iku bênêr tekadira
ingsun nayogyani

anggèr
nanging sasab kang utama
sarengating anbiya
wus wrata ing jagad agung
lakuning sarak sanyata


ginêlar winurunkên mrih
rata tataning agama
yogya nêmbah ring Hyang Manon
dhasar laku wus byawara
narik rèh susilarja
muksis kinarya kêkudhung
mèstu para nabi kuna


ngali mukamil-mukamil
pangulah laksanèng dunya
pinusthi ngakerat kanggo
upama sira lêlungan
ing têmbe bakal pulang
apa kinaryantuk-antuk
kang kanggo ing kene kana


yeka sarengating bumi
kang gumêlar kasat mata
kêna kapriksa ing ngakèh
mungguh srengating anbiya
kancil matur krêpana
lêrês bapak kula nyuwun
ngèlmu jêro kawijanga


mumpung wontên ngalam sahir
tan mêdal yèn dèrèng têrang
mênggah ing badan lênggahe
ingkang dados ngèlmu rasa
keyong mèsêm wacana
kancil majua sun pêluk
kang dinuh ngangsêg manguswa


murdanya tansah tumiling
pasanging 

 karna sopana
mangkana wijanging keyong
anggèr iki tampanana
lailaha illolah
waanahu mukamaddun
rasullollah jarwanira


tan ana Pangran sajati
kang sinêmbah dalêm dunya
anging Allah sajatine
Mukamaddun rasulollah
Kangjêng Nabi Mukammad
utusanira Hyang Agung
juru wartaning manuswa


de rasul rasanirèki
Mukhamaddun wujudira
mim awal sirahmu dhewe
hake dununge ing dhadha
mim akir pusêrira
sastra dal têgêse suku
dene Allah iku napas


nanging napas kang sayakti
dudu sipating Pangeran
kêmladhehan nunut bae
kayun arane kang nyata
tandhane maksih muja
lêbuning napas muni hu
lamun mêtu muni Allah


yèku aran salat daim
mau ingsun wus sung warah
dudu iku sayaktine
wong Buda ran Hyang Pramana
mungguh wujuding Allah
kang ngêbêki buwana gung
dudu angin dudu hawa



wêkas ingsun manèh kaki
mungguh kanthaning ngagêsang
waspadakna tyas rasane
bab jroning wujudmu ana
mosik mênêng dat mulya
angên-angênira kulup
winastan kayatu dunya


ingkang cebol gayuh langit
lumpuh angidêri jagad
luwih mokal budayane
miyarsa tan mawa karna
nupiksa tanpa netra
ngandika tan mawa tutuk
puniku dating manuswa


mungguh lungguhing kang pasthi
nèng utêg sasananira
ing benjang yèn praptèng layon
iku ingkang ngikal nyawa
dèn gulung kadi bolah
wusing nis nyawa kinêlun
angên-angên badan suksma


sigra manjing ngalam sahir
kang tanpa kinira-kira
roh ilapi panêngrane
cahya lir nuksmèng cancala
danumayaning kôntha
lungsir kuning lungsir biru
wungu warnaning jabar jat


yeka sasana kang suci
aran jaman uluhiyah
sirèku jumênêng dhewe
sirna Gusti lan kawula
sira pribadi iya
tunggal wujud atêtêmu


pêpasihan aranira


kancil pungun-pungun tampi
andhadha surasèng jarwa
nulya matur mêlasasor
miluta lunturing jarwa
kyai amba yun wikan
panêngêraning tumuwuh
lamun mèh têkèng antaka


Dhandhanggula
madukara kul pasrangkara ris
sira takon babing panêngêran
yèn arsa têkèng jangjine
lamun kurang sataun
kudu mulat ing wayah enjing
soroting bon umahya
cahyane umancur
rupa pitu môncawarna
êndi ingkang kaya kaca angebati
sajroning kono ana


jalanidhi nglangut tanpa têpi
thole nulya netramu kêjêpna
tamtu gya parêk ênggone
kasat mata satuhu
kongsi kanggo ing têlung sasi
nuli salin kang tôndha
dulunên wujudmu
wayangan kang warna rêkta
pasthi katon lir sira rupane putih
solah-tingkah tan siwah


dene lamun mung kurang nêm sasi
wujud seta mau tan kapriksa
antuk tri

wulan lamine
bêbarêngan pandulu
ana warih kumilah wêning
kèksi ing ngarsanira
saha malih kulup
plênggahan rasul tan krasa
yèn wus kurang pitung dina cahya nabi
nur Mukhamad tan ana


yèn kurang tri dina kulit daging
tan kumrisik myang swarèng talingan
gumrêbêg ilang swarane
yèn kurang sadina wus
Hyang Pramana asrêp kapati
lêbu wêtune kurang
mahya kôntha catur
irêng abang kuning seta
anyiptaa ana rupa kang sajati
tan slisir lan rupanta


nanging gawa tôndha cap kang yakin
sastra alip manthêr ing wadana
yèku panêngêran gêdhe
alip mutakalimun
sastrajendra ayuning bumi
tumuli sira pasrah
nala ring Hyang Agung
munpakun pêcat kang oswa
wusing puput angên-angên gulung angin
nuksmèng sahiru ngalam


iya iku sampurnaning urip
manjing kanjanmahpiyan têgêsnya
gêdhong samar panggonane
ngaèn musamanipun
ngalam langgêng tanpa

winilis
jumênêng wujud tunggal
ngaenal yakinu
nugraha munpangak nikmat
nora nana ing dunya kang ngupamani
karaton ing ngakerat


tanpa arah nglangut angrêsêpi
rata jêmbar tan kêna kacêngkal
kasilir samiranane
gônda kasturi mêrdu
bangawan Nil nurut botrawi
woh anggur tinaratag
mas pinatik jumrut
pasèt barliyan sumêbar
nèng plataran marma datan rina wêngi
kamulyaning suwarga


akèh bae kang uwis nastiti
tandhaning wong yun murut kamuksan
miwah swarga kamulyane
sira lan sun katêmu
garwa suta bapa myang bibi
sanak sadulur panggya
rèhning jagad agung
jagad cilik nora beda
bangkit panjing-pinanjing jangjining tapsir
kang tan kliru paningal


ngèlmu iki yèn kewan wus inggil
boboting sato buron wanarga
judhêg mulya panggonane
seje lan janma luhung
kang wus muhsis pangulah ngèlmi
sayakti nora arsa
kabèh

mau palsu
kang sarjana musthikèng rat
wus pramana dudu iki kang dèn èsthi
maksih sasar satus grad


ora nana janma kang linuwih
nganggo ngèlmu lir wijanganingwang
kang wus kotampani anggèr
ananging mungguh ingsun
atasing kul iku wus muksis
cukup dunya ngakirat
tandhane wus wêruh
kanthi mantêp cipta rasa
rasèng suksma manuksma ing sahir kabir
tamat warsitaningwang


lah ta uwis kancil sira bali
marang jaman rame tutukêna
ngawula uripmu dhewe
mring dunya ywa kaliru
ywa kasuwèn sira nèng ngriki
kêjêpna netranira
kancil amituhu
kêjêp kang dwi aksa nulya
byar katingal ara-ara pinggir kali
kalèn kalane mlajar


pinanggih kul anèng pinggir warih
gêgandhulan lumut kancil têrang
dahat jêktung ngungun tyase
tapak tilasing playu
maksih anyar môngka si kancil
ciptaning tyas wus lama
pirang-pirang taun
elok mokaling 

Kancil. Keyong.

 lampahan
sira kancil gyèngêt patapaning bibi
nèng alas Ampèldênta


nulya pamit kalilan wus mulih
tan antara praptèng Ngampèldênta
atur uninga ibune
purwa wusananipun
amaguru kang ibu amin
tyas suka marwatatma
awit ngèlmunipun
cocog lan suwarginira
langkung malih maesa suka ing ati
titi panjaganira


wus têtela wau sira kancil
putusing kawruh sampurnèng gêsang
têrusing kamukswan tètèh
nanging cacade amung
kurang yuswa wus ulah ngèlmi
sampurnaning kasidan
têmah kurang laku
watêking sato taruna
kaduk wani ananging kurang dêdugi
dupi alama-lama


ing panuju ari sira kancil
pêpara pribadi murang marga
mring wana gung jurang pèrèng
anjajah gon kang ewuh
guwa-guwa kang sungil wêrit
nulya mring patêgalan
kang cêlak lan dhukuh
ing janma bêbara babad
wus raharja akèh wonge 

 sawatawis
samya dhêdhukuh gaga


ana tuwa-tuwaning wong tani
dhukuh kono aran Sutatruna
karan anak Pakne Kêdèl
wayahe têngah tuwuh
kèh sutanya jalu lan èstri
ana kang wus diwasa
ananging ta durung
nambut tataning akrama
rèhning mlarat Sutatruna mêngku singgih
kamituwaning desa


upajiwanira amung tani
nandur palawija warna-warna
waktu samana Pak Kêdèl
darbe tanduran timun
salor ngomah wayah sumêrit
siji loro kang tuwa
karan timun wuku
kang môngka bênêri môngsa
larang timun ambaning papan salupit
rong atus sèkêt cêngkal


luwih dadi akèh wong kang prapti
para bakul nganyang sèkêt rupyah
Ki Sutatruna tan awèh
kudune pitung puluh
lunga têka bakul kang prapti
nganyang timun punika
Pak Kêdèl tyas sêngkut
timune tansah jinaga
pinagêran rapêt saubênging têgil
sato

mlêbu tan bisa


kawuwusa malih wau kancil
miling-miling jabaning talunan
wayahe jam papat sore
kagyat ing tyas dupi wruh
pagêr dhêndhêng rapêt tur inggil
ngunadikèng wardaya
lah apa ta iku
atêrtip nganggo jinaga
nulya nginjên palguna waskitha ngèksi
e e dene sarapan


ana timun sêdhêng rênyah lêgi
tuwa anom nandhing milih bisa
saiba sumrah sêgêre
samana ingkang tunggu
lagi mulih ngupaya warih
kancil tuwuh budinya
barobos malêbu
nèng jêro sukèng wardaya
dupi wikan timun lagyakèh sumêrit
agahan ngôngsa-ôngsa


nandhing milih ingkang tan prayogi
binuwangan nadyan kang prayoga
amung cinakot pucuke
sinêsêp-sêsêp muhung
oyot godhong winolak-walik
ron timun ting balengkrah
kêmbang pêlik runtuh
pêntil-pêntil karusakan
ciptanira nutuki sênênging ati
wantu kewan taruna


watawis 

 wus tigang jam tumuli
sampun surup sang hyang danupraba
kancil barobos wêtune
pangunandikanipun
sesuk-esuk bae sun bali
nutukkên sukaning tyas
amangani timun
tan dangu wus praptèng wisma
kancil dènnya turu tansah mêrêm mêlik
eling timun satêgal


byar raina kancil nulya bali
marang têgal timunan anasak
kèh bosok gogrog pêntile
yèn wus bigarkên kalbu
mlayu-mlayu anuli mulih
tan dangu anèng wisma
cangkelak awangsul
malbèng pagêr patimunan
esuk sore gulungan koming sêsirig
nahên kang kawuwusa


Sutatruna angendhangi têgil
yun mangèksi timun nom tuwanya
dupi wêruh tyase jèngkèl
bab rusakirèng timun
akèh gogrog bosok kang pêntil
godhong wit pating slengkrah
woh kèh krowak pucuk
ngungun jêntung jroning nala
e lo kojur dene ta sun nora ngimpi


arda bilai prapta


kewan apa iki gawe rugi
kapitunan luwih slawe reyal
wasana sru muwus thole
mrenea wruhanamu
suta prapta nulya mangèksi
gèdhèg-gèdhèg anggrêsah
adhuh bapak kojur
buron punapa punika
kang ngrêsahi salami kawula urip
têka dèrèng uninga


kados kidang tapakipun alit
lêbêtipun ambêrobos bapak
punika bolong margine
wit saking alitipun
wontên ngriki agulung koming
tabête lusah-lusah
kados dèrèng dangu
e e sêpahe angêmbrah
kaya kalong pamangane dèn sêsêpi
ananging buron alas


marma kula tan nglêgewa kyai
saking alitipun tan katingal
tibane wus rusak kabèh
Ki Sutatruna muwus
narimaa thole wus pasthi
rèhning manuswa wênang
iktiyaring laku
gawea uwong-uwongan
papat pojok lima têngah nyêkêl gitik
kayu randhu

kewala


nganggo sirah tangan tuwin sikil
yèn dinulu katona lir janma
lah age jukuka pêthèl
nulya atmaja mantuk
sigra bali pêthèl cinangking
sinungkên ing sudarma
sigra nêgor randhu
enggaling crita wus dadya
lima iji istha janma nyêkêl gitik
punang sikil mragagah


sirah agêng tangan malang kêrik
mandhi gantar sinampiran gombal
tumuli pinasangake
pojok papat têngah wus
bapa lawan anake mulih
praptèng wisma wêwarta
bab rusaking timun
gêtun ngungun wong saomah
kawuwusa palguna kang dahat ngincih
timun wuku ing têgal


lampahira duk nèng pagêr ngèksi
pojok papat lima têngah -ana
sujanma jêjêr adêge
mathènthèng nyêkêl gêbug
kancil wuwus lah apa iki
mragagah mandhi watang
bandera ing pucuk
apa ta pandhêl Nèdêrlan
wus pramana têrang manawa mêmêdi
o o dene wong-wongan



nulya manjing ing pagêr sêsirig
mlayu-mlayu akoming gulungan
saha marêki mêmêdèn
sru muwus têmbung Mlayu
apa kao ini mêmêdi
pênatut jangan saya
masuk makan timun
tapi nin kita tiyadhak
ambil takut adha sribu saya brani
kayu binijig sigra


wusnya glimpang rubuh kancil nuli
marang pojok papat gon wong-wongan
binijigan ambruk kabèh
nulya mangani timun
sarwi rêngêng-rêngêng mênyanyi
guyu alatah-latah
ngunadikèng kalbu
iki sèwu kêthi bêgja
mung cacade ora ana cokak landi
anaa digo ngacar


nahên kancil ucapên Kiyai
Sutatruna kang darbe tanduran
sabrayat mring têgal tabèh
praptèng kono samya wruh
mêmêdine wus rubuh sami
tumuli pinaranan
kancil alon mêtu
nanging tan ana kang wikan
dupi padha wruh wong-wongan tibèng siti
tilase binijigan


kanan kering roning timun 

 malik
sêpah blasah angêt dadi cihna
yèn lungane durung suwe
wong-wongan lima gupuh
tinupiksa ing kanan kering
trang rubuh saking kewan
kang durta silayu
tuwuh tyase Sutatruna
alon muwus mring sutane thole yakin
kang rusuh iki kewan


ingsun kira rubuhing mêmêdi
iya saka panggawening kewan
katara kiwa têngêne
bosah-basihing timun
sêpah tlethong angêt katawis
hèh thole prayoganya
ngupayaa pulut
pulut bêndha pulut gondhang
dadèkêna siji ulêtên kang murni
pasangna ing wong-wongan


ingkang kandêl kang alus manawi
gêlêm bali bijigi wong-wongan
pasthi pulut plikêt kêlèt
wit cilik kiraningsun
kewan ingkang ngrusuhi iki
sêmbranane andadra
gawe krugèhaku
kang sinungan ling lumampah
ana ingkang gawa wêdhung arit kudhi
cuwo kinarya wadhah


Sinom
para mudha kang ngupaya
pulut marang 

 wana sami
antuk wit gondhang lan bêndha
cuwone dipun kêbaki
têkèng ngomah tumuli
winuwuhan malih sampun
pulut nôngka lor wetan
wus winèhkên kang sudarmi
tinampanan pinasangkên ing wong-wongan


lima pisan kandêl rata
winatara nyatêngah dim
mêmêdi dèn dêkkên sigra
sadayatma kinèn mulih
Sutatruna pribadi
kang tunggu ana ing gubug
dangu angantya-antya
dupi wayah asar inggil
samana Pak Kêdèl lèyèh-lèyèh nendra


kêpati wong tani yuta
sadina dhêg ngangkat kardi
wuwusên kancil wus têka
nginte-inte pagêr srisig
wêruh ingkang mêmêdi
wus ngadêg manèh lir wau
sigra malbèng timunan
jujug sandhinging mêmêdi
tan uninga yèn tinambahan wisaya


kancil mèsêm sarwi nabda
hèh sira iki mêmêdi
adha sribu saya tidhak
takut jangan ambil posing
apa lu mau jadhi
kêndhati trêbang trak takut 


lah mau main apa
sêkadrun sêkèrêmdhagi
apa sukak marilah kita sêgotrah


apa lu trak cari kabar
ini kancil memang cêrdhik
antero bukit dhan hutan
trak brani lawan sadhikit
dhari sayini sakti
jangan lagi lah mukak lu
randhu nyang purak-purak
rupa orang saya brani
tradhak heran kao mau kajadhian


tinabok punang wong-wongan
tinepang suku kang ngarsi
katampan pulut wus makan
suku kanan dèn gandhuli
dinudut nora kongkih
wali-wali pulut gandhul
palguna durung wikan
mandhak ascarya ing ati
malih nabda hèh bêcik mêmêdi sira


sêmbrana aparikêna
dene anggandhuli sikil
ingsun dudu mitranira
ko jak tabik cara Wlandi
salaman kaya kaji
prasan atinira patut
yaktine kurang tata
tan wêruh dugi prayogi
têtêp sira murang silaning akrama


dene têka sumêntana
nganggo gèndèng-gèndèng 

 sikil
wruha yèn rupamu papa
amung mandhi gombal jarik
ciptamu lir angampil
pandhêl mas Nèdêrlan umuk
jatine rontèk nistha
gombal amoh jarik lurik
jaran kepang kramaleya samarata


punang pulut saya gupak
kancil tambah sukèng ati
gumuyu alatah-latah
suku kang kering nêmpiling
thèmêl pulut gandhuli
sigra murdèng kancil numbuk
ganul pitrang wus mangsah
marang cangkêm irung kuping
suku ingkang wingking mancal wus katampan


pulut mulêt gupak wrata
nutupi dalaning angin
gèbès-gèbès sru subadya
nora daya malah mipit
mêpêti dalan angin
kagyating tyas wruh yèn pulut
paekaning manuswa
sakala kancil anangis
ardaning kang sangsara nêmpuh sarira


ngantêp budi tiwikrama
ngapalakên môntra sêkti
kêmat bandung bôndawasa
kêmayan lan donga sèpi
giling kre gilingwêsi
tracah bêsmah 

 bala srèwu
nurbuwat donga kasah
ayat-ayat sinuksmèng sir
wêlut putih panglemunan donga sleman


pulut maksih plikêt kuwat
kêkêt lèngkèt buntut kuping
dadya sakêpêl pangrasa
kancil rumôngsa tan bangkit
hèh para mitra sami
kang maca saha kang krungu
sapambêg kasusastran
myang ngèlmu kang luwih-luwih
lamun nora wêweka têmah sangsara


kancil lêsu lêsah ing tyas
pulut lèngkèt midrèng jisim
dupi wus nir dayanira
mangkana osiking ati
o o dene ta dadi
rubeda sèwu miliyun
tan wurung puput jiwa
tinjo marang jaman akir
saking pitrang bêndha ingkang èstha janma


ingsun sêsuwun ing Suksma
manuswa kang masang sandi
muga-muga ngungkulana
satus sangsaraku iki
têtêp janma tan yukti
mitênah samèng tumuwuh
walêsing Dat wasesa
tan lawas pasthi nêmahi
adat kuna wong siya nêmu cilaka


dhuh

Allah Kang Murbèng Jagad
wêlasa satriyotami
kang manggih bênduning Suksma
lantaran janma tyas drêngki
tan wun badhe dhatêngi
kayat kayun yun ginulung
dayaning pulut gondhang
nôngka bêndha paksa srèi
wus katêkêm pangwasanirèng sujanma


rèh sampun tita diwasa
kawula molah tan bangkit
mupus karsaning dat mulya
kang wajibul maujudi
marma mêmalad budi
muhung nêgês karsèng ulun
lunturing trêsna tuwan
kang mayuta-yuta margi
datan kirang kodrat iradating tuwan


kèhing kewan wanawasa
èstu tan sagêd nulungi
bab pulut akaling janma
marma liyaning Hyang Widhi
kang paring sih ing dasih
wajibing sipat kadirun
bila alatin lirnya
kawasaning Maha Sukci
datan mamèt lêlantaran gaibing Hyang


kadi datan kêkirangan
matrapkên siksa mring kancil
lah bok sampun srana pitrang
mindhak dados kidung benjing
kancil gêlahing bumi
têmah kasasar ing laku 


kajlungup ing sangsara
datansah lakuning ngèlmi
dadya kondhang lir undhang margi prapatan


pêjah amba dados koran
lokomutip bramartani
bintang timur slomprèt mlajar
yapa bodhê ing Batawi
kabagyaning redhaksi
pra korèspondhèn manjurung
yèn kancil kenging saya
malbèng babad jamak ngakir
sinawung ing têmbang dadya uran-uran


saiba wirang kawula
dados gêguyon ing benjing
dene kancil nawung kridha
ulah dini dibyèng bumi
susilarja mumpuni
sadu parikrama ayu
tyas dirga samaita
têka katamèng prana tis
adhuh rabil ngalamina tobat amba


ing dintên wingking tan nêdya
ngrusak tanduraning tani
kang tanpa duga watara
wana tan kirang rijêki
gumêlar ing sabumi
ingkang sêgêr lêgi kêcut
dadya panganing kewan
kang môngka kulambêk srèi
ngrusak palawija panganing sujanma


sabab kasupèn kawula


amila nyuwun aksami
hèh surya côndra tranggana
bumi gêni angin warih
rewangana minta sih
ring Dat kang wajibul wujud
suwuna luwar ingwang
saking sangsaya puniki
tan wun mati tan pakantuk kênèng siksa


hèh kutu wong alang taga
mujia ayuning kancil
sukur salah siji wignya
awèh lantaraning urip
ngluwari kang piranti
rupa janma carma pulut
kang lumêkêt ragèngwang
kang yun ngêlun nyawa mami
lah wêlasa ring kusuma kawiradya


adhuh ibu sori amba
punapa ta datan ngimpi
pun kusnun kenging rubeda
bapa kêbo paran mami
tulungana dèn aglis
dhuh nabiku satus èwu
saha wali sasanga
myang yogiswara mahmuni
ngulama gung musanèp para pukaha


pintanên luwar kawula
abot siksa nêmpuh jisim
dahat susah sayah lêsah
tan wun kulit daging gusis
lamun kang masang prapti
kawulèstu winayungyung
kinarya mêmainan
watêking 

 manuswa jail
pinilara tan wande yèn pinêjahan


kang môngka wong tani desa
kaya buta doyan daging
rase luwak kuwuk doyan
aja ingkang daging kancil
rèh sujanma datan wrin
yèn kancil putus ing kawruh
caksana nawung kridha
ing kasusastran mumpuni
datan wurung kinayah lir kewan rucah


yèn wruha gunadikèngwang
wirama ulah lêlungit
putus munah kang tiarda
murtyambêk susatyèng wukir
kadhang sun dèn guroni
wruha wicarèng sun ngèlmu
saking bodhone ingkang
masang pulut mikat kancil
mung miyagah ingsun kewan bodho mamak


e e dene tan ana wlas
wus ratuning pasthi mati
yèn tan wis sêsangat êngkas
tinarik talining urip
uripa wiji aming
yun mati kabèh ragèngsun
ngênting panlangsanira
kongsi luhe dadi gêtih
tandya kancil nêku ing puji mantrarja


jinumbuh ing puji-puja
tyas wêning paningal êning 


mênêng ngèksi tikswèng grana
jumbuh kawula lan gusti
napi Isbat pinusthi
maksa tan wal saking pulut
nulya nêbut istipar
kalimah tayibah drindhil
maksa tita diwasa judhêg tan daya


angapalakên kidungan
ayat limalas kang pamrih
enggala luwar sing pitrang
nanging pulut angranuhi
yèku lêpiya dadi
têpa larasing pituduh
cocog daliling Kuran
kang kajarwa nèng ngakaid
hayuk biluli pikdi inti salirnya


nora tinarima sira
rèh sêpi tan ngalap warti
têrange kang sapa manggya
rubeda kang gêgirisi
tan sirna saking puji
awit sadurunge nêmpuh
tan pinikir dadinya
marma janma kang tyas murti
wus pinikir sadurunge mas kinambang


Maskumambang
wus mangkono atining wong ngaku luwih
wruh ing kasampurnan
ambêg jumbuh kwula gusti
prasanatine wus pana


dupi nêmu pakewuh Gusti tan bangkit
têtulung wèh luwar


padha lan kang wus wruh ngèlmi
dèn andêlkên nora kêna


dumèh putus ing kawruh kang dakik-dakik
yèn katêmpuh lara
ngèlmu êntèk sirna gusis
marma padha rasakêna


rikalane kancil marang sila yukti
tan tinambang nalar
angên-angêne tan mikir
mung nguja wawar ing durta


apamanèh manuswa jaman saiki
dahat muji muja
nanging yèn wus anèng sêpir
utawa yèn lagi susah


kawuwusa Kyai Sutatruna nglilir
dènnya lêleyehan
gregah tangi yun mangèksi
wong-wongan kang mawa pitrang


kagyating tyas kang lor kulon datan kèksi
wus anyakrabawa
rinubuhkên kewan drêngki
kang dahat gawe pituna


sigra cancut trangginas anglinting klambi
marani gonira
kagyat Pak Kêdèl mangèksi
kewan kang nakal wus kêna


nulya surak-surak amarwata siwi
têtaya tayungan
uning unong jênthik manis
tibaning gong pasrangkara 




padha manèh padhaa sira lan mami
untap-untapana
kewala prasasat mirib
bilai antakanira


rasakêna sira dhustha laku juti
maling palawija
mêmagan tindak pranatis
panastèn gawe pituna


ana timun lagi wayahe sumêrit
dene sira dhustha
bisa têmên karya rugi
luwih yèn rong puluh reyal


dyan cinandhak kancil maksih kêmpis-kêmpis
Sutatruna nabda
e e sukur ijèh urip
cilik têmên têka glathak


wus sinrimpung sikil papat dadi siji
nuli tinalenan
pulut binuwangan rêsik
marang gubug ginosongan


dèn brukakên kantêb palguna anjêrit
dyan thinuthuk sangkal-
ing pêthèl ênggon pok kuping
pêt sumaput konang buyar


huh rasakna êndhasmu saiki posing
nora wurung mangkya
praptèng wisma dadi tai
balunge kang ênom rênyah


mung cacade cilik têmên tan 

 mratani
tôngga-tangganiwang
mung bangêt lêganing ati
sirna wêrinirèng têgal


lah kapriye iki wus sore kang wanci
jam satêngah lima
punjule patbêlas mênit
bocah ora ana têka


prayogane nuli sun gawane mulih
yèn kawêngèn mangkya
pangolahe kewan iki
enggal-enggal Sutatruna


sikil kancil taline wus dèn kêncêngi
cinocol pikulan
kasisihan kayu garing
kancil gumandhul ing ngarsa


samantara laksananira wus prapti
sapinggiring dhadhah
Pak Kêdèl nguwuh ing siwi
hèh thole kewane kêna


samya ngrungu swami suta priya èstri
mêthukkên gancangan
gumrubyug sabrayat sami
bungahe marwata suta


suka sukur para tôngga akèh prapti
samya takon warta
tuwa anom gêdhe cilik
lanang wadon elur prapta


sadaya kang nonton durung ana kang wrin
warna myang arannya


nyalênèh samining kumlip
warta kewala tan ana


kono ana janma wrêda marêpêki
mring kang nêmbe kêna
pamuwuse kaki-kaki
iki kancil aranira


sasamining têtaga nakal pribadi
baud ngomandaka
ngrekadaya ngathik-athik
nanging ujaring wirayat


kang wus kocap ing kuna rontal tinulis
iki dadi srana
sarate wong among tani
bisa nyingkirake ama


buntut kanggo nyêbar gaga iku benjing
dene patrapira
pinêndhêm madyaning têgil
winor godhong dhadhap kleyang


mung sadina sawêngi nuli dèn jrangking
sabên môngsa gaga
maksih kanggo bola-bali
dene tracak papat pisan


bisa dadi sarak yèn kinarya jugil
nandur kacang tunggak
kacang lanjaran andadi
lan nyirnakkên ulêr wana


cumplungira pinêndhêm tulakan sabin
kang kiliran toya
ama mênthèk walang

kalis
wulu dadi tômba kadhas


kulit tipis lêmês wulêt kanggo mranggi
gawe jangêt kuwat
dadi tali jara bêcik
iwak lêgi gurih kêsat


nadyan dèn go ulap-ulap uga kenging
lulange punika
rèhne tipis rangkêp kalih
Sutatruna suka ing tyas


saha para brayat swami tuwin siwi
angrubung palguna
ana kang jèwèr nyalênthik
ya ta surup danupraba


Kyai Sutatruna nabda marang swami
êmbokne lir paran
prayogane iku kancil
sinambêlèh sapunika


bokmanawa kasulak wêngi tan rêsik
iki sun watara
jam nênêm luwih sathithik
olahên sakarêpira


Biyang Kêntruk mangsuli dhumatêng laki
yèn panujèng karsa
ing mangke dalu prayogi
wanci bangun mijil lêga

sira lan mami
iya ingsun iya sira tunggal karsa

marma lamun sira tinakonan kulup
apa aran Islam
wangsulana kang patitis
basa Islam têgêse slamêt nèng dunya

lire ayu panjing wêtunirèng kayun
kaki dadya sêmbah
puja-puji rina wêngi
bakin langgêng salami tumitah gêsang

sapa tan wruh Eslame ingkang saèstu
tumiba ing sasar
tlusuran jênênging urip
tanpa kasil prasasat kewan alasan

kapir kupur kapiran agamanipun
kayaparan sira
tan ulah tandhaning urip
kapriyang hyang mubêng tan darbe pencokan

jênêng makluk kadadeaning tumuwuh
lire kadadean
pasthi ana ingkang kardi
ananira thole saka kodratollah

nora nêmu Pangeran loro têtêlu
de jatining rupa
iya Mokamad kakiki
wujudira mula jamah sipatollah

luwih ewuh gêgulang muksising kawruh
kang wêruh satmata
ewuh rungsit dèn kawruhi
nora wikan yèn cêdhak tanpa gêpokan

sira kulup anèng jroning garbaningsun
yaktine tan beda
nèng jro garbanta pribadi
iya sira wujud tan pisah lan Suksma

dene sun wus sung wruh sanyataning kawruh
tilik maring paran
ngalam sahir ngalam kabir
nora beda jaba jêro warna juga

saksènipun yèn sira dulu-dinulu
apa jroning kaca
sawujud ngalam sakalir
nora siwah cocog lan daliling Kuran

wal ngalamu kabir dakala sahiru
jarwane mangkana
jagad gêdhe manjing cilik
wruhanira sira yun manjing ngakirat

warnanipun iya iki kang têrtamtu
nikmat lan munpangat
nora ngrasa ngêlak ngêlih
kang mangkono aran jaman uluhiyah

kancil matur kyai kula nyuwun tuduh
kadadosan amba
saking punapa ing nguni
wontên ngriki dipun wastani punapa

mênggah ulun dumunung sajroning kalbu
pundi sasananya
mugi kajarwakna kyai
keyong darma wasita gya anarbuka

wruhanamu mas kaki dadining makluk
wit iradatollah
ingaranan roh ilapi
tunggal wujud dèn arani johar awal

asal catur bumi gêni angin banyu
kumpule satunggal
iya gusti iya abdi
sayaktine gusti kawula sriranta

lamun puput oswamu bali mring usul
aran wujud tunggal
tan ana kawula gusti
badan suksma langgêng ing salawasira

kang kadyèku mati mulih ilang nglangut
kang mati roh kadas
kang mulih wujudmu kadim
nanging thole nora katon kasat mata

panggonamu iya kang dèn arani nur
nuring Mukhamad kak
pardikane cahya nabi
kakekate ênur cahyanta priyôngga

rupa jumbuh istha cahyaning jabarjud
kuning maya-maya
iku kang sira lêboni
lah puniki rasane karasakêna

kancil matur yèn makatên kyai ulun
sampun datan nêdya
wangsul saking ngriki mangkin
sampun kraos judhêg nikmat amunpangat

keyong muwus o o kaki iku dudu
yakti durung kêna
lamun tan kalawan pati
aywa sira gege môngsa kodratollah

balik amung ngêningna musthikèng kawruh
ngungsêda ing cipta
mumpung gêsang yya salisir
barang pikir kabèh hidayating Suksma

saksinipun jroning tapsir sung pituduh
muni ina huda
hudallah jarwanirèki
karsanira saka pitukuh Dat mulya

ing jro kalbu rumôngsaa sira makluk
sakrêntêging cipta
ngrasaa dat ingkang sukci
nanging aja wani angaku Pangeran

rèhning wujud kidam baka mukalapu
sinandhang ing sira
ing ananira pribadi
al insanu siri waanasirollah

têgêsipun rasanira rasaning hu
tan liya dat mutlak
marma tan pisan sirèki
kagadhuhan kuwasa kalawan karsa

mobah muwus kumrêntêg arahing kalbu
purbèng kodratollah
tan miwiti tan mêkasi
tan timbangan datan nganggo lêlawanan

marma jromu sayaktine iku dudu
rèhning maha mulya
nora pakra nalan dasih
lah budinên manawarsa danurjèng rat

Hyang Maha Gung nora wênèh ananipun
kartining buwana
gêdhe cilik amênuhi
pandulune pamyarsane anèng sira

ing pamuwus gusti datan mawa tutuk
karsa tanpa môngsa
budinên pasthi pinanggih
awit nora adoh saking ananira

tan lyan nêmu urip kang luwih pakewuh
rasaning agêsang
wus jamak jênênging urip
lir kalpika êmbanan kalawan soca

yayah alun lan sagara tunggal banyu
myang kalak kênanga
Wisnu Krêsna dadi siji
wujud loro wêwayangan jroning kaca

paminipun sira yèn dulu-dinulu
anyar sipat padha
jaba paesan jro carmin
sapaika sajati-jatine sira

ingkang maksud gêgulang lakuning wujud
wong kang ahli tekad
darajatun dunya ngakir
kang tan mikir yakti pêkir budi dama

kudu maksud lumiyat rupa satuhu
lamun wus waskitha
titi kasat mata muksis
nora lami bangkit jumbuh ôngga suksma

yèn wus mathuk gusti lan kawula jumbuh
ywa dèn go rêrasan
sungkan kasoran pamanggih
sasabana mangkono trahing kusuma

lamun muwus parah-parah aja kaduk
awit sêsêngkêran
laranganing dwija wali
yèn kongsia kawahya mêdhotkên jôngka

mung wêkasku ingkang eling pisah kumpul
yèn tunggal lir paran
lamun pisah kadipundi
sabên dina kudu wêruh kasat mata

aja kanut santri kang kranjingan kulhu
Allah sabên dina
dèn onggrong-onggrong ing dikir
nanging maksa nruthuk mamak tuli wuta

arang wêruh wandane ngalor angidul
kinandhut ginawa
nyunggi anggendhong anyangking
marma akèh bae santri kang kiyanat

kitab usul Kuran tapsir kang ginilut
prandene kasasar
èngêtane narik silib
ngômbra-ômbra kèhing dalil manjing jiwa

nanging bawur saya gasruh mawut-mawut
mirang miring merang
kêndho nora na ngantêpi
moh mangeran wujud moh mangeran swara

êmoh dhaku asma moh mangeran suwung
sajatine sonya
mung aran kang dèn gandhuli
sasat Cina nèng klênthèng mêndêm carita

durung wêruh nèng dunya panggonanipun
ngakir manèh wruha
ngantêpi unining tulis
pakaryane sampurna jênêng manuswa

tiru-tiru rukuning Islam dhinaku
sadat salat jakat
puwasa myang munggah kaji
akèh bae santri ingkang kasangsaran

nadyan cukup barêng têka kaji jlêbut
awit arta têlas
dhasar dhuwite mung thithik
inthik-inthik nèng laut kandhêgan utang

ingsun wêruh contone kêrêp kapangguh
Yogya Surakarta
Kêdhu Pagêlèn Kêdhiri
ing Batawi Samarang lan Surabaya

wruh saèstu kaji andhêg luru butuh
anèng Singgapura
Mlaka pulo Penang tuwin
nglarut Ngacih kaji macul nandur kênthang

iya iku wong Jawa kang kapiluyu
kèlu ciptanira
Mêkah Madinah kang kèmpi
yun sampurna dèn lakoni utang-utang

ingkang putus kudu awas saha emut
ningirèng sarira
nadyan kaji ping sakêthi
yèn nora wruh wandane pribadi wuta

Kuran sung wruh waman ngarapa napsahu
pakat ngarapalah
têgêse wong wruh ing jisim
ing wandane têmên-têmên wruh Hyang Suksma

brôngta nadyan nora kaji
yèn patitis budi cipta
tan darbe polah kang awon
sanadyan budi bêk murka
yèn badan tan lumaksa
yakti nora nêmu dudu
ing sarak yudanagara

marma kang bangkit prang sabil
suci dêdalan kamukswan
dunya ngakir bagya gêdhe
ambêg sônta budi darma
tamarja nyinggah durta
muksising ngakir kajurung
jinurung tutug sêdyanya

wêkas ingsun wanti-wanti
ambudi rasaning Suksma
ayya rumôngsa siranggèr
ngaku sipating Pangeran
mung narimaa sira
mobah molah mosik muwus
atas karsaning Dat mulya

têrang yèn sirèku abdi
pamine wayang walulang
mring ki dhalang mung cumadhong
yèku angên-angênira
kumpule tanpa arah
yèn pisah kanthaning wujud
padha rupa kaya sira

lire wayang kewan urip
blenconge Hyang Danumaya
dêbog bumi upamane
kêlire jagad punika
lor kidul kulon wetan
têmu gêlang kongsi kêmput
nurut pakone ki dhalang

wit ing urip mêngku kalih
sira dhalange myang wayang
ayya nuksma ing tyas awon
rèh badan enggal lumaksa
dhalange tanpa bahya
puniku upamanipun
pasthi lamun tibèng sasar

palguna umatur inggih
kasinggihan sabda tuwan
nanging kula kintên dèrèng
sagêd rumakêt susila
ambêk sônta budyarja
yaktine klakuan bagus
angèl mênggahing sarjana

gampil ingkang tanpa budi
ngantêpi ulah agama
kang môngka kintên-kintêne
awon-awoning manuswa
botên sanès kang limpat
kang duraka kèhing dudu
dununge inggih sarjana

amba yakti dèrèng manggih
undhagi kang lêmbah manah
kang susanta budi kaot
kang kathah durta murkarda
makatên sumrêp kula
pundi ingkang lampah dudu
èstu janma wicaksana

keyong pasrangkara malih
kancil bênêr wuwusira
marma mau sun asung wroh
sing sapa kang sabilollah
yakti kramat gêng prapta
lirnya sabil bisa ngêluk
ati ingkang durtèngkara

sapa kapulêt ing katri
kuning irêng tuwin abang
sida ing kono wurung wong
tan bisa wor Gusti kwula
sasar tanpawusana
ing dunya ngakir kalantur
sira dhewe tômpa siksa

kanut tinuntun ing juti
kagèndèng ing pôncadriya
pantoging rèh patakane
dunya ngakir tibèng nistha
rèmèh tan yun sujana
kalanggêngan nora ngrêmbug
mung wêdharing karsa ala

kang môngka urip puniki
nèng dunya upama sônja
umur sapira lawase
têtaunan wêwindonan
maksih nganggo etungan
yèn ngakirat tanpa petung
langgêng kang tanpa wusana

Palguna umatur inggih
kasinggihan bab punika
nanging èsthi kula mangke
rèh amba trahing kusuma
rêmbêsing madukara
kawruh wusananing idhup
amba pusthi tan kawahya

nanging batin kula budi
kang tanpa ingan pamawas
kang kongsi waskitha mangke
luluh pangudining laya
prandene sinasaban
ywa kongsi kawiyos wuwus
mangkatên trahing satriya

keyong pasrangkara aris
iku bênêr tekadira
ingsun nayogyanianggèr
nanging sasab kang utama
sarengating anbiya
wus wrata ing jagad agung
lakuning sarak sanyata

ginêlar winurunkên mrih
rata tataning agama
yogya nêmbah ring Hyang Manon
dhasar laku wus byawara
narik rèh susilarja
muksis kinarya kêkudhung
mèstu para nabi kuna

ngali mukamil-mukamil
pangulah laksanèng dunya
pinusthi ngakerat kanggo
upama sira lêlungan
ing têmbe bakal pulang
apa kinaryantuk-antuk
kang kanggo ing kene kana

yeka sarengating bumi
kang gumêlar kasat mata
kêna kapriksa ing ngakèh
mungguh srengating anbiya
kancil matur krêpana
lêrês bapak kula nyuwun
ngèlmu jêro kawijanga

mumpung wontên ngalam sahir
tan mêdal yèn dèrèng têrang
mênggah ing badan lênggahe
ingkang dados ngèlmu rasa
keyong mèsêm wacana
kancil majua sun pêluk
kang dinuh ngangsêg manguswa

murdanya tansah tumiling
pasanging karna sopana
mangkana wijanging keyong
anggèr iki tampanana
lailaha illolah
waanahu mukamaddun
rasullollah jarwanira

tan ana Pangran sajati
kang sinêmbah dalêm dunya
anging Allah sajatine
Mukamaddun rasulollah
Kangjêng Nabi Mukammad
utusanira Hyang Agung
juru wartaning manuswa

de rasul rasanirèki
Mukhamaddun wujudira
mim awal sirahmu dhewe
hake dununge ing dhadha
mim akir pusêrira
sastra dal têgêse suku
dene Allah iku napas

nanging napas kang sayakti
dudu sipating Pangeran
kêmladhehan nunut bae
kayun arane kang nyata
tandhane maksih muja
lêbuning napas muni hu
lamun mêtu muni Allah

yèku aran salat daim
mau ingsun wus sung warah
dudu iku sayaktine
wong Buda ran Hyang Pramana
mungguh wujuding Allah
kang ngêbêki buwana gung
dudu angin dudu hawa

wêkas ingsun manèh kaki
mungguh kanthaning ngagêsang
waspadakna tyas rasane
bab jroning wujudmu ana
mosik mênêng dat mulya
angên-angênira kulup
winastan kayatu dunya

ingkang cebol gayuh langit
lumpuh angidêri jagad
luwih mokal budayane
miyarsa tan mawa karna
nupiksa tanpa netra
ngandika tan mawa tutuk
puniku dating manuswa

mungguh lungguhing kang pasthi
nèng utêg sasananira
ing benjang yèn praptèng layon
iku ingkang ngikal nyawa
dèn gulung kadi bolah
wusing nis nyawa kinêlun
angên-angên badan suksma

sigra manjing ngalam sahir
kang tanpa kinira-kira
roh ilapi panêngrane
cahya lir nuksmèng cancala
danumayaning kôntha
lungsir kuning lungsir biru
wungu warnaning jabar jat

yeka sasana kang suci
aran jaman uluhiyah
sirèku jumênêng dhewe
sirna Gusti lan kawula
sira pribadi iya
tunggal wujud atêtêmu
pêpasihan aranira

kancil pungun-pungun tampi
andhadha surasèng jarwa
nulya matur mêlasasor
miluta lunturing jarwa
kyai amba yun wikan
panêngêraning tumuwuh
lamun mèh têkèng antaka

madukara kul pasrangkara ris
sira takon babing panêngêran
yèn arsa têkèng jangjine
lamun kurang sataun
kudu mulat ing wayah enjing
soroting bon umahya
cahyane umancur
rupa pitu môncawarna
êndi ingkang kaya kaca angebati
sajroning kono ana

jalanidhi nglangut tanpa têpi
thole nulya netramu kêjêpna
tamtu gya parêk ênggone
kasat mata satuhu
kongsi kanggo ing têlung sasi
nuli salin kang tôndha
dulunên wujudmu
wayangan kang warna rêkta
pasthi katon lir sira rupane putih
solah-tingkah tan siwah

dene lamun mung kurang nêm sasi
wujud seta mau tan kapriksa
antuk triwulan lamine
bêbarêngan pandulu
ana warih kumilah wêning
kèksi ing ngarsanira
saha malih kulup
plênggahan rasul tan krasa
yèn wus kurang pitung dina cahya nabi
nur Mukhamad tan ana

yèn kurang tri dina kulit daging
tan kumrisik myang swarèng talingan
gumrêbêg ilang swarane
yèn kurang sadina wus
Hyang Pramana asrêp kapati
lêbu wêtune kurang
mahya kôntha catur
irêng abang kuning seta
anyiptaa ana rupa kang sajati
tan slisir lan rupanta

nanging gawa tôndha cap kang yakin
sastra alip manthêr ing wadana
yèku panêngêran gêdhe
alip mutakalimun
sastrajendra ayuning bumi
tumuli sira pasrah
nala ring Hyang Agung
munpakun pêcat kang oswa
wusing puput angên-angên gulung angin
nuksmèng sahiru ngalam

iya iku sampurnaning urip
manjing kanjanmahpiyan têgêsnya
gêdhong samar panggonane
ngaèn musamanipun
ngalam langgêng tanpawinilis
jumênêng wujud tunggal
ngaenal yakinu
nugraha munpangak nikmat
nora nana ing dunya kang ngupamani
karaton ing ngakerat

tanpa arah nglangut angrêsêpi
rata jêmbar tan kêna kacêngkal
kasilir samiranane
gônda kasturi mêrdu
bangawan Nil nurut botrawi
woh anggur tinaratag
mas pinatik jumrut
pasèt barliyan sumêbar
nèng plataran marma datan rina wêngi
kamulyaning suwarga

akèh bae kang uwis nastiti
tandhaning wong yun murut kamuksan
miwah swarga kamulyane
sira lan sun katêmu
garwa suta bapa myang bibi
sanak sadulur panggya
rèhning jagad agung
jagad cilik nora beda
bangkit panjing-pinanjing jangjining tapsir
kang tan kliru paningal

ngèlmu iki yèn kewan wus inggil
boboting sato buron wanarga
judhêg mulya panggonane
seje lan janma luhung
kang wus muhsis pangulah ngèlmi
sayakti nora arsa
kabèhmau palsu
kang sarjana musthikèng rat
wus pramana dudu iki kang dèn èsthi
maksih sasar satus grad

ora nana janma kang linuwih
nganggo ngèlmu lir wijanganingwang
kang wus kotampani anggèr
ananging mungguh ingsun
atasing kul iku wus muksis
cukup dunya ngakirat
tandhane wus wêruh
kanthi mantêp cipta rasa
rasèng suksma manuksma ing sahir kabir
tamat warsitaningwang

lah ta uwis kancil sira bali
marang jaman rame tutukêna
ngawula uripmu dhewe
mring dunya ywa kaliru
ywa kasuwèn sira nèng ngriki
kêjêpna netranira
kancil amituhu
kêjêp kang dwi aksa nulya
byar katingal ara-ara pinggir kali
kalèn kalane mlajar

pinanggih kul anèng pinggir warih
gêgandhulan lumut kancil têrang
dahat jêktung ngungun tyase
tapak tilasing playu
maksih anyar môngka si kancil
ciptaning tyas wus lama
pirang-pirang taun
elok mokaling Kancil. Keyong.lampahan
sira kancil gyèngêt patapaning bibi
nèng alas Ampèldênta

nulya pamit kalilan wus mulih
tan antara praptèng Ngampèldênta
atur uninga ibune
purwa wusananipun
amaguru kang ibu amin
tyas suka marwatatma
awit ngèlmunipun
cocog lan suwarginira
langkung malih maesa suka ing ati
titi panjaganira

wus têtela wau sira kancil
putusing kawruh sampurnèng gêsang
têrusing kamukswan tètèh
nanging cacade amung
kurang yuswa wus ulah ngèlmi
sampurnaning kasidan
têmah kurang laku
watêking sato taruna
kaduk wani ananging kurang dêdugi
dupi alama-lama

ing panuju ari sira kancil
pêpara pribadi murang marga
mring wana gung jurang pèrèng
anjajah gon kang ewuh
guwa-guwa kang sungil wêrit
nulya mring patêgalan
kang cêlak lan dhukuh
ing janma bêbara babad
wus raharja akèh wonge sawatawis
samya dhêdhukuh gaga

ana tuwa-tuwaning wong tani
dhukuh kono aran Sutatruna
karan anak Pakne Kêdèl
wayahe têngah tuwuh
kèh sutanya jalu lan èstri
ana kang wus diwasa
ananging ta durung
nambut tataning akrama
rèhning mlarat Sutatruna mêngku singgih
kamituwaning desa

upajiwanira amung tani
nandur palawija warna-warna
waktu samana Pak Kêdèl
darbe tanduran timun
salor ngomah wayah sumêrit
siji loro kang tuwa
karan timun wuku
kang môngka bênêri môngsa
larang timun ambaning papan salupit
rong atus sèkêt cêngkal

luwih dadi akèh wong kang prapti
para bakul nganyang sèkêt rupyah
Ki Sutatruna tan awèh
kudune pitung puluh
lunga têka bakul kang prapti
nganyang timun punika
Pak Kêdèl tyas sêngkut
timune tansah jinaga
pinagêran rapêt saubênging têgil
satomlêbu tan bisa

kawuwusa malih wau kancil
miling-miling jabaning talunan
wayahe jam papat sore
kagyat ing tyas dupi wruh
pagêr dhêndhêng rapêt tur inggil
ngunadikèng wardaya
lah apa ta iku
atêrtip nganggo jinaga
nulya nginjên palguna waskitha ngèksi
e e dene sarapan

ana timun sêdhêng rênyah lêgi
tuwa anom nandhing milih bisa
saiba sumrah sêgêre
samana ingkang tunggu
lagi mulih ngupaya warih
kancil tuwuh budinya
barobos malêbu
nèng jêro sukèng wardaya
dupi wikan timun lagyakèh sumêrit
agahan ngôngsa-ôngsa

nandhing milih ingkang tan prayogi
binuwangan nadyan kang prayoga
amung cinakot pucuke
sinêsêp-sêsêp muhung
oyot godhong winolak-walik
ron timun ting balengkrah
kêmbang pêlik runtuh
pêntil-pêntil karusakan
ciptanira nutuki sênênging ati
wantu kewan taruna

watawis wus tigang jam tumuli
sampun surup sang hyang danupraba
kancil barobos wêtune
pangunandikanipun
sesuk-esuk bae sun bali
nutukkên sukaning tyas
amangani timun
tan dangu wus praptèng wisma
kancil dènnya turu tansah mêrêm mêlik
eling timun satêgal

byar raina kancil nulya bali
marang têgal timunan anasak
kèh bosok gogrog pêntile
yèn wus bigarkên kalbu
mlayu-mlayu anuli mulih
tan dangu anèng wisma
cangkelak awangsul
malbèng pagêr patimunan
esuk sore gulungan koming sêsirig
nahên kang kawuwusa

Sutatruna angendhangi têgil
yun mangèksi timun nom tuwanya
dupi wêruh tyase jèngkèl
bab rusakirèng timun
akèh gogrog bosok kang pêntil
godhong wit pating slengkrah
woh kèh krowak pucuk
ngungun jêntung jroning nala
e lo kojur dene ta sun nora ngimpi
arda bilai prapta

kewan apa iki gawe rugi
kapitunan luwih slawe reyal
wasana sru muwus thole
mrenea wruhanamu
suta prapta nulya mangèksi
gèdhèg-gèdhèg anggrêsah
adhuh bapak kojur
buron punapa punika
kang ngrêsahi salami kawula urip
têka dèrèng uninga

kados kidang tapakipun alit
lêbêtipun ambêrobos bapak
punika bolong margine
wit saking alitipun
wontên ngriki agulung koming
tabête lusah-lusah
kados dèrèng dangu
e e sêpahe angêmbrah
kaya kalong pamangane dèn sêsêpi
ananging buron alas

marma kula tan nglêgewa kyai
saking alitipun tan katingal
tibane wus rusak kabèh
Ki Sutatruna muwus
narimaa thole wus pasthi
rèhning manuswa wênang
iktiyaring laku
gawea uwong-uwongan
papat pojok lima têngah nyêkêl gitik
kayu randhukewala

nganggo sirah tangan tuwin sikil
yèn dinulu katona lir janma
lah age jukuka pêthèl
nulya atmaja mantuk
sigra bali pêthèl cinangking
sinungkên ing sudarma
sigra nêgor randhu
enggaling crita wus dadya
lima iji istha janma nyêkêl gitik
punang sikil mragagah

sirah agêng tangan malang kêrik
mandhi gantar sinampiran gombal
tumuli pinasangake
pojok papat têngah wus
bapa lawan anake mulih
praptèng wisma wêwarta
bab rusaking timun
gêtun ngungun wong saomah
kawuwusa palguna kang dahat ngincih
timun wuku ing têgal

lampahira duk nèng pagêr ngèksi
pojok papat lima têngah -ana
sujanma jêjêr adêge
mathènthèng nyêkêl gêbug
kancil wuwus lah apa iki
mragagah mandhi watang
bandera ing pucuk
apa ta pandhêl Nèdêrlan
wus pramana têrang manawa mêmêdi
o o dene wong-wongan

nulya manjing ing pagêr sêsirig
mlayu-mlayu akoming gulungan
saha marêki mêmêdèn
sru muwus têmbung Mlayu
apa kao ini mêmêdi
pênatut jangan saya
masuk makan timun
tapi nin kita tiyadhak
ambil takut adha sribu saya brani
kayu binijig sigra

wusnya glimpang rubuh kancil nuli
marang pojok papat gon wong-wongan
binijigan ambruk kabèh
nulya mangani timun
sarwi rêngêng-rêngêng mênyanyi
guyu alatah-latah
ngunadikèng kalbu
iki sèwu kêthi bêgja
mung cacade ora ana cokak landi
anaa digo ngacar

nahên kancil ucapên Kiyai
Sutatruna kang darbe tanduran
sabrayat mring têgal tabèh
praptèng kono samya wruh
mêmêdine wus rubuh sami
tumuli pinaranan
kancil alon mêtu
nanging tan ana kang wikan
dupi padha wruh wong-wongan tibèng siti
tilase binijigan

kanan kering roning timun malik
sêpah blasah angêt dadi cihna
yèn lungane durung suwe
wong-wongan lima gupuh
tinupiksa ing kanan kering
trang rubuh saking kewan
kang durta silayu
tuwuh tyase Sutatruna
alon muwus mring sutane thole yakin
kang rusuh iki kewan

ingsun kira rubuhing mêmêdi
iya saka panggawening kewan
katara kiwa têngêne
bosah-basihing timun
sêpah tlethong angêt katawis
hèh thole prayoganya
ngupayaa pulut
pulut bêndha pulut gondhang
dadèkêna siji ulêtên kang murni
pasangna ing wong-wongan

ingkang kandêl kang alus manawi
gêlêm bali bijigi wong-wongan
pasthi pulut plikêt kêlèt
wit cilik kiraningsun
kewan ingkang ngrusuhi iki
sêmbranane andadra
gawe krugèhaku
kang sinungan ling lumampah
ana ingkang gawa wêdhung arit kudhi
cuwo kinarya wadhah

para mudha kang ngupaya
pulut marang wana sami
antuk wit gondhang lan bêndha
cuwone dipun kêbaki
têkèng ngomah tumuli
winuwuhan malih sampun
pulut nôngka lor wetan
wus winèhkên kang sudarmi
tinampanan pinasangkên ing wong-wongan

lima pisan kandêl rata
winatara nyatêngah dim
mêmêdi dèn dêkkên sigra
sadayatma kinèn mulih
Sutatruna pribadi
kang tunggu ana ing gubug
dangu angantya-antya
dupi wayah asar inggil
samana Pak Kêdèl lèyèh-lèyèh nendra

kêpati wong tani yuta
sadina dhêg ngangkat kardi
wuwusên kancil wus têka
nginte-inte pagêr srisig
wêruh ingkang mêmêdi
wus ngadêg manèh lir wau
sigra malbèng timunan
jujug sandhinging mêmêdi
tan uninga yèn tinambahan wisaya

kancil mèsêm sarwi nabda
hèh sira iki mêmêdi
adha sribu saya tidhak
takut jangan ambil posing
apa lu mau jadhi
kêndhati trêbang trak takut
lah mau main apa
sêkadrun sêkèrêmdhagi
apa sukak marilah kita sêgotrah

apa lu trak cari kabar
ini kancil memang cêrdhik
antero bukit dhan hutan
trak brani lawan sadhikit
dhari sayini sakti
jangan lagi lah mukak lu
randhu nyang purak-purak
rupa orang saya brani
tradhak heran kao mau kajadhian

tinabok punang wong-wongan
tinepang suku kang ngarsi
katampan pulut wus makan
suku kanan dèn gandhuli
dinudut nora kongkih
wali-wali pulut gandhul
palguna durung wikan
mandhak ascarya ing ati
malih nabda hèh bêcik mêmêdi sira

sêmbrana aparikêna
dene anggandhuli sikil
ingsun dudu mitranira
ko jak tabik cara Wlandi
salaman kaya kaji
prasan atinira patut
yaktine kurang tata
tan wêruh dugi prayogi
têtêp sira murang silaning akrama

dene têka sumêntana
nganggo gèndèng-gèndèng sikil
wruha yèn rupamu papa
amung mandhi gombal jarik
ciptamu lir angampil
pandhêl mas Nèdêrlan umuk
jatine rontèk nistha
gombal amoh jarik lurik
jaran kepang kramaleya samarata

punang pulut saya gupak
kancil tambah sukèng ati
gumuyu alatah-latah
suku kang kering nêmpiling
thèmêl pulut gandhuli
sigra murdèng kancil numbuk
ganul pitrang wus mangsah
marang cangkêm irung kuping
suku ingkang wingking mancal wus katampan

pulut mulêt gupak wrata
nutupi dalaning angin
gèbès-gèbès sru subadya
nora daya malah mipit
mêpêti dalan angin
kagyating tyas wruh yèn pulut
paekaning manuswa
sakala kancil anangis
ardaning kang sangsara nêmpuh sarira

ngantêp budi tiwikrama
ngapalakên môntra sêkti
kêmat bandung bôndawasa
kêmayan lan donga sèpi
giling kre gilingwêsi
tracah bêsmah bala srèwu
nurbuwat donga kasah
ayat-ayat sinuksmèng sir
wêlut putih panglemunan donga sleman

pulut maksih plikêt kuwat
kêkêt lèngkèt buntut kuping
dadya sakêpêl pangrasa
kancil rumôngsa tan bangkit
hèh para mitra sami
kang maca saha kang krungu
sapambêg kasusastran
myang ngèlmu kang luwih-luwih
lamun nora wêweka têmah sangsara

kancil lêsu lêsah ing tyas
pulut lèngkèt midrèng jisim
dupi wus nir dayanira
mangkana osiking ati
o o dene ta dadi
rubeda sèwu miliyun
tan wurung puput jiwa
tinjo marang jaman akir
saking pitrang bêndha ingkang èstha janma

ingsun sêsuwun ing Suksma
manuswa kang masang sandi
muga-muga ngungkulana
satus sangsaraku iki
têtêp janma tan yukti
mitênah samèng tumuwuh
walêsing Dat wasesa
tan lawas pasthi nêmahi
adat kuna wong siya nêmu cilaka

dhuhAllah Kang Murbèng Jagad
wêlasa satriyotami
kang manggih bênduning Suksma
lantaran janma tyas drêngki
tan wun badhe dhatêngi
kayat kayun yun ginulung
dayaning pulut gondhang
nôngka bêndha paksa srèi
wus katêkêm pangwasanirèng sujanma

rèh sampun tita diwasa
kawula molah tan bangkit
mupus karsaning dat mulya
kang wajibul maujudi
marma mêmalad budi
muhung nêgês karsèng ulun
lunturing trêsna tuwan
kang mayuta-yuta margi
datan kirang kodrat iradating tuwan

kèhing kewan wanawasa
èstu tan sagêd nulungi
bab pulut akaling janma
marma liyaning Hyang Widhi
kang paring sih ing dasih
wajibing sipat kadirun
bila alatin lirnya
kawasaning Maha Sukci
datan mamèt lêlantaran gaibing Hyang

kadi datan kêkirangan
matrapkên siksa mring kancil
lah bok sampun srana pitrang
mindhak dados kidung benjing
kancil gêlahing bumi
têmah kasasar ing laku
kajlungup ing sangsara
datansah lakuning ngèlmi
dadya kondhang lir undhang margi prapatan

pêjah amba dados koran
lokomutip bramartani
bintang timur slomprèt mlajar
yapa bodhê ing Batawi
kabagyaning redhaksi
pra korèspondhèn manjurung
yèn kancil kenging saya
malbèng babad jamak ngakir
sinawung ing têmbang dadya uran-uran

saiba wirang kawula
dados gêguyon ing benjing
dene kancil nawung kridha
ulah dini dibyèng bumi
susilarja mumpuni
sadu parikrama ayu
tyas dirga samaita
têka katamèng prana tis
adhuh rabil ngalamina tobat amba

ing dintên wingking tan nêdya
ngrusak tanduraning tani
kang tanpa duga watara
wana tan kirang rijêki
gumêlar ing sabumi
ingkang sêgêr lêgi kêcut
dadya panganing kewan
kang môngka kulambêk srèi
ngrusak palawija panganing sujanma

sabab kasupèn kawula
amila nyuwun aksami
hèh surya côndra tranggana
bumi gêni angin warih
rewangana minta sih
ring Dat kang wajibul wujud
suwuna luwar ingwang
saking sangsaya puniki
tan wun mati tan pakantuk kênèng siksa

hèh kutu wong alang taga
mujia ayuning kancil
sukur salah siji wignya
awèh lantaraning urip
ngluwari kang piranti
rupa janma carma pulut
kang lumêkêt ragèngwang
kang yun ngêlun nyawa mami
lah wêlasa ring kusuma kawiradya

adhuh ibu sori amba
punapa ta datan ngimpi
pun kusnun kenging rubeda
bapa kêbo paran mami
tulungana dèn aglis
dhuh nabiku satus èwu
saha wali sasanga
myang yogiswara mahmuni
ngulama gung musanèp para pukaha

pintanên luwar kawula
abot siksa nêmpuh jisim
dahat susah sayah lêsah
tan wun kulit daging gusis
lamun kang masang prapti
kawulèstu winayungyung
kinarya mêmainan
watêking manuswa jail
pinilara tan wande yèn pinêjahan

kang môngka wong tani desa
kaya buta doyan daging
rase luwak kuwuk doyan
aja ingkang daging kancil
rèh sujanma datan wrin
yèn kancil putus ing kawruh
caksana nawung kridha
ing kasusastran mumpuni
datan wurung kinayah lir kewan rucah

yèn wruha gunadikèngwang
wirama ulah lêlungit
putus munah kang tiarda
murtyambêk susatyèng wukir
kadhang sun dèn guroni
wruha wicarèng sun ngèlmu
saking bodhone ingkang
masang pulut mikat kancil
mung miyagah ingsun kewan bodho mamak

e e dene tan ana wlas
wus ratuning pasthi mati
yèn tan wis sêsangat êngkas
tinarik talining urip
uripa wiji aming
yun mati kabèh ragèngsun
ngênting panlangsanira
kongsi luhe dadi gêtih
tandya kancil nêku ing puji mantrarja

jinumbuh ing puji-puja
tyas wêning paningal êning
mênêng ngèksi tikswèng grana
jumbuh kawula lan gusti
napi Isbat pinusthi
maksa tan wal saking pulut
nulya nêbut istipar
kalimah tayibah drindhil
maksa tita diwasa judhêg tan daya

angapalakên kidungan
ayat limalas kang pamrih
enggala luwar sing pitrang
nanging pulut angranuhi
yèku lêpiya dadi
têpa larasing pituduh
cocog daliling Kuran
kang kajarwa nèng ngakaid
hayuk biluli pikdi inti salirnya

nora tinarima sira
rèh sêpi tan ngalap warti
têrange kang sapa manggya
rubeda kang gêgirisi
tan sirna saking puji
awit sadurunge nêmpuh
tan pinikir dadinya
marma janma kang tyas murti
wus pinikir sadurunge mas kinambang

wus mangkono atining wong ngaku luwih
wruh ing kasampurnan
ambêg jumbuh kwula gusti
prasanatine wus pana

dupi nêmu pakewuh Gusti tan bangkit
têtulung wèh luwar
padha lan kang wus wruh ngèlmi
dèn andêlkên nora kêna

dumèh putus ing kawruh kang dakik-dakik
yèn katêmpuh lara
ngèlmu êntèk sirna gusis
marma padha rasakêna

rikalane kancil marang sila yukti
tan tinambang nalar
angên-angêne tan mikir
mung nguja wawar ing durta

apamanèh manuswa jaman saiki
dahat muji muja
nanging yèn wus anèng sêpir
utawa yèn lagi susah

kawuwusa Kyai Sutatruna nglilir
dènnya lêleyehan
gregah tangi yun mangèksi
wong-wongan kang mawa pitrang

kagyating tyas kang lor kulon datan kèksi
wus anyakrabawa
rinubuhkên kewan drêngki
kang dahat gawe pituna

sigra cancut trangginas anglinting klambi
marani gonira
kagyat Pak Kêdèl mangèksi
kewan kang nakal wus kêna

nulya surak-surak amarwata siwi
têtaya tayungan
uning unong jênthik manis
tibaning gong pasrangkara

padha manèh padhaa sira lan mami
untap-untapana
kewala prasasat mirib
bilai antakanira

rasakêna sira dhustha laku juti
maling palawija
mêmagan tindak pranatis
panastèn gawe pituna

ana timun lagi wayahe sumêrit
dene sira dhustha
bisa têmên karya rugi
luwih yèn rong puluh reyal

dyan cinandhak kancil maksih kêmpis-kêmpis
Sutatruna nabda
e e sukur ijèh urip
cilik têmên têka glathak

wus sinrimpung sikil papat dadi siji
nuli tinalenan
pulut binuwangan rêsik
marang gubug ginosongan

dèn brukakên kantêb palguna anjêrit
dyan thinuthuk sangkal-
ing pêthèl ênggon pok kuping
pêt sumaput konang buyar

huh rasakna êndhasmu saiki posing
nora wurung mangkya
praptèng wisma dadi tai
balunge kang ênom rênyah

mung cacade cilik têmên tan mratani
tôngga-tangganiwang
mung bangêt lêganing ati
sirna wêrinirèng têgal

lah kapriye iki wus sore kang wanci
jam satêngah lima
punjule patbêlas mênit
bocah ora ana têka

prayogane nuli sun gawane mulih
yèn kawêngèn mangkya
pangolahe kewan iki
enggal-enggal Sutatruna

sikil kancil taline wus dèn kêncêngi
cinocol pikulan
kasisihan kayu garing
kancil gumandhul ing ngarsa

samantara laksananira wus prapti
sapinggiring dhadhah
Pak Kêdèl nguwuh ing siwi
hèh thole kewane kêna

samya ngrungu swami suta priya èstri
mêthukkên gancangan
gumrubyug sabrayat sami
bungahe marwata suta

suka sukur para tôngga akèh prapti
samya takon warta
tuwa anom gêdhe cilik
lanang wadon elur prapta

sadaya kang nonton durung ana kang wrin
warna myang arannya
nyalênèh samining kumlip
warta kewala tan ana

kono ana janma wrêda marêpêki
mring kang nêmbe kêna
pamuwuse kaki-kaki
iki kancil aranira

sasamining têtaga nakal pribadi
baud ngomandaka
ngrekadaya ngathik-athik
nanging ujaring wirayat

kang wus kocap ing kuna rontal tinulis
iki dadi srana
sarate wong among tani
bisa nyingkirake ama

buntut kanggo nyêbar gaga iku benjing
dene patrapira
pinêndhêm madyaning têgil
winor godhong dhadhap kleyang

mung sadina sawêngi nuli dèn jrangking
sabên môngsa gaga
maksih kanggo bola-bali
dene tracak papat pisan

bisa dadi sarak yèn kinarya jugil
nandur kacang tunggak
kacang lanjaran andadi
lan nyirnakkên ulêr wana

cumplungira pinêndhêm tulakan sabin
kang kiliran toya
ama mênthèk walangkalis
wulu dadi tômba kadhas

kulit tipis lêmês wulêt kanggo mranggi
gawe jangêt kuwat
dadi tali jara bêcik
iwak lêgi gurih kêsat

nadyan dèn go ulap-ulap uga kenging
lulange punika
rèhne tipis rangkêp kalih
Sutatruna suka ing tyas

saha para brayat swami tuwin siwi
angrubung palguna
ana kang jèwèr nyalênthik
ya ta surup danupraba

Kyai Sutatruna nabda marang swami
êmbokne lir paran
prayogane iku kancil
sinambêlèh sapunika

bokmanawa kasulak wêngi tan rêsik
iki sun watara
jam nênêm luwih sathithik
olahên sakarêpira

ingkang kaping kalihipun kyai
kula sampun kongkan
ngajak-ajak tôngga samya dhèdhèl
bucali glagah gadhangan gagi
dintên benjing-enjing
kancil kangge lawuh

nadyan alit tinambahan krambil
rinêmpah kemawon
murih babar warata ing akèh
ingkang priya nabda bênêr yayi
wayah bangun enjing
lêmu gajihipun

sarèhning wus kasulak ing wêngi
dokokna ing pawon
ngarêp luwêng kurungana bae
sênik gêdhe tindhihana nuli
watu kang supadi
kukuh nora mêtu

uculana taline ing sikil
mèn bisa têturon
mubang-mubêng anèng jro sênike
nulyatmaja sami nyandhak kancil
kinurungan sênik
tinindhihan watu

Sutatruna nutuk sênêng pikir
dènyantuk bêburon
kancil ingkang karya guyokake
akèh tôngga kiwa têngên prapti
pitakon ingkang wit
kancil kênanipun

sinung wikan yèn kênèng piranti
pulut kèh kang jonto
rigên nalar mungguh kapikute
tan ngapaa rupane anylinthis
ngrusakakên pêntil
timun kèh kang runtuh

ya ta wau kancil kang nèng sênik
dhat-dhatan andhrodhog
gêtêring sanubari puate
ciptaning tyas wus tamtu tan urip
tiwikrama ngungkil
sênik nora keguh

dahat kukuh watu kang têtindhih
ciptèng nala ngaso
pasrahing tyas narima patine
wus rumôngsa yèn tan antuk margi
lantaraning urip
kang bisa têtulung

nabda dhuh sang sukci murwèng bumi
sumôngga kemawon
kawula mung sumarah sapangrèh
tan rumaos amba darbe jisim
kataman ing pasthi
sirna trahing pungkur

kabudayan amba sirna ênting
siniksa dening wong
awit saking klakuan kang dede
culika gung tindak kang tan yukti
katêmpuh bilai
aksamanên ulun

dyan ngêningkên panêngêran pati
sawiji tan kalong
dahat ngungun pangunandikane
hèh dene ta sèwu mokal iki
sun tan praptèng pati
apamarganipun

sigra mêpêt napasira kancil
nyipta nganyut layon
rumôngsa wus tan wurung patine
ya ta ing ratri wanci jam kalih
Sutatruna nglilir
angunggahi sunu

Kêntruk Mênik kinèn marut krambil
sawusa mirantos
bumbu-bumbu sapanunggalane
anèng ngomah kewala lamun wis
sadaya rumanti
rèhning maksih dalu

pating klêpruk mêcah marut krambil
jawah cinariyos
Kyai Sutatruna ngon-ingone
sona lanang abang buntal putih
ratri rèhning riris
srênggala malêbu

brobos gêdhèg angupaya gêni
rèh adhêm mring pawon
kêrug-kêrug nèng ngarêp luwênge
ngringkêl anèng awu cêlak sênik
palguna duk uning
asu kêrag-kêrug

nulya darbe èngêt ngreka sandi
wajib wênang goroh
wong katêmpuh ing bilai gêdhe
ngomandaka kêna yèn nguripi
nulya nabda wêngis
kancil marang asu

sigak-sigak hus hus mambu sangit
hèh sira sagawon
lah lungaa kang adoh dèn age
ywa nèng kene wèh kuwuring ati
kang lagya mangèksi
ing dat kang linuhung

sun mulya di susila rèh niti
kusuma kinaot
putus guna dibya sasamine
sicing-sicing sumingkira anjing
ingsun lagi sêdhih
mambu sira langu

gawe kuwur nyipta nranging Widhi
najis marêk kelon
ing pamawas tan awas ciptane
lamun sira cêraki puniki
jêjômbaa maring
kali adus slulup

ambunira bacin prêngus lêdhis
bab panganmu crobo
patut têmên kirik sipat kere
kuru kèri karo samèng kumlip
tanpa guna niti
mung ngèngèr uripmu

karam mutlak cêmêr tanpa budi
cêgahanirèng wong
dahat nistha dama sirig gêdhe
kitab kadis Kuran wus jarwani
sor-asoring bumi
tan ana lir asu

sona kagèt krungu sabda wêngis
nginjên kang anèng jro
atêtanya hèh ta sapa kowe
nèng jro sênik akêmering-kering
bangêt ngèsi-èsi
mring padhaning makluk

apa sira kang kênèng piranti
pulut kang istha wong
uwong-wongan randhu wingi kae
sumakeyan têmên tur gumaib
kancil nabda malih
o budhêg si asu

nora krungu tan yun ngupa warti
atimu lir togog
tunggak kobong iku pardikane
ingsun kira lêluhurmu nguni
kakèk moyang anjing
marma tyasmu kuthung

durung manjing pasamuwan lungit
dêlês tyas sagawon
tan wruh guna myang tatakramane
apamanèh sastra Ngarab Jawi
sasmitarjèng ngèlmi
nora pinaèlu

kitab Kuran kadis ulah dini
tan pisan mangartos
sabab srawungamu salawase
kirik kuru gudhigên agêring
mung ngupaya tai
iku kadayanmu

lah ajara titi surtèng budi
budyayu kinaot
ingkang neka-neka pangawruhe
supayane bisaa umanjing
mring padhanging bumi
kumpulan wong putus

o o asu tan ngrasa sirèki
uripira bodho
solah wicaranta tôndha rèmèh
bobote sun iki satriya di
pangrasamu kenging
punangsaya pulut

tan wruh sun dèn ulati wus lami
wit kèh barkah ingong
siji loro têlu têlu gawe
dhihin kinèn dadya mèstêr tulis
pindho mulang ngèlmi
ping tri pinèt mantu

marma dahat kapungsêng binudi
munggu praptaningong
mring si bapak Sutatruna kinèn
nglaksanani tri prakara iki
nanging sun tan apti
tyas sun luwih kukuh

sapiraa yèn tan pinèt siwi
cinaosan bojo
suta èstri kang gêdhe karone
Rara Kêntruk kalawan Kèn Mênik
nadyan ingsun sêlir
si bapak jumurung

saking dahat kasêngsêming warti
bab kotamaningong
trahing daniswara ingsun kiye
marma nastiti sabarang bangkit
putus ing agami
gêgamaning maut

yèku wite prawan ro gung
