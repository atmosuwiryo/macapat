wus balêdug balunge Raja Nglimaya
gègère pôncaniti
prajurit rumagang
mulat gustine pêjah
anêmpuh pêksa ngêbyuki
palu rante mas
pinutêr siyutnya glis

wus karangkud prajurit para satriya
luluh kinosèr siti
sangsaya gambira
Prabu Tasangsulngalam
kang palu rante mas ngirid
siyut ngin gora
riwut bala nungkêbi

siwat-siwut andadra pamutêrira
Natèng Ngrum Burudangin
mungsuhe tumpêsan
atusan anèng ngarsa
ing wuri prapta ngêbyuki
pinalu rêbah
gêlasah bosah-basih

taratage rambat amalêdug sirna
rêbah awor lan jisim
padhang ing ngayunan
sigra Tasangsulngalam
mulat ing pawonirèki
kabèh bêbêthak
ngingoni wong anangkil

kidul wetan saking sitinggil katingal
wontên pitu wismèki
agêng-agêng samya
gêni kangge lah-olah
pinaranan sri bupati
sinabêt sigra
winuwung saking pinggir

lajêng nêngah malêdug sumyur kang wisma
mabul-mabul kang gêni
rêmuk pitu pisan
dadya urub-uruban
dahana katut ing angin
sajroning pura
gêmpur katiban gêni

mabul-mabul andadi angalad-alad
mulat anglud kang api
gègèr bilulungan
Prabu Tasangsulngalam
eca dènira nyabêti
angering nganan
wus kathah kang ngêmasi

nyaritakkên ingkang ahlul ing khikayat
Sang Natèng Burudangin
matèni manusa
duk anèng panangkilan
tigang èwu winitawis
ingkang dèn iras
duk saking pôncaniti

pira-pira wong praja ingkang kapapag
wong Nglimaya prajurit
sami pinêjahan
kabèh kang anèng marga
miwah ta ingkang amati
sajroning pura
wangke susun atindhih

kadya guntur tambuh swaraning wurahan
lir rug sakêthi wukir
kadya nêngkêr wiyat
putêr barung kang swara
wuwusên kang anèng jawi
Pangeran Kelan
lan sagung kang para ji

kagyat maras jro kitha swara gumêrah
awor kalawan gêni
bala tur uninga
èstu lêbêting kitha
pêsthi swaraning kang jurit
rama paduka
Natèng Ngrum Burudangin

kabêranang kadi mila têmah aprang
sigra têngara nitir
sagung pabarisan
kabèh sami têngara
Jêng Pangeran Kaelani
tan nganti bala
sêbut nitih turanggi

nandêr mamprung tuwin ingkang para nata
ora nganti prajurit
anandêr sadaya
wau ta kang ayuda
numpêsi saurut margi
ngrampêd karampas
bangke samargi-margi

kadya yêksa sèwu solahing ayuda
Natèng Ngrum Burudangin
praptaning gapura
tutup sakèthèngira
prajurit kang tunggu kori
sami umangsah
kinosèr palu tapis

gapura gung sinabêt korine rêbah
lajêng pipining kori
ngalih dasa dhêpa
luluh rata lan lêmah
rinata ing kanan kering
luluh lan lêmah
wau kang lagi prapti

Jêng Pangeran Kelan mulat mring kang rama
eca angrata kori
gugup rajaputra
pan punika pun paman
ing solah paduka jurit
alon turira
ratune sampun mati

punggawane tumpês anèng panangkilan
nulya kathah kang prapti
ingkang para nata
wontên satus lingira
Jêng Pangeran Kaelani
suwawi paman
wangsul kularsa uning

sami lajêng nèng ngarsa Tasangsulngalam
bangke samargi-margi
anêrucuk samya
ing wuri para nata
ningali saurut margi
wangke bêlasah
satêngah ana angling

nyata ngebatakên pratingkahing yuda
Natèng Ngrum Burudangin
pangeran ing Kelan
mèsêm samarga-marga
jêng paman iki mêdèni
ya ngêndi ana
wong siji anguwisi

bêdhah praja têka nora nganggo bala
gumujêng kang miyarsi
Kubarsi Narendra
asru pamuwusira
sun puji ki lurah iki
dhasar kaliwat
bangête ing ajurit

ana wadya kang nêdya ing panangkilan
ingkang lagi miyarsi
mulat ana prapta
kuda satus watara
ing wuri nusul anggili
ngiwa umpêtan
dudu wadine iki

praptèng panangkilan acingak sadaya
wangkene susun tindhih
bêbalung bêlasah
ingkang pating palêsat
malêdug taratag gusis
labêting aprang
kadya babadan pacing

ing jro sirêp dahana manjing kadhatyan
Pangeran Kaelani
lawan para nata
sami dharat kewala
kuda katilar ing jawi
amêmariksa
wangunan ing jro puri

sirna gêsang amung kêbon pêpungkuran
kang sami ngungsi urip
garwane sang nata
lan kadange taruna
aran Dèwi Kaharwati
satus pawongan
wau ta ingkang prapti

pan gumuruh swarane kang balakoswa
samya kanggenan baris
jêjêl samya suka
manahing dasih samya
dene amanggih nagari
maksih wutuhan
sabarang sarwa panggih

pêsanggrahanira munggèng siti bêntar
Pangeran Kaelani
Sri Tasangsulngalam
Lamdahur Kewusnendar
makuwon ing pôncaditi
kang anèng pura
ing taman kang dèn goni

ingkang raka kalawan kang rayi ika
kalih Natèng Kubarsi
pinanggihkên lawan
randhanira Wuskahar
Gulangge kang darbe putri
wus panggih lawan
Maliyat Kustur nênggih

Wrahat Kustur panggih lan kadang Wuskahar
Dèwi Kahar miyarsi
saking aturira
Prabu Tasangsulngalam
ing Pangeran Kaelani
ipe kalihnya
ngaturan narimani

mila Wrahat Kustur kalawan kang raka
Maliyat Kustur sami
makuwon nèng taman
sami among asmara
bala Nglimaya gung alit
nungkul sadaya
sampun salin agami

wontên ingkang bupati tan purun Islam
tatiga sami ngungsi
maring nagri Turgan
sami prawiranira
kang nama Raja Kasigi
wêwadulira
yèn ingkang raka mangkin

ing Nglimaya sira Sang Raja Wuskahar
pêjah tumpês saabdi
kadrojog ing mêngsah
tumpês prajuritira
putra Rab kang bujung nênggih
Unuk Marjaban
Pangeran Kaelani

dadya undhang baris tugur sawadyanya
sira Raja Kasigi
utusan tur priksa
mring raka paripehan
ing Burtun Raja Ungkadi
yèn mêngsah prapta
putra gambuh ing jurit

wau ta Natèng Burtun
aparentah kang baris atugur
sabalane sira Sang Raja Ungkadi
angisèni toyanipun
ing lêlarèn kang wus jêro

prajurit kang nèng panggung
kawuwusa sang natèng ing Burtun
tur uninga utusan Raja Ungkadi
marang ingkang marasêpuh
ing Ngrokam Gulangge Katong

yèn wontên mêngsah rawuh
putra ing Arab Ismayasunu
kalih dasa yuta prajuritirèki
nagri Nglimaya wus gêmpur
tan nyôngga mapag prang pupoh

ratune agung-agung
apan prakoswa sêkti dibya nung
ratu andêl ngiring Pangran Kaelani
Gajimôndalika Uktur
tan kêlar mungsuh marono

ya ta wau winuwus
sira Pangeran Ismayasunu
budhal saking praja ing sawadyanèki
Sang Raja Maliyat Kustur
lan Wrahat Kustur wong roro

anèng Nglimaya kantun
lagya ngayêm-ayêm nagri ngriku
ratu kalih anapis agama sukci
bala ing Nglimaya durung
wêrata pating balêntong

yèn wis warata nusul
ya ta budhale sang rajasunu
tigang dina ing marga datan winarni
nagari Turgan prapta wus
ing ngriku wus ngatos-atos

ingkang jagani pintu
milih bupati kang tate punjul
ing ayuda tinuduh kinèn jagani
nèng kori sakèthèngipun
Arbagung prajurit atos

wau ta rajasunu
apan kèndêl ing sawadyanipun
lawan sagung para ratu amiranti
wong desa kang kambah mawur
malêdug ajrih kaboyong

ing warta pan misuwur
yèn mêngsah prapta agung arusuh
nora kêna dèn têluki amatèni
bramatya wong agungipun
mila balane bêboyong

purwane bangêt rêngu
iya dene kaponakanipun
kang cinidra bêburu anèng wanadri
Unuk Marjaban puniku
miwiti pangolah awon

busêkan gègèripun
ngili ngungsi nèng gunung dèn êsuk
mila kathah ngili ngungsi jro kithèki
wau ta ratune sampun
ing Turgan prayogèng kèwoh

Gulangge wus angrungu
yèn mêngkono tingkahira mungsuh
ingundhangan iku aja animbangi
wong amuring-muring nêpsu
kaponakane dèn colong

Marjaban laku dudu
arêp ngilangakên prawiraningsun
ngêsorakên marang kaluhuran mami
mulane binanting ajur
marang sang prabu ing Kaos

dimène iku rawuh
putra ing Kelan ing prajaningsun
langkung alus Gulangge dènnya nampèni
bramatyane rajasunu
gantya malih winiraos

Pangran Ismayasunu
pikir anèng ing pakuwonipun
aglar sagung satriya miwah bupati
narendra kalih tinantun
ngandika sang prawira nom

paman Prabu Lamdahur
lawan paman Kewusnendar rêmbug
miwah ta jêng paman ing Ngrum Burudangin
mênggah praptane srat ingsun
mring mungsuh kang para katong

punapa salin têmbung
miwah salin ingkang lumaku
pan kagêngên jêng paman ing Burudangin
kapindho manawi saru
ratu agung sok kinongkon

sasat sariranipun
kangjêng paman Brudangin puniku
lawan rama Wong Agung Surayèng Bumi
Sang Natèng Ngrum sauripun
anggèr tan kenging ginêntos

pan sampun dadi kaul
ing lêlampahan ingkang jinujul
putra tuwan Ki Prabu Kaos nagari
tambuh mati uripipun
pun anggèr sariraningong

sagung sêrat pêpucuk
kula pribadi ingkang lumaku
pan kasêdya dadya lamaking ajurit
benjang yèn panggih pukulun
putra angandika ing Kaos

punika mantun nêpsu
ngandika malih Ismayasunu
yèn makatên têmbunge surate salin
Radèn Kamdani tinantun
kakang mas paraning raos

Radèn Kamdani matur
raos punika sampun sinantun
para ratu kang kalêbêt tanah mriki
caluthak ing nêpsu lêngus
sanès lawan para katong

tanah ngajam pukulun
bawahangin samya alus-alus
ngatasangin ingkang lèr kilèn ing mriki
galak-galak botên tulus
kirang jatmikaning katong

apan wajib pukulun
têmbung dêksura yèn maksih mungsuh
nêkaburi ngungkuli amrih mêdosi
dene ta yèn sampun nungkul
wajib ngapura angêmong

ngenakkên ing tyasipun
nuntên sinakajêng saliripun
wajib ngandêl santosa marang Hyang Widi
dadining Hyang Maha Luhur
angandêl tilasing mungsoh

amindhak drajatipun
ing karana panungkuling mungsuh
karsaning Hyang ganjar mring kang dèn têluki
yèn uwasa dadi ukum
pangadilane Hyang Manon

yèn mêksih dadi mungsuh
amrih nêkabur supaya anut
dimèn ajrih amrih anungkula aris
utama pinrih rahayu
aywa kongsi prang rêrêmpon

sumambung kang pra ratu
lêrês raka paduka pukulun
aturipun punika Radèn Kamdani
mèsêm ngandika sang bagus
sampun mufakat pra katong

kakang Kamdani gupuh
andamêla kang sêrat pêpucuk
inggih dhatêng Sri Maharaja Kasigi
ratu ing Turgan puniku
kadi kang sampun kalakon

Radèn Kamdani sampun
karya sêrat tan dangu wus rampung
pan puniku kang nama Radèn Kamdani
Menak Abas kang sasunu
limpad lan bapa tan kaot

sêrat dadya wus katur
putra Kelan pan sinungkên sampun
tinampanan mring Natèng Ngrum Burudangin
wus lèngsèr saking ing ngayun
mangsah ing Turgan kadhaton

mung lawan kudanipun
adheyan ngawal turangganipun
prapta kori sakèthèng aminta manjing
kang tunggu Raja Arbagung
salêksa prajurit abot

tanya Raja Arbagung
hèh wong ngêndi datan mawi batur
jaluk lawang ingsun tan arsa mêngani
yèn tan arja ing lakumu
iya tutura maring ngong

hèh aja sira tambuh
dutanira satriya gung ingsun
putrèng Kelan kang prapta marene iki
yèku kang ngirid wadya gung
kang aduta mring wak ingong

angling Raja Arbabung
yèn mangkono ujarira iku
abalia sira tan kêna umanjing
bramatya sang raja ing Ngrum
Burudangin mungkur megos

angulur palu rante mas
ngêtab kuda lêlarèn dèn lumpati
sinabêt gapuranipun
malêdug ting palêsat
gapit wêsi sadaya samya asumyur
gapura sirna wus padhang
gègèr prajurite sami

sang prabu ing Ngrum tan kewran
kinêmbulan eca dènnya ngosèri
bata kiwa têngênipun
kori rata lan lêmah
sigra mangsah sira Sang Raja Arbagung
anèng kuda ngundha gada
ginada sri narapati

duk lumarap binarêngan
sinabêt ing palu rante wus kêni
kabuntêl ingubêd sampun
lawan turangganira
kinosèrkên maring mungsuh ingkang ngrubut
atusan rêbah balasah
Arbagung dadi gêgitik

lan kuda balunge rêmak
pira-pira antuke kang pêpati
kêna balunge Arbagung
kang mara mara lunas
ambalasah salêksa kêdhik kang kantun
tumpês tapis kang agêsang
giris ngisis mawur miris

lumayu mring panangkilan
sapêjahe Arbagung lajêng aglis
sira Sang Prabu Tasangsul-
ngalam mring panangkilan
kang lumayu wong tunggu sakèthèng sampunpraptèng ngarsaning sang nata
ngandika Raja Kasigi

hèh tunggu lawang ana pa
sira prapta gugup pating karêmpis
pukulun wontên wong rawuh
sawiji nêdha lawang
datan suka dasih paduka pukulun
bramatya tiyang punika
gapura sinabêt sibit

mawur rêbah ambalasah
bata kiwa têngên kori sirnanting
kinosèr ing rantenipun
rata kalawan lêmah
dèrèng tutug ature wong tunggu pintu
nolèh wontên katingalan
lah punika ingkang prapti

manggung dènnya nitih kuda
nguwuh munggèng pipi têratag nênggih
hèh êndi pêpatihipun
iya nagara Turgan
tanpanana iki surat suthik mêdhun
mau kancamu sikara
kang tunggu sakèthèng sami

ki patih lumayu sigra
tinampanan sêrat Sri Burudangin
amapan turangganipun
wus katur suratira
duk samana Sang Kasigi maos sampun
têmbunging surat canthula
tan tutug lajêng sinêbit

krodha Sri Tasangsulngalam
mulat ingkang sêrat sinêbit-sêbit
ngosèr palu rantenipun
sumêbut ngêtab kuda
prapta ngarsanira sinabêt sang prabu
ingubêdakên angiwa
pinulêt anêngên malih

Raja Kasigi wus kêna
sinabêtkên têratag sri bupati
Raja Kasigi malêdug
rinampêd panangkilan
tarub rambat sirna lan manusanipun
gègèr gumuruh sapraja
sigra Pangran Kaelani

nandêr sagung para nata
wruh ing adat yèn rame jro kithèki
mêsthi kang paman angamuk
wau Pangeran Kelan
praptèng kori sakèthèng kang para ratu
wus panggih rêbah balasah
lajêng maring pôncaniti

prapta maksih lêng-ulêngan
sigra napung prajurit para aji
Pangeran Ismayasunu
lajêng anarik pêdhang
mangsah nêngah pangamuke siwat-siwut
riwut Prabu Kewusnendar
kadi banthèng tawan kanin

Lamdahur pangamukira
tumpês ingkang sami katiban bindi
gusis kang baris malêdug
akèh kacandhak gêsang
sami nungkul aminta têtêping umur
bêbandan pating karêncang
satriya para dipati

kèndêl sami kang ayuda
pêjahira sira Raja Kasigi
para ratu lan sawadu
amor lan dhampar êmas
balungipun rêmak lan êmas akumpul
putra Kelan manjing pura
ingiring para narpati

ing wuri wus samya prapta
baris agêng jêjêl ing Turgan nagri
wau kang manjing kadhatun
putra Kelan anjajah
jroning pura pan linêbêtan sampun
Raja Kasigi kang garwa
putrane Gulangge singgih

pinaringakên punika
Sang Aprabu Talsiyah Banuarli
Dèwi Bayansih puniku
arine kalih ika
Rajèng Turgan Dèwi Kasigi kang sêpuh
kang anèm Dèwi Kasirat
pinaring putra sêntari

atmaja Iskal Iskalan
tinariman Kiswarin lan Diswarin
branane pan sampun dinum
mangkanaputra Kelan
pêparentah nyalini agamènipun
warata sawadya Turgan
sarengat Nabi Ibrahim

tigang dina anèng Turgan
prapta ingkang nusul Rajèng Kubarsi
Sang Prabu Maliyat Kustur
lan Wrahat Kustur samya
wus anunggil tigang yuta balanipun
kang saking nagri Nglimaya
mangkana budhal sang pêkik

saking ing nagari Turgan
tigang dina lampahe baris prapti
paminggir desa ing Burtun
gègère abusêkan
Raja Urmus lan ari Prabu Sêmakun
ingkang mênganjari lampah
Patih Kalkal tuduh margi

wonge desa sirna giras
wus miyarsa tingkahe mungsuh prapti
nagri kêkalih ginêmpur
putra Kelan bramatya
pangamuke aliwung sabalanipun
balane rong puluh yuta
datan kêna dèn tadhahi

mamring Burtun jawi kitha
uyêl ngungsi jro kutha tutup kori
wau Sang Prabu Sêmakun
wus angrampid barisnya
marêpêki rinampêd sawadyanipun
Patih Jèndhi bêdhil kaca
gosong rêbah panggungnèki

Sang Natèng Burtun winarna
ingaturan marang sagung prajurit
suwawi mêthuk pukulun
ing jawi prang bêbanar
inggih wontên ombère botên kasusu
kadi kang wus kalampahan
rayi paduka kêkalih

tumpêse anèng jro kitha
anuruti sira Raja Ungkadi
budhal tan dangu kapêthuk
bala atur uninga
gusti ngrampid bata kitha mêngsah rawuh
cucukeRajèng Gumiwang
lan Sang Prabu Awu Langit

wadya tuwan sampun aprang
panggung rêbah sami binalang api
senapati dèrèng rawuh
nênggih putra ing Kelan
lir samodra praptane bala gumulung
adhegus botên kasandhang
paduka nadhahi jurit

wus kasompok budinira
sami dhêdhêg baris lêbêting kori
Raja Ungkadi amanggung
munggèng luhur dipôngga
prajurite sakêthi pan barisipun
rumab miyarsa wartanya
balane sang anom pêkik

datan kêna tinanggulang
ngandika Raja Ungkadi
paran ingsun suminggaha
agawe nisthaning bumi
ingsun kocap prajurit
milane pinundhut mantu
ing Sri Bupati Ngrokam
tan sêdya ngoncati jurit
wus sêdhênge ratu angrungkêbi praja

wau ta kang sampun prapta
Sang Natèng Ngrum Burudangin
panggih lan Natèng Gumiwang
Prabu Sêmakun lingnya ris
kakang prabu puniki
kumrêsêk suwaranipun
kados ratune arsa
nêdya prang mêthuk ing jawi
nanging inggih kapêngkok prapta kawula

mila jroning bata kutha
kumrêsêk ingkang prajurit
swaraning kuda dipôngga
angling Natèng Burudangin
anggèr inggih suwawi
prajurit kang para ratu
wadya tuwan Gumiwang
angayapa sampun têbih
lan paduka kula rêbahne korinya

ngêtab turôngga malumpat
Sang Natèng Ngrum Burudangin
Prabu Sêmakun tut wuntat
lan Radèn Hasim Katamsi
lan kang uwa tan têbih
mila uwa basanipun
anut ibu kewala
mêndhêt ing basa pribadi
sakadange putrambyah basane paman

sigra anyabêt gapura
Sang Natèng Ngrum Burudangin
sumyur mawur ting palêsat
batane kinosèr sami
rêbah rata lan siti
prajurit jro kitha kagum
gègèr ajrih umangsah
kesisan Raja Ungkadi
namung kantun satriya lan pra dipatya

lajêng têmpuh ing ayuda
ubêkan uyêl kang jurit
Sang Prabu Tasangsulngalam
ngosèr palu rantenèki
kadya andaru kèksi
sèwu parêng tibanipun
Prabu Sêmakun lawan
Rahadèn Hasim Katamsi
samya murid ingajar palu rante mas

Sang Prabu Tasangsulngalam
anyabêt Raja Ungkadi
karangkus dipangganira
sinêndhal pinutêr ngering
rapêt lir dèn pijêri
kang palu rante kadya rug
tinarik sampun rêmak
rênyuh Sang Raja Ungkadi
ajur lawan dipanggane sampun rêbah

kiwul satriya punggawa
gusis pinalu sirnanting
pamuke Tasangsulngalam
Sêmakun Hasim Katamsi
tan adangu barêsih
mungsuh lunas kang kêpagut
ing wuri kathah prapta
putra Kelan senapati
prapta sarêng Lamdahur lan Keswusnendar

lajêng nêlambung ayuda
pêjahe Raja Ungkadi
anèng pipining gapura
prajurite pra dipati
tapis tan ana kari
satriya sêntananipun
lajêng putra ing Kelan
sapraptaning pôncaniti
putra Kelan kèndêl nèng manguntur sela

Prabu Yujana dinuta
lawan Sang Prabu Sêrandil
anacah isining pura
wontên putrane Ungkadi
nama Rêtna Kudartin
mring Gulangge putunipun
arinipun satunggal
anama Rêtna Kadirin
ing jro pura salêksa pawonganira

kang baris agêng wus prapta
jêjêl ngêbêki nagari
ing Burtun kadya sowèk bruk
sawadyane para aji
ing ngriku rêrêp lami
ki putra lan para ratu
Dèwi Kudartin ika
putrine Raja Ungkadi
dèn trimakkên maring putra Yujana

dene arine punika
kang nama Dèwi Kadirin
kadang Kudartin taruna
ayu warnane sang dèwi
pinaringkên wus panggih
lawan Kodrat Samadikun
putri Gulangge panggya
ibune Dèwi Kudartin
panggih lawan Sri Bupati Kewusnendar

ibu panggih lan kang rama
putrane lan putri panggih
Kaharkusmèn lan kang putra
sira Ni Dèwi Kudartin
ibunira kêkalih
Ni Gulangsih luwih ayu
sami putri ing Ngrokam
puniku sêpuh pribadi
panggulune kagarwa Unuk Marjaban

nuli garwane Wuskahar
arine garwa Kasigi
pelag-pelag suwarnanya
Gulangge putrinirèki
nanging kapara sami
agêng-agêng dêdêgipun
dhongoh-dhongoh sadaya
warata sengoh amanis
sêdhêp-sêdhêp tan ana saru satunggal

mangkana nèng ngriku lama
putra Kelan senapati
jangkêp ing sangalas dina
dènira nata agami
agêng Raja Ungkadi
karatone apan punjul
wusnya radin sadaya
budhal Pangran Kaelani
saha bala mrêpêki nagari Ngrokam

sagung têtêlukan anyar
prasamya barêpi baris
sami saos pasanggrahan
wontên ing dhusun Kudami
laut saking lèr kèksi
ingkang kilèn samodra gung
notog ing Jaminerap
lère Jaminerap nênggih
pasabrangan kitha agêng Jamintoran

mangkana nagari Ngrokam
sami Nuh agamanèki
nagari langkung raharja
agung patute prayogi
salor kitha jaladri
sakiduling kitha agung
kilèn wetan dharatan
saparan-parane radin
ingkang sami kanggenan praja manusa

sakidul wukiran Ngrokam
antara samadya sasi
mangilèn sawulan pisan
sami prajane dhêdhêmit
nadyan manusa sami
samya atekad lêlêmbut
yumani pangalapan
sapangilèn urut wukir
atimbangan kalawan nagari Ngrokam

sapêngilèn sapêngetan
sagung jajahan kang wradin
sami karèh marang Ngrokam
kang lampahan tigang sasi
tumêkèng patang sasi
sanadyan ta pitung tèngsu
sami ngidhêp mring Ngrokam
nadyan tan atur upêksi
pangidhêpesayêkti marang ing Ngrokam

saking tan ana kawawa
anandhang wawrating jurit
kaprawiraning ayuda
wiwrin ratu kanan kering
lawan ta dêdêgnèki
Gulangge langkung gêng luhur
satus sawidak êgas
sêmbada godhèk rêspati
ajêjenggot saasta abrêngos capang

lir dêmbaga sinêpuhan
sariranira sang aji
rikma bakung sabopongan
uwang malang pupu sangsir
sacêngkang wulu alis
mêngkorog angulêr taun
netrane kadi macan
gilap lir netra rasêksi
wulu asta mangkorog lir êri tanjang

wulu simbar munggèng jaja
sumingkal bundhêl angisi
upama yèn asiyunga
ngêblêgi kadi rasêksi
nanging Gulangge Aji
yèn butaa buta bagus
waja uris gumilap
angrangap pêthèl pinarik
yèn gumujêng gumlêgêr agiri gora

sêmbada prakoswanira
môndraguna ing ajurit
nanging ambêking prang wantah
tangkêpe sri narapati
sinêmbah ing para ji
ratu sèwu kawan atus
sami wisma ing Ngrokam
dadya punggawa para ji
kathah samya anggêlarkên ngèlmu kêmat

mung Gulangge kang tan arsa
ing rèh culika ajurit
mung balane kèh linilan
yèn adoh marang sang aji
yèn aprang ngarsanirèki
tan kêna alampah dudu
langkung ambêk pasaja
Gulangge tuhu prang yêkti
durung ana bawahangin para nata

amirib dêdêg sang nata
miwah undha-usuknèki
gunge sanadyan jajahan
para ratu atasangin
gungnya Môndalika Ji
Gajimôndalika Uktur
dudu ratu manusa
yèn manusa kang sairib
amung Ratu Jaminambar Saesalam

ratu kang mukir ing Suksma
ngakên Rabusamawati
sakilène Jaminambar
watês suruping hyang rawi
tan wontên ratu malih
ratu ingkang nama agung
sinêmbah sami nata
ingkang wetan tunggil wangkit
ratu agêng amung nagari ing Ngrokam

jajahaning Jaminambar
alêksan kang para aji
akèh ngidhêp Jaminambar
kunêng ta wuwusên malih
putra Kelan wus prapti
lan sawadya para ratu
jajahan nagri Ngrokam
masanggrahan nèng Kudami
papan wiyar angungkurakên bangawan

anêngênakên samodra
angiwakakên kang wukir
angungkurakên kang wana
kêrasan kang wadya alit
datan kirang abukti
sarya murah kèh kadulu
nagari langkung arja
pasir wukir loh jinawi
padesane gung-agung kang palakirna

sabên desa kèh alêksan
isine ewon desa lit
kang kinarya pasanggrahan
punika dhusun Kudami
panggenan sabupati
kang atêngga bandar agung
nami Ki Abu Jahar
wontên wisma tigang kêthi
kadi kitha kêkojor wismèng dipatya

sami ngungsi jroning kutha
gustinira wong sabumi
aja na kang munasika
ing praptane baris iki
ratu wijining sukci
Pusêr Bumi tukang alus
panggenane raja arja
dèn padha amrih basuki
parentahe Gulangge Narendra Ngrokam

malah akèh kang asaba
dodolan panganan laris
wong desa angupa jiwa
gili ewon sabên ari
putra Kelan ngundhangi
iki wus ngambah praja gung
aja bêboyong muwah
kang bêbahak dèn sapihi
praptèng gone nata gung alaku tata

Gulangge durung karuhan
lamun iku angukuhi
marang Sayid Ibni Ngumar
mangkana sagung para ji
sowan mring radèn mantri
aglar nèng têtarub agung
lagya manggung pirêmbag
kang badhe ngaturkên tulis
kinukuhan mring Sang Sri Tasangsulngalam

dèrèng suka ginantosan
nata ing Ngrum Burudangin
putra Kelan angandika
mring raka Radèn Kamdani
kangmas karyaa tulis
bedanên kang wau-wau
ratu agung prakoswa
ngawulakkên kang para ji
canthulane worên manising ukara

wus akarya srat Radyan Kamdani
tan antara dadya ingkang sêrat
katur wus pinaringake
mring sri bupati ing Ngrum
Burudangin wus dèn tampani
Sang Prabu Johanpirman
kinanthèkkên sampun
nistha lamun satunggala
mring narendra agung karatonirèki
taklim anut ing krama

sigra lèngsèr sang narpati kalih
saking ngarsaning putra ing Kelan
amungsami lan kudane
Gulangge wus angrungu
badhe wontên caraka prapti
mijil ing panangkilan
busana kaprabun
munggèng singangsana rêtna
aglar munggèng ngayunan kang para aji
kadya prabata puspa

koyup kucêm sagung kang para ji
karoban ing bawaning narendra
cahyaning Prabu Gulangge
pan kadya Wanakirun
mèh aniksa mring umat silib
kanan kering ampilan
kang gada gung-agung
kalih wrat rongèwu dhomas
durung ana gêgaman para narpati
kadya Gulangge Ngrokam

amakutha mawa kôndhawari
krawisthane mubêng angrong asta
acawang ing palêngkunge
tinurut ing hèr laut
garudhane surya hèr gêni
agêng sawoh bidhadha
lir baskara murub
anawung gilaping netra
durung ana bawahangin atasangin
pratingkahing narendra

busananing kaprabon narpati
buka srine makutha môngsa na
kadya Sang Prabu Gulangge
wau wong tunggu pintu
matur wontên caraka prapti
dutane putra Kelan
kêkalih kang rawuh
Prabu Gulangge ngandika
hèh apatih papagên caraka prapti
nata gung dadya duta

Patih Bakubaham awotsari
sigra Gulangge mundhut amparan
kêkalih prapta ngarsane
kyana patih wus pangguh
nulya sami ngancaran kalih
paduka tumanduka
ing ngarsa sang prabu
kagyat pinêthuk ing kramasarèh andhap kêju tyas Sri Burudangin
lan Nata Johanpirman

turanggane bupati nyêkêli
pan tinuntun munggèng kering kanan
anèng pinggir têratage
kèndêle kudanipun
duk tumingal sang prabu kalih
Gulangge anjênggarang
gumlêgêr anguwuh
hèh prabu kalih banjura
dèn aparêk ing ngriki lungguh lan mami
wau duk amiyarsa

suwaraning Gulangge Narpati
Sri Tasangsulngalam Johanpirman
sarta katingal dhapure
kalih bayune racut
sri narendra ing Burudangin
eram pan durung mulat
dhapurane ratu
sami pucêt netya biyas
mundhuk-mundhuk gumêtêr ajrih ing batin
môngga majêng pinaksa

pinaranan sinorog pribadi
kang amparan ing ngriki sang nata
lingira Prabu Gulangge
nyandhak amparanipun
pan binêkta ragi anêbih
ulap Tasangsulngalam
Sri Gulangge dulu
andhêku dènira lênggah
Johanpirman andhêpès kudu nèng kursi
Raja Tasangsulngalam

ragi kêkês sasmitaning batin
pan kêtarèng netya gya ngandika
aris Sang Prabu Gulangge
hèh ta sang prabu ing Ngrum
sampun susah sampun prihatin
de sira mêntas nglunas
para mantuningsun
têlu kang tumpês ing sira
Si Wuskahar Si Kasigi Si Ungkadi
padha ratu prakoswa

rèhning sampun paduka patèni
nora sêdyaingsun amidosa
jêr awiting ing panggawe
kang mawa sira nêpsu
iya saking luput ing ngriki
iya Unuk Marjaban
anyidra mantumu
Raja Sayid Ibni Ngumar
iya iku wêtune runtikirèki
sun puji sira lanang

lanang kang wus têtêp anèng bumi
hèh Natèng Ngrum Burudangin sira
wus aran lanang yêktine
matèni ratu têlu
iku padha kalok prajurit
aprang kalawan sira
katri tanpa kiwul
saprajurite tumpêsan
praptanira tan anggawa bala siji
bisa bêdhah nagara

bênêr Wong Agung Surayèng Bumi
pamundhute kadang marang sira
pan wus cinithak pêthèke
yèn sira ratu punjul
pratingkahe wus anglabêti
sinêmbah ing sasama
sama-samèng ratu
sêmbada dêdêg parosa
nora larang ingaku sudara wèdi
mring Sang Surayèng Jagad

wau natèng ing Ngrum Burudangin
duk miyarsa pangandikanira
sarèh Sang Prabu Gulangge
cahyanya sami muncul
rêming-rêming wus mari putih
gumrêmêt mèh sumringah
abang mari payus
têtêp dènira alênggah
pan linarih brênduwin jênèwêr manis
wus pulih manahira

Prabu Gulangge angandika ris
Bakubaham sira iringêna
mring sang prabu karo kiye
iya dimèn katêmu
lan mantune kang siji iki
Tasmitèn Johanpirman
iku besanipun
lakune dadi caraka
mêngko gampang padha tuwa têmu wurilah iya ngarah apa

sampun kerid marang kyana patih
mari gène Sayid Ibni Ngumar
ingkang pinêrnah ênggène
made kancana murub
kawan dasa cèthi ngladosi
langkung sinuba-suba
karaton tinamu
mêndhak Patih Bakubaham
nêmbah rama paduka sri narapati
Prabu Tasangsulngalam

arsa panggih lan paduka gusti
lawan besan Tuwan Johanpirman
sang aprabu ing Tasmitèn
tumêdhak sira gupuh
anungkêmi padanirèki
rinangkul ingkang rama
binêkta alungguh
sira Prabu Johanpirman
atur sêmbah ing besan sang raja pêkik
Patih Ngrokam nèng ngandhap

Natèng Kaos matur angabêkti
mring kang rama pukulun raharja
tyasipun Prabu Gulangge
tan wontên ratu agung
manahipun kadi wong mukmin
amba sinuba-suba
pan rinatu-ratu
sang prabu ing Ngrum ngandika
witne ingsun mantune tri sun patèni
prandene ingapura

apan tuwan praptèng Ngrokam ngiring
dhatêng putra paduka jêng paman
sampun rêkasa karsane
wontên sumadosipun
lamun raka paduka prapti
jêng eyang pan kawula
ingaturkên gupuh
dangu tutug apêpanggya
lêga tyase Narendra Ngrum Burudangin
wus panggih putra arja

wangsul marang panangkilan malih
sampun lênggah amparan kancana
ngurmati Prabu Gulangge
ingkang sêrat pinundhut
lawan akèn wau ngaturi
mring Sayid Ibni Ngumar
praptane Sang Prabu
Gulangge nyandhak kang asta
Ibni Ngumar binêkta lênggah anunggil
munggèng singangsana mas

sigra buka srat sinuksmèng galih
pèngêt layang ingsun putra Kelan
pamuji mring Pangerane
Kang Agung Maha Luhur
kaping kalih marang ing Nabi
Ibrahim Kalilolah
praptaa srat ingsun
mring Prabu Gulangge Ngrokam
praptaningsun ing kene angirid baris
wit saking mantunira

Si Marjaban Ratu Ngambarkawit
nyidra marang kaponakan ingwang
mêngko dèn gawa marene
katur marang sirèku
dadi lakuningsun nututi
anèng marga pinanggya
ing para mantumu
angadhangi lakuningwang
pinatenan mring paman Ngrum Burudangin
katêlu mantunira

praptaningsun ing prajanirèki
aturêna maring sun dèn inggal
hèh poma Prabu Gulangge
iku pulunan ingsun
kakang êmas Umar Yunani
prabu ingkang pangarsa
pan pêmbarêpipun
kang sêsuta Ibni Ngumar
lamun sira angukuhi anak mami
eling-eling sang nata

pêsthi ingsun anêkani jurit
hèh Gulangge anitira kêndhang
angadêgna daludage
manjêra umbul-umbul
amêpêka kaprabon jurit
tan wande ingsun rusak
sun dadèkkên awu
nagaranira ing Ngrokam
lawan sira sun sahkên nyawanirèki
kalawan angganira

dudu aran Gulangge sirèki
lamun nora mêtu prang lan ingwang
yèn ajrih sira dèn age
ngaturna panungkulmu
pèni-pèni lan anak mami
Ki Sayid Ibni Ngumar
aturna dèn gupuh
wurung sah mustakanira
saking badan titi têmbunge kintèki
surate putra Kelan

mèsêm sarya angandika aris
muka sumilak bêrsih atêrang
tuhune Prabu Gulangge
sinungkên suratipun
dawêg anggèr dika tingali
layange rama dika
kalangkung pêpucuk
botên angangge pariksa
têtêkone pinadha lan nguni-uni
mungsuhe rama dika

apan kula botên duwe budi
kadi ratu ingkang kathah-kathah
pan wus tuwa Si Gulangge
nadyan duk anèmipun
nora owah têtêkon mami
ing jamak dèn wawasa
sayêkti karungu
wong tuwa cinacah-cucah
botên pantês Jêng Pangeran Kaelani
ladak botên waweka

dora botên midhangêta warti
yèn Si Unuk Marjaban palastra
kukum ingsun pasrahake
andika kang anglampus
pundi lamun saru wak mami
ngaranana sikara
jêr botên tinêmu
amung ta atur kawula
benjing yèn wus prapta jêng eyangira Mir
kula turkên samôngsa

saking kêdah ngong arsa udani
prakoswane jêng eyang paduka
dika dadi dêdalane
ing batin mung puniku
datan wontên pratingkah malih
mangke putra ing Kelan
cênthula kalangkung
kadi buwang namaningwang
ing karaton têmbung tan sarèh tan aris
yèn ta tinimbangana

dadi babocahan awak mami
yèn ta ugi nora tinimbangan
yêkti andadra karsane
watak wong anom iku
rêmên ugi mêtu ing jurit
Sang Prabu Ibni Ngumar
alon aturipun
inggih tuwan ladènana
kangjêng paman dènnya adrêng kêdah jurit
lawan jêng padukendra

lamun botên paduka turuti
drêng ngayoni dhatêng padukendra
yêkti tan lêga galihe
lan punika sang prabu
sami putra ing Pusêr Bumi
kangjêng paman ing Kelan
mêncul tiru ibu
gêgitike sangêt pyambak
asêmbada pêkike datanpa tandhing
nyirnakkên langêning rat

wontên paman Prabu Parangakik
lawan paman prabu ing Karsinah
sami awrat gêgitike
pintên ta para ratu
kang binanting madyaning jurit
paman Sultan Jayusman
Amirijalsamsu
lawan paman ing Karsinah
sultan anom Ruslani Danurusamsi
mêksih wrat paman Kelan

mèsêm Gulangge angandika ris
yèn makatên ngrêmbugi paduka
angladèni ing yudane
mring putra Kelan iku
hèh Natèng Ngrum ing Burudangin
kundura kula datan
bêktani sul-angsul
aran andika kang paman
botên susah Gulangge ngaturi tulis
matura putra dika

sakarsane wong tuwa nuruti
witing lumuh kasêbut ing nistha
dene ta aprang lan rarelamun praptaa besuk
raka dika Sang Jayèngmurti
mapan tinakonana
kapilarenipun
ewamakatên sang nata
jêngandika kang paman sun damêl sêksi
lan Prabu Johanpirman

pinisalin sang narendra kalih
pira-pira busana sarwendah
satus mantri ngatêrake
pamit sang prabu ing Ngrum
Burudangin miwah sang aji
Tasmitèn Johanpirman
lajêng lampahipun
rinêngga lakuning raja
sapraptane pasanggrahan ing Kudami
lajêng maring ngayunan

sampun aglar ngayunan para ji
mungging ngarsaning putra ing Kelan
sang nata ing Ngrum ature
sadaya wuwusipun
Sang Aprabu Gulangge nênggih
katur tan kaliwatan
miwah ambêkipun
raharja nêrus lagawa
ngungun mirsa sagunge para dipati
watêtkèr Natèng Ngrokam

mila datan ingaturkên nuli
Rajèng Kaos Sayid Ibni Ngumar
inggih ngantosi praptane
rama tuwan ing besuk
pan sinuga-suga ing mangkin
botên manggih sungkawa
papa kawlasayun
malah amanggih kamulyan
duk miyarsa Bakdingujaman putra di
umadêg kang bramatya

datan kathah kang kraos ing galih
amung nora ingaturkên nulya
Sang Ibnu Ngumar putrane
puniku dukanipun
katon sangêt amêjanani
Gulangge Natèng Ngrokam
mung puniku ketung
gênjot wêntise kang kiwa
walikate kang têngên kêdut kumitir
kumutug brajèng muka

pasuryane sumilak nêlahi
kadya ôndakara kang katiga
pan kalimput radityane
tinon ing pukul satu
pancoronge amurwèng bumi
eram kang sami mulat
ing cahya kadyaku
dangu-dangu katrontongan
pênganjure tyasira kang mawa runtik
kuning ijo dadya bang

praptèng jaja tutul-tutul abrit
apan kucêm kang para narendra
ebat mulat ing cahayane
awarna kaping têlu
dhingin pêthak asurat wilis
dangu-dangu ajênar
tumeja sumunu
yayah pamêmpênging wulan
nuntên prapta runtike atungtung abrit
lir agni mulad-mulad

angêkêsi sagung kang ningali
tuhu putra pituruning jagad
anèh dhewe prabawane
miwah ing cahyanipun
ngilangakên langêning bumi
durung ana mangkana
tejane ngênguwung
putra Kelan wruh ing netya
para ratu miyarsa wartanirèki
gunge Gulangge Raja

prakoswane punjul ing ajurit
dêdêgira satus sawidak gas
tri dasa asta jêmbare
ujunge jajanipun
gapurane kaprah pra aji
alon dènnya ngandika
Sang Ismayasunu
hèh paman Prabu Gumiwang
ing Yujana miwah paman Ngawu Langit
paman Narendra Selan

paran sami karsane sayêkti
pun Gulangge mêkatên punika
ingkang dhingini ature
sira Prabu Sêmakun
anak êmas ingkang ngluwihi
ing para putra Ngarab
nuntên atur wêruh
inggih ing rama paduka
yèn Gulangge makatên aturirèki
gumulung para nata

kadi Prabu Sêmakun turnèki
putra Kelan èstu datan arsa
ingkang makatên rêmbage
karsane kêdah ngrêbut
amisesa amurwèng jurit
punapa kinajrihan
dumèh gung aluhur
dêdêg satus sawidak gas
pan punika sami titahing Hyang Widi
maksih nak putu Adam

Sri Lamdahur muwus sarya sêdhih
Kewusnendar ingsun lawan sira
yèn tiwasa anak anggèr
sira tan wani matur
lawan ingsun amrih rêspati
sanadyan magut aprang
yèn prayogèng laku
Gulangge durung prayoga
lagi ana pênjaluk wênang inganti
Sêmakun nambung sabda

miwah Raja Urmus anambungi
inggih dèrèng Gulangge punika
sarèh wontên panêdhane
lawan ta malihipun
gung aluhur prakoswèng luwih
putra dika nonoman
kaot balungipun
môngsa si dhewe ajriha
jêr wus nêdya pratingkah andon ajurit
mungsuha sapa-sapa

iya amung atura upêksi
mring kang rama nadyan gêmpurana
aja kuciwa sêmune
yèn tiwas ing prangipun
ingkang tuwa môngsa na kari
putra Kelan turira
mring paman Sêmakun
paman paduka punika
duk kawula kadêrêng arsa ajurit
lan Uktur Môndalika

kang mêjahi kangmas Rustamaji
jêng paduka inggih sangêt mênggah
saking kagêngên mungsuhe
pun Môndalika Uktur
ratu dajal pan dede janmi
mangke Gulangge Ngrokam
sami gung aluhur
nanging ta janma manusa
midêng-midêng paman paduka malangi
pun Gajimôndalika

amêjahi kakang Rustamaji
pun Gulangge ngukuhi wayahta
ing pundi gène patine
pan wong urip puniku
liya kadang kalawan siwi
kaping tri wong atuwa
catur garwanipun
paman Sêmakun kawula
paman Urmus sêmangke kula tan kêni
wong tuwa malangana

kang pra ratu sêdhih samya nangis
para raja kang pinaman-paman
tuwin para paman kabèh
sigra wau sang bagus
apan kinèn têngara aglis
nêtêg amukul kêndhang
thongthonggrit lan puksur
busêkan bala busana
para ratu nimbangi têngara sami
mundur nata barisnya

wus samêkta busana kang para nata
sigra wau sang pêkik
miyosi ngayuda
ingiring kang sêntana
ing Kelan sami prajurit
para satriya
saking jro kitha nênggih

goraning prang têngara kang kapiyarsa
saking jro kitha nênggih
Gulangge miyarsa
sigra akèn têngara
nimbali mring Raja Sayid
ya Ibni Ngumar
prapta Gulangge angling

lan punika rama paduka têngara
Pangeran Kaelani
kula arsa mêdal
andika jênêngana
lênggaha amparan rukmi
ngawêruhana
tingkah kawula jurit

sigra akèn têngara Sang Natèng Ngrokam
muntab sawadya mijil
saking jroning kitha
wadya kadi hèr nawa
prajurit para narpati
kêthèn ayutan
rêbat papan kang jurit

sampun tata barise mungsuh lan rowang
Raja Gulangge prapti
lawan Ibni Ngumar
sampun munggèng amparan
sawang-sinawang kang baris
samya srinira
samya gunge wadya ki

sigra têdhak Gulangge nitih andaka
kêlawu pancal putih
agêng andakanya
binusanan sarwendah
kadya baksara duk mijil
saking hèr nawa
ebat ingkang ningali

mandhi gada jênggarang wrat sèwu katya
lir Kumbakarna jurit
nèng andaka nglela
saking doh katingalan
mole-mole angajrihi
kêkês kang mulat
tuhu ngebat-ebati

molahakên dipôngga krura anglumba
gada kinarya undhi
mumbul ing ayiwat
lir pêksi mêrdukala
tibane cinandhak malih
pinutêr mubyar
kadya kilat sêsiring

duk tumingal Pangeran Jaswadiputra
sigra mundhut turanggi
arsa umaguta
sampun nitih turôngga
prapta Sang Prabu Sêrandil
apusing kuda
cinandhak dèn gondhèli

sampun mangsah ya putrane gustiningwang
ratune wong apêkik
yèn maksih pun paman
Lamdahur anèng donya
sakarsa yèn wus wor siti
ratu ing Selan
kèndêl mangu sang pêpik

sigra nitih dipôngga Sang Prabu Selan
umangsah ing ajurit
surake gumêrah
kadya nêngkêr buwana
prapta ing papan wus panggih
ayun-ayunan
lir kidang mungsuh èsthi

pan sakuda upama Sang Prabu Selan
Gulangge upamèsthi
Gulangge têtanya
sapa ranmu narendra
sumaur Sang Rajèng Srandil
Lamdahur ingwang
ratu andêling jurit

ratu agung rong lêksa bupatiningwang
ingkang môncanagari
ratuningsun dhomas
kalawan angrèh ingwang
para ratu wadanèki
pan wolung dasa
kang sinudara yêkti

pan ingakên sanyawa sariraningwang
mring Sang Amir Mukminin
gumuyu angakak
Prabu Gulangge mujar
pantês sira dèn kasihi
ratu prakoswa
dhapurmu gêng rêspati

payo Sang Sri Lamdahur apa nèng sira
nuli tamakna aglis
Lamdahur angucap
pan dudu caraningwang
andhingini ing ajurit
sabalanira
Risang Surayèng Bumi

balik sira Gulangge payo gadaa
gumuyu iya bêcik
Lamdahur dèn yitna
pan sira apasanga
mutêr gada Gulanggya Ji
rongèwu dhomas
kati ing wawratnèki

sigra ngêtab Sri Maha Gulangge Raja
tumêmpuh punang bindi
kadya gêlap sasra
murub parisanira
gumêtêr limane anjrit
adhêrodhogan
kotos karingêtnèki

asru mojar Gulangge payo malêsa
hèh prabu ing Sêrandil
sun rasakne uga
iya panggadanira
nauri Prabu Sêrandil
ingsun balaka
tan kawasa malêsi

sira iku Gulangge sayêkti eman
mungsuh lan gusti mami
atimu raharja
sanadyan putra Kelan
kaliru galihe lagi
pan sêjatinya
putra Rab ambêk sukci

satêmêne jêng pangeran ing Suwôngsa
mring sira gawe bêcik
para mantunira
kang padha ngalang marga
mati lan Sri Burudangin
randhane padha
putrimu dèn bêciki

tinarimakakên pinilihkên padha
ratu gêng kang prajurit
tur ingkang sanyawa
lan pangran ing Suwôngsa
randhane Raja Kasigi
kang tinariman
Sang Raja Banuarli

Ratu Agung Talsiyah Marmadiputra
pan wus kinulit daging
randhane Wuskahar
ipene tinariman
raja agung ing Kubarsi
ngungkuli padha
lawan bojone lami

anakira tuwa wus panggih lan putra
Kewusnendar Sang Aji
Kaharkusmèn dibya
atmaja Kewusnendar
karo putranira iki
padha putrangkat
ing gusti Jayèngmurti

ingkang roro padha ratu sinudara
ing Yujana Kubarsi
mantunira lawas
padha rêratu desa
mêngko iki bêcik-bêcik
ratu sinêmbah
abêbala para ji

padha moncol kaprawiraning ayudakarsane angajèni
jêng gusti ing sira
Gulangge duk miyarsa
waspanira andrês mijil
langkung nalôngsa
dènnya ngladosi jurit

katêlanjur wacana kang wus kawêdal
tan ingaturkên nuli
Sayid Ibni Ngumar
dene nganti praptanya
Wong Agung Surayèng Bumi
arsa ngaturna
ila-ilaning aji

balènana wacana kang wus kawêdal
kasiku ing Hyang Widi
angawe kang wadya
prapta ingkang ambêkta
janèwêr branduwin manis
wus linarihan
sigra Prabu Sêrandil

sêgêr malih sarirane ingkang lupa
Gulangge mojar aris
Lamdahur mundura
nauri Rajèng Selan
wirang sun mundura dhingin
sira sadhela
mundura sri bupati

sru gumujêng Gulangge mundur sakêdhap
Lamdahur mundur aglis
rinubung praptanya
apa tan ana kalah
dandananira sang aji
ya insa Allah
ing Suksma sih basuki

nanging datan kawasa malêsa ingwang
Gulangge sarèh pikir
lamun sinêdyoa
kaya mati wak ingwang
nanging karsaning Hyang Widi
yèn durung ajal
lah iki maksih urip

panggadane Si Gulangge ngudubilah
lir katiban wak mami
iya gunung waja
mèsêm putra ing Kelan
tuwin kang para narpati
Gulangge kuwat
èstu gambuh ing jurit

wau ta duk angrungu
sang prabu kôndha Maliyat Kustur
sigra amit saksana magut ingjurit
Pangeran Ismayasunu
pangandikanira alon

paran ta kakang prabu
pan paduka kêdah magut pupuh
gung aluhur Gulangge kuwat ing jurit
umatur Maliyat Kustur
sampun kawruhan yèn abot

bêbêjan ta pukulun
kêdah ngayoni ing wawratipun
mugyantuka kang supangat sang apêkik
gya mangsah Maliyat Kustur
nitih dipôngga angrimong

sarwi mandhi salukun
prapta ing papan Maliyat Kustur
wus apanggih ayun-ayunan sang aji
Gulangge mèsêm andulu
nêracak padha kinaot

bala Kuparman iku
pra ratune apan patut-patut
dhapurane agagah padha rêspati
anom bagus tuwa bagus
iki sapa sun têtakon

ratu ngêndi sirèku
wani amapag ing yudaningsun
apa nora têtakon Rajèng Sêrandil
kang mêntas aprang lan ingsun
sira bagus maksih anom

angling Maliyat Kustur
iya apan wis angrungu ingsun
lamun sira awrat sinandhang ing jurit
lan dêdêgmu gung aluhur
nora kaprah para katong

wruhanira sang prabu
prajurit Ngarab nora andulu
nadyan ana mungsuh gêdhene sawukir
nora nana nganyang mungsuh
wus lumrahe kancaningong

mungsuha Wanakirun
nora watak anampika mungsuh
aja mungguh sêntana kang kaya mami
yèn mirisa mungsuh agung
yèn sira tambuh maring ngong

ikiMaliyat Kustur
gêgêdhug ratu santana ingsun
pan rong atus para ratu Kaelani
kang sanak misan puniku
dene ingkang para katong

nak-sanak wolung puluh
iku ingkang kaprintah maring sun
padha ratu prajurit ing Kaelani
ratu dhomas balaningsun
gêgawanku para katong

Abu Ngadngah sêsunu
Wrahad Barsi apan ratu punjul
putra têlu ingkang tuwa iya mami
putri adi kang panggulu
lanang maning ingkang anom

kang èstri garwanipun
padmi kasih Jêng Ismayasunu
putra Kelan tan miyat ing sang dyah malih
mung Kadarwati ariku
wong tuwane asih golong

lanang wadon sih lulud
miwah sadaya kang para ibu
atanapi Wong Agung Surayèng Bumi
dènnya padha sih kalangkung
asring kinanthi pakewoh

duk musnane wong agung
Samasrawi prang cinolong mungsuh
wong Kuparman gung alit samya prihatin
para putra para ratu
tan ana bisa ngupados

pan amung ariningsun
Kadarwati nêmokkên iku
anambani susahe wong Pusêr Bumi
Prabu Gulangge angrungu
kraos tyase pan sumêdhot

nukmèng wardayanipun
Sri Mahaprabu Gulangge iku
tinggalane Prabu Ngadngah Wrahad Barsi
kèlingane tunggal guru
barêng dalêjêt duk anom

tan pisah saba gunung
alas guwa-guwa mrih pinunjul
puruwita kaprawiraning ajurittinggalane arènipun
Wrahat Barsi ratu moncol

lan kapindhone iku
dadya lakine ya anak ingsun
Si Bayansih abêgja prayoga iki
lan Si Wuskahar rumuhun
kari gagah kari sengoh

lan agung kratonipun
manjing santana Ngarab tur bagus
kèh bêgjane putra ngong nini Bayansih
alon samudana muwus
sirèku prang lawan ingong

dèn prayitna sirèku
tadhahana iya gadaningsun
winitara tibane dèn irih-irih
sinôngga parise murub
Maliyat Kustur kalêson

anjrit dipangganipun
pan gumêtêr Sri Maliyat Kustur
pan wus prapta kang ngirim janèwêr manis
linarih Maliyat Kustur
wus sêgêr malih sang katong

Prabu Gulangge muwus
amalêsa Si Maliyat Kustur
lagi sira iki lan Natèng Sêrandil
katiban ing gadaningsun
iya nora mati luloh

sabêne banjur luluh
yèn tan luluh ya nyawane mamprung
tinggal badan wêdi bok kasampe bindi
nora tau gada ingsun
matèni ratu amindho

lah mundura sirèku
yèn kêlar sira malêsa sokur
anauri sri bupati ing Kubarsi
tan kawasa malês ingsun
alêsu sariraningong

lah mundura sirèku
lamun sira ja dadi mantuku
sun têmêni sayêkti sira ngêmasi
manawa nutuh bojomu
tan bisa golèkkên liron

kon boboki bojomu
rapuhan ratus ya mari iku
Si Bayansih wruh parême nguni-uni
mundur Sri Maliyat Kustur
wontên ratu wrat ing kewoh

pan ing Ngrokam prajèku
Rokam ing tanah Indi puniku
bisikane iya Gulangge namèki
ilon-ilon namanipun
ratu agêng kang kinaot

dene prajanirèku
mèh cumbuh Ngrokam Ngindi puniku
pan wasisan tiniru namanirèki
dene doh jajahanipun
môngsa nêdyaa patêmon

ing mangke ta kapranggul
Sri Gulangge tanah Indi magut
jêng pangeran ing Suwôngsa wus ngidini
gumujêng kang para ratu
padha arane patêmon

nanging kari gêng luhur
Gulangge kene iki kalangkung
mring Gulangge ing Ngrokami tanah Indi
kaprahe kang para ratu
umangsah nitih angrimong

putih prapta wus pangguh
tanya Gulangge kang agung luhur
ratu ngêndi sira mêtu ing ajurit
ratu bawahangin ingsun
ya Gulangge namaningong

ya Ngrokami prajèngsun
duk misih anom suwitaningsun
nora saking iya kasoran ing jurit
wit saking ingsun kapencut
ing ambêg Jayèngpalugon

bêbudèn manis arum
ngisor wiyat ingkang para ratu
nora nana mirib Sang Surayèng Bumi
lêmbute wêwatêkipun
dhêdhasare apura mot

ya duk suwitaningsun
kala gusti nglurugiamukul
ing kuthane Aspandriya ing Biraji
wong agung duk amêmangun
akarya kutha gêng kaot

ingsun kinon amatut
miwah rêngganing kadhatonipun
sawiji kang rupa-rupa jroning puri
tan ana liya saking sun
anggitan sajro kadhaton

kinèn anelad ingsun
kutha Ngajrak ing sarakitipun
pan kalêbu wong lawas ya ingsun iki
Gulangge agung amuwus
payo gadaa maring ngong

raja jumbuh prajamu
miwa jumbuh aranira iku
baya liwat pinunjul prawiranèki
Gulangge alit sumaur
aprang dudu caraningong

andhinginana mupuh
pan gumuyu Sang Gulangge agung
dèn prayitna sira lumaku ngong bindi
mutêr gada sigra mupuh
gumapruk angrimong ruboh

sarêng ratune lampus
gumuling lawan angrimongipun
sigra nandêr ratu kêmbar Kaelani
Raja Siwana kang sêpuh
Raja Diwana kang anom

mangsah prapta wus pangguh
tinanya sapa aranirèku
anauri santana ing Kaelani
ing Sarsit kadhaton ingsun
ratu sanak misan ingong

marang Gulangge Prabu
Raja Siwana Diwana gupuh
mara rampak kalihe kêbabit bindi
sêdyanira ukur-ukur
pan winitara kemawon

tuna-dungkap amupuh
ragi rah-arah pamupuhipun
dene amrih kênane parênge kalih
têmahan kang para ratu
dene manglung asta gayoh

têmah kalihe lampus
Prabu Gulangge kalangkung ngungun
katigane nora sêdya amatèni
têlu pisan katarucut
kang palastra balung anom

mangkana Prabu Gulanggya
têdhak saking ing waniti
pangracut kapraboning prang
mara lan astanirèki
jisime ratu kalih
Siwana Diwana iku
rinangkêp asta kanan
kang kering jisim satunggil
wus binêkta maring gène putra Kelan

ambopong jisim têtiga
saingga pari sawulih
eram kang sami tumingal
Gulangge pratingkahnèki
prapta ngarsa sang pêkik
para ratu kêkês dulu
mring Gulangge gungira
miwah jarote linuwih
piyak sagung bala kang ngampil ing ngarsa

angadêg nginggil amparan
Pangeran Banjaransari
sarwi nêkên kang gandhewa
Gulangge ngêrpèpèh manis
umatur sang apêkik
gêgambène para sunu
punika wadya tuwan
amba tan sêdya matèni
kasaliyo kapara ginayuh gada

balane ratu têtiga
santanane prapta nangis
tinampèn layon têtiga
Gulangge umatur aris
yèn ngarsakna sang pêkik
ngukum jiwa raga katur
amba wus tanpa gaman
ngasrahakên pati urip
sakarsane putra Kelan pan sumôngga

rêngu panduking sasmita
Pangeran Ismayasiwi
sumunu mulat tumejasudama bangun sêsiring
pratisthèng damar lilin
kataman maruta arum
eram Gulangge mulat
ing cahyanira sang pêkik
angandika Pangeran Amiratmaja

hèh Gulangge tambung lampah
ya ngêndi ana prajurit
matèni wong tanpa gêgaman
yèn sira rêp sun patèni
mundura sira dhingin
anggonên sadayanipun
kapraboning ayuda
ing mêngko nuli ajurit
singa tiwas nèng payudan pinatenan

dudu caraning prawira
amatèni wong balêdhing
tangèh manggiha utama
mungsuh kurang dèn wuwuhi
gêgaman ing ajurit
sira iku tambung laku
lamun trahing Kuparman
tan arsa matèni silib
nora arsa mungsuh wong kurang gêgaman

apa jampêng tan miyarsa
watêke trah Pusêr Bumi
yèn aprang milih sumêngka
nora tate dèn sêngkani
Gulangge lah dèn aglis
anggonên ta parisamu
kalawan gadanira
dèn samêkta payo jurit
undurira Gulangge ngusapi waspa

kalorop ing solahira
wêkêle kang dèn ugêmi
sêtya tuhu paribawa
tinêrka angrusak wingit
angilani wêwadi
bubrah kautamanipun
tur pati tanpa gaman
winastanan mêjanani
pan tinêrka nuntun panggawe urakan

nyarimpêd ing kaprawiran
wau ta rahadèn mantri
angrasuk kaprajuritan
kudanira kèn ngambilisumaos jonggiraji
sayêktine kuda iku
wêton dhasar lautan
anaking jin Jonggiroji
yèn kinarsakna marang ki putra Kelan

bisa nglumpati prawata
nging ki putra sangêt wingit
tan arsa ngacèki tingkah
sasami titahing Widi
sigra nitih turanggi
wong Kelan surak gumuruh
langkung sami marmanya
para paman lan para ji
dènnya sangêt datan kêna ingaturan

kadya kang baskara memba
nganglangi langêning bumi
Gulangge nurut parentah
ngrasuk kapraboning jurit
kinitêr radèn mantri
angatepang wêdhar lurus
wiragane pasaja
cahyane nuksmèng sitèngsi
gêbyar-gêbyar anyurêmi diwangkara

èbêg Gulangge tyasira
paran titah ingsun iki
saru loking pramudetya
rare sun ladèni jurit
yèn ora sun ladèni
muring-muring sang abagus
lah iya ngarah apa
sun watarane ngajurit
jêr karsane dhewe kudu ngajak aprang

mêrpêki angundha gada
Gulangge lon turira ris
wong bagus dipun prayitna
amutêr gadanira glis
sang pêkik mara tangkis
Gulangge gadane nêmpuh
tibane winitara
sugal pangandikanèki
hèh Gulangge prang apa ta dolanan

dora lamun samenea
pêpukulmu ing ajurit
kang jamak padha prawira
angêntèkakên gêgitik
bok aja mêjanani
ngandêlakên gung aluhursumôngsa anggadaa
manungsa ajur wor siti
bokmanawa ana titah ingkang kuwat

pan ingsun durung tarima
sira watara gêgitik
Gulangge kaku tyasira
ingundhakan panggadèki
jumêbèt tibèng tangkis
mêtyagni parise murub
urube katar-katar
muluk marang ing wiyati
pêksi alit katrajang kumrutuk tiba

malah matêng tibanira
wong baris kalangan ngambil
kang matêng lajêng pinangan
suka manahe wadya lit
kang lagya mangan pêksi
surak sarwi nyamuk-nyamuk
ginada kaping tiga
tan osik dènira tangkis
angandika payo Gulangge êntèkna

Gulangge aris turira
suwawi sampun kaping tri
anggèr pamupuh kawula
inggih lêrêse agênti
sampun ta amêstani
ing panggada ukur-ukur
kawulantêp punika
saèstu kawula muji
pasêk sêsêg anggèr ing tangkis paduka

putra Kelan saurira
hèh Gulangge Sri Bupati
durung tèk pukulira
katara tibaning tangkis
pan akèh ingkang kari
Gulangge kuwatirèku
môngsa malêsa ingwang
yèn durung tèk kuwatnèki
mêtu kabèh kuwate panggadanira

kaliwat dora sêngara
mung iku kêkuwatnèki
môngsa matènana raja
yèn amung sêmene iki
Si Diwana prajurit
lan Raja Siwana iku
tate nadhahi gada
rong mene narendrakalih
apan iku santananingsun misanan

anake ratu prakoswa
andêl-andêl Kaelani
payo maning wêtokêna
pamupuhira kang yêkti
Gulangge ngangkat malih
pining têlu kuwatipun
mung kari kang saduman
kang rong duman iku mijil
pan tumêmpuh gada gêng mring putra Kelan

kadya balêdhèg sayuta
orêg prakêmpa kang bumi
kabèh kathahing titihan
karungane para aji
miwah karungan èsthi
wadya gung pan samya jumbul
ewasamana uga
tan osik dènira tangkis
tuhu lamun widigdaya putra Kelan

kadya kidang mungsuh gajah
sayêkti sèkêt lan siji
môngsa na mèlu si kidang
pangrasane kang ningali
nora kongsi ping kalih
sapisan wus dadi bubuk
prandene putra Kelan
dangu pan winanti-wanti
ora môntra karasa panangkisira

surake kadya ampuhan
eram kang sami ningali
tangkêpe prang putra Kelan
panyêngkane satus tandhing
wau kang paman kalih
Raja Urmus lan Sêmakun
sami maras umiyat
tumungkul waspa drês mijil
saking sangêt tan kawawa nahên maras

têtanya Sang Rajèng Selan
kakang prabu kadospundi
tan mêntala amba mulat
ing yudane kaki mantri
karya rujiting ati
nauri Prabu Lamdahur
anggèr dipun santosa
tuwan pasrah ing Hyang Widi
lah punika tangkêpe putra andika

wus pinupuh kaping gangsal
kaping nêm dèrèng malêsi
anggèr kawula kemutan
putra paduka puniki
ayême ing ajurit
blêg raka dika wong agung
surayèng pramuditya
sangêt pêdhêse panggitik
tiru ibu putri Kelan Kelaswara

duk kula aprang binuntar
lir katiban gunung wêsi
lah punika raka dika
Yujana sami ngraosi
Kewusnendar nambungi
anggèr iku tiru ibu
kula inggih binuntar
gumamplêng lir puthon wêsi
kawulanggèr tan emut purwaduksina

wau ingkang bôndayuda
Gulangge lan radèn mantri
Prabu Gulangge turira
suwawi malêsa gusti
kawularsa ngraosi
gêgitike wong abagus
nauri putra kelan
lah iya sri narapati
dèn prayitna kudhunga parismu ja

ing mêngko sira rasakna
pukule trah Pusêr Bumi
Gulangge tangkis lêgawa
tumungkul sarwi ningali
Pangeran Kaelani
ngêtab kuda matak Jabur
ngikal amutêr gada
milar kuda jonggiraji
sanalika angungkuli mungsuhira

tumêmpuh panggadanira
jumêbrèt surake anjrit
sagung wadya ing Kuparman
têkan sikêp dèn undhangi
surake samya anjrit
lir wukir sakêthi guntur
kuwat Gulangge Raja
dènira nadhahi tangkis
praksowane pukule putra ing Kelan

mubal parisane waja
kumatar maring wiyati
sumaput paningalira
sakala sang sri bupati
obah bêbalungnèki
kang rongatus têlung puluh
andaka tan bisobah
gumêtêr lir dèn sirami
karingête kotos sarwi dharodhogan

anjêtung Gulangge Raja
sajêg ingsun anadhahi
panggadane para nata
mungsuh ingsun nguni-uni
kabèh para narpati
mung iki krasa bêbalung
tuhu moncol ing jagad
putra Ngarab siji iki
pan alêsu rasaning sariraningwang

lamun kongsi pinindhoa
kaya êmbuh ingsun iki
sapisan samene uga
êmare bêbalung mami
anglokor otot mami
ros-rosan padha alinu
pan lir pêcah-pêcaha
pangêlune sirah mami
komêt mumêt kidul têka katon wetan

anggèr sumôngga luwaran
punika apan mèh wêngi
inggih ing benjang kewala
kawula sagah tan sipi
gèn kula prang sakenjing
kang badan sampun alêsu
luwung benjang kewala
pun bapa ngladosi malih
angandika Pangeran Jaswadiputra

lah iya sakarsanira
sang nata ingsun turuti
ing besuk bae mêtua
têgêse satriya adi
utamaning prajurit
nurut panjaluking mungsuh
bubar ungkur-ungkuran
putra Kelan praptanèki
pan rinubung tinangisan para nata

gumrumung nungkêmi pada
para paman anangisi
pangrasa kadi supêna
aningali marang gusti
lajêng têdhakirèki
sagung ingkang baris daut
bubar mungsuh lan rowang
sami makuwon para ji
dalu lajêng bujana asmarandana

