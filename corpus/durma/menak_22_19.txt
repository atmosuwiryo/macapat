amit miyos Rêkyana Patih Brikahar
sampun wahana èsthi
kapraboning aprang
kawot luhur turôngga
praptèng papan nguwuh tandhing
payo wong Arab
sapa arsa ngêmasi

papagêna iki Si Patih Brikahar
arine sri bupati
Ngambarkustup ingwang
prawira môndraguna
Rahadèn Hasim Katamsi
jawil kang raka
Pangeran Kaelani

kangmas ambok kula kinèn mijil ing prang
pangran ing Kaelani
matur ingkang paman
putra paduka kêdah
pun adhi Hasim Katamsi
mijila ing prang
Prabu Sêmakun angling

yèn kênaa kulup bok besuk kewala
umatur awotsari
pukulun jêng paman
nuwun mangke kewala
matur Prabu Parangakik
kajênge paman
inggih tuwan lilani

pan wong anom sampêlah yèn dipun ampah
Prabu Sêmakun angling
iya sutaningwang
sun srahakên Hyang Suksma
sigra dènnya nitih èsthi
kapraboning prang
kawot dipangganèki

praptèng rana pan sampun ayun-ayunan
Radèn Hasim Katamsi
surake gumêrah
wadyabala Kuparman
wong Ngambarkustup nimbangi
surak gumêrah
yayah nêngkêr wiyati

sigra Prabu Sêmakun saking dhêdhampar
ngadêg ngungak-ungaki
yudane kang putra
tuwin kang para nata
pan samya angadêg sami
linggihanira
mulat ing senapati

sangêt marma ing yudanira kang putra
Yusup Adi bêbisik
mring Kôndhabuwana
Prabu Sêmakun bisa
putra Mêdayin siji ki
bisa ngawula
bisa mèt ulat liring

siji iki pasthi yèn dadi dandanan
wau ingkang ajurit
Brikahar têtanya
sapa ranmu satriya
maksih jèdhèng mêtu jurit
ya ingsun aran
Radèn Hasim Katamsi

putra ing Kuparman ingkang ibu ingwang
putri ing Burudangin
iya sira sapa
ingsun Patih Brikahar
osiking tyas sun têmêni
dudu patutan
saking ing Parangakik

dudu patut trah gusti Sultan Iskandar
bocah dèn ngati-ati
sun tibani gada
kudhunga bôndabaya
ginada rahadèn mantri
tangkis lêgawa
parise mubal api

surak umung rewang mungsuh mawurahan
Radèn Hasim Katamsi
alon wuwusira
hèh mungsuh dèn prayitna
sun walês aja gumingsir
ngikal rante mas
Radèn Hasim Katamsi

gêbyar-gêbyar kilate palu rante mas
mrêpêki ponang èsthi
sinabêtkên sigra
kapulêt Ki Apatya
Brikahar tiba gumuling
palana lawak
palu rante tinarik

katut kadya mina pinupus kang jala
kinontal tibèng siti
Brikahar kantaka
Patih Bunandir prapta
ki patih wus dèn talèni
sampun tinawan
binakta mundur aglis

ingkang anèng awiyat niyup saksana
lan prajuritirèki
sigra ingadhangan
Kadarwati ngatingal
sarya sru dènira angling
sun wèhi murah
angaton ingsun iki

aprang papak jamak wataking prawira
têka kudu anilib
jêr si brêkasakan
Ngumyun Adikin mulat
sapa ta aranirèki
hèh putri Arab
sun aran Kadarwati

kang kagarwa Pangeran Jaswadiputra
putri saking Kubarsi
sumbagèng bawana
moncol ing pramudita
hèh payo Ngumyun Adikin
padha prawira
ing prang aja anilib

mung sawidak pêpitu prajuritira
Dèwi Ngumyun Adikin
Kadarwati mapan
wolu likur tan owah
Kadarwati ngatag maring
prajuritira
nêngah Dèwi Rubangsit

Dèwi Ngumyun Adikin prajuritira
Rubangsit andhingini
Dèwi Mintariyah
lan Dèwi Maemunah
prajurite Kadarwati
Dèwi Memunah
tandhing lawan Rubangsit

alancaran panah tan ana kasoran
sami awase kalih
sami rikatira
rame pêdhang-pinêdhang
dangu datan migunani
jambak-jinambak
dangu jênggit-jinênggit

Maemunah jinambak akalorogan
agêng Dèwi Rubangsit
narik lêstringira
Ni Dèwi Maemunah
sinundêp kang kalamênjing
dèn asab-asab
gronjal dadi rasêksi

lajêng ngêrik nubruk Dèwi Maemunah
kêbat Ni Kadarwati
dènnya mênthang langkap
ingkang sanjata cawang
lumêpas jajane kêni
ponang rasêksa
niba tanpa ngundhili

Kadarwati krodha ngatag wadyanira
andhinginana aglis
mungsuha prang kêmat
sigra sabalanira
sami ngudani jêmparing
akèh kang kêna
wonge Ngumyun Adikin

ting jalimprak sami awarni rasêksa
gya Dèwi Kadarwati
amatak santika
sakala tan katingal
anyipta jêmparing gêni
sagunung anak
nibani mungsuh sami

pan tinundha ing jêmparing gora-godha
gumludhug ing wiyati
popok mawalikan
lêsus sêngara byuha
thok-thok prakêmpa ing jurit
mêsu panyipta
Ni Dèwi Kadarwati

kaprawasa kang mungsuh awarni ditya
kathah kang tibèng siti
kang aprang ing ngandhap
eram dènnya tumingal
kathah kang bangke rasêksi
lawan swaranya
gumuruh ing wiyati

tuhu putri prawirèng jagad wiryawan
Ni Dèwi Kadarwati
sumbagèng bawana
moncol ing pramudita
kaonang-onang ing bumi
widigdayèng prang
môndraguna ing jurit

nulak sêktining mungsuh palakul pana
mijil kang liris agni
lir pêdhang sinêbar
kumêpyur wêdalira
saking ing cêcupu manik
adrês wêdalnya
udan wêdhi rupagni

mênganing kang cupu marang goning mêngsah
Dèwi Ngumyun Adikin
lan sabalanira
mrêkètèk busananya
adrêse kang udan wêdhi
arupa wongwa
pan ora amatèni

nanging langkung saking anyêdhihi manah
panas pating calêkit
lumêbêt busana
bingung sami kerogan
gya Dèwi Ngumyun Adikin
amênthang langkap
limut sêngara prapti

mêdal têdhuh dhêdhêt sarwi mor maruta
nanging nora matèni
ing wêdhi sêktinya
kang panas rupa wongwa
nalêsêp pating calêkit
têngah payudan
sumawur kadi riris

taksih sami kumêtès kumêpyar abang
panase saya mandi
dènnya mor lan toya
Kadarwati tan obah
mati sajroning aurip
mangunahira
tan kasor lawan sikir

karepotan kang mêngsah sami karuna
dhuh wêdhi apa iki
panase kaliwat
rupane rupa wongwa
nalêsêp nora ngobêri
jroning busana
liwat kaku kang ati

sambat-sambat ing gusti tuwan tulaka
inggih kang udan wêdhi
wêdhi-wêdhi wongwa
bingung sami kerogan
sigra Dèwi Kadarwati
kang astagina
pinijêt kang sasisih

mêmpêng mêtu angine angin balaka
mungsuh sami ningali
ana ingkang prapta
lêmpêng ana rong asta
sumisih kang udan wêdhi
lan sami mulat
yèn ana lawang kori

dadya mêngsah sami ngungsi luputira
ngudani wêdhi gêni
gumarubyug samya
atilar gustinira
wus têlas kang manjing kori
kang astagina
sigra dènnya ngingkêmi

sami lêga wong pitung puluh punika
anêmu taman sari
kathah kang wowohan
ngundhuh pating kurangsang
tan etung pinangan sami
kêna ing gêlar
sinome Kadarwati

têlas koyup ngastagina
balane Ngumyun Adikin
tan ana kari satunggal
parentah Ni Kadarwati
maring pêpatih kalih
hèh Mintariyah dèn gupuh
lawan Si Maemunah
cêkêlên Ngumyun Adikin
mingak-minguk pan iku wus tanpa manah

Maemunah saking ngarsa
Mintariyah saking wuri
ingagag-agag ing pêdhang
kèndêl mitênggêng sang putri
datan kemutan siji
sadaya kasêktènipun
pinuju pitênggêngan
gunane Ni Kadarwati
takdir lamun akarya cubluking mêngsah

dhêngglêng binglêng sanalika
yèn sampun nungkul ngabêkti
cubluke nulya dèn rucat
mantun waras kadi nguni
mila arang nandhingi
para putri para ratu
dènira sugih gêlar
prawirane Kadarwati
moncol ing rat bêgjane kang duwe krama

cinandhak kèndêl kewala
astane Ngumyun Adikin
anjêtung tan bisa obah
kêna pangaribawèki
têlas nala sirnanting
putrine wong Ngambarkustup
sigra dènira têdhak
Kusumayu Kadarwati
marang gène kang rayi gènira yuda

putri bandan winadhahan
sajroning cêcupu manik
nanging tan winor kalawan
ênggène wadyanirèki
pinarnah gèn salêmpit
kunjarane para ratu
yèn antuk bêboyongan
ing kono gone ngrawati
praptèng dharat Hasim Katamsi tumêdhak

dhêku ngarsane kang raka
putri Parênggi duk prapti
kang anjangkung yudanira
kang rayi Hasim Katamsi
bok prang ing dharat sami
mijilakên kêmatipun
Ni Joharin Insiyah
ingkang badhe anadhahi
ing prang dharat kênane Patih Brikahar

tan ana kang mêtonana
mangkana Ni Kadarwati
sinapa marang kang raka
Joharin Insiyah angling
hèh sira nini prapti
kaya pa prangira ngluhur
Kadarwati tur sêmbah
kangbok mêngsah wus kalindhih
sampun apês wong Ngambarkustup putrinya

mêngko paran karsanira
ariningsun Kadarwati
Patih Brikahar wus kêna
lawan arimu ing jurit
umatur Kadarwati
kangbok inggih pênêdipun
suwawi ingêndhanan
mêngsah sampun sangêt ajrih
dimèn tutug angupaya budidaya

atelad ibu paduka
kangjêng ibu Parangakik
tangkêbe rêmên utama
iya silih wong alaki
sawatêke ngêblêgi
tan gothang lan kakungipun
amung kacèk kewala
kang raka jatmikèng budi
ingkang rayi ladake nora naracak

Dèwi Joharin Insiyah
ngandika marang kang rayi
yèn mêngkono karsanira
arimu Hasim Katamsi
ngur mundura tumuli
matura ing paman prabu
kulup sira mundura
matura ing paman aji
yèn karsane Kadarwati kangbokira

mungsuh iki ingandhêgan
tur sêmbah Hasim Katamsi
mring kang raka kalih pisan
mundur praptane wotsari
matur pitungkasnèki
mring paman Prabu Sêmakun
nulya têtêg saksana
angundurakên kang baris
mungsuh rewang barise samya bubaran

amung Sang Prabu Karsinah
lan Pangeran Kaelani
kang sami ngantosi garwa
anggêgêr barise maksih
têlas sagung kang baris
mungsuh manjing kithanipun
surup tanggal ping rolas
padhanging wulan gumanti
angandika Dèwi Joharin Insiyah

sapa duwe baris ika
anggabag maksih ngêntèni
Kadarwati lakinira
trêsna ing sira kapati
tan bisa pisah kêdhik
bêgja sinihan ing kakung
Kadarwati tumingal
kilène baris Kelani
maksih gabag kang tunggul kulur bèt abyal

têgêse kulur bèt abyal
bul-umbul gadhung malathi
tunggule Natèng Karsinah
mèsêm matur Kadarwati
kangbok gih dèn antèni
punika jêng kakang prabu
ngling Joharin Insiyah
dudu yayi baris iki
iya amung kari wadyanira Kelan

baris Karsinah wus bubar
matur Dèwi Kadarwati
suwawi kangbok gêthokan
sintên kang purun nyênyami
tunggul Karsinah nênggih
kulur bèt abyal puniku
sagung bul-umbul Kelan
samya kulur bèt asparin
môngsa inggih kangbok datan kalintua

kang marwasitati abyal
sagung tunggul Parangakik
aswatwasitati kamar
tunggule Sang Rustamsaji
sintên purun nyênyami
putra sakawan puniku
mangkana kang anurat
anêgêsi basa Jawi
kang kulur bèt asparin pan pari mudha

sagung bul-umbul ing Kelan
kawan atus sami warni
kajawi bul-umbulira
balane para narpati
tunggul gadhung malathi
kulur bèt abyal puniku
kawan atus Karsinah
kajawi bala para ji
Parangakik kang marwasitati abyal

têgêse gula kalapa
pitung atus Parangakik
tunggule jêro kewala
aswatwasitati kamrim
tunggule Rustamaji
gêni roga têgêsipun
tigang atus kang samya
mung puniku kapat sami
kang amèt gon têngran busananing bala

Dèwi Joharin Insiyah
gumujêng dènnya kacêlik
nadyan silih ngantènana
kakangamu sri bupati
nganti nênitih èsthi
mangkono bae pan iku
dene ta lakunira
mulane ika ngantèni
pan garwane eman ginawa ing gajah

yêkti anèng sutra Cina
rangkêp têlu kang prayogi
sumampir ana ing pundhak
eman pantêse rêspati
Kadarwati mleroki
pawongan sami gumuyu
ya talah lakinira
dêlênge arêngkik-rêngkik
kêlar ngêmban ing sira mèh saonjotan

pan patute yayi sira
gendhonga lakinirèki
pantês kêlar rong onjotan
anyablèk Ni Kadarwati
dawêg kangbok dèn aglis
bubaran kasêlak dalu
rêmên têmên poyokan
ngong titèni kangbok iki
angandika Dèwi Joharin Insiyah

yayi pan dudu poyokan
ingkang uwis dèn lakoni
ngèstrèni ngidini iya
ingkang durung dèn lakoni
poyokan rane yayi
yèn kang uwis iku dudu
sangsaya suka-suka
gujênge parêkan cèthi
dene kongsi miyarsa kang raka-raka

wau ta ingkang lumampah
ingiring cèthi prajurit
praptèng ênggène kang raka
prasami nungsung ngurmati
marang garwanirèki
Joharin Insiyah wau
binakta nitih gajah
munggèng ing palana rukmi
sigra bubar barise Prabu Karsinah

ingkang rayi ingandikan
sarênga bubaring baris
ature inggih sandika
kangmas paduka kariyin
Kusuma Kadarwati
mring raka binêkta sampun
minggah nginggil dipôngga
palana rinênggèng rukmi
apan gajah titihan dudu papêrang

lajêng barise kang kathah
samya saupacarèki
lajêng sowan mring kang paman
wong agung kalih sarimbit
Sang Prabu Parangakik
lan Rustamaji Sang Prabu
nèng pakuwone paman
Rahadèn Hasim Katamsi
Radèn Kasim Kuwari lan para nata

kagyat praptane kang putra
Karsinah lan Kaelani
garwane kinèn panggiha
lan kang bibi Dyah Rukanti
bandan rêkyana patih
sinaosakên ing ngayun
lan ature kang putra
pangeran ing Kaelani
lamun putri Ngambarkustup wus katawan

lajêng prasamya bojana
sagung kang para narpati
Prabu Sêmakun ngandika
hèh kakang rêkyana patih
paran karsanirèki
ingsun tari gothak-gathuk
mati punapi gêsang
antêpira kang sayêkti
lamun nêdya mati nulya kalampahan

sawêngi ki kalampahan
nora nganggo rina malih
yèn ki raka nêdya gêsang
milu ing agama mami
sarak Nabi Ibrahim
buwang têkad Ngambarkustup
sayêktine ki raka
anuli ingsun luwari
sun têmokkên sira lan atmajanira

putrinira wus katawan
Ni Dèwi Ngumyun Adikin
aprang lawan sutaningwang
Nini Putri Kadarwati
sapawongane kêni
Patih Brikahar wotsantun
amba anuwun gêsang
tumut sapati saurip
ing paduka lan anggèr-anggèr sadaya

tuwan abên lan pun kakang
sandika ing siyang latri
pêjaha ing ngarsa tuwan
tan kumêdhèp talang pati
duk miyarsa turnèki
ngandika Prabu Sêmakun
andika wuruk sadat
kakang Prabu Yusup Adi
gya winulang marang sang prabu ing Kebar

wus bisa Patih Brikahar
Raja Sêmakun nêdhaki
angluwari talinira
pan sampun kinèn alinggih
lawan Prabu Pirngadi
Ardabil tunggile lungguh
kang putra tinimbalan
Kadarwati praptèng ngarsi
putri Ngambarkustup pinanggihkên bala

sinrahkên pakuwonira
ing Radèn Hasim Katamsi
lajêng dènira bojana
sira Dèwi Kadarwati
dhahar kalawan bibi
tuwin putri Ngambarkustup
lan Joharin Insiyah
dènira bojana sami
pukul katri bubaran kang para raja

enjing anglampahkên duta
amawi sêrat tur paksi
marang nagari Kuparman
tur pratingkahing ajurit
Sang Prabu Yusup Adi
sundêpan carakanipun
lamun Rajèng Gumiwang
wus kêni dèn pitayani
barang karya mupugi ing rèh wiweka

polatan amawi marma
ngèmpêr-èmpêr Paduka Mir
sapratingkahe santosa
nyandipayèng mungsuh bangkit
gagah botên awigih
katur kautamanipun
kunêng duta kalihnya
ing pabarisan kawarni
jadhêl bala ing Ngambarkustup kèh prapta

maring Ki Patih Brikahar
akathah kang pra dipati
Raja Mintaha Bayidan
punika kang sampun balik
marang rêkyana patih
Brikahar sampun akumpul
wong pitung kêthi ana
apacak ing sabên ari
kyana patih wus kinanthi barang karya

pra dipati Ngambarkustup
kalih atus kang wus balik
para mantri tigang nambang
dene kang para narpati
Bayidan Raja Mintaha
Raja Kiswanan ing Krêstin

kalawan Raja Kurwahum
nagarinipun Bugarni
sinaosakên punika
pamuruke ing agami
samya kinèn amuruka
marang Prabu Yusup Adi

dènira Prabu Sêmakun
kang para ratu ambalik
tan owah karatonira
maksih karerehan sami
maring Kya Patih Brikahar
sagunge para dipati

pinarnah bubuhan ngêpung
sawadyanira kang prapti
wuwusên malih caraka
ing marga datan kawarni
prapta nagari Kuparman
katur surat ingkang prapti

saking Sang Prabu Sêmakun
kang sêrat awarni kalih
wontên sêrat sêsundêpan
saking Prabu Yusup Adi
panggunggung prayoganira
pratikêling senapati

datan wontên cacadipun
Prabu Sêmakun prayogi
sarèrèhe wus santosa
mangkana Sang Jayèngmurti
nimbali Rêtna Sudara
prapta nulya dèn uncali

yayi turêna ibumu
layang iki wingi prapti
Rêtna Sudara ngandika
payo yayi Isnaningsih
bok ayumu aturana
yayi Sirtupelaèli

yayi Kisbandi ywa kantun
marêk ing ibu Mêdayin
mêngko padha dèn rungokna
sun wacane layang iki
alah si têtakon warta
kang anèng barisan sami

samya ngiring ngilènipun
prapta gène pramèswari
sinapa lajêng tur sêmbah
pramèswari ngandika ris
ing kene padha linggiha
Marpinjun sigra manggihi

Rêtna Sudara umatur
ibu wontên surat prapti
inggih saking yayi Nata
Gumiwang atur udani
yèn sampun têmpuh ayuda
wayah ta pun Kadarwati

lawan putri Ngambarkustup
kang nama Ngumyun Adikin
prajurite pitung dasa
tur sami putrining pêri
mung wolu likur wanodya
prajurite Kadarwati

kaping kalih yudanipun
kalangkung rame kang jurit
malah bok ayune ika
Karsinah kongsi nulungi
Dèwi Joharin Insiyah
duk aprang sapisannèki

prange ping kalih kacakup
kacêkêl Ngumyun Adikin
prajurite pitung dasa
kang bisa prang ing wiyati
siji tan ana kang gagal
kabèh kabônda ing jurit

kang duwe putri kapikut
dene Si Hasim Katamsi
kaliwat rame kang yuda
ing dharat miwah wiyati
tuhu pinunjul ing jagad
anak ingsun Kadarwati

juru jinêm arawat luh
pangandikanira aris
liwat saking nora nyana
putuningsun Kadarwati
prajurit sumbagèng jagat
kaonang-onang ing jurit

juru jinêm malih muwus
hèh nini wacanên malih
iku prange anakira
putuningsun Kadarwati
Sudarawrêti amaca
ing prange Ni Kadarwati

Sirtupelaèli matur
cèplês têmên Kadarwati
lawan gurune mèh padha
pramèswari ngandika ris
lah nini gurune sapa
matur Sirtupelaèli

kang maca sêrat puniku
kang amuruk Kadarwati
kaprawiraning ayuda
gumujêng sagung miyarsi
lan putuku wus prawira
iya Si Hasim Katamsi

Sudarawrêti amuwus
yayi Dèwi Burudangin
sêdhêng sira kalumpuka
iki ature si adhi
Sêmakun putri kang kêna
kang nama Ngumyun Adikin

putrine wong Ngambarkustup
ayu prawira ngajurit
yayi Sêmakun karsanya
dhinaupakên tumuli
lan kaponakane iya
si kulup Hasim Katamsi

pêputra
pan lurahing para rabi
juru jinêm angandika
putu ngong Hasim Katamsi

sarupane putuningsun
ingkang padha durung krami
beyane katêmu ringwang
aja na sira kuwatir
sadaya pan ingsun sêdya
uwis padha sun saosi

Si Hasim Katamsi iku
dinar tigang atus nênggih
tri atus unta wowotan
dinar beyane akrami
buyutku Aris Munandar
rong atus unta pan pasthi

pan wus padha bêgjanipun
ingkang mênangi ing mami
Si Jayusman lan Si Ruslan
Hasim lan Si Rustamaji
kang nora mênangi ringwang
mung pusaka sun paringi

tan adangu pungkasipun
sakathahe kang pinikir
bubaran kondur mangetan
marak ing Sang Jayèngmurti
praptane katur sadaya
sawuwuse pramèswari

langkung tyas marwata sunu
Wong Agung Surayèng Bumi
myarsakkên ing pangandika
ingkang ibu pramèswari
kang raka wong Menak Abas
sampun kinèn anênulis

sagung pitungkas wus rampung
mring kang rayi sri bupati
Raja Sêmakun Gumiwang
kang sêrat pan sampun dadi
nulya sinungkên utusan
carakanira kang rayi

mêsat kang bêkta wêwangsul
mring pabarisanirèki
Raja Sêmakun Gumiwang
tan kocap lamining margi
ing Ngambarkustup wus prapta
dhawuh ing sêratira Mir

pinanggil kang para ratu
prapta ing ngarsanirèki
tuwin para rajaputra
kang sêrat pinaring aglis
marang wau ingkang putra
Sri Bupati Parangakik

kadriya ing prentahipun
lajêng bojana prasami
ngrêrangin kang kalasôngka
sênggaknya munya ngadhasih
larih midêr api adas
janèwèr api branduwin

asri sêngganining wuwus
anutug bojana sami
wit enjang sadalu samya
bubaran ing pêndhak enjing
kunêng malih winursita
Raja Akbar kang prihatin

sang prabu ing Ngambarkustup
lir wrêksa gora pinipil
pang papal putri picondhang
Kusuma Ngumyun Adikin
katalèn madyaning aprang
mungsuh Dèwi Kadarwati

lawan kang rayi kapikut
prang lawan Hasim Katamsi
Patih Brikahar katawan
ing alaga lan putra Mir
anêngguh ingkang patutan
putri adi Burudangin

Sri Bupati Ngambarkustup
ngaturi Prabu Mêdayin
agunêm sajroning pura
Patih Bêstak datan kari
lawan Ki Dhatuk Kumbara
Bêrdanis wus anèng wuri

ngling prabu ing Ngambarkustup
kaya pa iki Bêrdanis
êntèkêna budinira
mêmalês asoring jurit
apa na ing pangupaya
budi kang bôndakalani

iki ta ing warta uwus
yayi mas rêkyana patih
pan wis dèn lolohi sadat
nyamuk-nyamuk dèn ingkêmi
pinêksa wus padha Islam
lawan Si Ngumyun Adikin

yèn kaduga sira uwus
apa nungkul awak mami
ngaturakên sri narendra
rama prabu ing Mêdayin
môngsa ta pinatènana
dene putrane pribadi

ya SriBupati Sêmakun
Patih Bêstak anauri
apan jêng rama paduka
taha yèn ajrih apatih
ajriha ngalih agama
tekad kinèn monyar-manyir

wong genjah agamanipun
apênêd nyawaning kucing
lamun ta ratu kang kaprah
kobêr kauban ing langit
lan purun salin agama
tan palaur angêmasi

mila rama sang aprabu
lamine ngupaya kanthi
ratu kang têgên punika
tan purun salin agami
kang antuk namaning raja
ngukuhi agama lami

botên amanggih dosa gung
inggih yèn sajroning pati
wong purun salin agama
gêgêdhêg sor-soring jinis
botên umur sèwu warsa
pijêr cinacad ing bumi

Raja Akbar Ngambarkustup
tyase kadi dèn kilèni
miyarsa wuwuse Bêstak
pinikir bênêre thithik
wong binalilu ingajak
salin tekad ingkang uwis

agama tinggaling buyut
têka awèh dèn salini
tuduh têmên yèn urakan
nêmu sasar yèn ing pati
mantêp tyase Raja Akbar
anglabuhi tekad lami

Dhatuk Bêrdanis pinundhut
budinira ingkang pasthi
sang nata lingsêm ing driya
yèn ngucapa kadi nguni
mungsuh trah Sultan Iskandar
punika turuning gusti

gustine wong Ngambarkustup
batine sri narapati
jêr amung siji kewala
ingkang turun Parangakik
kang akèh-akèh wong Arab
dudu trahe gusti mami

Dhatuk Bêrdanis pinikut
pan sakala dèn awêri
dene wêwulange nungsang
angajak mênga tumolih
saking wagêde Ki Bêstak
cininthung amangun dhêsthi

ingkang wangi dadi arus
ingkang arus dadi wangi
Raja Akbar ngundha gada
gêgila Dhatuk Bêrdanis
yèn tan ana budinira
mati sun antêbi bindi

dadi wong bangêt alamu
canggah buyut bapa kaki
kabèh padha binêcikan
marang buyut kaki mami
dene mèh angajak sasar
galebagkên tekad mami

iya apa kang tinêmu
wong têkad mangkene iki
Patih Bêstak matur nêmbah
dèn lèrèh sri narapati
punika dèrèng pratela
tumpang-suh pamiyarsa ji

amba jinawil karuhun
dhatêng pun kakang Bêrdanis
adhi Bêstak mungsuh awrat
tan wurung kasor ing ngriki
lamun Gusti Raja Akbar
nora enggal nyênyuruhi

ratu kang prakosa luhung
sinambata tulung jurit
pasthi akathah kang dhangan
kang ngrungu para narpati
dèn jak ngukuhi agama
yêkti lila ambêk pati

jêr si Arab sêdyanipun
ngajak sasar ing agami
tekade kang wis bituwah
têka kudu dèn salini
kakang Bêrdanis punapa
nyata makatên sirèki

Dhatuk Bêrdanis amanthuk
dèn ajak goroh tan angling
marmane manthuk kewala
dinadak pawadan yukti
julige Ki Patih Bêstak
pacicile tan anolih

suka tyase Raja Akbar
linuwaran ginanjar Ki Bêrdanis
kêna sêsopakanipun
ujare Patih Bêstak
goroh dadak nora têmên samêrutu
polahe Sang Raja Akbar
nora nglirik ulat liring

ngandika Sang Raja Akbar
ngêndi bapa kang patut dèn suruhi
ratu santosa dibya nung
Dhatuk Bêrdanis mojar
maring Bêstak ing pundi prayoganipun
nauri Ki Patih Bêstak
kakang ngandika ing wingi

adhi Bêstak kang prayoga
pinèt sraya ngriki wontên narpati
ing Tasmitèn prajanipun
Sang Prabu Johanpirman
punapa gih makatên tuwan puniku
anak kula pun Baktiyar
lan Raja Bukmun ing Mrêtis

punika kang dèn utusa
kula inggih sumôngga ing narpati
Ki Dhatuk Bêrdanis manthuk
sarwi goyang kapala
bisa têmên Bêstak iku gawe laku
dhèk apa ta ingsun ngucap
ala yèn tan dèn lakoni

mangkana graitanira
pan tumungkul sira Dhatuk Bêrdanis
angling Prabu Ngambarkustup
Baktiyar caosêna
lan Si Bukmun kanthinira ingsun utus
marang Raja Johanpirman
Tasmitèn prajanirèki

sadinamêngko kewala
lumakua Bêstak kinèn nênulis
surat kêkalih tan dangu
katur langkung prayoga
pinaringkên ing caraka kalihipun
mêsat saking ing ngajêngan
asigra lampahirèki

kunêng duta minta sraya
ingkang lajêng mring Tasmitèn nagari
angaturi sêdyanipun
mring Raja Johanpirman
ratu abot sêsanggane ratu wudhu
Maha Prabu Johanpirman
kasub prawira ing jurit

ya ta malih kang winarna
kang anêlik patihe Kadarwati
Rêtna Mintariyah iku
lan Dèwi Maemunah
analika ing rêmbug gunême mungsuh
wus pratela antuk warta
wangsul umatur ing gusti

wusnya katur ing gustinya
Kadarwati lan kang raka lumaris
mring paman Prabu Sêmakun
prapta wus ingacaran
pan sarimbit ingkang putra praptanipun
dènnya manggihi kang paman
Prabu Sêmakun sarimbit

matur kalêthêking mêngsah
anyuruhi ratu prakosèng jurit
ing Tasmitèn prajanipun
Narpati Johanpirman
duk miyarsa sira Sang Prabu Sêmakun
hèh punika anak êmas
bêcik ginêcak tumuli

lah punika eyang dika
botên nganggo eling maring Hyang Widi
angur cinupêta gupuh
dening kang Maha Mulya
botên wurung anggêgawa kangjêng ibu
eyang dika sampun mulya
nèng Kuparman sampun sukci

puniku benjang kumpula
sukêr malih eyang dika mlasasih
benjing anak mas rinêbut
lan raka-raka para
tuwin kakang prabu ing Kebar puniku
ing têtarub panangkilan
miwah sagunging para ji

sawusnya nutug dhêdharan
lan kang putra wong agung kalih srimbit
bubaran makuwon sampun
ing dalu tan winarna
enjingira nênggih Sang Prabu Sêmakun
tinangkil nèng tarub rambat
aglar kang para narpati

tuwin para rajaputra
angandika mring Raja Yusup Adi
kadipundi kakang prabu
mêngsah kèndêl sawulan
pênêd pundi kèndêla lawan ginêpuk
umatur Sang Natèng Kebar
sumôngga ing paduka ji

singa tuwan karsakêna
sami dene gêcak lawan ngèndêli
datan wontên nisthanipun
paduka sampun karya
ing pangombèr ngandika Prabu Sêmakun
hèh anak prabu sadaya
enjing saosa ngajurit

wau Sang Raja Bugrêdas
pinaringkên marang Rêkyana Patih
Brikahar tinampèn sampun
sinalinan agama
angandika malih Sang Prabu Sêmakun
kabèh padha ngèstokêna
ngèstrènana kang para ji

yèn Kyana Patih Brikahar
sun dêgakên iya sri narapati
ngayomana Ngambarkustup
manawa sêlak rusak
ingsun darma sarta karsane wong agung
sun pundhut atmajanira
Si Dèwi Ngumyun Adikin

ingsun têmokkên ing benjang
lan si kulup iya Hasim Katamsi
dene karatonnya iku
ya Si Prabu Brikahar
yèn kakange duwe eling tekadipun
mangsuk agama kang mulya
maksiha dadi narpati

ing jêro dene ing jaba
Si Brikahar ngayomi bumi-bumi
dene yèn sida andarung
têtêpe Si Brikahar
yèn noraa sun pacak tumuli iku
wong Ngambarkustup nagara
keron wèh rusaking cili

sagunging kang para nata
dèn samakta ingsun wiwiti enjing
anggêcêk ing Ngambarkustup
yèn iku ingantia
andêdawa durjanane ratu iku
sami umatur sandika
sagung kang para narpati

kondur dènnya siniwaka
samya bubar makuwon kang para ji
datan kawarna ing dalu
enjang kang para nata
atêngara gumuruh kang para ratu
samakta baris kêkirab
sagunging para prajurit

sumrêg sagunging gêgaman
pan angetan bala Mutadarawi
bala Talsiyah angidul
Prabu Aris Munandar
wus angilèn bala ing Kaos bêbantu
kadya kang giri dahana
gumuruh lèr senapati

lan para putra sadaya
tuwin sagung para prajurit èstri
wau Sang Raja Sêmakun
busananing dipôngga
winawuru ing janèwêr bêdhat mabuk
sinung palana lêlawak
sinungsun sapta linungsir

tulalene kinathokan
ing mas jingga gadhing wrêdi rinukmi
kabèh rinênggèng mas murub
saranduning dipôngga
gêbyar-gêbyar dipôngga kadi andaru
apanta pinaparaban
pun imama punang èsthi

ngandika marang kang putra
Parangakik Karsinah Kaelani
lingira Prabu Sêmakun
sakèhing ahli kêmat
dèn trapêna ing jro kitha Ngambarkustup
panggêgila supayanya
ing mungsuh supaya wingwrin

darapon padha nungkula
wus parentah lajêng bêdholkên baris
angrok gumulung kadya lun
têngara asauran
têtêg ewon gurnang kêndhange gumuruh
thongthonggrit bèri wurahan
yayah manêngkêr wiyati

prapta gêbèl bata kitha
surak atri lor kidul wetan sami
kang kilèn atri gumuruh
ing jro bala busêkan
bilulungan kubêng mubêng kang wadya gung
tanbuh-tanbuh dèn ungsia
keblat sakawan ngêbêki

dadya wau Raja Akbar
munggèng panangkilan sawadyanèki
lan ingkang rama Mêdayun
gumêtêr dharodhogan
prapta nêmbah punggawa marang sang prabu
mêngsah prapta gêpuk kitha
para ratu angawaki

kang prapta môngka pangarsa
ri paduka inggih madêg narpati
Brikahar kang balik kumpul
wau Sang Raja Akbar
animbali Dhatuk Bêrdanis wus suwung
balik mring Raja Brikahar
kesahipun wau latri

duk miyarsa Raja Akbar
langkung kêkês wau ta kang winarni
Sang Raja Drênis lan Kulub
tuwin Rajèng Suwôngsa
sira Prabu Jaswadi nèng wuri jangkung
Kalbujèr Saptiyunasar
ingkang sami dèn ajani

nganjingkên sanjata toya
gumaludhug prapta manjing kitha glis
ngombak-ombak ngalun-alun
gègèr ulêng-ulêngan
Kadarwati lan prajurit wolu likur
mijilakên pangabaran
kumêpyur nora ngunduri

kadya wêdhi kumêpyur arupa wongwa
umèb panas nibani
sira Natèng Kebar
mulat marang Sang Nata
Sêmakun arsa ngawaki
kapraboning prang
kawot saluhur èsthi

lan gajahe winuru-wuru ing arak
janèwêr lan barduwin
ngêmprèt pun imama
mobat-mabit mangulang
pangayapè piyak sami
Sang Natèng Kebar
mangsit Prabu Pirngadi

kinèn mêngakakên sakèthèng kang wetan
sêmune sri bupati
Sêmakun Gumiwang
mungkasi ingkang rama
miwah ingkang raka kalih
katawis netya
ngatirah sêmu runtik

ingaturan uninga sakèthèng wetan
kori mênga sasisih
budhal Raja Akbar
lumayu saha bala
miwah prabu ing Mêdayin
sakèthèng prapta
jêjêl kang arsa mijil

gajah kuda amor lan kang akèh tiba
tan bisa tangi malih
wus dadi jarambah
ajur balunge rênyah
yèn prapta ing jaba sami
amèr amêncar
ing kori maksih pipit

langkung saking kasusu toya kalawan
gêni pêlak angungsir
tuwin para raja
bubuhan kilèn samya
bala Kaos lan Betarti
anggada lawang
Sang Prabu Andanbilis

Ganjanbilis Samigaji Môndalika
lan Abgan Bilahabi
kadang pitu samya
gada sakèthèng risak
pêpinggire ginadani
kang têngga bubar
dangu rêbah kang kori

mila enggal kang kilèn manjing sadaya
wadya Kaos Betarti
milane kasêsa
wau Sang Raja Akbar
lan Nusirwan sampun mijil
Urmus lan Irman
Bêstak lan pra dipati

sami karusakan wus sami pratela
ya lamun sri bupati
sigra tur uninga
ing Sang Prabu Gumiwang
yèn ingkang rama wus mijil
lan Raja Akbar
ngetan sami dèn ungsir

baris kidul sampun mingêr bujung ngetan
Sang Prabu Banuarli
saprajuritira
Sêmakun duk miyarsa
sigra pinêlak kang èsthi
prajurit samya
grêbêg kuda sakêthi

sampun kathah kang angungsir ngodhol samya
wadya Mutadarawi
anggiring kewala
tan wontên purun nyêlak
taha Sang Prabu Mêdayin
bala Kuparman
kadya angiring-iring

sagunging kang para raja rajaputra
taha prasami ajrih
wau kawistara
Rajèng Gumiwang mulat
mêlak dipangganirèki
nrêgakên bala
prajurit kang sakêthi

sami piyak balane kang para nata
Prabu Gumiwang prapti
dipôngga mêndhapan
cêlak gène kang raka
Urmus Irman lan Ki Patih
Bêstak nèng wuntat-
ira sri narapati

mênthang langkap Sri Naranata Gumiwang
agung dènnya jêmparing
kudane kang raka
Radèn Irman kang kêna
pinindho ping tiga kêni
bokonge kuda
jêmparing sami manjing

bala piyak angalang ing kèri kanan
ajrih Rajèng Mêdayin
sangsaya bramatya
Raja Sêmakun mulat
wong Gumiwang pra dipati
aja na taha
rêbutên prihên kêni

nadyan kadang wong tuwa jêr dajal lanat
lupute nora mari
bandanên sun gawa
marang nagri Kuparman
prajurite ting kalithih
wau kang prapta
nusul sami nututi

Natèng Kebar Parangakik lan Karsinah
Pangeran Kaelani
Rustamaji samya
angadhangi kang paman
paman paduka dèn eling
sampun kasrakat
jêng eyang mêmpis-mêmpis

êndhanana sampun paduka amêlak
Raja Sêmakun runtik
Rustamaji apa
sira ngukuhi setan
lan anak mas Parangakik
anak Karsinah
para mirea sami

pan katuwan yèn sira nglawana aprang
putu amungsuh kaki
ingsun mônda-mônda
anak amungsuh bapa
wong ngawula nora tolih
jêr bapa salah
ing lair lan ing batin

kulup Hasim Katamsi ja doh lan ingwang
Irman kudane mati
tiba dharakalan
lumayu nuli tiba
wong Gumiwang pra dipati
ngadhangi ngarsa
cinêkêl sampun kêni

Radèn Hasim Kuwari tumut anyandhak
Radèn Irman anangis
kulup uculêna
mumpung doh pamanira
yèn parêka ingsun mati
awlas tumingal
Radèn Hasim Kuwari

inggih paman dawêg puniki turôngga
Radèn Irman anitih
nandêr marang ngarsa
pra dipatiGumiwang
kinêjepan ywa ngakoni
sirêpên padha
yèn dangu paman aji

prapta Prabu Sêmakun mêlak dipôngga
kulup Hasim Katamsi
êndi rantenira
sun agême sadhela
sun tumpêse wong Mêdayin
ajrih cukênga
Radèn Hasim Katamsi

ingaturkên palu rante mring kang paman
nguncalkên palon aglis
sigra dènnya mêlak
marang dipangganira
wong Mêdayin pra dipati
kang kari wuntat
Prabu Sêmakun aglis

ngikal palu rante Sang Prabu Gumiwang
sinabêtakên aglis
saking luhur gajah
Prabu Sêmakun kuwat
Raja Ubinah kang kêni
ajur angganya
Ubinah angêmasi

nyabêt malih Raja Krasbinandur kêna
nanging nora ngêmasi
anulya binônda
mring punggawa Gumiwang
Sang Raja Tamtam Kuwari
wantu wong tuwa
tiba sinabêt mati

kawur-kawur wong Mêdayin pra dipatya
nêdya mire nglancangi
nanging katututan
gajahe si amama
luwês rikat idhêp janmi
ingkang kacandhak
tinalale binanting

Sri Bupati Sêmakun bramatyanira
anut bêdhating èsthi
sangsaya kagagas
tyase mring para nata
ing Mêdayin pra dipati
kang padha ngajak
ngaturi nora bêcik

nguwuh-uwuh Prabu Sêmakun asora
hèh kabèh wong Mêdayin
iya rasakêna
bupati para nata
duk jêng rama nèng Ngabêsi
lawan nèng Cina
wus prasasat ngêmasi

dudu sira kang padha agawe gêsang
ngulati labuh pati
anututi têbah
panas pêrih linakyan
Wong Agung Surayèng Bumi
wus praptèng praja
sira ngojok-ojoki

apa wonge apa ratune kang ala
nêmpuh bêtah jêginggis
buwang kabêcikan
lah iki tadhahana
Patih Jèdhi dèn timbali
nèng awang-awang
niyup palana prapti

angandika Prabu Sêmakun hèh bapa
palumu timah aglis
kang sawêntis gêngnya
kang panjang tigang asta
ing têngah nganggo têtali
kang cara jangkar
kinênuran ing tali

lêkasêna mêtua ing luhur ika
prihên wong ing Mêdayin
sawatên ing timah
ingsun kang anèng dharat
nêmbah Kyana Patih Jèdhi
mêsat ngawiyat
nututi wong Mêdayin

gya sinawat wong Mêdayin saking wiyat
akèh bupati kêni
kang sirah kèh pêcah
suku lumpuh prasamya
kasêrakat wong Mêdayin
kang saking dharat
tumpês ing sri bupati

Raja Akbar pangayape misih wêtah
nilar ing wong Mêdayin
sira Patih Bêstak
nèng ngarsa Sri Nusirwan
kang tinut sêbêling margi
nêmbah amiyat
wau sri narapati

ing Gumiwang prapta amêlak dipôngga
Raja Bubarwan kari
kudane kabranan
suku pinêdhang mêngsah
Prabu Sêmakun mrêpêki
dipangganira
mêndhapan angadhangi

anudingi Sêmakun uwa Bubarwan
dhaploke wong Mêdayin
puniku nak-sanak
lawan Prabu Nusirwan
cinandhak saking ing wuri
turangganira
kalumah tibèng siti

prajurite Gumiwang kang pra dipatya
kumrutug anyêkêli
mring Raja Bubarwan
nênggih sampun binônda
pra dipati kang katapis
dening rante mas
Raja Konun ngêmasi

Raja Mistam Jambukur ingkang palastra
para Ratu Mêdayin
lima kang palastra
kalih kacandhak gêsang
kathah pra dipati mati
langkung kasrakat
sagung bala Mêdayin

durung mêndha Prabu Sêmakun runtiknya
Radèn Hasim Katamsi
nandêr maring wuntat
matur marang kang raka
ing Karsinah Parangakik
kang winadulan
lan Prabu Yusup Adi

paman Prabu Sêmakun sangsaya krura
runtike anêkani
dhatêng ing pun eyang
inggih dintên punika
pasthi kolu amêjahi
dhatêng kang rama
pamucunging ajurit

têlas pitu nênggih para ratu-ratu
kang lima palastra
kêkalih kacandhak urip
pra dipati tiga likur ingkang pêjah

mantrinipun pitung dasa kadi langkung
kang pêjah datan lyan
saking pun paman pribadi
lan tinapis lan dipanggane bramantya

bêdhat wuru gajah pun imama ngamuk
lawan kang anunggang
duk miyarsa turing ari
gupuh Sultan Jayusman Samsumurijal

lingira sru lah suwawi paman Prabu
Kebar payo lawan
yayi Prabu Nurus sami
ingadhangan runtikipun kangjêng paman

dyan mangayun nandêr narendra katri wus
sakawan kalawan
pangeran ing Kaelani
gurawalan prapta kacandhak kang paman

saking ngayun matur ing Prabu Sêmakun
sang prabu ing Kebar
kang tuwa matur dhingini
dhuh sang prabu sarèhêna runtik tuwan

risakipun rama paduka pukulun
kadi dèrèng lila
raka paduka Jêng Amir
yèn kang rama amanggiha siya-siya

maklum agung sakarsa-karsane tinut
ingêmong kêwala
Wong Agung Surayèng Bumi
tuwan telad wêwatêke sawatara

pan kinêpung gajahe Prabu Sêmakun
wau duk miyarsa
ing ature Yusup Adi
lan ature kang putra-putra sadaya

gajah dangu pun imama kèndêlipun
dadya mangke têbah
lampahe Prabu Mêdayin
sira Prabu Sêmakun lèrèh ing karsa

kang wadya gung Gumiwang prajuritipun
samya ingundhangan
ing Pangeran Kaelani
tinututan sami sinandêr ing kuda

sami wangsul wong Gumiwang kang bêbujung
sagung para nata
balane wus dèn awêri
samya kèndêl wadya katututan undhang

ya ta wau Sang Nata Kebar turipun
suwawi kondura
mring Ngambarkustup nagari
jêjaraha inggih saisining pura

lampahipun bêdhah nagari pukulun
wajib jroning kitha
jro purakang dèn cacahi
wong wadone lawan donya ing jro pura

dene mungsuh nuduh punggawa pianjur
punika ngungsira
nêlik pangungsène nênggih
duk miyarsa wangsul marang jroning pura

kang tinuduh maspadakakên kang mungsuh
bala Purwakôndha
Talsiyah lawan Betarti
panurunan punggawa aniga sowang

konduripun praptèng kitha Ngambarkustup
pan patang onjotan
wau pangungsirirèki
mangkya wangsul amakuwon sitibêntar

para ratu angêbroki wismanipun
sagung pra dipatya
dene kang manjing jro puri
ratu anyar sira Sang Raja Brikahar

pan tinuduh anacah jarahanipun
kalawan boyongan
cinacahakên jro puri
wong wadone pan kapanggih kalih lêksa

punjulipun pêpilihan kawan èwu
brana winowotan
manjing arta pèni-pèni
pan kapanggih dadya pitung lêksa unta

kang tinantun ing rèh sapratikêlipun
sang prabu ing Kebar
ature donya puniki
kang salêksa unta tuwan paringêna

warisipun ingkang tuwan karya ratu
salêksa punika
wong wadon paringna malih
sampun kongsi ical labêting kadhatyan

kunêng wau kang lumayu nèng wana gung
Nusirwan lan Akbar
dalu rêrêp nèng wanadri
Sang Aprabu Nusirwan agung têtanya

atut pungkur ya banène Si Sêmakun
apa ta balia
liwat saking mêmêdèni
Si Sêmakun laline kaliwat-liwat

sapa mau kang mati dening Sêmakun
Bêstak matur nêmbah
gangsal ratu kang ngêmasi
pan kêkalih wau kang kacandhak gêsang

tiga likur punggawa kang agung-agung
mantri pitung dasa
kajawi ingkang wadya lit
numpêr-numpêr pangamuke putra tuwan

marginipun putra paduka pukulun
sintên kang anyana
kaprawiraning ajurit
patang ratu prakosa môngsa nyandhanga

gajahipun ambêdhat milu angamuk
kadya ratu dibya
pratingkahipun ing jurit
gêgamane kadi kuwung gêbyar-bêgyar

dadi batur prange kaya tai asu
mêngko dadi mêngsah
kaya prange Raja Ebrit
kala bêdhahing nagara nawa rêtna

wusnya dalu arsa sare sang aprabu
ana tur uninga
ing wuri gêgaman prapti
ana matur yèn Raja Sêmakun prapta

gajahipun pangêmprète kang karungu
tur lutung kang munya
rêrungunên wong Mêdayin
pangrasane gajahe Rajèng Gumiwang

kilat mêndhung lalaban katon ing luhur
ika ngikal gada
Prabu Sêmakun nututi
pan katara gêgamane gêmbyar-gêbyar

bêdhol dalu kalawan wong Ngambarkustup
kalulun kewala
Raja Akbar bêngi-bêngi
gumarubyug lakune anunjang-nunjang

pan cinatur mung lêlakon tigang dalu
asalin nagara
nênggih nagara ing Mrêtis
Raja Bukmun punika kang darbe kutha

Sang Aprabu Akbar wus manjing ing ngriku
lan Prabu Nusirwan
sakarine bala manjing
wus tinutup sakèthènge papat pisan

larènipun sadaya ingisèn banyu
panggung ing palatar
sampun jinaga ing mantri
ya ta kunêng malih ingkang kawuwusa

kang ngadhaton ing nagari Ngambarkustup
lan sapara raja
enjing duk mijil tinangkil
sira Prabu Sêmakun nèng panangkilan

aglar sagung ingkang para ratu-ratu
miwah pra dipatya
andhèr para rajasiwi
Maha Prabu Sêmakun nèng amparan mas

kiwanipun Sri Maha Prabu Sêmakun
Yusup Adi Kebar
lawan Prabu Kôndhabumi
ing Betarti Mutadarawi Talsiyah

têngênipun ingkang putra Sang Aprabu
Parangakik lawan
Prabu Karsinah nambungi
Rustamaji lawan pangeran ing Kelan

sambungipun Hasim Kuwari puniku
lan kang rayi nulya
Rahadèn Hasim Katamsi
kadi sêkar sataman mèsi sarkara

__________