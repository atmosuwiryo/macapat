kawarnaa wau Sang Prabu Ngalaga
enjing miyos tinangkil
andhèr kang punggawa
nung-anung munggèng ngarsa
Arya Môndhalika nênggih
Gajahpramada
Tumênggung Jagawèsthi

Arya Surajaya Arya Tambakbaya
praptèng ngarsa sang aji
Dêmang Klalêngseya
Ngabèi Panjêr ika
Jênar Bocor munggèng ngarsi
Rôndha Pitêrah
Nilasraba anangkil

Arya Môndhalika manêmbah aturnya
pukulun mêngsah prapti
pêksa angruraha
nagrinta Ngèksigônda
dèntên panganjuring jurit
ing Pêrambanan
pênuh wadya kang baris

Hèlduwèl Brèh nèng Malinjon pakuwonnya
tata gyan kanan kering
sira naradipa
sigra wau ngandika
hèh undhangana dèn aglis
wadya Mataram
sun arsa mapag jurit

Môndhalika apa gêlaring ayuda
aprang mungsuh Kumpêni
beda lan Madura
umatur Môndhalika
yèn karsa paduka aji
pinara tiga
amrih kiwuling jurit

jêng paduka gusti amangkua dhadha
kanan amba nindhihi
ing kering punika
inggih Gajahpramada
sigra bêndhe sri bupati
wadya kumêrap
gumêr gumuruh atri

pra pratiwa nung-anung samya siyaga
gya têngara ngajrihi
wadya ambalabar
gêgaman warna-warna
myang tunggul lêlayu adi
bandera abra
daludag myang kêkitir

dyan têngara sumahab budhal kang bala
anglir prawata gêni
môngka panganjur prang
Ki Arya Môndhalika
Gajahpramada nisihi
Surônggakara
karo prawirèng jurit

sri narendra wus têdhak nitih turôngga
aran pun Komasaris
abrit ulêsira
rinêngga busana bra
wadya kêparak marapit
wrêgul lan kangkam
munggèng ing kanan kering

sri narendra busananira bra muncar
baju baludru wilis
rinarêngga mubyar
sinuji têtirahnya
kancinge maniking warih
cindhe puspita
lancingan panji-panji

apaningsêt tasbe sêrate rinêngga
dhêsthar gonjong kinitir
mubyar atulya bra
muncar akêthap-kêthap
ujwalanya angênèni
asarawungan
lan pêkiking narpati

ing samadya pada tan ana kang padha
lir Hyang Asmarèng swargi
apan sri narendra
lagya yuswa tri dasa
nêdhêng mêmpêng ing kuwanin
sudirèng yuda
wau sri narapati

pan kinubêng wong magêrsari akapang
satus wong numbakputih
eca lan ajêrak
abajo têratean
gumêrgut tandanging dasih
pangulunira
malayoni sang aji

adhuh gusti kawula tumut ayuda
sang nata ngandika ris
hèh pangulu aja
karia têngga pura
ing besuk sun ngantêp jurit
sira milua
ing alun-alun benjing

tan kawarna lampahira sri narendra
prapta ing kali Taji
wadya Kartasura
kang anèng Parambanan
dènira umangkat enjing
cucuking yuda
kapranggul kali Bêning

wong Ngalagan lir danawa amamôngsa
mulat ing mungsuh prapti
samya ngangah-angah
sigra dènnya narajang
wong Kartasura nadhahi
têmpuh ing yuda
ramya bêdhil-binêdhil

Arya Môndhalika tur uning saksana
mring jêng sri narapati
yèn wadya pangarsa
wus campuhing ayuda
ngandika wau narpati
hèh adhi êmas
Arya Panular aglis

ênggonana adhi upacaraningwang
sira sun gawe wakil
nganggo têngêr ingwang
sun adhi marang ngarsa
amomor arsa udani
tandanging mêngsah
sang nata gya lumaris

sampun prapta samadyaning pabarisan
wadya samya udani
yèn sri naradipa
prapta tan mawi bala
tumanduk manêmpuh wèsthi
wadyèng Ngalagan
mamrêp ngamuk mangungkih

tinadhahan ing bêdhil ganjur lan watang
ya ta wadya Matawis
manusup mangrêmpak
gègèr wong Kartasura
giris prasamya angisis
dhadhal lorodan
kambu dhatêng ing Taji

wong Ngalagan anglud marang Parambanan
lajêng amrêp ing Taji
samya tinadhahan
Tumênggung Mangkuyuda
apan arsa angawaki
lan Natayuda
karo miyosi jurit

dyan umangsah Natayuda saha bala
Mangkuyuda tan kari
wong Mataram prapta
nung-anung samya mangsah
supênuh barisirèki
wong Kartasura
Mangkuyuda nindhihi

pra prawira Ngalagan mangamuk rampak
manuduk angakahi
tan wruh patining lyan
andulu mungsuhira
kadya dulu rara sunthi
pinaripurnan
umyat warastra lungit

Arya Môndhalika dulu mungsuhira
sigra ngêtap turanggi
wus atilar bala
mring ngarsa sumbar-sumbar
pantèn mundura dèn aglis
saparanira
mêksih anom bêk pati

anauri Ki Tumênggung Mangkuyuda
rêbutên ing ajurit
ingsun Mangkuyuda
gumuyu Môndhalika
hèh babo raganirèki
sasêngkan anyar
anak wong dhudhuk gangsir

ingsun eman lah pantèn age mundura
Mangkuyuda abêngis
sigra dènnya numbak
marang Ki Môndhalika
tumèmbêl baune kêni
Ki Môndhalika
gumuyu sarwi anglang

rare Kêdhu sira iku liwat pugal
sun walês mangko mati
pantèn lumayua
Si Amral konên mara
Mangkuyuda nolih wuri
wadya agêmpang
sigra ngingê turanggi

wus sinabêt turôngga nututi bala
dyan ingêlut tumuli
dening wong Ngalagan
datan môngga puliha
kèndêl tangkisan kang baris
wadyèng Ngalagan
mandhêg wetaning Taji

Ki Tumênggung Mangkuyuda tur uninga
dhatêng sri narapati
Prabu Amangkurat
yèn wong Mataram prapta
prasamya angungkih pati
angangah-angah
tan myat warastra lungit

sri narendra siniwi nèng pasanggrahan
andhèr kang pra dipati
lan wadyanya Amral
pra upsir nèng ngayunan
sang nata ngandika aris
dene adhi mas
tuhu lali mring kami

Arya Sindurêja umatur manêmbah
dhuh gusti winatawis
kêclaping wadana
duk prang pun Mangkuyuda
ingkang anindhihi jurit
satriya pelag
mênawi rinta aji

kang sun têdha si adhi mugi elinga
besuk têngahing jurit
kabèh wadyaningwang
yèn adhi mas katingal
padha piyaka dèn aglis
aja na lawan
poma marang si adhi

ana ngêndi ing mêngko baris Ngalagan
Nrangkusuma wotsari
ing Kêmalon gènnya
dhêndhêng akapang-kapang
anêba sagunging baris
pating galidrah
pratiwa ing Matawis

tan kawarna sri narpa êmas pratiwa
ya ta warnanên enjing
Sang Prabu Ngalaga
ingaturan ing wadya
kondura marang Matawis
amunga wadya
ingkang baris nèng Taji

Arya Môndhalika matur saha nêmbah
kondura dhatêng puri
gusti kasukana
nadyan silih yudaa
munggèng ngalun-alun benjing
yèn wadya gêmpang
sakarsa ngantêp jurit

angandika Sri Narapati Ngalaga
ingsun arsa udani
solah-tingkahira
anging sun nglugas raga
angampingi mring si adhi
Arya Panular
iku sun gawe wakil

ri saksana kasaru gègèr ing ngarsa
yèn mungsuh agêng prapti
wadya Kartasura
lawan bala Walônda
saksana wadya Matawis
baris Ngalagan
tan nêdya nolih wuri

wadya gêng ing Mangkuratan
ambalabar wadya kang mangsah jurit
wadya Kumpêni lir mêndhung
miwah môncanagara
pangawate kanan kering Sindurjèku
kering Dipati Ngurawan
kyana patih anèng wuri

têngara bèri gumêrah
myang kêndhang gong bèri tinitir-titir
gumuruh swaraning tambur
sarunine barungan
wong pasisir ngungkung Kodhokngorèkipun
gêgaman abra asinang
yèn tinon lir gunung gêni

ya ta Sang Prabu Mangkurat
wus angrasuk busana cara Wlandi
akêkaos asêpatu
rasukan lapis tiga
bêlah jaja baludru rinenda murub
mojah sinuji toya mas
kinatimang êmas kitir

abêbadhong sungsun tiga
têtirahe sinawur ing rêtna di
ujwalanya lir andaru
arja akuluk jangkang
tinatrapan ing mas jingga akarêpus
yèn tinon saking mandrawa
kadya gurnadur ngajawi

anyuriga pêdhang usar
anggarnya bra binarongsong mas adi
têbah jaja tali rukuk
rinante ing mas jingga
sinêlanan kumala abra amurub
sang prabu lênggah ing dhampar
kucêm sagunging bupati

kasor kênyaring busana
angênguwung barung ujwalèng aji
sri narendra ngandika sru
lah payo kêbutêna
kayaparan wartane wadya pangayun
Arya Sindurja tur sêmbah
abdi dalêm kang pangarsi

sampun campuh ing ayuda
wau gusti mêksih bêdhil-binêdhil
mundhut turôngga sang prabu
sumaos ing ngayunan
kêkambile cinara Walônda murub
canela bra bludru rêtna
rinumpaka ing kêkitir

sang nata nitih turôngga
budhal saking pasanggrahan narpati
swaraning bala gumuruh
lir ombaking sagara
cucuking prang acampuh buru-binuru
prangipun wadya Ngalagan
lir danawa olih daging

wadya Bagêlèn wus adat
datan arsa lamun dinèkèk wuri
yèn uga bêcik kang ngadu
alah Bugis Makasar
bala Jawa wong Bagêlèn wong ing Kêdhu
yèn bêcik têtindhihira
wani gêlut lan Kumpêni

Tumênggung Gajahpramada
wus angiwa sabalane dèn irid
ing Karapyak kang dinunung
anjog ing Ngantên ika
Arya Môndhalika ngirid barisipun
anurut gunung mangetan
Pamutihan kang dèn jogi

dene kang munggèng ing dhadha
Pangran Arya Panular kang nindhihi
wong Bagêlèn kang pinangku
Ki Arya Tambakbaya
Arya Surajaya kang minôngka ngayun
sêsabêting bêbarisan
Pangran Panular têtindhih

rame dènira ayuda
wong Ngalagan mamrêp ngamuk mangungkih
Arya Surajaya nêmpuh
lan Arya Tambakbaya
pan gumuruh wong Bagêlèn surakipun
akuwêl ulêng-ulêngan
wong Ngalagan ambêk pati

kang Sinuhun ing Ngalaga
amiranti munggèng wurining baris
ya ta wau kang atarung
pêngkuh wong Kartasura
wong Ngalagan pangamuke saya wuru
kang tinêmpuh ingamukan
tan wontên kang anadhahi

mawur wadya Kartasura
pan malêdug ngisis marang ing wuri
Arya Môndhalika nêmpuh
saking kidul gumêrah
Ki Tumênggung Jangrana ingkang tinuduh
tinadhahan Môndhalika
lawan Arya Sindurjèki

arame dènira yuda
Arya Môndhalika wus ambêk pati
ngamuk lan sabalanipun
gumuruh swaranira
Ki Tumênggung Gajahpramada tinêmpuh
saking kilèn sabalanya
Ki Urawan anadhahi

wau Ki Dipati Dêmak
Ki Tumênggung Suranata tinuding
têtulung Urawan gupuh
angiwa sabalanya
wong Ngalagan katanggul pangamukipun
Tumênggung Gajahpramada
Suranata anadhahi

arame prang long-linongan
Ki Tumênggung Gajahpramada nênggih
akuwat pangamukipun
agolong pangamuknya
pra santana sadaya sarêng angamuk
Ki Tumênggung Suranata
wadyanira akèh mati

ing wuri kathah kang prapta
angêbyuki wau wadya Matawis
ingamuk saya kèh rawuh
wong Kudus lan Japara
wong ing Pathi Rêmbang Lasêm atêtulung
prangira Gajahpramada
ingurugan ing pêpati

Tumênggung Gajahpramada
karepotan wadya akèh kang mati
wantu karoban wadya gung
sayah pangamukira
ki tumênggung binendrong lêmbing lan busur
apan wus karsaning Sukma
ki tumênggung nandhang kanin

binêdhil ing kalataka
wêntisira ki tumênggung kang kêni
wus atiba sarwi lungguh
sira Gajahpramada
apan wontên santanane ki tumênggung
anama Ki Rônggajaya
ingkang paman dèn tangisi

awatara kalih dasa
santanane kang datan kêna têbih
Ki Rônggajaya umatur
paman dika nitiha
pan kawula sabêt lumayu karuhun
ki tumênggung datan arsa
kêdah pêjah ing ajurit

nguculi bêbêntingira
ki tumênggung cindhe puspita wilis
binlêbêtakên ing tatu
alon dènira mojar
Rônggajaya kulup ingsun pamit lampus
aturêna sêmbah ingwang
marang gusti sri bupati

anangis dalêming driya
ki tumênggung alon dêlingnya manis
sun têtêdha ing Hyang Agung
gustiku Natèng Nglaga
muga-muga iya antuka pitulung
lananga dènira aprang
tulusa madêg narpati

gusti kang abdi mit pêjah
bêbantêne gusti nagri Matawis
pan kawula sampun sêpuh
tuwuk ingkang kêkucah
swarga ingkang rama paduka sang prabu
mangke amba mong paduka
tan kongsi mênangi lami

santana nangis sadaya
ki tumênggung wau dèn gêgendholi
samya ingajak lumayu
pra wadya têlas pêjah
Ki Tumênggung Gajahpramada amuwus
lah sira padha muliha
apan ingsun wus pinêsthi

mungsuh prapta kering kanan
binêdhilan ki tumênggung tan gingsir
lagya angambêni tatu
sigra nitih turôngga
ngêmbat watang cinamêthi kudanipun
Tumênggung Gajahpramada
mangsah kiwul ing ajurit

kadya danawa mamôngsa
ki tumênggung pamukira mangungkih
singa kang katrajang gêmpur
tinadhahan sanjata
kanan kering binedrongan ki tumênggung
sinosogan ing sanjata
sinawuran busur lêmbing

wong siji pira kuwatnya
ki tumênggung nadyan balunga wêsi
sungsuma gêgala putung
akulita têmbaga
datan wande bêbalunge rêmak rêmpu
Tumênggung Gajahpramda
apan sampun angêmasi

santana kathah kang bela
sakarine lumayu mring Matawis
dhadhal barisira rampung
kambu marang ing dhadha
sira Arya Môndhalika maksih tarung
arame bêdhag-binêdhag
mungsuh ngurugi pêpati

wau Ki Tumênggung Dêmak
wus amingêr barise anèng wingking
maring kanan atêtulung
miwah wadya Japara
wong ing Lasêm Juwana sami têtulung
marang pabarisan kanan
gumrah suraking ajurit

Ki Dipati Cakraningrat
pan tinuduh samya têtulung jurit
nadhahi pangamukipun
Ki Arya Môndhalika
dèn urugi pêpati maksih akiwul
wadyanya Ki Môndhalika
dhomas tan mundur ing wèsthi

ramening prang ngalahkên duk Trunajayan
wong Mataram prang lali
Arya Môndhalika
rêmpêg pangamukira
tan wontên purun nadhahi
gêmpung suh sirna
wong Ngalagan lir bêlis

Arya Môndhalika asru asêsumbar
rêbutên ing ajurit
iki Môndhalika
gul-aguling Mataram
ingkang momong sri bupati
Prabu Ngalaga
hèh payo wong pasisir

baya uwis ungsum iwak dhorang mijah
kêrapa mring Matawis
hèh sêsêngkan anyar
kêmaruk karêpira
wijile wong bêdhog pitik
wiji wong kompra
mêngko dadi bupati

Suranata sira iku liwat ala
sira wus dèn bêciki
marang gustinira
Susunan ing Ngalaga
têka sira anglabuhi
Si Dêmak edan
ngèngèr ratu Kumpêni

ya ta kurda Ki Tumênggung Suranata
ngêmbat watang kumitir
mangsah saha bala
Ki Arya Môndhalika
tan gumingsir anadhahi
campuhing yuda
apanggih padha wani

wadya Dêmak lir andaka katriwandhan
sagung wadya pasisir
samya ngangah-angah
dènnya mêntas mênang prang
matèni prajurit luwih
Gajahpramada
pramila bèr kuwanin

Môndhalika matêng pangolahing bala
tarunge golong pipit
sinosog tan kêna
balane Môndhalika
yèn anabêt bêbayani
ramening yuda
samya awuru gêtih

pan kasaput ing dalu dènira yuda
mundur makuwon malih
Arya Môndhalika
langkung ngungun miyarsa
yèn Gajahpramada mati
katur sang nata
langkung tikbra sang aji

kawarnaa wau Sang Prabu Mangkurat
tangkisan dènnya baris
balabar kang bala
pirang pandêlêng sinang
miwah kang wadya Kumpêni
tan kêna têbah
lan pagubahan aji

pra dipati sadaya samya ngandikan
pra nayaka anuli
praptèng ngarsa nata
sagunging pra dipatya
Anrangkusuma wotsari
matur sang nata
yèn abdi kèh ngêmasi

ing ayuda tungguling wadya paduka
kaamuk wong Matawis
kalangkung sudira
yudane wong Ngalagan
sang nata ngandika aris
adhuh adhimas
wignya ngadu wong cilik

yèn mangkono ing tarunge wong Mataram
duk prang Madura dhingin
pasthi nora bêdhah
dening wadya Madura
lan Makasar apa dening
môngsa bangkata
ambêdhah ing Matawis

kawarnaa ingkang gêgubah tangkisan
gantya wuwusên malih
Sang Prabu Ngalaga
kang ana ing Prambanan
ginubêl kang para mantri
samya ngaturan
kondura marang puri

Arya Môndhalika wau aturira
dhuh gustiku sang aji
suwawi kondura
nadyan ngantêpa yuda
anèng alun-alun benjing
sri naranata
nurut aturing dasih

nulya budhal sang nata saha balanya
ingkang tinilar baris
anèng Parambanan
Rôngga Wiradipura
kêkalih kancane mantri
lan Pulangjiwa
dadya kawaling baris

sri narendra praptèng salêbêting kitha
ing alun-alun baris
Arya Môndhalika
têtindhihing ayuda
Jêng Pangran Panular tuwin
kang paman Pangran
Pamênang bèr kuwanin

dene ingkang pêputra Pangran Pamênang
Pangran Silarong swargi
dadya prênah paman
lan Susunan Ngalaga
sigêgên kang nata baris
kang kawarnaa
Prabu Mangkurat nênggih

enjing budhal saking pasanggrahanira
wau sri narapati
panganjuring lampah
pan sampun giniliran
Jangrana ing Surawèsthi
Surônggakara
lan sagung wong pasisir

ingkang baris Parambanan katarajang
mawur ing kali Bêning
datan wontên lawan
lajêng lampahing bala
wus prapta ing kali Ajir
sri naranata
lawan bala Kumpêni

Pajarakan sadalu dènnya gêgubah
enjing budhalan malih
tinata lampahnya
dene wus parêk mêngsah
panganjurira wus prapti
kikis nagara
ajêng-ajêngan jurit

wong Ngalagan barise muntab balabar
anèng rana mêdali
ngalun-alun aglar
sêdya ngantêp ing yuda
sagunging wadya pasisir
akapang-kapang
karana dènnya baris

pan angantos timbalane sri narendra
sagung para dipati
ya ta sri narendra
sampun ngaturan wikan
yèn ingkang rayi narpati
mêmpên nèng kitha
ngalun-alun miranti

Sang Aprabu Mangkurat anata bala
pangawat kanan kering
ingkang munggèng dhadha
sampun samya siyaga
sagunging para bupati
nêmbang têngara
tambur kêndhang gong bèri

awurahan pra dipati nata bala
wuwusên sri bupati
Prabu ing Ngalaga
prasamya nata bala
sagung têngaraning jurit
tunggul bandera
layu daludag sami

kang anyêkêl sadaya wus sinalinan
milihi para mantri
kang sruwa prakosa
kinèn nyêkêl bandera
tuwin kagungan narpati
gula kêlapa
bupati kang nyêkêli

pan wus tata kang wadya nêmbang têngara
mangkya Ki Gunturgêni
pan sampun ngisenan
miwah Kyai Subrastha
Kyai Pamêcut pan ugi
samya ngisenan
bupati kang jagani

ki pangulu ngumpul lawan kêtibira
modin ngadhêp narpati
sêdya ngantêp yuda
amati sabilollah
sigra têngara gong bèri
Prabu Ngalaga
kêndhang bêndhe tinitir

Kodhokngorèk monggang tinêmbang angangkang
apan anèng sitinggil
ya ta kawarnaa
wadya gêng Kartasura
kang umangsah munggèng kering
miwah ing kanan
dhadha sarêng ngêbyuki

wong Ngalagan ingkang baris anèng pasar
punika kang nadhahi
Arya Môndhalika
rame dènira yuda
pangamuke wadyanèki
Ki Môndhalika
lir danawa lèh daging

wadya Kartasura saya kèh kang prapta
miwah wadya pasisir
gumêrah swaranya
Kiyai Tambakbaya
lan Arya Surajayèki
sarêng umangsah
lan sagung para mantri

swaraning kang sanjata lir gunung bêntar
sigra wadya Matawis
piyak kering kanan
pan sampun sinasmitan
yèn Kiyai Gunturgêni
Kyai Subrastha
Pamêcut dèn sulêdi

anglir gêlap sèwu muni ngawang-awang
tumpês kang kapalipis
pan kagum sadaya
wadya ing Kartasura
akèh ingkang angêmasi
sri naranata
Prabu Mangkurat aglis

ngatag sagung Kumpêni kinèn umangsah
Amral wus angabani
gumrudug swaranya
tambur barung sanjata
kadi amêcahna kuping
datanpa rungyan
langkung guguping baris

sinipat ing mariyêm wong Kartasura
gusis ing kanan kering
kang katrajang gêmpang
datan môngga puliha
miwah kang bala Kumpêni
kathah kang pêjah
kêkês uwong pasisir

Sang Aprabu Mangkurat nindhihi bala
bêndhe tinitir-titir
apan Kyai Bicak
wau kang dipun asta
angungkung muni nèng langit
kang pra dipatya
pasisir wani malih

sigra mangsah wong pasisir awurahkan
pra dipati ngawaki
sumahab kang bala
datan ngucap ajriha
dene wau sri bupati
Prabu Mangkurat
anindhihi ngajurit

wong Ngalagan anglir danawa mamôngsa
pan samya ambêk pati
saking kèhing bala
lir udan tibèng rawan
singa kang tinrajang ngisis
ingkang tinilar
wurahan tangkêb malih

ramening prang kunarpa sungsun atumpang
prasamya wuru gêtih
wadya ing Ngalagan
liwung pangamukira
saparane dèn tadhahi
saya kèh pêjah
wantu wonge sakêdhik

Arya Môndhalika amangsah manêngah
pangulu lawan modin
kêtib rowangira
binendrong binêdhilan
wong Kumpêni angêdrèli
kathah kang pêjah
wau wadya Matawis

Arya Môndhalika kalangkung sudira
pra dipati ngêbyuki
sinosog gudebag
sinawur lêmbing srampang
anging tan wontên nêdhasi
mring Môndhalika
langkung têguhirèki

sakathahe ing braja datan tumama
mêksa dipun bêdhili
Arya Môndhalika
nadyan langkung kuwatnya
pan wus karsaning Hyang Widi
Ki Môndhalika
pan sampun angêmasi

datan pasah kulite Ki Môndhalika
rêmuk bêbalungnèki
ngalumpruk wangkenya
kinarubut ing kathah
ya ta wau sri bupati
ngaturan wikan
yèn Môndhalika mati

ya ta kurda Sri Narapati Ngalaga
pasuryanira andik
sêmutên kang jaja
sumung-sumung mukanya
atêdhak arsa ngawaki
wadyèng Ngalagan
sakarine kang mati

pan sadaya garêbêg sri naranata
ya ta sang nata aglis
nyandhak pêngawinan
Kyai Palèrèt ika
ingêmbat-êmbat kumitir
lir panjyatmaja
duk arsa aprang tandhing

dyan umangsah sumahab sabalanira
Arya Surajayèki
Arya Tambakbaya
Kalêngbocor lumajar
lan sagunging para mantri
sarêng umangsah
kotbuta tandangnèki

ngiwat-ngiwut pangamuke wong Ngalagan
gustine anindhihi
sagung pra dipatya
wong Mangkuratan mangsah
anadhahi wong Matawis
gumêr swaranya
angamuk golong pipit

singa ingkang tinarajang tumpês tatas
sagung para dipati
awas dènnya mulat
yèn Prabu ing Ngalaga
ingkang ngawaki pribadi
samya lumajar
ngungsi wurining gusti

Arya Sindurêja umatur manêmbah
gusti arinta aji
angawaki yuda
langkung dening sudira
abdi dalêm pra dipati
samya lumajar
kagyat sri narapati

angandika Sang Aprabu Amangkurat
bocah piyaka aglis
hèh Amral dèn enggal
anaa wuriningwang
manawa prapta si adhi
Urawan sigra
nêmbah umatur aris

adhuh gusti paduka cucul rasukan
manawi rinta aji
pandung mring paduka
gusti dados punapa
wau kawula udani
rayi paduka
Kyai Plèrèt pinandhi

sri narendra mèsêm Urawan ginêga
sigra cucul kulambi
sang nata angliga
karêpus wus binucal
ya ta wau ingkang rayi
Prabu Ngalaga
angamuk marêpêki

kagyat mulat wau mring kang songsong jênar
duk wus pêrak kang rayi
pan ingulap-ulap
èstu yèn ingkang raka
sigra dènira wotsari
sing luhur kuda
sarwi ngingêr turanggi

cinamêthi turôngga nandêr anyongklang
saha balanirèki
dhadhal barisira
jêngkar Prabu Ngalaga
saking kitha ing Matawis
sawadyanira
kadya dhandhang sarawi

mring Bagêlèn lorode sang aji
rangu-rangu lampahirèng marga
kang kacipta jro driyane
kang raka sang aprabu
langkung ngungun wau narpati
osiking tyas mangkana
wau sang aprabu
kayaparan polah ingwang
lamun ingsun sebaa mring kakang aji
isin mring wong tampingan

yèn tulusa mêmungsuhan mami
pasthi ingsun manggunga kasoran
kakang mas akèh balane
ewuhe atèn ingsun
kayaparan lêlakon iki
dadya putêk ing driya
wau sang aprabu
nèng paglaran pirêmbagan
lan kang paman apadene ingkang rayi
Pangran Arya Panular

lawan bala sakarining pati
pra prawira pan maksih tut wuntak
andhèr seba ing gustine
ngandika sang aprabu
kayaparan tingkah puniki
Pangeran ing Pamênang
alon aturipun
anak prabu yèn sêmbada
ing Salinga wontên wong umadêg baris
dibya guna prawira

yèn sêmbada paduka panggihi
amundhuta karyane sapisan
lan dèn êbang sapatute
yèn angêntasi kewuh
sanggup milya karya narpati
ya ta sagung prawira
iyêg aturipun
mring Sang Pangeran Pamênang
yèn suwawi ngayonan rakanta aji
inggih sapisan êngkas

budhal saking Bagêlèn sang aji
wadyabala umiring sadaya
maring Salinga jujuge
sinigêg kang lumaku
wontên ingkang winuwus malih
gêmpalaning carita
nênggih Raja Namrud
kang umadêg ing Salinga
wong têngahan lêlêdhok samya angabdi
ingakên raja-raja

Raja Namrud pan miyarsa warti
lamun nata kasoran ing yuda
badhe ngungsi ing dhèwèke
amêpak balanipun
kang têngêran bul-umbul waring
kathahe winatara
kang suyud mring Namrud
gêgaman rongèwu ana
arsa mêthuk mring Prabu Ngalaga nênggih
warnanên kang lumampah

sampun prapta ing ngarsa sang aji
Raja Namrud amêthuk sang nata
kapanggih ngabyantarane
uluk salam sang prabu
Raja Namrud angrangkul gipih
dhuh sutane pun bapa
babo wong abagus
wong bagus bancèr jêlarat
mung sawiji cacade kalah ajurit
dhuh nyawa eman-eman

angungsia pun bapa rumiyin
enggal bae mênange kang yuda
mung kari mangkruk-mangkruke
bari dolanan cênguk
yèn ta ingsun tulunga jurit
yèn ingsun amungsuha
lan Walônda iku
sun êmpok bae pan minggat
ya ta nuli atata sami alinggih
anèng kadhatonira

tan winarna kang ngadhaton Mêsir
kawarnaa Sang Prabu Mangkurat
kang abaris kutha Plèrèt
kang agung apirangu
tikbra maring ari narpati
sampun amatah bala
kinèn ngungsir wau
mring Sinuhun ing Ngalaga
angawasna lorode sri narapati
kang tinuduh gya bubar

nênggih ingkang kinèn anindhihi
sira Tumênggung Wirawidigda
Mangkuyuda myang arine
watara tigang èwu
apan sarwi angrèh wong cilik
anrêpakên arahan
kang sami anungkul
abaris anèng Parapag
apan bumi Bagêlèn kang dèn tuguri
wuwusên sri narendra

sampun budhal saking ing Matawis
lampahira tan kawarnèng marga
wus prapta Kartasurane
sang nata gya ngadhatun
apan tansah rêncakèng galih
mangkana osiking tyas
adhuh ariningsun
Adipati Kapugêran
lali têmên si adhi marang ing kami
yèn mêksih mangkenea

pasthi awèt rusake kang bumi
yèn adhi mas awèta suwala
tan eca jênênging rajèng
ya ta carakanipun
ingkang tugur Parapag prapti
tur uningèng narendra
yèn arinta prabu
Natèng Ngalaga kantênan
nèng Sêlinga ênggène umadêg baris
Namrud bêbotohira

tan winarna wau sri bupati
Kartasura gênti kawuwusa
ingkang wontên Salingane
Sang Prabu Ngalagèku
Raja Namrud ingkang nanggupi
ambêdhah Kartasura
ing samangsanipun
marmanya ingêla-êla
Raja Namrud pinaringan èstri luwih
santana naking-sanak

pan ingajak umagut ing jurit
Raja Namrud tansah nônggakrama
nora ana wêkasane
dadya kagol tyasipun
Natèng Laga dèn sêmayani
anging Pangran Pamênang
sangêt aturipun
hèh nak prabu dipun sabar
sabudine tinurut Namrud puniki
malar dadia rowang

Natèng Laga wus uwas kang galih
sigra budhal saha balanira
marang Bagêlèn jujuge
sang nata akêkuwu
apan sampun anata baris
Ki Arya Tambakbaya
kang kinarya wau
senapatining ayuda
lan kang rayi Ki Arya Surajayèki
lawan Surônggakara

wong Bagêlèn kathah ingkang prapdi
samya bêkta sagêgamanira
sampun dadi ing barise
sigra budhal sang prabu
kang bêbaris Prapag ginitik
marang Ki Tambakbaya
lan Surajayèku
wong Kartasura uninga
yèn dèn langgar wus campuh rame kang jurit
wong Kartasura wikan

yèn Jêng Sunan Ngalaga nindhihi
pan malêdug bala Kartasura
lumayu rêbut uripe
wadya Bagêlèn anglud
saparane maksih dèn ungsir
wus prapta ing Mataram
maksih dèn bêbujung
gêgaman ing Kartasura
anèng Pokak dènira atata baris
ya ta Sang Natèng Laga

anèng Mataram samadya sasi
wong Mataram akathah kang prapta
tinarik sadêdamêle
Pangran Panular wau
pan kinarya têtindhih malih
tan kantun lan kang raka
saparannya tumut
nanging Pangeran Pamênang
maksih kantun anèng Salinga bêbaris
milya Namrud sarèhnya

apan arsa jinunjung narpati
marang Namrud Pangeran Pamênang
mila nut sabarang rèhe
warnanên Sang Aprabu
ing Ngalaga budhal tumuli
saking nagri Mataram
pan arsa umagut
dhumatêng ing Kartasura
baris agêng mangke panganjuring jurit
Ki Arya Surajaya

lan kang raka Ki Tambakbayèki
wus ginitik kang baris nèng Pokak
dhadhal sumyur tanpa rèrèh
wadya Ngalagan anglut
dèn bêbujung Drêsanan prapti
angungsi saparannya
prapta ing Dêlanggu
ingusir malah lumajar
praptèng Sanggung sampun malêbêt nagari
dêdamêl Kartasura

Natèng Laga lan sagunging baris
pan angêpung nagri Kartasura
wong desa wus anut kabèh
samya prapta anyuguh
apan lajêng tumut abaris
angêpung Kartasura
gantya kang winuwus
Sang Aprabu Amangkurat
ing nalika samana miyos tinangkil
andhèr kang wadyakuswa

pra dipati nung-anung nèng ngarsi
para upsir munggèng keringira
miwah Amral Hèlduwèl Brèh
Radèn Nrangkusumèku
munggèng ngabyantara narpati
manêmbah ing suku sang
mangusapi lêbu
umatur ulun patikbra
rinta nata Prabu Ngalaga di murti
ngrabasèng ngêpung kitha

wontên Sanggung pakuwon rinta ji
panganjuring yuda wus anglanjak
sabèng piji wong Bagêlèn
samya sura nung-anung
rinta Pangran Panular nênggih
têtindhihing ayuda
ngandika sang prabu
payo kabèh undhangana
apan ingsun arsa nindaki pribadi
magut ing yayi êmas

sigra nêmbang têngara sang aji
bêndhe tinitir munya angangkang
gong bèri umyung swarane
ponang tambur dhêrudhut
asanega kang pra dipati
miwah mayor kapitan
sanega ngranèku
sang nata ngrasuk busana
wus samêkta sagung ingkang pra dipati
kondur anata bala

sigra budhal swaraning bala gumêrah
anglir robing jaladri
abra busananya
anglir prawata kobar
anggamêng wadya Kumpêni
alêlumbungan
tinundha wadya Bugis

pra dipati pasisir samya tumingal
lawan môncanagari
wadya Kartasura
rumêksa wuri nata
lampahira sri bupati
ing Jabung prapta
ayun-ayunan jurit

sigra mangsah wadyabala ing Ngalagan
angamuk golong pipit
anglir singa kurda
lir banthèng tawan brana
ngamuk mangrêmpak mangungkih
pan tinadhahan
mring wadya Kartawani

campuhing prang sadaya sami sudira
wong Ngalagan mangungkih
apan tinadhahan
ing gurnat lan gurnada
masbun tuwin gutuk api
lir pendah gêlap
swaraning gurnat muni

pan binendrong wong Ngalagan ing sanjata
pêtêng drèling Kumpêni
swaraning sunapan
anglir glagah kobaran
pêtêng dening kukus bêdhil
wadya Ngalagan
maksih sudirèng wèsthi

wong pasisir angêbyuki kering kanan
wong Bagêlèn nadhahi
bubar ing payudan
dening wadya Ngalagan
agungsi baris Kumpêni
sri naranata
arsa ngawaki jurit

wus tinabuh Ki Bicak munya angangkang
sigra mangsah sang aji
saha balakuswa
gêlare prit anêba
ing dhadha wadya Kumpêni
ing kering kanan
sagung wadya pasisir

ramening prang wong Kartasura tumpêsan
Natèng Ngalaga nênggih
kèngsêr yudanira
dening karoban mêngsah
sasat karubuhan wukir
wadya Ngalagan
rêmpêk undurirèki

pan kasaput ing dalu kala samana
prasamya sayahnèki
musnèng pabaratan
pan mundur sowang-sowang
Sang Prabu Mangkurat nênggih
kondur ngadhatyan
saha wadya gung alit

Natèng Laga makuwon nèng Kuwêl ika
pan samya pacak baris
wadya ing Ngalagan
nèng Kuwêl ngatya-atya
ya ta wuwusên Sang Aji
Prabu Mangkurat
Urawan dèn timbali

praptèng ngarsa sri naranata ngandika
hèh Urawan dèn aglis
sira ingsun duta
angipuka adhi mas
anggawaa batur siji
sira blojoda
Urawan awotsari

mundur saking ngarsane sri naranata
wus praptèng wisma aglis
Dipati Urawan
sampun ngangge momohan
kang kulambi cara santri
laju lampahnya
ing Koripan wus prapti

pan gumêrah swaraning bala barisan
awayah sirêp janmi
Dipati Urawan
pitêkur pinggir jurang
apan angêntosi enjing
arsa tumama
ing dalu pan kuwatir

Ki Urawan yèn ngantia siyang pisan
saklangkung dènnya watir
bok wontên uninga
marang ki adipatya
manawa winastan têlik
kandhêg ing jaba
pasthi yèn dèn patèni

bokmanawa nora kongsi asêsambat
jangji katur ing gusti
Jêng Sunan Ngalaga
dadya Kyai Urawan
sawêngi amêrêm mêlik
nèng pinggir jurang
wayahe bangun enjing

Ki Urawan marêpêki anèng jaba
momor lawan pêngarit
katuju samana
gamêl dalêm amêdal
Ki Urawan dèn takoni
sira wong apa
Ki Urawan nauri

ingsun niki gamêle Ki Tambakbaya
mêntas dipun gêbugi
ingsun purik iya
arêp milu mring sira
yèn ingsun ana ing jawi
pasthi kacandhak
satêmah lara malih

gamêl dalêm miyarsa angrês manahnya
pan wus tumut tumuli
kinèn nyangking dhêdhak
wus praptèng pasanggrahan
warnanên srinarapati
nèng pasanggrahan
têdhak mriksa turanggi

Ki Urawan kumêpyur dulu sang nata
sigra amarêpêki
praptèng ngarsa nata
manêmbah ing suku sang
pan sarwi lara anangis
dhuh gustiningwang
kang abdi lir wong ngimpi

ya ta kagyat wau Sang Natèng Ngalaga
dinulu yèn Ki Sêndhi
Sang Natèng Ngalaga
alon dènnya ngandika
hèh bagea sira Sêndhi
apa karanya
sira seba mring kami

Ki Urawan umatur sarwi karuna
dhuh gusti sang apêkik
ulun pêjahana
yèn ta tuwan mêksiha
asuwalèng karsa gusti
lawan rakanta
paran dadining bumi

ing rat Jawi sintên gusti kang ngemana
liya paduka gusti
kalawan rakanta
yèn ta botên emuta
ngemana wadyanta alit
manggung ayuda
ewon kêthèn kang mati

lah punapa pakantuke ta bandara
angrusak wadya alit
sintên kang kecalan
risaking tanah Jawa
pan inggih paduka gusti
lawan rakanta
arjaning kang nagari

kang amanggih gusti aliya paduka
lawan rakanta aji
lamun tuwan karsa
gusti umadêg nata
têdhanên sakaning aris
tuwan panggiha
lawan rakanta aji

gêra-gêro panangise Ki Urawan
dhuh gustiningsun aji
anggèr kadhahara
inggih atur kawula
kapyarsa liyan nagari
kalangkung nistha
lan kadang rêbut singgih

sri narendra kumênyut duk amiyarsa
pangandikanira ris
lah Sêndhi mênênga
sun turut aturira
lah aturna sêmbah mami
marang kakang mas
lah galap-gampil mami

Ki Urawan matur sarwi awotsêkar
dhuh gustiku sang pêkik
paduka utusan
maring kangjêng rakanta
ulun maksih anèng ngriki
nadyan mantuka
sarêng paduka gusti

datan purun ulun mantuka priyôngga
lêhêng pêjah nèng ngriki
sang nata ngandika
hèh Kalêng adandana
sun utus marang nagari
anggawa surat
aturna kakang aji

Dêmang Kalêng sampun anampani surat
lèngsèr saking ngarsa ji
ya ta lampahira
bêkta kuda sadasa
tan winuwus lampahnèki
wau praptanya
Kartasura pan enjing

sri narendra pan lagya miyos sineba
pêpak sagung dipati
Dêmang Kalêng prapta
anjajug Nrangkusuman
pan sampun katur narpati
dutaning rinta
prapta amawi tulis

wus pinundhut sêrat maring sri narendra
ingaturakên aglis
sêrat tinampanan
ngandika sri narendra
wong apa dutaning aji
mas duta mojar
amba mantri pamijil

