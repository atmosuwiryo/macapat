Lawan malih radèn sira kawruhana
pan ana kawruh malih
crita Wringin-sungsang
wajibe kawruhana
anggitên dipun sayêkti
sajroning manah
lah anggèr ngong jarwani

Wringin-sungsang wayahira tumaruna
luhur tan ngawruhi
panjêre satunggal
tambenipun sêkawan
pupusipun mung sawiji
pange sakawan
wohe rêtna-di luwih

Kulitira kang wringin kancana mulya
daging kumala adi
otote sosotya
babalunge kalpika
sungsume motyara luwih
uwiting wrêksa
iman wujud kang pasthi

Lan malihe kaki têngah kawruhana
lalima kathahnèki
ingkang anèng têngah
aran pêksi-dewata
anadene kang angapit
pêksi sakawan
iku wajib ngawruhi

Poma-poma anggèr sira kawruhana
wastane kang waringin
lan pancêre pisan
lawan tambining ngêpang
pupuse lan wohe ugi
apa arannya
wajib sira kawruhi

Lan malihe radèn sira kawruhana
apa asalmu dhingin
iku kawruhana
asal sangking punapa
miwah benjing lamun mati
êndi gonnira
lawan marganing pati

Lamun mati kang nyawa ngêndi marganya
apa ta mêtu kuping
apan sukêr ika
apa ta mêtu netra
iku pasthi molèr kaki
yèn mêtu sirah
pasthi pêcah kang rêksi

Lamun mêtu ing êmbun-êmbunan radyan
kang pasthi bolong kaki
lamun mêtu grana
yêktine jêmbêr uga
lamun mêtu cangkêm najis
lah ngêndi baya
margane lamun mati

Lamun mêtu ing jubur langkung najis ya
yèn mêtu pusêr ugi
pasthi bojot ika
lah ngêndi ingkang marga
lamun ing wulu kang margi
lah iku mokal
marga kalangkung rungsit

Lah ta radèn anggèr sira têtakona
liyane marang mami
kabèh takokêna
purwa madya wasana
takokna dipun patitis
asraha badan
ngaturna pati urip

Lamun mati apa ta ana ngakerat
prênahe kerat ngêndi
takokna dèn angsal
aja angayawara
dipun wêruh ing sajati
basa ngakerat
ênggon wong agung sisip

Anadene ênggone wong kang sampurna
tan donya tan ing ngakir
anèng Darussalam
ênggon wong agung mulya
iku gurokna sayêkti
ing Darussalam
iku suwarga êning

Têgêsipun kang Darussalam punika
wujud mukal kang pasthi
iku gurokêna
kang aran wujud mukal
yèn tan wêruha sayêkti
angur si kopar
karuwan mati garing

Lah ta iku radèn sira gurokêna
lah poma dipun olih
kalamun olèha
ing guru kang wawarah
silêma jroning jaladri
upamanira
ywa tolèh anak rabi

Yèn pepeka ing wêjang guru kang pasal
têmahan mati kapir
nuli labuhana
wêjange gurunira
labuhan kawan prakawis
aywa kawuntat
tapa kawan prakawis

