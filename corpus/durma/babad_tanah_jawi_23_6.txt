duk samana Tumênggung Jayasudirga
angimpi nora bêcik
karasèng tyasira
sariranya marlupa
wêwêlinging para rabi
miwah atmaja
padha dèn bêcik kari

Ki Tumênggung Natayuda duk samana
sadalu nora guling
pitêkur kewala
sariranya marlupa
sampun karaos ing galih
sadalu pisan
anêbut kongsi enjing

 sira Radèn Apatih Natakusuma
miyos paseban jawi
amanggihi marang
sira katri punggawa
pan sampun winêling-wêling
amit tur sêmbah
budhal sagunging baris

panganjure mantri sèwu numbakanyar
wadya Toyamas wuri
nulya kasambungan
prajurit kapatihan
busananya warni-warni
lir puspitabra
ingkang lumakyèng ngarsi

ingaranan atusan wong jayantaka
nulya kang anambungi
wong jayamanggala
nulya wong jayèngastra
wong narantaka nambungi
ing wurinira
nulya wong jayènglatri

nulya wong tanpagêmbung sumambung wuntat
wong tanparaga nuli
wong sêcanirbaya
lan wong sêcanirmala
kang munggèng wurine malih
wong jayaprusa
nêngguh kang anambungi

ing wurine ingaran wong kapêtêngan
sikêp sanjata karbin
waos cêcebolan
nulya wong pêpundhutan
pilihan môncanagari
Suradilaga
nêngguh kang anindhihi

Mangunonêng nindhihi wong kapêtêngan
lan Suradula nênggih
sira Nayagarwa
sadaya para lurah
wolung dasa sadayèki
momonganira
kinèn angati-ati

lampahira wadya sèwu numbakanyar
prapta ngarsaning loji
angirid gêgaman
mingsêr ngilèn lampahnya
ing kawiragunan prapti
punggawanira
samya lumêbèng loji

para mantri panèwu kaliwonira
tumut lumêbèng loji
lan tindhih dyan patya
dene ta barisira
kang wadya radèn apatih
kèndêl samana
munggèng ngarsaning loji

sawetaning waringin binatur aglar
wau punggawa katri
sampun têtabean
lawan sira kapitan
Tumênggung Mangunnagari
Jayasudirga
Tumênggung lawan malih

ing Toyamas Tumênggung Yudanagara
kaliwone tan kari
sira Mangunyuda
sampun tata alênggah
lan tindhih rahadèn patih
Ki Sutayuda
Gunawôngsa kang kanthi

Sutayuda umatur marang kapitan
maringkên tabe ugi
rahadèn apatya
lawan katri punggawa
binantokakên ing jurit
mring Salatiga
nanging maksih anganti

Mantri Kalang Gowong ingkang dèrèng prapta
kapitan trimakasih
alon dènnya ngucap
mêngko yèn uwis prapta
kapanggiha lawan mami
sun arsa miyat
marang sagunging baris

kang bantu prang kang mukul Cina Bahrawa
Ki Mangunnagara ngling
adhi Sutayuda
dawêg dika pariksa
punapa ta sampun prapti
wong Gowong Kalang
Ki Sutayuda mijil

atêtanya mring wong lurah Jayantaka
Goplêm sumaur aglis
inggih dèrèng prapta
Mantri Gowong lan Kalang
Sutayuda wangsul aris
matur kapitan
gih tuwan dèrèng prapti

samya kèndêl wau ingkang kawuwusa
punggawa ing jro sami
miranti sadaya
ingkang mantri kaparak
jêjêl anèng ing sitinggil
gêgamanira
sinamur tan katawis

Ki Tumênggung Natayuda Wirajaya
wus miranti sitinggil
myang Tumênggung Tirta-
wiguna Wirarêja
samya ngrêksa kori gapit
ing jro pasowan
wadya gêdhong miranti

Ki Tumênggung Rajaniti saha bala
sadalu dènnya wiwit
ambobok laleyan
sêdya anglambung yuda
wau kang winuwus malih
sira kapitan
lawan punggawa katri

dangu nganti ing praptane Mantri Kalang
kapitan tanya malih
punapa wus prapta
wong Gowong lawan Kalang
Ki Sutayuda gya mijil
matur sakala
matur yèn sampun prapti

Ki Tumênggung Mangunnagara kalawan
Jayasudirga angling
hèh tuwan punika
wong Kalang sampun prapta
punapa karsa Kumpêni
angling kapitan
kula arsa kapanggih

ingsun arsa têtabean asung arak
têka sagêlas mangkin
ya ta kawarnaa
lêlurah Jayantaka
pangrasanira anênggih
Ki Sutayuda
sampun mêdal ping katri

Walônda nèng ing Baturwringin sinipat
ing sanjata tan kêni
anggundam lumajar
marang loji sakala
kapitan kagyat miyarsi
sarya angucap
iku bêdhil punapi

sigra Sutayuda lawan Gunawôngsa
karo anarik kêris
goco mring kapitan
sigra dènnya lumumpat
kapitan anyandhak kursi
atangkis sarya
akèn anutup kori

munggah marang lotèng ngundang budhakira
kang anèng kamar sami
apan kalih dasa
sami wong têtumbasan
angagêm pêdhang lan cundrik
wus lami myarsa
mila angati-ati

apan kuwur wong Jawa untêl-untêlan
wau punggawa katri
anarik curiga
nanging tan olih papan
tinunjang-tunjang wadyalit
wong têtumbasan
gapyuk samya ngêbyuki

bilulungan samya ngulati dêdalan
dènira arsa mijil
sarwi binêdhilan
saking lotèng kèh pêjah
ya ta kang anèng ing jawi
pan binêdhilan
mriyêm sing baluwarti

pan malêdug sami angungsi jêjurang
krêtêg ngandhaping kali
sira Surayuda
lawan Wirakusuma
pêksanya arêbut kori
pan katadhahan
katulak drêsing mimis

gya lumajar samana mantri têtiga
kang maksih jroning loji
mêksa bilulungan
tan ana akiwula
saking lotèng dèn bêdhili
kang saking ngandhap
budhak samya ngamuki

wong Kumpêni ngumpul mring lotèng sadaya
eca dènnya bêdhili
pan wus kathah pêjah
wong Jawa lêng-ulêngan
Jayasudirga akanin
Mangunnagara
prasamya dèn popori

Ki Tumênggung Yudanagara Toyamas
miyat punggawa katri
yèn wus katriwandhan
sigra dènnya lumajar
nusup lomponganing bêdhal
lumumpat mêdal
kapurancang dèn byuki

awakira rêmuk dening kapurancang
wau punggawa kalih
Ki Tumênggung Jaya-
sudirga wus palastra
lawan kaliwonirèki
myang santananya
tumpês tan anakari

turut lèpèn dènira sami lumajar
warnanên ing sitinggil
Ki Tumênggung Nata-
yuda la Wirajaya
miyarsa swaraning bêdhil
hèh batur kônca
payo kari ing kardi

gêbyog kulon iku padha rubuhêna
gya rinubuhkên aglis
Kumpêni garjita
sigra wadya kaparak
saragêni sarêng bêdhil
Kumpêni tadhah
rame bêdhil-binêdhil

Ki Tumênggung Rajaniti wadyanira
bata kilèn andhani
awantêr ing yuda
angantêp bêdhah bata
minggah bata dèn andhani
prapta ing ngandhap
Dêmang Kondur namèki

lajêng ngamuk wus pêjah dening sanjata
kancanira ningali
tan wontên kang tahan
wangsul malorod mêdal
sigra kang wadya Kumpêni
kotbuta mangsah
minggah maring sitinggil

nurut rubuhaning gêbyog marginira
kuwur wadyèng sitinggil
akathah lumajar
Tumênggung Natayuda
wus aniyat mati sabil
panggah ing rana
binendrong dening bêdhil

ingkang wadya kaparak kuwur tatanya
katunjang para mantri
Ngabèi Jasônta
lawan Asmarandana
Tumênggung Natayudèki
sinipat kêna
jajane wus ngêmasi

Ki Ngabèi Asmarandana kalawan
Jasônta arsa pulih
tinadhahan tinggar
sinipat ing sunapan
Asmarandana wus kêni
lambunge kanan
niba nulya ngêmasi

Ki Ngabèi Jasônta tatu sirahnya
sutanya arsa pulih
ran Jayadirana
ngakahi jisimira
sinanjata ing Kumpêni
kêna aniba
Jadirana ngêmasi

gusis wadya kang anèng ing sitibêntar
sigra wadya Kumpêni
angabani bala
loji lèr sêdyanira
wus lajêng bala Kumpêni
golong lampahnya
ing alun-alun prapti

ya ta wau Ki Tumênggung Wirajaya
kang lagya angayuni
ing wadya kaparak
nèng kidul Pamacanan
miyat ing bala Kumpêni
angalèr mêdal
sigra kinèn nututi

tinut tan binêdhilan saking wuntat
kacandhak kang kêkalih
lajêng ingkang kathah
praptèng loji lèr samya
angumpul rewanging loji
para santana
kang magêlaran sami

aprasamya gugup mangetan lumajar
dandanane kèh kari
tan wikan ing warta
lumayu kathetheran
mangetan sadaya sami
kang kawarnaa
radèn rêkyana patih

sarêng mirsa wau swaraning sanjata
angrasuk busanaglis
sakapraboning prang
têdhak marang paseban
sakantune ingkang abdi
sampun siyaga
aglar ngarsaning gusti

angandika gugup rahadèn apatya
hèh Surajaya aglis
bocah kêbutana
payo têtulung yuda
budhal wadya tan asari
sapraptanira
ing galedhegan jawi

pan kapêthuk ing wadya ingkang lumajar
Ki Surayuda aglis
anungkêmi pada
matur sarwi karuna
dhuh gusti tiwas kang abdi
pan kawanguran
tan kongsi malbèng loji

pan pun paman Mangunnagara palastra
inggih kula watawis
myang Jayasudirga
miwah samantrinira
kang sampun kalêbèng loji
tumpês sadaya
kadya tan angundhili

abdi dalêm kang badhe ngabên sadaya
tan kongsi marêpêki
kori kakriyinan
Kumpêni sêlak wikan
inggih gusti ingkang mawi
abdi paduka
pun Goplêm jêjaruhi

dèrèng dhatêng gusti ingkang prajanjeyan
nulya bêdhil rumiyin
satunggal tan kêna
munggèng wringin binata
mila kang wadya Kumpêni
atangkêb lawang
pan sarwi ambêdhili

adhuh gusti rumiyin gusti kondura
rèrèh dalêm rumiyin
apirêmbagana
lawan sagung punggawa
pan sampun tiwas ing jurit
yèn têtulunga
sêsulung lêbu gêni

sarêng myarsa ing ature Surayuda
duka radèn apatih
sêmutên kang jaja
sumung-sumung ing nala
yèn katingala tumuli
Goplêm pinatyan
dipun arsa pribadi

nulya kondur rahadèn rêkyana patya
wuwusên jroning loji
punggawa kang pêjah
dhuwunge ingambilan
katur kapitanirèki
kunarpanira
sampun binuwang kali

datan anggop mariyêm ing keri kanan
wau dènira bêdhil
nulya pêparentah
radèn rêkyana patya
mring sagung para dipati
kinèn ngêpunga
angangsêg lawan biting

sigra radèn rêkyana patya asowan
maring ing dalêm puri
mingêr lampahira
sapraptanirèng pura
ingandikan praptèng ngarsi
sri naranata
mèsêm ngandika aris

kayaparan ta paman bubuhanira
dene anêniwasi
kya patih tur sêmbah
ngaturkên pêjah gêsang
gumujêng sri narapati
patih tur sêmbah
pukulun ingkang mawi

wontên abdi dalêm gusti ingkang edan
dèrèng prapta ing janji
lêbête sadaya
kang badhe ngagêm ing prang
nulya anyipat Kumpêni
alon ngandika
sang nata asmu kingkin

iya uwis paman patih
apa ingkang winicara
paman kang uwis kalakon
balik sira kongkonana
marang Si Martapura
lan bocah jro martalulut
barênga kongkonanira

nuli pundhutên tumuli
kakang mas Wiramênggala
marang Si Kapitan Singsèh
sira pan wus kalampahan
paman uwis pratôndha
rahadèn patih umatur
pukulun atur kawula

abdi dalêm kang abaris
kang wontên ing Salatiga
pun Arya Pringgalayane
lêhêng gusti tinimbalan
lan pun Mlayakusuma
inggih ingkang ambêbujung
ing Pangran Wiramênggala

angandika sri bupati
iya kabèh timbalana
sandikatur sêmbah lèngsèr
sapraptanira ing jaba
sigra dènnya mêmatah
kang duta wus lumastantun
lawan Ki Arya Dikara

ing marga datan kawarni
wus prapta nagri Samarang
ing pakuwonira Singsèh
dhinawuhkên kang timbalan-
nira sri naranata
pangeran ingkang pinundhut
Kapitan Singsèh sumôngga

kalangkung suka ing galih
pinatêdhanan uninga
sira pun Kapitan Singsèh
yèn loji sampun ginêcak
myang Radèn Martapura
sakalangkung bungahipun
pangran sampun cinêpênga

Pangran Wiramanggalèki
lawan sasêntananira
cinêpêng mring Cina kabèh
langkung dening kawlasarsa
para èstri karuna
Pangran Wiramênggalèku
lawan Radèn Wiratmêja

samana wus dèn têlasi
apan Ki Arya Dikara
nêngguh wau kang anglawe
kunarpanira pinêtak
anèng ardi Pragota
putranira ingkang timur
pangeran ing Têpasana

nênggih Radèn Mas Garêndi
punika tan kauningan
Radèn Mas Srada rowange
sutaning Jayakusuma
kalih tan katlikuran
dene maksih sami timur
pinupu maring wong Cina

pun Êtik ingkang ngrawati
saking dening wlas tumingal
mring radèn êmas kalihe
tinitipakên samana
nèng padhusunan Dêmak
langkung dening kawlasayun
kalih samya sabèng wana

ganti kang kawuwus malih
Radèn Malayakusuma
wus bubar saha balane
mantuk marang Kartasura
lan Arya Pringgalaya
tuwin tumênggung Sidayu
pan sarêng dènira budhal

Arya Dikara narêngi
Tumênggung Sêcadiningrat
ing Sidayu sabalane
anyangkirang lampahira
margi dènira gepak
nêdya mantuk mring Sidayu
apan wêlinge kang rama

Pangran Cakraningrat nguni
yèn sang nata mêmungsuhan
lawan Kumpêni dèn age
sira kacung amoroda
upama mungsuh Cina
aja ginggang ing prang pupuh
matia lah lakonana

wus praptèng Kartasurènjing
Radèn Arya Pringgalaya
miwah Arya Dikarane
myang Radèn Mlayakusuma
lajêng sarêng ngandikan
prapta ngarsane sang prabu
katur ing sasolahira

Pangran Wiramênggalèki
lawan Radèn Wiratmêja
sampun sinedanan kabeh
kinubur ardi Pragota
boyongan kathahira
sawidak katur sang prabu
lêga manahing narendra

nanging kanang dadya pikir
inggate Sêcadiningrat
pasthi lamun pambalike
adipati ing Madura
apan sakit ing driya
dene ta nora tinantun
duk rêmbag amangun yuda

sadaya tinundhung mijil
kinèn ngangsêg pambitingan
angêpunga loji kabèh
punggawa miwah santana
samya apamondhokan
kilèn lan wetan akêpung
satêmah karya piluwang

mangkana radèn apatih
apan arsa pirêmbagan
lan punggawa sakathahe
aprakara kang rinêmbag
dene têtilarira
punggawa kalih kang lampus
Tumênggung Jayasudirga

atilar suta lit-alit
têtiga kang sami priya
dèrèng kuwawi ing gawe
dene ta maksih arungan
marma ingkang rinêmbag
iya Radèn Singaranu
yogya katura narendra

anggêntosana lêlinggih
Tumênggung Jayasudirga
dene kasdhangan ing gawe
dene Ki Mangunnagara
sutane wus diwasa
dadya katur ing sang prabu
sampun kinulawisudha

mangkana rahadèn patih
putusan amundhut Cina
marang ing Kapitan Singsèh
kang badhe ingabên yuda
pan sampun ingaturan
nênggih Cina gangsal atus
sakawan kapalanira

pun Êping Bulung satunggil
kêkalih lawan pun eyang
pun Êtik lawan pun Êpo
wus prapta ing Kartasura
pan lajêng tinimbalan
prajurit Cina tumanduk
marang dalêm kapatihan

panggih lan radèn apatih
sadaya wus têtabean
wong Cina angaurake
tabene kapitanira
radèn patih ngandika
kaya apa wartinipun
dènira prang ing Samarang

Ping Bulung umatur aris
aprakawis ing Samarang
sampun tuwan walang atos
samôngsa dipun rêmêda
pasthi lêbur sadaya
Kumpêni sadarbèkipun
wus samya anèng baita

apan inggih angantosi
dyan patih lurah kawula
nêngguh pun Kapitan Singsèh
inggih timbalan sampeyan
tuwin jêng sri narendra
pinanggih samangsanipun
ampang loji ing Samarang

gumujêng rahadèn patih
alon dènira ngandika
ing kene kaya kapriye
pan wus kêmput biting ingwang
matur prajurit Cina
langkung ing karsa pukulun
kawula darmi lumampah

tuwan andikakna nênggih
angamuk dalu sandika
tuwin ing siyang wus dene
apan ta sampun kasêdya
lêbura ing ayuda
anglampahi ing satuduh
sampeyan sarta sang nata

suka dènira miyarsi
alon dènira ngandika
iku ta aja mangkono
saenak-enaking lampah
sira ywa kongsi rusak
sukèng tyasira umatur
sagunging prajurit Cina

inggih kalamun suwawi
sampeyan sugih sanjata
mariyêm agêdhe-gêdhe
kula kêpunge kewala
biting kinarya rupak
sinanjata saking luhur
ing balowarti punika

wontên ingkang kantun nênggih
sisaning mimis ing benjang
kula lêbêti kemawon
kula amuke lan pêdhang
abir rintên kewala
pasthi tumpês datan kantun
gih kula idêk kewala

ngandika rahadèn patih
gampang wong angamuk wuntat
yèn wus kari wus sapele
pikirmu kang mau ika
iya ingsun kaduga
saksana sarêng tinundhung
pinarnah ing pamondhokan

dene sagung pra dipati
sampun ngêpung bitingira
ngangsêg kalawan temboke
sagung kang prajurit Cina
samya nuwun sang nata
mariyêm kang agung-agung
kenginga kadamêl yuda

sri naranata nglilani
ing dina Saptu samana
ayun-ayunan bitinge
loji kinêpung sadaya
wong Cina lan wong Jawa
jagani mariyêmipun
bubuhane sowang-sowang

nulya sinulêdan aglis
mariyêm lir gunung rêbah
parêng gênti panyulêde
loji ingkang pinetaran
lir bêlah kang pratala
anglir pendah gêlap sèwu
loji Kumpêni tan obah

Kumbarawa Kumbarawi
lan Kumba Aswanikumba
apan parêng panyulêde
wong Cina kang ngumahana
Subrastha Sagrawana
miwah mriyêm Ki Pamêcut
wong saragêni kang jaga

mariyêm Ki Gunturgêni
wong Cina ingkang ajaga
anulya ingisèn malèh
sinêngkakkên wowotanya
Kyai Gunturdahana
sabên-sabên patang puluh
kati pan obat kewala

mangkya dènira ngisèni
wolung puluh kati sigra
mimis pinêksa lêbune
wong saragêni angucap
Êcik iku kakehan
pan dudu wowotanipun
manawa kaparèng tiwas

prajurit Cina nauri
mênênga kang ora-ora
basa wong Jawa mangkono
iya nora tau aprang
nora kaya wong Cina
pan wus gêgarapanipun
sawusira ingisenan

nulya wadya saragêni
Subrastha Sagarawana
sarêng sinulêd kalihe
tibèng loji mimisira
rug kang bata lir bêngkah
kagyat Walônda agugup
sigra malês asanjata

mariyêm anganan ngeri
swarane lir rug kang arga
pan kadya anirnakake
ing bumi langit kasapta
ya ta prajurit Cina
Kumba Anikumba sampun
Kumbarawi Kumbarawa

nulya sinulêdan aglis
ing loji ingarah-arah
prasamya rêmak kalihe
tan kenging piningkaliha
myang Kumba Anikumba
samya rêmak kalihipun
Ki Gunturgêni saksana

ingungêlakên siraglis
marang ing prajurit Cina
mungêl lambungipun jêbol
lir gêlap sasra swaranya
gonjing ingkang pratala
ron waringin kumarutug
pangnya sêmpal kaparapal

cumanthèl nginggil waringin
ingkang nulêd rambutira
miwah garan sêsulêde
wong Jawa kalawan Cina
pitulas kaplêsatan
kèndêl katur ing sang prabu
langkung wagugên ing driya

sigra matêdhani uning
ing radèn rêkyana patya
langkung ngungun ing jro tyase
nanging sinamur ing netya
sigra apêparentah
ngangsêg marang punggawagung
lan kinèn ngatos-atosa

kumpêni datan udani
yèn wong Jawa kasusahan
datan anggop mariyême
wadya Kartasura susah
dening mimis kèh tiba
ing pomahan myang kadhatun
obang-abing mimis sawat

sagung ingkang pra dipati
samya ngangsêg bitingira
prasamya mênêdi tembok
kang ajaga anèng luwang
nênggih kang kawuwusa
wontên Cina kapalayu
saking nagri Batawiyah

nanging wong Jawa tan uning
yèn Cina pêpalajêngan
Kapitan Panjang namane
praptèng nagri Kartasura
sêdya seba ing nata
bêbêktane Cina sèwu
sira Kapitan Sapanjang

marêk ing rahadèn patih
apan sampun têtabean
rêkyana patih dêlinge
sira saking Batawiyah
paran wartining kana
gonira andon apupuh
matur Kapitan Sapanjang

pan taksih rame ajurit
dèrèng wontên kang kasoran
marma kawula marene
anuwun idin ing nata
tuwin idi sampeyan
radèn patih ngandikarum
gampang mijil ing panêdya

katêmu wuri wong jaluk idi
sêsukêring katong
pan ing kene iya maksih akèh
sêsukêr dalêm pan durung rêsik
rêsikana dhingin
Sapanjang umatur

yèn makatên ingkang karsa inggih
sampun walangatos
abdi dalêm Cina sadayane
awon pêjah wontên ing Batawi
pan langkung utami
pêjaha pukulun

wontên ngarsane ing sri bupati
ing ayahan katong
nanging lilah paduka samangke
amanggihi bôngsa kula dhingin
Cina kang wus lami
nèng ngriki pukulun

lèngsèr saking ngarsane dyan patih
kinèn amakuwon
pinrênah wetaning kadipatèn
ambèr mangetan ing Gumpang prapti
Sapanjang wus panggih
lan Êtik Ping Bulung

wau radèn rêkyana apatih
sowan mring kadhaton
ngaturakên Sapanjang praptane
myang aturira katur narpati
ngandika sang aji
amaringi sampun

Kapitan Sapanjang dèn timbali
pinanggihan ngregol
pinaringkên patêdhan sang rajèng
langkung dènira tarima kasih
tan sagêd mangsuli
pêjah gêsang katur

wus tinundhung ing rahadèn patih
kinèn amakuwon
sapraptane wau ing pondhoke
wus binagi patêdhan narpati
yatra myang jêjarit
sadaya wus dinum

tan winarna dalu pêndhak enjing
prajurit Cinangrok
pun Kapitan Panjang sabalane
sowan marang rahadèn apatih
atabean sami
atata alungguh

pun Sapanjang anênuwun kardi
mênggahing palugon
rêkyana patih alon dêlinge
kayaparan rakiting ajurit
apa wis adadi
pikir lan bangsamu

pun Sapanjang aturira aris
inggih sampun dados
kula nuwun ing sampeyan mangke
lakar kang agêng-agêng lan bêsi
inggih yèn prayogi
kula damêl undhuk

undhuk punika kula sukani
galindhingan loro
pan wong Cina kang wontên jêrone
inggih sadaya cêlak ing loji
yèn sampun arampid
kula kèn angamuk

sawêdale saking undhuk sami
tumèmpèla banon
angrangsanga mènèk ing banone
angamuka lawan pêdhang abir
sarênga angrampid
dêdimène bingung

lawan malih kawula miyarsi
wong Cina kang wartos
ngajêng loji pan wontên borange
kang dinamêl borang lading gapit
pangot lawan sêking
inggih wartinipun

kula nuwun kula jalêr èstri
kang kathah lan kêbo
ngajêng undhuk punika ênggène
dimèn kêrah ngidak-idak sêking
borang lading gapit
dêdimène lêbur

angandika rahadèn apatih
ya prayoga ingong
agawea undhuk dipun age
yèn wus dadi ngaturana uning
nuli sun paringi
jaran èstri jalu

gya Sapanjang mundur atur pamit
mantuk amakuwon
sira rahadyan patih nulyage
mundhut kayu mring wong Kalang prapti
kinèn maringnaglis
mring pakuwonipun

Sapanjang sigra kayu wus prapti
lakar myang galondhong
gya Sapanjang aswarèng balane
samya karya undhuk siyang latri
ganti kang winarni
nênggih kang winuwus

kang nèng jro loji wadya Kumpêni
katêndhagan uwos
langkung prihatin Kapitan Langpèl
agunêman lutnan sèkrêtaris
Kapil Pilêm nênggih
kapitan amuwus

kayaparan dayanira iki
batur wis kalêson
yèn awèta kinêpung mangkene
nora wande mati datan bukti
lan prang dudu tandhing
karubuhan gunung

Lutnan Kèlas alon anauri
tan sagêd miraos
ing ayuda dede sêsanggane
pikir punika kalih prakawis
pundi kang pinilih
urip lawan lampus

lamun tuwan amiliha mati
inggih sami mogok
linawanan aprang salamine
ajur luluh asampun gumingsir
lamun milih urip
dawêg sami nungkul

langkung dènnya wagugên ing galih
miyarsa wiraos
Lutnan Langpèl Kèlas ing rêmbuge
Kapitan Langpèl alon dènnyangling
sun atur kintaki
marang sang aprabu

wus dadya kang rêmbag atur tulis
marang sang akatong
kuli-kuli wau kang kinèngkèn
ingopahan salawe wus prapti
bitinge wong Jawi
pan alampah pandung

kang surat inguncalkên jro biting
wangsulnya palayon
kawarnaa wau ing enjinge
kang ajaga biting aningali
layang gya ingambil
tinon lamatipun

badhe katur ing jêng sri bupati
sigra lampahnya wong
tur uninga ing dyan patih age
lamun wontên sêrate Kumpêni
lamatipun inggih
katur ing sang prabu

wus tinampan marang ing dyan patih
lamatira tinon
katur marang sang nata ungêle
sigra nuduh rahadèn apatih
marang ing jro puri
nyanthèlakên atur

mring Tumênggung Tirtawigunèki
katura sang katong
duta kapatihan ing lampahe
prapta ing srimanganti wus panggih
Tirtawigunèki
ponang surat katur

lajêng katur ing sri narapati
binuka winaos
aturipun pun Kapitan Langpèl
nuwun apuntên sri narapati
lan wontêna mugi
parentah sang prabu

marang sagung ingkang pra dipati
kang ngangsêg ing têmbok
lêlumbungan angrupaki bètèng
langkung miris kawula ningali
lawan kaping kalih
tur uningèng prabu

abdi dalêm Kumpêni tan bukti
kawula nuwun wos
inggih sampun alami towonge
sri narendra mèsêm amiyarsi
pinaringkên maring
Tirtawigunèku

kinèn ngangsul-angsuli tumuli
tur sêmbah kang kinon
saking jro puri prapta wêdale
nulya sêrat sul-angsul wus dadi
pinaringkên nuli
lan manggih rumuhun

kinèn balangna ngarsaning loji
lumêpas kang tinon
praptèng biting gya binalangake
tiba wontên sangarsaning loji
umiyat Kumpêni
binandhulan watu

winêdalan marang kuli-kuli
srat binêkta mring jro
sampun katur mring Kapitan Langpèl
juru basa pinanggil wus prapti
gya winaca aglis
bêbukaning têmbung

kapitan sira ngaturi tulis
wus katur maring ngong
sun kawruhi aturira kabèh
nanging mêngko ya wis nora kêni
sagung pra dipati
kabèh ing aturmu

wus mupakat wani ing Kumpêni
cape ana kono
pra dipati cape rinarèntèng
wite saking ing sira pribadi
kang agawe wani
mring punggawaningsun

langkung onêng kapitan miyarsi
luhira drês miyos
Lutnan Kèlas alon ing ature
adhuh sampun kêkathahên pikir
dawêg derah pati
yèn sêdya anungkul

sampun dadya rêmbag atur pati
urip mring sang katong
sigra dènnya amanggil Salomprèt
kang pinanggil prapta wus winêling
kinèn nuli kardi
kapitan amuwus

nuli ngadêgna bandera putih
panjêrên dèn katon
kang tinuduh sigra pangambile
wus pinanjêr sangajênging kori
wong kang anèng biting
kagyat samya dulu

aningali ing bandera putih
gumrah samya alok
kang satêngah surak rame-rame
ya ta kagyat kang bala Kumpêni
panyiptaning galih
dènyarsa anungkul

tan tinarima maring wong Jawi
prasamya mirantos
samya ngadhêpi ing mariyême
dangu-dangu wong Jawa inganti
tan wontên abêcik
kapitan amuwus

mara Salomprèt mêtua aglis
sigra dènnya miyos
awan sampun nêlas wêwêlinge
pan Salomprèt sarwi mrêbês mili
tan anyipta urip
praptèng biting sampun

wong Jawa kagyat samya umèksi
kang sawênèh alok
ana Walônda siji marene
payo kônca kinêpung tumuli
Salomprèt nauri
pan ingsun ingutus

seba marang rahadèn apatih
mring kapitan ingong
mara aturêna ingsun age
marêk ing radèn rêkyana patih
kang ngêpung nauri
wêdi gawa ingsun

yèn maksiha unjaran sirèki
yèn têmên kinongkon
ingsun bônda dhingin sira mangke
pan Salomprèt alon dènnya angling
bandanên sun iki
nanging tangan ingsun

aja sira talèni nang wuri
iya tangan ingong
talènana ana ngarêp bae
dimèn bisa manira wotsari
gya binônda aglis
astane nèng ngayun

wus binêkta sowan mring dyan patih
ingurung-urung wong
praptèng dalêm kapatihan age
katur marang ing rahadèn patih
sigra dèn panggihi
Salomprèt umatur

 andharodhog sarwi brêbês mili
timpuh sarwi dhepok
mêgap-mêgap asungsun sêmbahe
kula ingutus abdinta gusti
pun kapitan nênggih
saha Kumpninipun

arsa ngaturakên pati urip
dhumatêng sang katong
tuwin dhatêng ing sampèyan mangke
angandika rahadèn apatih
antènana dhingin
ingsun canthèl atur

gya winêling kang duta lumaris
prapta srimêngantos
panggih lawan Tirtawigunane
sampun katur saature nguni
ingaturkên aglis
dhumatêng sang prabu

aturira rêkyana apatih
ngandika sang katong
ya warahên si paman dèn age
môngsa bodhoa gone amikir
wus pracaya mami
nanging ta dèn emut

bokmanawa gunaning Kumpêni
amasang pirantos
kang dinuta sigra dènnya lèngsèr
sapraptanira ing srimanganti
wau duta panggih
dhinawuhan sampun

sigra mêsat duta patih prapti
kapatihan kang wong
timbalan nata dhinawuhake
angandika rahadèn apatih
Salomprèt dèn aglis
muliha sirèku

warahên kapitanira mangkin
timbalan sang katong
lamun nyata abêkti dhèwèke
lan Kumpêni atur pati urip
mring jêng sri bupati
besuk pukul pitu

ya mêtua saking jroning loji
aywana parabot
pêdhang bêdhil dèn bongkoka kabeh
pun Salomprèt gugup awotsari
sakingngarsa patih
lèngsèr amit mantuk

gurawalan prapta ngarsèng loji
Kumpêni samyanon
ing praptane wau pun Salomprèt
nuli Salomprèt winêngan kori
ngarsanya wus prapti
kapitan amuwus

salamêt Salomprèt sira prapti
tan ana kadudon
pun Salomprèt alon ing ature
inggih timbalan rêkyana patih
warahên dèn aglis
ya kapitanamu

lamun tulus ngaturakên bêkti
marang ing sang katong
apadene saha Kumpênine
ambongkoka pêdhang lawan bêdhil
mêtua ing benjing
wayah pukul pitu

dènnya amêmpên aprang ing nguni
aprang biting tembok
pan wus salawe dina lamine
wêdalira dina Rêbo Manis
panganira ênting
wus salawe dalu

Kapitan Langpèl miyarsa angling
sigra dènnya naros
Lutnan Pèl-pèl Kèlas ing ature
inggih sampun kêkathahên pikir
aran sêdya ngabdi
suwawi tur madu

Kapitan Langpèl sigra ngundhangi
marang sagunging Kumpêninira
ambongkok pêdhang bêdhile
lawan sakèhing dhuwung
bandhangane kang bêdhah loji
mantri lawan punggawa
kinumpulkên sampun
dinadosakên sawadhah
munggèng pêthi ing dalu datan winarni
ya ta wuwusên enjing

wus parentah rahadèn apatih
marma Radèn Arya Pringgalaya
prakawis Kapitan Langpèl
myang Kumpêni sadarum
lamun mêdal kinèn manggihi
Kumpêni kawarnaa
wanci pukul pitu
mêdal sadaya pan aglar
samya bukak tapiyan nèng ngarsa aji
saha bongkokanira

katingalan ingkang jaga biting
sira wau Radèn Pringgalaya
anuduh marang dutane
kinèn nimbali gupuh
marang sagung bala Kumpêni
kang tinimbalan sigra
wau lampahipun
dene cacahe sadaya
pan kalima bêlah cacahing Kumpêni
prapta ing ngarsanira

Arya Pringgalaya wus pêpanggih
lutnan kapitan atêtabean
akucêm paraupane
myang sèkrêtarisipun
samya nêmbah langkung mintasih
sira ya Pringgalaya
alon dènnya muwus
sira antia sakêdhap
maniratur uninga radèn apatih
nuhun ingkang parentah

duta mêsat tan adangu prapti
ingkang timbalan rahadèn apatya
kinèn ngêdum sadayane
mung si kapitan iku
radèn arya parentah mami
dika ingkang gadhuha
Lutnan Pèl-pèl iku
si kakang Tirtawiguna
sèkrêtiris iya kakang Rajaniti
iku ingkang gadhuha

dene sagung kang wadya Kumpêni
dèn warisna sagung kang punggawa
anulya dhinawuhake
iki timbalanipun
kinèn ngêdum bala Kumpêni
kapitan aturira
tan lêngganèng kayun
sanajan dèn pêjahana
pan sumôngga tan angraos darbe urip
pêjah gêsang katura

balik badan kawula puniki
wontên sintên ingkang anggadhuha
Rahadèn Priggalayane
alon dènira muwus
dika wontên kula pribadi
dene si bapa Lutnan
Pèl-pèl ênggènipun
ing paman Tirtawiguna
sèkrêtaris wontên paman Rajaniti
puniku kang timbalan

dene Kumpêni kang alit-alit
dinum marang sagunging punggawa
nulya kapitan angawe
marang Kumpêninipun
pan sadaya wus praptèng ngarsi
sèkrêtaris turira
kawulasung wêruh
dhuwunge kang pra dipatya
tuwin mantri kang sami tiwas nèng loji
punika karawatan

Radèn Arya Pringgalaya angling
yèn mangkana maniratur wikan
kang duta lumaksanage
prapta ing ngarsanipun
sira radèn rêkyana patih
katur saaturira
radèn patih muwus
iya sun atur uninga
antènana wus mêsat kang dinutaglis
prapta sajroning pura

panggih lawan Tirtawigunèki
lajêng katur ing jêng sri narendra
sigra animbali age
Ki Arya Madurèku
kinèn ngirid ing sèkrêtaris
lan kinèn maspadakna
ing jro lojinipun
bok Kumpêni masang gêlar
mêndhêm guna gya Ki Arya Madurèki
mêdal saking jro pura

mêdal panggih lawan sèkrêtaris
gya ingirid mring loji mariksa
bok ana miranti glare
lawan amundhut dhuwung
sapraptane wau jro loji
sira Arya Madura
kanan keri dulu
datan wontên paran-paran
wus ingambil dhuwung kang wontên ing pêthi
katur Arya Madura

nulya nulak praptaning jro puri
lampahira Ki Arya Madura
wus katur sang nata kabèh
solahira ingutus
dhuwung katur marang sang aji
loji wus kinèn ngrêksa
marang punggawagung
antawise tigang dina
sri narendra têdhak pan arsa udani
gumrah kang balakuswa

pukul tiga pêpak kang wadyalit
myang punggawa santana pêpakan
wong Cina tata barise
wadyabala supênuh
kang jajaran kapang miranti
busana warna-warna
gumrah ngalun-alun
barise lêlurung tembak
anglir sêkar sataman dinulu asri
punggawa ting prangangah

umyang kêkênthung Cina gong bèri
anglir macan kang binabasahan
wong Cina saking berage
gya miyos sang aprabu
nitih kuda cahyanya wêning
gumêrah wadyabala
ing loji gya rawuh
lajêng lumêbêt sang nata
ing jro loji pra punggawa datan kari
santana kantun jaba

sarawuhe sang nata ing loji
akathah-kathah ingkang pinriksa
loji ingubêngan kabeh
kathah ingkang dinangu
tiningalan dening narpati
pasang myang rakitira
eram sang aprabu
loji nulya kinèn bubrah
lêlarene sadaya kinèn ngurugi
nulya kinèn ngusunga

tan adangu kondur sri bupati
sampun dalu rawuh ing kadhatyan
pra nayaka bubar kabèh
warnanên enjingipun
donya ngloji wus dèn usungi
kacatur tigang dina
dènnya ngusung-usung
rajabrana warna-warna
mas salaka reyal uwang myang kêkêling
apa kang nora ana

kawan atus sênapan Kumpêni
langkung pitulas katur ing nata
tigar mariyêm pan akèh
obate kathahipun
êtong satus sawidak siji
kang pangandika nata
donya kinèn ngêdum
mring wadya dinum warata
amung radèn apatih kang datan apti
donya ngloji jarahan

datan arsa kaduman Walandi
sira Rahadèn Natakusuma
sampun kawaratan kabèh
Kumpêni kang anungkul
pan sadaya kinèn nyunati
lan winuruk agama
salin nabinipun
mangkana ingkang kocapa
kang tinilar pangeran arya rumiyin
kang dadya punakawan

ingkang nama Radèn Êmas Sahid
Radèn Mas Ambiya Dèn Mas Sabar
sampun agêng katigane
pangandikaning prabu
samya kinèn basahan sami
tinunggal pagandhèkan
mantri nom ranipun
sarta kaparingan nama
kang atuwa rahadèn ingkang wêwangi
Radèn Suryakusuma

Radèn Mas Ambiya kang wêwangi
nama Rahadèn Martakusuma
Dènmas Sabar wêwangine
Wiryakusuma iku
sabin sami dipun paringi
nyalawe cacahira
sèkêt ingkang sêpuh
mantri anom pagandhèkan
radèn tiga kirang nyandhang kirang bukti
langkung dening musakat

angur kang sêpuh nandhang sadhidhik
saking barkating ibu lan rama
kang rayi-rayi kalihe
tan cukup dhaharipun
tan kawawi anandhang kalih
saking musakatira
langkung kawlasayun
gênti ingkang kawuwusa
pan Kumêndur Natanahil ing Samawis
sampun atur uninga

marang Gurnadur Jendral Batawi
lamun sang nata têtulung Cina
kang duta lumaksanage
datan kawarnèng laut
praptanira nagri Batawi
tumanduk ponang duta
katur suratipun
sampunya amaos surat
samya ngungun Rad pan Indiya miyarsi
miwah gurnadur jendral

ambicara sagunging radpêni
sawusira dadya aputusan
ambantoni ing yudane
de nata kang tinuduh
Komasaris Johan Mantèling
lan komasaris tuwa
nênggih namanipun
Hugupêrisêl punika
kalih samya tinuduh bantu ngajurit
dhatêng nagri Samarang

gangsal atus Kumpêni dèn irid
pan kajawi Kumpêni kang Islam
Ambon Makasar Tarnite
sadaya dadya sèwu
wong Makasar ingkang nindhihi
aran Dhaèng Mabelah
lawan malihipun
Dhaeng Kulalah lan Ngusman
wus sayaga badhe numpak ing jaladri
ganti kang kawuwusa

sira radèn rêkyana apatih
wus amatah sagunging punggawa
pasisir bantu yudane
dene ta kang tinuduh
angêpunga loji Samawis
ing Batang Pakalongan
Kêndhal Kaliwungu
ing Dêmak lan Garobogan
ing Barêbês Pamalang ngêpung ing Têgil
dene loji Japara

pan ing Kudus kalawan ing Pathi
loji Rêmbang Lasêm Pajangkungan
Juwana tinuduh prange
punggawa Surèngkewuh
binubarkên saking Samawis
pan kinèn anggêcêka
loji Surèngkewuh
akanthi Grêsik Lamongan
pan ing Tuban Sidayu samya ambalik
tumut marang Madura

ing Samarang andina ajurit
long-linongan Kumpêni kasoran
amêmpên ing loji bae
radèn patih amuwus
sowan marang sajroning puri
apan atur uninga
ing pandhongkolipun
Adipati Jayaningrat
asangadi sakit yèn lêga sang aji
kenginga mantunira

Radèn Sumadiwirya kang nami
sutanira rahadèn apatya
sang nata lêga manahe
lan malih aturipun
sira radèn rêkyana patih
kapitan lawan lutnan
sèkrêtarisipun
suwawi pinêjahana
bokmanawi punika amangun pikir
dadya sandi upaya

sri narendra apan anuruti
ing ature rahadèn apatya
wus mêdal saking purane
dhinawuhakên sampun
yèn kapitan kinèn mêjahi
sèkrêtaris myang lutnan
pinêjahan sampun
mung lutnan tan pinêjahan
pun Kapitan Pringgalaya kang mêjahi
kali Pepe samana

sakalangkung mêmêlas duk mati
Kapitan Langpèl pan sampun pêjah
dene ta sèkrêtarise
Rajaniti kang nglampus
nora pasah dipun pênthungi
kalangkung amêmêlas
ya ta kang winuwus
sira Kapitan Sapanjang
tinimbalan ing radèn rêkyana patih
prapta wus têtabean

dhinawuhan sayaga ngajurit
ambantua kang aprang Samarang
wong Cina kêrigên kabèh
dene kanthinirèku
sri narèndra amatêdhani
anindhihi ing sira
punggawa pêpitu
Kapitan Panjang sandika
sampun siyang sawadya pantara ratri
rêmak dipun bandhêmna

bupati jawi wus dèn undhangi
kinèn samya sayagèng ayuda
tan kawarna ing enjinge
ing dina Somanipun
sri narendra miyos tinangkil
pan arsa umiyata
ing wadya kang nglurug
kang abantu ing Samarang
pêpak andhèr kang sewakèng pôncaniti
santana myang dipatya

tuwin punggawa kang bantu jurit
sampun saos munggèng panangkilan
kalawan sagêgamane
myang Cina sadayèku
aglar munggèng ing pôncaniti
saha busanèng yuda
sèwu gangsal atus
dening wadyaning punggawa
pan akathah nèng alun-alun abaris
busana warna-warna

lir rinêngga busananing baris
pating prangangah prajuritira
duk samana pamêpêke
wong Kartasura agung
ingkang samya nglurug anangkil
sadaya ingandikan
minggah sitiluhur
miwah Kapitan Sapanjang
angandika sang nata majua ganti
majêng tilar curiga

samya nêmbah mangaras padaji
miwah Sapanjang amit tur sêmbah
budhal saha gêgamane
ingkang minôngka ngayun
Ki Tumênggung Mangkuyudèki
lan Radèn Mangkupraja
nulya kang sumambung
Tumênggung Mangunnagara
lan dèn Singaranu ingkang anambungi
abra kang balakuswa

nulya Tumênggung Wiragunèki
saha bala asri warna-warna
Radèn Wiryadiningrate
ingkang nindhihi pungkur
atmajane radèn apatih
pun kinarya punggawa
anggêntosi lungguh
Tumênggung Kartanagara
ing wurine Radèn Mlayakusumèki
wadya lir puspitabra

nulya Radèn Sujanapurèki
pan kaipe mring sang naradipa
ingkang kinarya êmbane
pangeran dipatyèku
pan tinêdha mring radyan patih
kinarya matapita
pamugarinipun
pinitêdhan ngayomana
bumi urut dalan kang milyèng Samawis
Radèn Sujanapura

putranira rahadèn apatih
Radèn Sumadiwirya Mas Pama
sinarêngakên lampahe
kang badhe apilungguh
Pakalongan nama dipati
Dipati Jayaningrat
nawalane sinung
budhale wuri gènira
binêktanan pamomonge ramanèki
Mangunonêng punika

nulya Sapanjang lumakwèng wuri
pan anggamêng kang prajurit Cina
datan kasêlan lakune
ing marga tan winuwus
praptanirèng nagri Samawis
atata pamondhokan
nêpungi gènipun
barise kang pra dipatya
ing pasisir suka ingkang pra dipati
dene bantune prapta

Radèn Tumênggung Mangkuprajèki
lawan Arya Malayakusuma
miwah Sumadiwiryane
marang pakuwonipun
Jayaningrat panggih wus sakit
prapta tata alênggah
dhinawuhan sampun
ing timbalan sri narendra
Arya Mlayakusuma ingkang dhawuhi
hèh paman adipatya

tinarima ing gusti sang aji
dika sèrèn ing putra andika
lah punika nawalane
Jayaningrat andhêku
inggih radèn kula puniki
angraos sampun tuwa
kathah sakitipun
sampun winaos kang palkat
Radèn Pama umadêg nama dipati
Dipati Jayaningrat

anêtêpi anyenapatèni
pra dipati pasisir pangiwa
kadya duk maratuwane
punggawa kalih sampun
bubar maring pakuwon sami
tan kantun Dèn Supama
lan martuwanipun
pinêpak wong Pakalongan
para mantri pêpatihe ingkang ngirid
Rôngga Puspawijaya

sèwu kawan atus kang prajurit
wong maranggo numbak mamas benang
kajawi para mantrine
lan astha manggalèku
mantri ngarêp wong wolu sami
angrèh mantri sadasa
têtêp sadayèku
tan ana kang ingowahan
sarupane wong Pakalongan gêng alit
suyud datan sumêlang

bêkta saking ing Kartasurèki
pitung dasa Mangunonêng ingkang
ambaboni gêgawane
ingalih namanipun
nama Rônggapramana nênggih
angêmpal pamajêgan
ingkang wolung atus
Mangunonêng pinaringan
sakancane gêgawan sampun waradin
Lurah Rônggapramana

pêpatihe Pakalongan lami
têtanduran saking Kartasura
lan dipati nak-sanake
lan Ki Dhongkol puniku
Rôngga Puspawijaya maksih
angrèh ing Pakalongan
mangkana ing dalu
sasêpèn apagunêman
Ki Dipati Dhongkol apan mituturi
mring putra mantunira

kang angadhêp mung êmbane siji
Mangunonêng ran Rônggapramana
dhuh anggèr sampun gumluwèh
abot wêkasanipun
lêlakone ing tanah Jawi
kula wani ambuka
sampun wontên ngrungu
jêng anggèr rama andika
kapatihan wong Jawa pating kuthikir
ginêm ngiras ngrêrujag

anggèr dèn awas angati-ati
kula pasrah sanak-sanak dika
dadia pangaubane
inggih lêlakonipun
tanah Jawa lamun binudi
budi tan ngayawara
pêpathoking ngèlmu
kang kocap ing dalêm kitab
miwah kadis tan wontên wong mênang jurit
yèn wit anganiaya

dèrèng wontên dosaning Kumpêni
pan mungsuhe tan kinarya dosa
têka binadhagal bae
wong Cina kang kinukup
apan dèrèng apotang kardi
dhasar kapir brahala
wong Cina puniku
wong Kumpêni kapir rowang
dèn sikara ing dosa dèrèng marêngi
wontên kisabing Suksma

lah puniku nuntên amuwuhi
pangran ing Selong sakadangira
dèrèng sumêrêp dosane
punapa ta puniku
botên wontên walêsing Widi
kocap anèng bab kojah
pasthi walêsipun
singa-singa nganiaya
tikêl satus nampani wêwêlas pasthi
wong Jawa karusakan

yêkti lamun kasoran ing jurit
wong niaya satruning Hyang Suksma
mênanga sêdhela bae
botên ngêtog wong dhawuk
mrih pratikêl botên nibani
sikara nganiaya
wontên pamanipun
kang luput saking walêsan
botên numpang anêrak ing dalil kadis
inggih ajêng punapa

singa ingkang tinari sang aji
lali ratune maksih manungsa
tur ta maksih kawulane
maring Hyang Maha Luhur
dudu nabi lan dudu wali
besuk rama andika
ki lurah ta besuk
anggèr pangrasa kawula
kadi tiwas mung dika dèn ngati-ati
dèn awas dèn amawas

kêmbang sungsang tanah Jawi benjing
sarwi kumêmbêng ki adipatya
sambat awlas ing ratune
kang cinathêtan ing buk
ping sawêlas sri narapati
natrapakên dêdosan
kang dèrèng sumurup
kang badhe kêna walêsan
marmaningsun ngurmati kang para sayid
supaya katulaka

ing lupute iya ratu mami
mangke puniki sampun kêkêmbang
mêngakakên pamalêse
akathah yèn winuwus
pituture ki adipati
wusnya rahina dandan
ki dipati mantuk
andhongkol ing Pakalongan
ingkang putra angatêr budhalirèki
wangsul ing Karanganyar

dhusun Kaliwungu dèn sipêngi
Kêdhungrombong sadalu tan nendra
sakit kagagas driyane
dadya tyasira nglalu
merang lamun maksiha urip
tiwase tanah Jawa
kapêsan ing ratu
aywa mênangi wak ingwang
ngunjuk wisa ing dalu lajêng ngêmasi
Dipati Jayaningrat

ingkang putra Radèn Adipati
Jayaningrat ingaturan wikan
dalu-dalu panyandêre
prapta gènira lampus
ngungun nangis wus dèn sirami
lajêng kinèn ambêkta
mring nagarinipun
pinêtak ing Pakalongan
ki dipati mudha amangsuli baris
Samarang tata-tata

Kapitan Singsèh dènnya abaris
wus angrupak anèng ing Tarbaya
Martapura têtindhihe
Sapanjang Sabukalu
Mangkuyuda ingkang nindhihi
banjêng pakuwonira
akapang akêpung
wus maju ingkang pragota
Rarèn Arya Mlayakusuma lan malih
Radèn Wiryadiningrat

ing Pangambêngan dènnya bêbiting
ganti wau ingkang kawuwusa
Kumpêni prapta bantune
wus mêntas saking laut
Komasaris Johan Mantèling
Hugupêrisêl lawan
wadya gangsal atus
Bugis Ambon lan Makasar
lan Tarnite gangsal atus praptèng loji
kumêndur trusthèng driya

sawusing antara tigang ratri
wadya Kumpêni anglarag mêdal
anêpungi bitingane
nêngguh pan Sabukalu
lan Tumênggung Mangkuyudèki
Kumpêni tan rêringa
tate angsal buru
duk aprang lawan Sapanjang
nèng Batawi ing mangkya tangkêbing jurit
tan mawi taha-taha

rame campuh pan bêdhil-binêdhil
wadya Kumpêni samya angrangsang
pun Sabukalu nulyage
lawan Radèn Tumênggung
Mangkuyuda samya nadhahi
ing mriyêm kalantaka
anglir prawatarum
wadya Kumpêni kèh pêjah
Sabukalu sigra dènira ngudhuni
lawan sabalanira

pan ingamuk lawan pêdhang abir
rusak wadya Kumpêni lumajar
kabutuh anèng ing lèpèn
prajurit Cina anglud
wong Kumpêni kathah ngêmasi
pêjah kang sangang dasa
ing sakancanipun
ngungsi jro loji prasamya
Walônda kang anèng jro loji anuli
mriyêm ing palataran

Sabukalu asuwarèng dasih
samya mundur kang prajurit Cina
sarêng prapta pakuwone
akasukan sadalu
wong Kumpêni lami tan mijil
antara pitung dina
anglarag mangidul
anulya gepak mangetan
barisira Kapitan Singsèh ginitik
lan Radèn Martapura

campuh ing prang abêdhil-binêdhil
Martapura anindhihi Cina
lan Ngabèi Tarbayane
Kumpêni tan kaburu
kang kacandhak kathah ngêmasi
praptèng jro loji samya
tinulungan sampun
ing mriyêm sing palataran
wadya Cina mundur amakuwon malih
lan Radèn Martapura

miris kêkês prajurit Kumpêni
pan alami botên mêdal-mêdal
amêmpên ing loji age
ganti ingkang winuwus
Martayuda trahing Samawis
ngantukkên mringSamarang
lawan sutanipun
gangsal ingkang sami priya
dèn misuwurakên santana Matawis
kang wontên ing Pulokap

yèn anglarag punika nindhihi
songsong kuning dadya sami rungak
wong Jawa myang sawarnine
Kumpêni analimur
Rôngga Tisnawijaya nênggih
Kumpêni duk samana
anglarag mangidul
wanci ing pukul sakawan
biting ing Pangambêngan ingkang ginitik
Radèn Mlayakusuma

samya nendra ingkang ngrêksa biting
tan uninga yèn Kumpêni prapta
gugup saking pangêdrèle
gundam samya lumayu
rêrêksane datan tinolih
mariyêm kang kagungan-
nira sang aprabu
Rahadèn Mlayakusuma
kang anggadhuh wus binandhang ing Kumpêni
gègèr ing pamondhokan

nulya mundur kang bala Kumpêni
sarya bêkta mariyêm bandhangan
samana sanès tangkêbe
dene wus angsal buru
sabên dènnya nglanggar mêdali
mariyêm palayangan
kang binêkta magut
sinèrèt dening turôngga
pira-pira mariyêm binêktèng jurit
Cina asring kasoran

Radèn Arya Mlayakusumaglis
lawan Rahadèn Wiryadiningrat
rêmbag atur uning age
mariyêm tiwasipun
pan kabandhang marang Kumpêni
lawan atur uninga
Cina tandangipun
mangkya kadya gêgotongan
lan wong Jawa datan angrasa ngawaki
duta wus lumaksana

tan winarna ing marga wus prapti
nagri Kartasura ponang duta
tumamèng ngabyantarage
ing radèn patih katur
sêratira saking Samawis
winaos wus kadriya
samana angungun
asmu duka tanpa ingan
ingangsulan kang duta tinulak bali
mundhi surat apatya

enggal lampahe praptèng Samawis
katur ing Radèn Mlayakusuma
Radèn Wiryadiningrate
atampi sêrat sampun
gya binuka rahadèn kalih
bêbukane kang salam
sira kalih sung wruh
kagungan dalêm kabandhang
mariyême nuli rêbutên tumuli
yèn katura dinukan

lawan sapa kang angrêbut malih
ingsun ganjar limang atus reyal
kalawan sira malihe
atur paksi maringsun
yèn wong Cina tindak ing mangkin
ing aprang gêgotongan
tan ngrasa katêmpuh
bênêr akale wong Cina
sira iku pan sami angalakoni
parentahing narendra

dene têka padha ngiring-iring
mring wong Cina apan iku iya
nora karuwan jamane
pan ora mangkonèku
wong nglakoni karyèng narpati
kaya dudu punggawa
pikirira iku
munduran kaya wong rucah
radèn kalih miyarsa kalangkung ajrih
gya parentah ing wadya

samya kinèn ngangsêgakên biting
lan angrêbat mriyêm kang kabandhang
wadyalit gugup tandange
Dyan Sujanapurèku
kang nindhihi angangsêg biting
lawan kaliwonira
Rahadèn Tumênggung
Wiryadiningrat kang nama
Angabèi Wiradigda lawan malih
Ngabèi Rêksapraja

lêlumbungan dè binêkta manjing
kang wadyalit anulyasinipat
ing mariyêm sèrèdane
tan kandhêg ajunipun
pan arame bêdhil-binêdhil
wong cilik kathah pêjah
tuwin ingkang tatu
nanging dèn idak kewala
ingkang para kaliwon samya nindhihi
miwah punggawanira

prajurit Cina samya nimbangi
ingkang kilèn miwah ingkang wetan
apan parêng pangangsêge
sarêng dènnya wus kêmput
wong Kumpêni tan amêdali
nanging abêbêdhilan
mriyêm siyang dalu
gantya ingkang kawuwusa
Ki Mataun Tumênggung Jipang tur uning
yèn bala ing Madura

samya nabrang dhatêng ing Garêsik
nagri Tuban sampun tinanêman
Dipasana kang ginawe
dene bupatinipun
Suraadiningrat kang nami
tumpês anèng jro kitha
tinukup ing dalu
mangkya kang wadya Madura
nèng Sidayu gènira apacak baris
kanan keri binahak

saking Sidayu budhal kang baris
sêdya ngrabasèng kitha ing Jipang
anggêgilani tandange
ingkang katrajang gêmpur
padhusunan ing Jipang prapti
wadyèng Sampang bêbahak
dhusun Majaranu
duta praptèng Kartasura
gya tumamèng ngabyantara sira patih
katur kang ponang surat

tinupiksa ing radèn apatih
lajêng katur ing sri naradipa
Tumênggung Mataun srate
ngandika sang aprabu
ing rahadèn rêkyana patih
hèh paman kayaparan
rèhira ing kewuh
umatur rêkyana patya
inggih awrat yèn mênggah kawula gusti
dene kang saking wetan

pun Madura èsmu makèwêdi
ing Samawis abdi dalêm rusak
asring kasoran yudane
pun Cina botên urus
angandika sri narapati
prakara ingkang wetan
paman lamun mêtu
ing pikire Cakraningrat
kêkêjêra paman ora dadi pikir
ingsun kaduga nambak

mung kang êlor pikirên dèn bêcik
rêmbugana lan Tirtawiguna
lawan Si Pringgalayane
sampun tinundhung mêtu
sira radèn rêkyana patih
sapraptanirèng jaba
animbali gupuh
ing Rahadèn Pringgalaya
lan Tumênggung Tirtawiguna wus prapti
ing dalêm kapatihan

angandika rahadèn apatih
kadipundi kang Tirtawiguna
myang anak Pringgalayane
timbalane sang prabu
samya kinèn mikir kang bêcik
pasanging lêlampahan
kaledhon ing kewuh
yèn tumrapa wong asalat
iman amin makmume alon tan amin
pan inggih pun Madura

mangkya kakang ngrêrubêdi pikir
sira Tumênggung Tirtawiguna
môngsa borong ing ature
tan sagêd urun wudhu
miwah Arya Pringgalayèki
radèn patih ngandika
sami dika mantuk
nèng ngriki asil punapa
dhêlêg-dhêlêg karo tan kêna tinari
mundur nusahi manah

sira Tirtawiguna lan Pringgalaya
undure asmu runtik
rahadèn apatya
langkung kaku tyasira
nimbali môncanagari
pan sampun prapta
ngarsane kyana patih

sigra radèn apatih apêparentah
mring wong môncanagari
pangiwa sadaya
Rahadèn Surabrata
kinèn abantu ajurit
marang ing Jipang
budhal saking nagari

nanging mantuk rumiyin Ki Surabrata
angêrig kang wadyalit
sapanêkarira
samya angêrig bala
kunêng kawuwusa malih
Tumênggung Jipang
ayun-ayunan jurit

wadya Jipang dèrèng samêkta sadaya
kasêlak mungsuh prapti
bala ing Madura
sampun angrampit kitha
Tumênggung Mataun nênggih
sawadyanira
rêmbug samya ngoncati

ngungsi marang Balora anata bala
Tumênggung Balorèki
punika dinuta
angêrig wadya Cina
kang anèng tanah pasisir
ingkang bang wetan
sadaya sami prapti

samya ngumpul anèng nagari Balora
lêlurah rôngga êlik
lawan pun Êncik Mas
Êncik Co Êncik Sika
lawan malih pun Cik Putih
panglêmpakira
sangang atus prajurit

myang punggawa môncanagara kang kanan
sadaya sampun prapti
anèng ing Balora
Kyai Mataun sigra
budhal sawadya angiring
saking Balora
wong Cina pan umiring

tan winarna Balora wus praptèng Jipang
wong Sampang angêbyuki
anèng kitha Jipang
sampun miyarsa warta
yèn Kyai Mataun prapti
lorod sadaya
mring jawi kitha têbih

anèng dhusun Pamêlaran kèndêlira
wong Madura bêbiting
Radèn Kartayuda
lawan Lêbusagara
têtiga Rahadèn Giri
têtindhihira
sêdya rêmpon ing biting

Kya Tumênggung Mataun anglud ing mêngsah
nèng Pakacangan baris
kang prajurit Cina
matur arsa gitika
mring wong Madura ing wêngi
anuwun bala
mantri kang têdah margi

pan kasaru duta wau ingkang prapta
saking ing radèn patih
maringakên sira
nêngguh Surawikrama
wong saking Sidayu nguni
kinèn nanêma
mring Sidayu nagari

lawan ingkang timbalan radèn apatya
kinèn ngrêbat tumuli
lawan ing Lamongan
Sidayu lawan Tuban
Tumênggung Mataun nênggih
matur sandika
duta wus pamit mulih

sira Ngabèi Tohjaya ing Lamongan
mring Ki Mataun amit
arsa angrêbata
nagari ing Lamongan
nanging sêdya aprang sandi
nungkul gêlarnya
rabine ki ngabèi

lan sutane ginawa mring wong Madura
duk kacandhak rumiyin
apan kang timbalan
Pangeran Cakraningrat
Ki Tohjaya kinèn amrih
dadia rowang
marma dipun tênggani

sampun mangkat sira Ngabèi Tohjaya
saking Jipang nagari
ya ta kawarnaa
wau prajurit Cina
dènira mangkat ing wêngi
wus kinanthenan
mring Ki Mataun mantri

ing Balora mantri tinuduh ngirida
lan wong Sidayu nênggih
ingkang sami trêsna
marang Surawikrama
pan akathah ingkang prapti
samya kinarya
cucuk atêdah margi

sangang atus wau kang prajurit Cina
sarêng budhal ing wêngi
lan Mantri Balora
Sidayu munggèng ngarsa
kêkapalan gangsal biting
pan sampun prapta
desa Mêlaran enjing

lajêng nêmpuh wong Cina ing pabitingan
rame dènnya bêdhili
saking katêbihan
wadyèng Madura mêdal
kalih èwu winitawis
arêbat papan
wong Cina ambêdhili

sigra nêmpuh wadyabala ing Madura
nusup kukusing bêdhil
myang prajurit Cina
parêng panêmpuhira
ngamuk lawan pêdhang abir
wong Sampang panggah
rame rok silih ungkih

kuwêl ing prang tumbak têmpuh lawan pêdhang
kapanggih padha wani
caruk kang ayudha
samya ulêng-ulêngan
wadyèng Madura angungkih
prajurit Cina
panggah datan gumingsir

Ki Tumênggung Mataun sabalanira
myarsa swaraning bêdhil
budhal saha bala
arsa têtulung Cina
sagung punggawa tan kari
ingkang ayuda
maksih ungkih-ingungkih

rôngga lawan Êncik Putih lan Êncik Mas
kang ngamuk mobat-mabit
wadya ing Madura
sampun kathah kang pêjah
tigang atus winitawis
prajurit Cina
rongatus kang ngêmasi

samya sayah wong Cina mundur lon-lonan
wadya Madura ngusir
apan katadhahan
Kyai Mataun prapta
wadya Madura kalindhih
ing yudanira
lumayungungsi biting

kathah pêjah ngêlud kang prajurit Cina
myang wong môncanagari
lorod asauran
atilar pabitingan
Nglamongan sêdya dèn ungsi
gununganira
anèng Lamongan baris

kawarnaa sira Ngabèi Tohjaya
ing Lamongan wus prapti
ambêkta bongkokan
katur mring wong Madura
prasamya suka ing galih
dene Tohjaya
nungkul tur pati urip

pangrasane sayêkti panungkulira
tan nyana lamun gêndhing
sigra tinimbalan
sira Kyai Tohjaya
prapta pan sampun apanggih
lan wong Madura
prapta pasêban jawi

sampunira lênggah Ngabèi Tohjaya
lan sanak putunèki
anarik curiga
goco mring wong Madura
kang samya lênggah manggihi
gègèr puyêngan
kuwur pan dèn amuki

mring Tohjaya lawan sanak putunira
wong Madurakèh mati
sakarining pêjah
malêdug asar-saran
sira Tohjaya Ngabèi
pangamukira
lir banthèng tawan tanin

wong Madura kang lumayu saking Jipang
dèn kêkodhol samargi
mring prajurit Cina
miwah wadya ing Jipang
mring Lamongan sêdya ngungsi
panyananira
bature ingkang maksih

sarêng prapta ing alun-alun Lamongan
Ki Tohjaya nadhahi
dhasar sampun sayah
katadhahan ngamukan
pating gudandap kèh mati
wong sampun sayah
kadya numbaki cindhil

nanging wuri bala Madura uninga
samya lumayu ngisis
wau kang winarna
Kyai Mataun prapta
lan wadya Cina tan kari
lumêbèng kitha
lan Tohjaya wus panggih

tan winarna solahe duk bôndayuda
ngungun sagung bupati
samya ngalêmbana
marang Kyai Tohjaya
makuwon sagung bupati
myang wadya Cina
anèng Lamongan baris

palayune ya ta wadya ing Madura
kèndêl sakilèn Giri
nèng Tumapêl samya
dènnya rame barisan
wau ta ingkang winarni
punggawa mônca-
nagara kang pangirid

