Raja Umum sigra ngadêg ing rimbagan
wong Menak nyandhak aglis
jinunjung wus kangkat
mubêng kadya likasan
sigra binanting ing siti
tigang pandurat
sang nata tan anglilir

sarêng nglilir angèngkèl-èngkèl sang nata
lumajar nguwuh aglis
mring prajuritira
sarêng nêmpuh sumahab
Sang Jayèngrana lingnya ris
hèh Umarmaya
ywa pisah lawan mami

nulya pêtak wong Dêmis akèh kantaka
satanginira aglis
ngamuk saha nêngah
sarwi anarik pêdhang
Kalana Jayadimurti
pangamukira
lir buta môngsa daging

Umarmaya masang sêsorot nèng wuntat
kathah prajurit Dêmis
tatas kênèng pêdhang
miwah wong Kaos samya
wong Mêdayin kèh ngêmasi
gègèr puyêngan
wangke susun matindhih

kawuwusa wadya Rab kang para raja
kang jêjêp ing wanadri
duk miyarsa pêtak
garjita para nata
sigra bodholakên baris
angêpung kitha
kêmput kitha ing Dêmis

ingkang êlor Marmadi sakadangira
wetan Natèng Sêrandil
lan Orang-kaorang
kang kilèn Arya Maktal
lawan Radèn Yusupadi
Sang Raja Kebar
kidul kang ambarisi

Raja Tanus-tamtanus sawadyanira
satriyèng Rum kêkalih
Sang Iskal Iskalan
sarta sabalanira
angumpul dènira baris
lan bala Yunan
mangkana kang ajurit

cinarita dènnya ngamuk kalih siyang
kalawan kalih latri
racak-racak êrah
prandene nora têlas
ing wuri saya gung prapti
wong Dêmis lawan
wong Kaos wong Mêdayin

ingkang wontên jawi kitha para nata
tan bisa marêpêki
kori tinuguran
sinawat ing mutêpak
gutuk api tan ngobêri
Sang Prabu Selan
duka yayah sinipi

Alamdahur marêpêki ngundha gada
kori dipun antêbi
lêbur kori wetan
luluh lumrèng bantala
manjing prajurit Sêrandil
abilulungan
gègère wadya Dêmis

pra dipati Sêrandil sarêng umangsah
carub amor ing jurit
apan tan karuan
angruruh gustinira
Kalana Jayadimurti
rinêbut kathah
malah tan ngambah siti

ngiwa nêngên pamêdhange Jayèng ing Prang
kadya babadan pacing
sagung kang satriya
punggawa para nata
tumpês ngarêp tangkêb buri
Sang Kakungingrat
ingurugan pêpati

sawusira pangamuke têlung dina
kalawan tigang latri
sayah tanpa dhahar
kalawan tanpa nendra
muruh-muruh ingkang lathi
makuthanira
kasingsal tibèng siti

kapiure pangamuke kawênangan
marang Sang Natèng Dêmis
asru angandika
marang Kya Patih Bêstak
sintên punika kya patih
kang reyab-reyab
ngamuk kadi wong baring

Patih Bêstak umatur inggih punika
pun Menak Jayèngmurti
ngamuk sampun sayah
makuthanya kasingsal
ilu mêdal saking lathi
paduka pêdhang
punika saking wuri

nanging Umarmaya paduka pisahna
saking wurining Amir
nulya kinêmbulan
Marmaya kinèn pisah
dangu sangsaya atêbih
sampun kapisah
sigra Sang Natèng Dêmis

têdhak saking turôngga angliga pêdhang
angrundhuk saking wuri
amêdhang mastaka
kêna nginggil talingan
pêdhang manjing patang nyari
kagyat wong Menak
mulat maring ing wuri

Raja Umum sigra dènira lumajar
amomor ing wadya lit
arsa binujunga
Sang Raja Dêmis ngilang
kanine karaos sakit
ngilèn saksana
sêdya mrêpêki kori

tutup kori dhinupak pan sampun rêbah
mêdal Sang Jayèngmurti
jujug barisira
Wong Agung Parangteja
lawan Prabu Yusupadi
wong Menak niba
ing lêlarèn gumuling

kagyat mulat kang para ratu satriya
sigra rinêbat aglis
samya angrarômpa
inginggahkên palana
tan kewran sagung prajurit
arsa puliha
sangêt watiring gusti

dadya mundur wong agung ing Tambakrêtna
saha bala umiring
miwah bala Kebar
garêbêg kang dipôngga
wong Dêmis kang têngga kori
ngêlokkên samya
yèn wong Menak ngêmasi

dadya gumyah wadya kang anèng jro kitha
maksih mor ramèn jurit
kang lèr kitha mulat
miwah sakidul kitha
kang kilèn bala lumirig
samya anarka
yèn mêdal Jayèngmurti

bodholakên baris anut ngilèn samya
bala Yunan udani
lawan ing Rum wadya
kang baris kidul samya
mulat kang kilèn lumirig
bodhol barisnya
lumirig ngilèn aglis

bala ingkang maksih prang anèng jro kitha
prajurit ing Sêrandil
myarsa loking mêngsah
Jayèngmurti palastra
ambêkis Rajèng Sêrandil
Ki Umarmaya
maksih akontrang-kantring

kaparanggul lawan Lamdahur têtanya
wong Menak anèng ngêndi
Lamdahur lingira
ingsun durung kapanggya
gumêr kulon bala Dêmis
kang alok samya
pêjah Sang Jayèngmurti

gèning êlok tinut sarya ngamuk mêngsah
sang prabu ing Sêrandil
sapunggawanira
pangamuke kotbuta
rusak ingkang kapalipis
Sang Prabu Selan
gadane mobat-mabit

kang katiban luluh awor lan bantala
tuwin ingkang kababit
turôngga rangkêp pat
malêdug lan kang nunggang
Lamdahur sarta prajurit
lir singa ringas
Umarmaya nèng wuri

prapta kori kilèn wus pinanggih bibrah
mêdal bala Sêrandil
lumirig lon-lonan
wus amor bala Ngarab
bala jro kutha nututi
wong Dêmis lawan
wong Kaos wong Mêdayin

wong Sêrandil aprang kalawan lumampah
samya rumêksèng gusti
kantaka nèng liman
mundur anèng Katijah
sadaya wong Pusêr Bumi
praptèng Katijah
samya atutup kori

Raja Mikrab Katijah nulya amatah
punggawa têngga kori
kalih kang salawang
anyèwu prajuritnya
kang sakèthèng papat sami
lêlarènira
wus kadhudhukan malih

jinêrokkên lawan malih rinangkêpan
Kalana Jayèngmurti
praptèng dalêm pura
maksih dènnya kantaka
gumêrah swaraning tangis
Rêtna Muninggar
sêsambate mlasasih

sarwi nyundhang kang raka maksih kantaka
cinatur ingkang lami
dènira kantaka
nênggih pitulas dina
wong Dêmis lan wong Mêdayin
wong Kaos samya
nututi ngêpung aglis

arêrangkah munggwing sajawining kitha
Sang Prabu Nyakrawati
ngadêgakên sigra
nangkilan padmasana
kang sêsaka sèwu nênggih
panggenanira
bujana siyang latri

bala Ngarab kang anèng kutha Katijah
tan ana kang mêtoni
aprang saking kitha
sawab kang para nata
samya têngga Jayèngmurti
tansah karuna
saking gung trêsnèng gusti

amung ratu kang cilik têngga palatar
nuguri baluwarti
lan para punggawa
satriya ulubalang
ratu panggêdhene sami
tansah ngayunan
siyang dalu gêng kingkin

kunêng kang sami prihatin
wadya Rab kang para nata
maksih pajêg barisane
anèng jro kitha Katijah
wau kang ngêpung kitha
sabalane Natèng Umum
miwah wong Kaos nagara

tuwin Prabu Nyakrawati
Kya Patih Bêstak turira
inggih suwawi sang katong
pun Ambyah pan sampun pêjah
balane tinumpêsan
siji sampun wontên kantun
kenginga putra paduka

Gusti Rêtna Muninggarim
yèn tan tumpês para nata
rinêbata maksih angèl
nanging bala padukendra
wong Dêmis Kaos samya
miwah Mêdayin pukulun
gêgamane wus tan pakra

yèn suwawi paduka ji
samya angêrig wong desa
kinathahan gêgamane
nênggih lare limang kilan
kinênakakên karya
kutha Katijah ginêpuk
ingurugan ing bêbathang

dhinahar turira patih
sakala nulya utusan
Raja Dêmis Raja Kaos
miwah sira Patih Bêstak
gili utusanira
kabèh jajahan Mêdayun
ingarahan kinêrigan

nagari kang têbih-têbih
sami binalangan sêrat
pinundhutan arahane
praptaa nagri Katijah
lan sagêgamaning prang
kacarita lir sêsulung
kang samya ngêrig arahan

nahên malih kang winarni
nênggih ing Mêsir nagara
Prabu Sanasir juluke
punika kang madêg nata
rumiyin kang akarya
pan Kalana Jayèng Satru
duk anèng Mêsir nagara

Sang Raja Hasanbêsari
punika ratune lama
wontêndene duk sedane
Kasanbêsari Narendra
pinêdhang mring kang putra
Rêtna Dèwi Jarahbanun
Sang Sri Maktal garwanira

mila rama dèn pêjahi
tan dhahar aturing putra
kinèn nut Jayèng Palugon
lêlurahe lakinira
mila nulya pinêdhang
mustakane rama katur
mring ngarsane Jayèng Laga

duk lagya nèng nagri Mêsir
marmane kaliwat-liwat
Sang Jayèngmurti êsihe
kadya gènnya tunggil yayah
sirna kang subasita
Rêtna Dèwi Jarahbanun
dhasar rapêt ingancuran

kang raka Sri Ngalabani
wong agung ing Parangteja
anglir kadang satuhune
sarêng ing sapêjah gêsang
kalawan Sang Jayèng Prang
rumiyin Sang Jarahbanun
salenane ingkang rama

kang paman Radèn Sanasir
ingaturakên wong Menak
milane kinarya katong
darbe putra yu utama
katur dhatêng wong Menak
Sêkar Kadhaton ranipun
ing mangke sampun pêputra

nanging dadosaning ngimpi
datan kapanggih satilam
Kusuma Sêkar Kadhaton
kalawan Sang Kakungingrat
punika purwanira
ing mangke sang rajasunu
wus yuswa wolulas warsa

nama Radèn Umar Mêsir
Maryunani kang pêparab
tuhu yèn bagus kinaot
kang cahya mindha basônta
kang mulat kaulapan
miwah wirutamèng kewuh
kaduk sura tan wrin lawan

nênggih Radèn Umar Mêsir
samana duk tinimbalan
marang eyangira katong
prapta ngarsa tur pranata
kang eyang lon ngandika
Umar Mêsir putuningsun
apa sira milu mring wang

maring Katijah nagari
sun iki katiban sêrat
ana pan arahan gêdhe
angêpung nagri Katijah
iya balane Ambyah
iku kang arsa ginêmpur
marang Bathara Nusirwan

matur Radèn Umar Mêsir
lamun paduka lumampah
tan arsa kantun katèngong
kang eyang mèsêm ngandika
sira kulup mas nyawa
anumpês wadya ramakmu
wong Menak Jayèng Alaga

wartane mêngko ngêmasi
anèng jro kutha Katijah
anadene ta balane
amuwêr anèng jro kitha
tan arsa anungkula
mulane arsa ginêmpur
marang Bathara Nusirwan

kagyat Radèn Umar Mêsir
kapêmpêngên winga-winga
sumung-sumung wadanane
andik latu sotyanira
hèh kalingane eyang
Kalana Anjayèng Satru
punika bapa kawula

yèn makatên kawula mit
pêpulih dhatêng pun bapa
ngungsia pundi parane
ingkang mêjahi pun bapa
nadyan silih ngungsia
lak-lakaning naga sèwu
nadyan dhasare samodra

tan wande kawula usir
môngsa lêgaa kang manah
yèn dèrèng wontên belane
inggih pêjahe pun bapa
kadya jinait kang tyas
Prabu Sanasir agupuh
têdhak angrangkul kang wayah

kalingane sira gusti
trêsna duwe wong atuwa
mêngko-mêngko dèn arèrèh
sun undange ibunira
sigra nulya ngandikan
Sêkar Kadhaton gya rawuh
munggwing ngarsa tur pranata

ngandika sri narapati
babo nini ana warta
lakinya Jayèng Palugon
seda prang anèng Katijah
marmane putranira
amothah kudu lumaku
ambelani wong atuwa

kagyat sang raja pinutri
waspa drês kadya turasan
anglir sumaput panone
aturira pêgat-pêgat
paran karsa paduka
ingkang rama ngandika rum
môngsa ta sun tegakêna

iya marang putu mami
aja silih mangun aprang
nadyan aledhanga bae
ya ingsun môngsa tegaa
matur Sêkar Kadhatyan
kawula rama sang prabu
sayêkti pan botên tega

lan malih arsa udani
kuwandane putra tuwan
Pangeran Jayèng Palugon
sigra anêmbang têngara
kêndhang gong asauran
baris jêjêl ngalun-alun
pra dipati magêlaran

ingkang wayah dèn paringi
bala wadya wolung lêksa
kang kalih lêksa ibune
wau balane sang nata
rong kêthi kang binêkta
budhal kang bala gumuruh
gêgamane warna-warna

sang nata wahana èsthi
kang wayah nitih turôngga
Kusuma Sêkar Kadhaton
nitih jêmpana rinêngga
ingayap ing gêgaman
ambêkta parêkan sèwu
kang minôngka kanthinira

mangkana sang rêtnaningrum
samarga-marga wiyadi
kang ketang amung kang raka
Kalana Jayadimurti
dening kawarta palastra
aprang lan Sang Natèng Dêmis

sang dyah amanggung mangunkung
para babu munggèng ngarsi
anèng luhuring jêmpana
udrasa sang raja putri
dhuh lae ta kadi ngapa
katuwone awak mami

akrama tan kongsi tutug
angèstupadaning gusti
pangeranku Jayèngrana
tega tilar maring dasih
tan kongsi mulat ing putra
darah dadi Umar Mêsir

dhingin patêmbayanipun
sakondure saking Mêsir
besuk sun timbali sira
yèn ingsun wus apêpanggih
lawan Sang Rêtna Muninggar
aywa sira walangati

kalunta wolulas taun
nora nana animbali
wartane maring Ngajêrak
pinèt sraya ratuning jin
mangkya puwara alena
pangeranku Jayèngmurti

tanpa yayah sira kulup
sutaningong Umar Mêsir
wus diwasa manggih papa
paran polah ingsun gusti
kadya ta suduka jiwa
kapalang sira nak mami

dhuh gusti pangeran ingsun
abdine tan bisa kari
amomong putra paduka
ya ki Radèn Umar Mêsir
sang rêtna tansah sêsambat
angusap-usap jaja ris

duk dhingin lagya kinêpung
amungsuh lan Ratu Jobin
nuli amungsuh danawa
pira-pira angêmasi
mêngko mungsuh ratu kompra
têka puwara ngêmasi

kakang êmbok Jarahbanun
kaniaya sun arani
bok iya aparing warta
duk sedane gusti mami
kunêng kang agung karuna
sang rêtna samargi-margi

warnanên kang maksih ngêpung
Nusirwan lan Raja Jobin
Raja Dêmis saha bala
kêrigan wus kathah prapti
kêmput kutha ing Katijah
arahan andina prapti

mangkana Sang Jayèng Satru
lagya sênggang dènnya kanin
wis èngêt dènnya kantaka
Umarmaya kang jampèni
wau kang lagya kasukan
Sri Bathara Nyakrawati

andhèr ing têtarub agung
punggawa para narpati
Sang Raja Umum ajajar
kalawan Sang Raja Jobin
têpung lan Ki Patih Bêstak
Betaljêmur anèng kering

ambanjêng kang para ratu
Patih Bêstak matur aris
pukulun amba miyarsa
dêdamêl ing Mêsir prapti
wontên anake pun Ambyah
pêparab pun Umar Mêsir

angling Sang Raja Mêdayun
gêgaman Mêsir yèn prapti
warahên wong tunggu lawang
aja na dèn nèhi manjing
wau ta kang kawarnaa
sira Prabu Hasanasir

wus prapta sabalanipun
miwah Radèn Umar Mêsir
kèndêl jawi pasanggrahan
sinang kang bala ing Mêsir
nulya sami tutup praba
wong Dêmis lan wong Mêdayin

Sang PrabuMêsir amuwus
kaya ngapa Umar Mêsir
ngong tan awèh umanjinga
sabalanira ing Mêsir
kang wayah asru turira
punapa ingucap malih

paduka kalih pun ibu
inggih kantuna ing jawi
lawan prajurit sadaya
kula malêbêt pribadi
kang eyang asru dêlingnya
sira ywa pisah lan mami

dimèn nèng jaba ibumu
lan prajurit pra dipati
kabèh padha rumêksaa
sira manjing lawan mami
dene kang manira gawa
patang atus para mantri

Sang Raja Mêsir malêbu
lawan Radèn Umar Mêsir
kang tunggu lawang tan suka
dhinupak rêbah kang kori
kang têngga kori cinandhak
rêmêk angganya binanting

gègère kadya pinusus
katur Prabu Nyakrawati
iya ika gègèr apa
katur yèn wong Mêsir prapti
pagene dèn wèhi lawang
mau wis ingsun undhangi

kawula sawiji matur
inggih botên dèn wêngani
korine dhinupak rêbah
kang têngga mati binanting
ngungun Sang Prabu Nusirwan
ngandika nolih ing wuri

hèh Bêstak iki kaya pa
dene bala ing Mêsir wus umanjing
Patih Bêstak nêmbah matur
suwawi ingancaran
inggih sampun katawis lamun angêpung
sigra KyanaPatih Bêstak
mudhun mêthuk Natèng Mêsir

prapta nulya ingancaran
Natèng Mêsir mring Prabu Nyakrawati
atata sami alungguh
lajêng sami bojana
Maryunani tan adoh lan eyangipun
arame ing pamondhokan
gêlas midêr arak manis

kathah wuru para nata
amung sira Rahadèn Maryunani
apan tan milu anginum
eca kèndêl kewala
kadênangan marang Sang Prabu Mêdayun
nulya kinèn amariksa
marmanya tan mèlu bukti

lah warahên putuningwang
konên milu nginum Si Maryunani
punang dinuta umatur
radèn mila paduka
dene kèndêl tan adhahar tanpa nginum
timbalan eyang paduka
Sri Bathara Nyakrawati

andika tumuta dhahar
anauri sugal Sang Maryunani
apan dudu sêdyaningsun
prapta nginum mêmangan
sêdyaningsun iki arêp aprang pupuh
Prabu Nusirwan angucap
Maryunani dudu mami

kang matèni ramanira
pan Si Umum iya ratu ing Dêmis
lah iku ta sakarêpmu
Raja Umum sru mojar
hèh Ki Bêstak sun sidhêp Si Jayèng Satru
digdaya gunaa mana
sun pêdhang tanpa ngênèni

pêcah êndhase lumajar
praptèng larèn kutha dyan angêmasi
Dyan Maryunani sumaur
hèh apa ujarira
dene sira duk padha siji lumayu
kala nèng rimbagan êmas
sira ngungsi jalma cili

nora wirang marang jagat
Raja Umum bramatya tan sinipi
sarwi nyandhak gadanipun
hèh sira iku bocah
lancang têmên sangganên gêgaman ingsun
sigra inguncalan gada
jajanira kang dipun prih

sinôngga nulya cinandhak
pan ingundhang mungging asta tininggil
gawok kang sagung andulu
binalèkakên sigra
binarêngan sinandêr cinandhak gupuh
wêntise nulya sinêndhal
nèng asta tininggil-tinggil

ingikal kadya likasan
dyan binanting kongsêb gumuling siti
tan dangu nulya sinambut
sinawatakên sigra
marang Prabu Nusirwan sumingkir kagum
malêdug kang para raja
giris sadaya angisis

ingêlud cinacah pêdhang
Raja Umum angganya rontang-ranting
Radèn Maryunani gupuh
ambujung para nata
bala Mêsir gurnita surak gumuruh
wadya gung sarêng umangsah
kang anèng jawining biting

miwah kang jro pasanggrahan
wong Mêdayin wong Kaos lan wong Dêmis
kang kacandhak samya lampus
luwar pangêpungira
kulon êlor kang wetan sarêng malêdug
warnanên kang nèng jro kitha
Kalana Jayadimurti

kang lagya siniwèng bala
para nata sadaya munggèng ngarsi
prasamya kagyat angrungu
gumrah jawining kitha
ting balulung garêdêge wong lumayu
ngandika Sang Jayèngrana
apa ta wadine jawi

kang mungsuh padha lumajar
dene batur nora na kang mêtoni
Marmaya mêtua gupuh
pariksanên dèn enggal
iya sapa kang ambujung-bujung mungsuh
Umarmaya nulya mêdal
èstu yèn mungsuh wus mamring

amung Rajèng Mêsir ana
pan jumênêng lagya ngumpulkên dasih
miwah sang rêtnaning arum
wus anunggal kang rama
Umarmaya kagyat dènira andulu
mara sarya ris têtanya
hèh Sang Nata Hasanasir

sintên kang ambujung mêngsah
mila gusis inggih mungsuh tan kari
Prabu Hasanasir muwus
iku putrane Ambyah
marang ingsun iku pan kaprênah putu
kasêrêng lakune baya
kawarta kang rama lalis

Ki Umarmaya lingira
hèh sang prabu putra saking ing pundi
Prabu Hasanasir muwus
wêwarta mulabuka
duk kalane wong Menak kelangan kêmul
kongsi laire dyan putra
Rahadyan Mariyunani

macucu Dyan Tasikwaja
hèh sang nata Wong Agung nora mati
mung iya anandhang tatu
ing mangke sampun saras
timbalana ing wayah Rahadèn Maryun
kawula matur ing Ambyah
Marmaya gya mêsat aglis

prapta ngarsanira Ambyah
lincak-lincak malêmbung amênyanyi
Jayèngmurti têtanya sru
kayaparan wartanya
Umarmaya umatur sarwi macucu
kêkayang sarwi têtêgar
kalingane mungsuh ênting

Ratu Dêmis sampun pêjah
dening putra paduka kang mêjahi
wus katur sapurwanipun
wong Menak langkung suka
ngraos ingkang sihing Hyang Agung kalangkung
sigra anitih turôngga
sawadya nata umijil

marang sajawining kitha
amanggihi mêthuk Sang Natèng Mêsir
praptèng jawi kitha sampun
jujug ing pasanggrahan
panangkilanira Batharèng Mêdayun
ingkang patarana êmas
ênggène luhur pribadi

praptèng pakuwon saksana
Prabu Mêsir mulat ing Jayèngmurti
pinêthuk sarêng cumundhuk
wong Menak ingaturan
pinaraka unggyane Prabu Mêdayun
nanging wong Menak tan arsa
munggèng sinom palowani

anulya kang para nata
prasamya atata linggih
Sêkar Kadhaton saksana
angrangkul padaning Amir
karuna raja putri
cinandhak wus kinèn lungguh
ing wurine wong Menak
prapta Radèn Maryunani
ingkang saking bêbujung kang para nata

lajêng tur sêmbah ing eyang
ngandika Sang Putri Mêsir
Maryunani wruhanira
yèku ramanira kaki
Kalana Jayèngmurti
kang siniwèng para ratu
sigra kang rama têdhak
anambramèng Maryunani
dyan cinandhak ing rama lungayanira

Maryunani ngaras pada
pan sampun kinèn alinggih
tunggil lawan ibunira
ngungun kang para narpati
pan samya abêbisik
mring Umarmaya kang sêmu
dene suwarnanira
iya Radèn Maryunani
wus anyithak wukirane ingkang rama

tan ana gethang silira
sadayane angêblêgi
duk timurira wong Menak
sawiji lan Maryunani
lir jambe nèm pinalih
saplêk timbange awutuh
mangkana wau prapta
kang nusulakên pisalin
ingkang rama Narendra Mêsir ngaturan

ingkang garwa pinaringan
miwah Radèn Maryunani
prasamya salin sadaya
kondur Sang Wiradimurti
wadya kinèn ngusungi
panangkilan saka sèwu
wus praptèng jroning kitha
pinarnah pakuwon nênggih
Natèng Mêsir pinarnah nunggil Sri Maktal

makuwon sagunging wadya
dene Prabu Hasanasir
lajêng munggwing ing ngayunan
lan kang wayah Maryunani
lawan kang ibu sami
nangkil sagung para ratu
lajêng dènnya bujana
lumintu pundhutan mijil
Rêtna Dèwi Sêkar kadhaton winarna

wus kinèn ing dalêm pura
Rêtna Muninggar manggihi
nanging ta dèrèng anyana
yèn kagarwa marang Amir
wau Sang Jayèngmurti
arame bujana nginum
lan wadya para nata
miwah Radèn Maryunani
pinaringan turôngga pun Kalisahak

kalawan gamêlnya pisan
Ratu Kebar Yusupadi
sawadya punggawanira
sinungakên Maryunani
kang tinuduh ngêmongi
sira Sang Raja Tamtanus
prajurit saking Yunan
angêmbani Maryunani
ya ta rame anutug dènnya bujana

salaminira kasukan
Wong Agung tan kadya mangkin
anglangkungi sukanira
dènnya tyas marwata siwi
sadalu têkèng enjing
amêng-amêngan supênuh
kang tan ana nganakna
luwaran Sang Jayèngmurti
Rajèng Mêsir lawan sagung para nata

sabubare masanggrahan
mangkana ingkang winarni
Rêtna Muninggar miyarsa
lamun Radèn Maryunani
putrane Jayèngmurti
duk anèng Mêsir anglurug
dènira apêputra
runtike yayah sinipi
jajanira sang dyah lir mêtu dahana

sêsêk kadya malêdhosa
munya kang talingan kalih
kadya bêl mêtu dahana
mêdal saking dalêm aglis
Sang Rêtna Muninggarim
muwun angriyêng nèng jungut
kagyat dènira myarsa
Kalana Jayadimurti
amiyarsa kang tangis nèng pajungutan

animbali Umarmaya
kinèn mariksa tumuli
wus prapta ing pajungutan
kèndêl dènira anangis
ngandika raja putri
Marmaya ana karyamu
kawula pan dinuta
ing raka paduka Amir
amariksa mila paduka karuna

ngandika Rêtna Muninggar
sokur sira kang tinuding
marmane ingsun karuna
tan bêtah ingsun ningali
akêsêl ati mami
mulat ing Sang Jayèng Satru
cidrane ing ubaya
linyoke anglêliwati
rinewangan têmên-têmên têka cidra

mulane kang para nata
pira-pira kang ngrasani
manira boya kagiwang
iya dening wus prajangji
mêngko ta dèn cidrani
Radèn Tasikwaja matur
kawula tan kaduga
pundi ingkang dados runtik
angandika asru Sang Rêtna Muninggar

lah iku anake sapa
ingkang aran Maryunani
apa dudu Amir Ambyah
yèn mangkono tan nuhoni
mring sabda kang kawijil
dhingin prajangji maring sun
têmu jêjaka rara
wusana têka nyidrani
marma dadi kêsêle ing manah ingwang

sang dyah kadya calapita
datan kêna dèn sêlani
umatur Dyan Umarmaya
mangke-mangke dèn aririh
kawula pajar jati
duk wontên Mêsir dyah ayu
pan datan nunggil nendra
apanggih sami angimpi
gih makatên purwa mulabukanira

duk wong Menak pinanjara
wontên nagari ing Mêsir
lan para ratu suwidak
pinarnah sajroning bumi
pun Maktal kang nguculi
kalawan Sajarahbanun
kang ngatêr buka lawang
mila kalampahan urip
misih wontên kasêbut Sang Jayèngrana

wêdale saking panjaran
anuli dipun aturi
bêdhah kuthane kang rama
gêgaman dipun aturi
gada agêming jurit
pan saking Sajarahbanun
sapraptanirèng pura
Sajarahbanun dhingini
ingkang rama kinèn nungkul ing wong Menak

tan arsa nulya pinêdhang
murda katur Jayèngmurti
mila langkung kapotangan
mring Sang Raja Putri Mêsir
darbe nak-sanak èstri
Sêkar kadhaton rum-arum
katur raka paduka
Sang Jayèngmurti tan apti
inggih dene wus prajangji lan paduka

nanging Sang Rêtna Sajarah
ature mring Jayèngmurti
dipun ningkaha kewala
amung minôngka têtali
wit saking angèngêti
prasêtyane lan sang ayu
makatên kang ubaya
inggih gancaripun ugi
awusana wong Menak dalu supêna

panggih lan Sêkar Kadhatyan
enjinge Sang Jayèngmurti
nuli kesah marang taman
kawula ingkang tut wuri
lan yayi Ngalabani
anuli siram wong têlu
nutug dènira siram
adangu samya nèng bèji
nulya Rêtna Sêkar kadhaton kang mara

mring sareyaning rakanta
Wong Agung kapanggya sêpi
amung kampuh ingkang ana
tinilar jroning jinêmrik
sang putri nulya guling
kang kampuh kinarya kêmul
anendra dyah supêna
kapanggih lan Jayèngmurti
tan antara sang rêtna kadi ginugah

sawungune nulya kesah
kêmul ginawa linêmpit
sarawuhira rakanta
kêmul tan ana kaèksi
nulya wau nimbali
mring Dèwi Sajarahbanun
kinèn angruruh sinjang
singêbipun Jayèngmurti
tan kapanggih sinirêp dening sang nata

kêmul katur ingkang rama
nulya sinimpên ing pêthi
lami-lami dadi bocah
inggih Radèn UmarMêsir
mila dipun parabi
Iman Supêna ranipun
lah inggih sapunika
mulabukaning rumiyin
pan kawula botên watak matur dora

ambêkis Rêtna Muninggar
iku tatane wong ngêndi
ana kêmul anak-anak
baya sira Guritwêsi
môngsa miluwèng kami
pêsthi ngiloni gustimu
pan sapolahe uga
sira milu angugungi
Umarmaya macucu akacêmilan

ingsun durung amiyarsa
dodot aduwe bêbayi
têka adora sêngara
kuthila akalmu wêgig
akèh sira wêgigi
bok aja mêgigi ingsun
kaku tyase Marmaya
tanpantuk amituturi
sang rêtna yu tansah amijil kang waspa

Umarmaya lungaa dèn aglis
aja anèng kono
lan warahên gustimu dèn age
dèn kapenak iya apêpanggih
lawan Putri Mêsir
aja gape mring sun

kang dèn ame-ame rina wêngi
mung Sêkar kadhaton
iya kono ênggon kalulute
raganingsun iki tanpa kardi
karya jêjêmbêri
dudu pantêsipun

kagarwaa Mênak Jayèngmurti
liwat dening asor
angilangkên iya satriyane
kang panuju mung putri ing Mêsir
ayu milangoni
wirotamèng tanduk

yèn bêcika iya awak mami
pasthi yèn tinuhon
nora cidra iya ubayane
nora kadrêng iya awak mami
milane akrami
nèng Mêsir don lulut

katuwone iya raga mami
tur têmah alayon
awèt urip nandhang papa gêdhe
kadang ibu rama tan katolih
anutakên laki
cinidranan kakung

asru miyêng dènira anangis
remanya dèn rontog
tansah sambat sang dyah mring ibune
ibu aji tingalana mami
nganutakên laki
nandhang kawlasayun

Umarmaya marêk ing Sang Amir
aturira alon
sampun katur kang dadya tangise
angandika Menak Jayèngmurti
undangên tumuli
yayi Jarahbanun

ingkang tinimbalan nulya prapti
nèng ngarsa wotsinom
Jayèngrana alon timbalane
yayi kadangira Muninggarim
wus suwe abudi
nangis anèng jungut

dene yayi ingkang dadi tangis
andalih yèn ingong
ingaranan cidra ngubayane
iya anakmu Si Maryunani
ingsun dèn arani
tan nuhoni wuwus

amaido yèn dadine ngipi
dene karsaningong
yayi Sêkar Kadhaton dèn age
lah iridên lan Sang Aji Mêsir
prasandua sami
maraa ing jungut

Dèwi Sajarahbanun wotsari
lan Sêkar Kadhaton
sri narendra ing Mêsir rowange
prapta jungut Rêtna Muninggarim
kèndêl dènnya nangis
amanggihi tamu

sinêgah woh Sri Bupati Mêsir
lan Sêkar Kadhaton
Jarahbanun barêng prasandune
purwanira dadi Maryunani
katiga narêngi
sami aturipun

Rêtna Muninggar murda ngecani
tyasira sang katong
miwah marang Sêkar Kadhatone
nanging katawis jarêming ati
wong ginutuk nênggih
tamèng jajanipun

nora nana pêsthi yèn ngoncati
iku lumrahing wong
pan kawula tan angèmbèt-èmbèt
ingkang kula panglah mung sawiji
kondur Natèng Mêsir
wruh sang dyah sru bêndu

lajêng marêk ing Sang Jayèngmurti
wus cundhuk sang katong
matur lamun sampun prasandune
miwah sang raja putri kêkalih
Dyah Sêkaringpuri
lan Sajarahbanun

mirsa malih pangiyênge tangis
Sang Jayèng Palugon
sigra têdhak amarani dhewe
praptèng jungut angling Jayèngmurti
hèh mindêla yayi
aywa gung amuwun

lah andêlên ujar ingsun ugi
pêsthi nora goroh
Rajèng Mêsir apa prasandune
iya miwah nini putri kalih
lan ature uni
Umarmaya tuhu

sêtyanira yayi ingkang mandi
trapêna maring ngong
sakurêbe langit iki kabèh
lawan iya salumahing bumi
lamun ingsun kêni
ing sotira iku

lamun ingsun nyidrani ubanggi
pêsthi nuli lodhoh
antèkêna ujar ingsun kiye
Rêtna Muninggar ngambul ambêkis
êmbuh tan miyarsi
nanging raganingsun

nora nuku ing cidranirèki
tulusa karoron
sira lawan Putri Mêsir kae
kang sira me-ame rina wêngi
awak ingsun iki
guwangên dèn gupuh

kêsêl têmên atiningsun iki
andulu wong linyok
hèh ra Arab lungaa dèn age
maringa sira ing Putri Mêsir
kang sira go padmi
guwangên wak ingsun

duk miyarsa Menak Jayèngmurti
tyasira malêdhos
dèn ôngsa-ôngsa kawijilane
sigra kondur winga-winga wêngis
sotyandik gumilir
jaja latu-latu

praptèng dalêm animbali aglis
sira tambak cangkol
konên lunga setan pothèr kae
ingkang mangap-mangap cangkêmnèki
yèn tan lunga nuli
sun pêdhanga rampung

Natèng Mêsir Prabu Hasanasir
lan Sêkar Kadhaton
samya mirma miyar ing dukane
Jayèngmurti angandika malih
pundhutên dèn aglis
kang ingsun balênggu

ya Si Olat Marjaban ing Bangid
luwarana gupoh
wêtokêna saking panjarane
apan iku pacangane lami
sun wèhne tumuli
dèn gawaa mantuk

iya marang nagarine Bangid
aja anèng kono
ika mangap-mangap talundhage
nora wurung sun sabêt calimprit
sun antêbi bindi
si mêngkono iku

Umarmaya sigra dènnya mijil
wus praptèng pakuwon
Raja Olad gène panjarane
kang anggadhuh Prabu Umarmadi
sagènnya tan kari
wus salawe taun

duk praptanira saking Sêrandil
dènira ambêlok
pinanjara tansah saparane
mring Yunan Ngêrum Mêsir tan kari
bala ing Kohkarib
panjara kang mikul

winêdalkên saking panjara glis
binêkta maring jro
pan wus rusak akuru awake
praptèng ngayunan Sang Jayèngmurti
angandika aris
pandhandhangira rum

hèh Marjaban sang ratu ing Bangid
ingsun anjaluk apuranira
ingsun manjara lawase
iya salawe taun
mêngko sira ingsun luwari
dèn akèhmartanira
marang raganingsun
ing mêngko sira rabia
iya Olad sira ingsun tarimani
iya yayi Muninggar

pan pacanganira saking alit
mêngko iya têka tampanana
gawanên mring Bangid age
Raja Olad asujud
hèh kèlingan panduka Amir
kawula linuwaran
pintên-pintênipun
sasat manggih utang pêjah
panarima pintên-pintên manggih urip
tan nêdya sapunika

Jayèngmurti angandika malih
hèh Sang Olad aja lumuh sira
ing rèh ingsun kang mangkene
lah tampanana gupuh
Umarmaya wêtokna aglis
srahna Olad Marjaban
Si Muninggar iku
Ki Umarmaya lingira
maring Olad sira kariya ing jawi
Olad tur sêmbah mêdal

Umarmaya mêdal saking puri
pan agunêm lawan Radèn Maktal
hèh Maktal sun tutur mangke
wong Menak dudon padu
lan Muninggar malah ing mangkin
tinundhung saking pura
pinaringkên iku
maring Si Olad Marjaban
sira bae dèn bisa kalawan mami
prakara iki uga

bok nalôngsa besuk Jayèngmurti
sapa bisa ingkang ngupayakna
ingkang miriba warnane
kaya Putri Mêdayun
iya sira milua ugi
marang Olad Marjaban
dèn bangkit ing kalbu
môngsa ta bodhoa sira
anèng Bangid amrih wurunge sang putri
panggih lawan Marjaban

pan Si Olad sadulure siji
kang umadêg ing Bangid nagara
Prabu Sakandar namane
lamun sira dinangu
ing Kalana Jayadimurti
lagi lunga ambêdhag
mangkono tur ingsun
ngling Satriya Tambakrêtna
Radèn Maktal kakang aywa walangati
ana paekan ingwang

iya môngsa kongsia kapanggih
raja putri lan Olad Marjaban
nanging kakang sira bae
tilika maring ingsun
besuk yèn wus anèng ing Bangid
prakara Si Marjaban
lan saduluripun
kaya palastra dening wang
Umarmaya asuka dêlingira ris
anuli siyagaa

prajuritmu aywa na kang kari
ya Si Olad Marjaban nèng jaba
anuli turana age
mring bêbutulan kidul
iya ingsun mring dalêm puri
sigra Ki Umarmaya
lampahe mring jungut
matur ing Rêtna Muninggar
lah punapa atur kawula ing nguni
andika dudon baya

dika mangke tinundhung sing ngriki
lamun dhingin nuruta kawula
môngsa têmaha mangkene
pan rakanira iku
ulun tuhu basanya siki
tinarka si linyokan
ing satingkahipun
yèn kapaido upama
nuli duka sintên purun amalangi
andika kinèn mêdal

pinaringkên sang prabu ing Bangid
dene pêpacangan alit mila
mila tinarimakake
pan mangke wontên ngriku
bêbutulan kidul anganti
ing wiyos jêngandika
dawêg dika mêtu
bok kadangon manggih duka
rakanira pêdhange sampun tinarik
lah dawêg dipun enggal

wimbuh tyasira sang raja putri
analôngsa langkung ngungunira
dene tinarimakake
anangis sarya muwus
hèh raka kang Umarmayèki
paran sakarêpira
kakang ingsun nurut
ingsun kakang mari pugal
awak ingsun sok wêkasane abêcik
môngsa bodhoa sira

Umarmaya mèsêm jroning ati
iya têkane wong analôngsa
saking lali wiwitane
Ki Umarmaya matur
yèn makatên inggih suwawi
wontên gêndhing kawula
nanging panduka tut
ulun wau pirêmbagan
lan arinta ing Tambakrêtna anênggih
ingkang kawula têdah

kang ngiringa ing lampahirèki
prajurite sapalih binêkta
wong patang lêksa cacahe
kabèh wong wirèng kewuh
nadyan prapta nagara Bangid
môngsa si kalakona
andika têtêmu
lawan Si Olad Marjaban
lamun inggih Si Maktal têksih basuki
sampun ta wancakdriya

pan Si Maktal punika sayêkti
sêtya tuhu marang rakanira
wus manjing saudarane
nadyan kang para ratu
lan wong Menak duk anèng Mêsir
pinanjarèng bantala
kang ngluwarkên iku
yayi mas ing Parangteja
saature têka andika turuti
lah suwawi gya mêdal

sampun kadêngangan lamun taksih
Rêtna Muninggar anulya mêdal
ambêkta sapawongane
cacahe kawan èwu
kang pangawak êmas sinangling
miyos ing bêbutulan
Marmaya amuwus
Maktal iku tampanana
dyan inginggahakên wau anèng joli
kinubêng ing gêgaman

wau Raja Olad Marjabani
atut wuri maring Radyan Maktal
tan sinung pisah lampahe
samarga-marga matur
Radèn Maktal wisaya sandi
inggih atur kawula
sampun gupuh-gupuh
awirage anèng marga
bokmanawa ing tyas maksiha tumulih
marang Sang Kakungingrat

têmah asuduk jiwa sayêkti
yèn lenaa sintên kang kelangan
apan panduka kang darbe
luhung rinapu-rapu
nguda-uda saking sakêdhik
sêlote alalia
marang Jayèng Pupuh
atoliha ing panduka
yèn wis lilih kapanggiha siyang ratri
punapa sinantaha

kawulèki inggih duk kariyin
ingkang kawula Wong Agung Menak
mangke ta pinaringake
ing sang putri puniku
dadi garwa panduka mangkin
sayêkti jêng panduka
badan kang angingu
Sang Prabu Olad Marjaban
langkung suka hèh kakang bênêr sirèki
sira kakang dadia

kang minôngka wong atuwa mami
besuk lamun prapta nagriningwang
sira ingsun andêlake
patih wisesa iku
alungguha ing palowani
sun bisa mulihêna
kamuktènirèku
duk sira anèng wong Menak
Radèn Maktal wagêd tumamping aramping
jo sarwa karawisa

langkung dènnya noraga minta sih
tan akontap ing naya upaya
Olat Marjaban pongahe
ngawruhi pranasandu
awêweka sampeya sandi
wus lami anèng marga
ing Bangid mèh rawuh
Wong Agung ing Parangteja
anênurat patêmbayan Rajèng Bangid
pèngêt layang manira

Radèn Maktal putra Ngalabani
iya Wong Agung ing Parangteja
pêpuji mring pangerane
ing kaping kalihipun
mring utusan Nabi Ibrahim
dhatênga marang sira
iya surat ingsun
ing Bangid Prabu Sakandar
wiyosing kang manira awèh upêksi
yèn raka pakênira

linuwaran Olad Marjabani
malah ing mangke wus tinariman
manira kang ngatêrake
Rêtna Muninggar iku
pinaringkên kakangirèki
nanging sang rêtnaning dyah
sangêt lumuhipun
marang ta ing kakangira
de wus rusak anèng kunjaran alami
kuru wus katon tuwa

dene mangke iki ta sang putri
kudu akarsa maring ing sira
dene waras misih anom
iya yèn sira ayun
marang ing sang raja pinutri
kadangmu patènana
Olad Marjabanu
yèn ingsun praptèng jro kutha
angutusa angadhang lawang sadêmi
amêdhang kakangira

dadi lêstari sira apanggih
iya lawan Kusuma Muninggar
mangkana wau têmbunge
mêsat kang dinuta wus
praptèng ing jro praja ing Bangid
katur Raja Sakandar
Maktal suratipun
binuka sinukmèng driya
langkung suka Sakandar natèng ing Bangid
caraka wus ginanjar

ing wangsulan mêsat kang tinuding
sigra-sigra kapranggul ing marga
sêrat katur ing gustine
wêwangsulane prabu
Sakandar wus tinupiksani
Maktal kalangkung suka
patêmbayèng kewuh
wruh Sakandar suka ing tyas
lawan sagah matèni kadangirèki
ya Sang Olad Marjaban

Maktal mangsit ing santananèki
kang awasta Radèn Darundiya
puniku pan nak-sanake
besuk yèn prapta ingsun
panangkilan nagara Bangid
ana Ratu Sakandar
pêdhangên dèn gupuh
Radèn Darundiya nêmbah
duk samana lampahe baris wus prapti
ing Bangid jawi kitha

Radèn Tambakrêtna turira ris
marang Olad Marjaban punika
panduka kantuna kene
dimèn manjing kadhatun
rayi dalêm sang raja putri
dimèn têntrêm kang manah
Marjaban tumurun
lajêng kang tandhu jêmpana
wau Raja Sakandar nuduh prajurit
nyêlaki lawang kitha

Rajèng Sakandar nèng pôncaniti
andhèr lawan sapunggawanira
mêthuk kamulyan karamèn
prapta jêmpana laju
rirayasên Sang Natèng Bangid
tyasira amarwata
wus praptèng kadhatun
sang dyah sapawonganira
ya ta wau Prabu Olad Marjabani
lajêng manjing jro kitha

duk jumangkah sakèthèng anuli
prajurite kang rayi amêdhang
rampung kalih kuwandane
Olad Marjaban lampus
nulya lajêng mring pôncaniti
Wong Agung Parangteja
panangkilan rawuh
tundhuk lan Prabu Sakandar
ingancaran munggyèng patarana rukmi
dyan Radèn Darundiya

nulya mêdhang Sakandar nulya glis
kapisanan pagas jangganira
Rahadyan Tambakrêtna ge
Sakandar ênggènipun
lininggihan patara rukmi
sinotya nawa rêtna
alêlèmèk babut
sarya sru dènnya ngandika
hèh wong Bangid punggawa para dipati
sapa kang duwe karsa

apêpulih ambelani gusti
manawa na payo têkakêna
ingsun minôngka mungsuhe
sakèhe punggawa gung
samya nungkul tur pati urip
apan ratu kawula
ing ngriki nom sêpuh
pêjah dening jêng paduka
tan anêdya pra dipati ambelani
langkung rèh jêng panduka

hèh wruhanta pra dipati Bangid
iya ingsun kang madêg narendra
anèng prajanira kene
wênang sapolah ingsun
ingsun Rajaputra Ngalabi
satriya Tambakrêtna
trahing ratu agung
kabèh salina agama
iya nuta sarengat Nabi Ibrahim
sumuyud tan suwala

kunêng ingkang jumênêng narpati
anèng Bangid ingkang kawuwusa
kang saking Dêmis lorode
kondur marang Mêdayun
amung Prabu Anyakrawati
Ratu Jobin anyimpang
lan sabalanipun
watara kari sayuta
duk praptane saking ing Kaos nagari
wadya tanpa wilangan

para rolas watara kang kari
duk prang ara-ara Bakdiyatar
tumpês ratu punggawane
dadi samodra marus
ya ta wau Sang Ratu Jobin
datan arsa kondura
mring nagaranipun
sêdyanira minta sraya
angupaya narendra prakosa sêkti
kang yogya bangkat karya

duk sêmana amiyarsa warti
Raja Jobin yèn Rêtna Muninggar
wontên ing Bangid samangke
sah saking Jayèng Satru
pinaringkên Sang Rajèng Bangid
Prabu Olad Marjaban
mangkana akumpul
Jobin sapunggawanira
pra narendra sakarine kang ngêmasi
ngundhangan pan sadhiya

nêdya ngrabasèng nagri ing Bangid
angrêbat marang Dèwi Muninggar
rêmbug sawadyabalane
budhal saking wana gung
dening alit nagara Bangid
môngsa wurunga kêna
nênggih ciptanipun
angèl duk anèng wong Menak
tan anyana yèn kang madêg narapati
satriya Parangteja

bala Kaos prapta ngêpung kikis
ya ta balanira Radèn Maktal
wong Bangid siyaga kabèh
miwah gêgawanipun
patang lêksa samya miranti
wus tutup lawang kitha
prajurit nèng panggung
dènnya tugur Raja Maktal
panangkilan sawadya para narpati
kukuh tan ana brôngta

kunêng ta datan winarni
kang lagya yun-ayun yuda
gantya ingkang winiraos
kang anèng kitha Katijah
tansah amangun suka
lan sawadya para ratu
lamine rawuh kang putra

agung dènnya among rêsmi
anungku suwitèng garwa
Kusuma Sêkar Kadhaton
kang misesèng dalêm pura
dhatêng sakarsanira
Rahadèn Maktal dinangu
katur yèn andon bêbêdhag

mangkana Umarmayèki
apamit Sang Jayèngrana
ngandika Jayèng Palugon
arêp marang ngêndi sira
matur Sang Tasikwaja
ajêng suwita pukulun
dhatêng pun Olad Marjaban

wontên ngriki tanpa kardi
môngsa sikarawatana
cacak garwa alulute
iya prandene binuwang
aja mungguh kawula
yèn dèn pradulia iku
angur ingsun ngulatana

gusti kang asih ing dasih
kang eman darbe kawula
ngandika Jayèng Palugon
hèh Umarmaya lungaa
nèng kene gawe apa
pelag apa ta sirèku
minggata sabalanira

Umarmaya anauri
aywa silih tinundhunga
môngsa wurung awak ingong
lunga aluru bêndara
pae dhingin duk ana
Rêtna Muninggar puniku
wontên ingkang tinutêna

langkung duka Jayèngmurti
aywa kakehan wicara
dèn aglis lungaa pothèt
Umarmaya sigra kesah
lawan sabalanira
miwah garwa datan kantun
lawan bala kalih lêksa

datan kawarna ing margi
prapta ing Bangid nagara
lajêng ngrangkêpi barise
Marmaya lajêng mring pura
panggih lan Radèn Maktal
Dèwi Bêstari wus laju
panggih lan Rêtna Muninggar

anunggil ing dalêm puri
kang munggèng ing panangkilan
Marmaya langkung sukane
myarsa titikaning rowang
Wong Agung Parangteja
Ratu Bangid kalih lampus
Maktal kang umadêg nata

Rahadèn Umarmaya ngling
yèn mangkono ingsun lunga
sira ywa obah sing gone
sun lêledhang mring Katijah
sakèhe balaningwang
aywa pisah lan sirèku
prênahna atunggu lawang

Ki Umarmaya dyan mijil
angrêrangu mring Katijah
dene wau bala Kaos
kang samya angêpung kitha
amrangi saking jaba
wong Bangid prasamya mêthuk
aprang saking sajro kitha

rame andina don jurit
prajurit Kaos sadaya
angrêpak wani karêpe
angrêbat Rêtna Muninggar
tan wruh yèn katadhahan
anging jro yudane pêngkuh
dadya angêpung kewala

warnanên Sang Jayèngmurti
kang anèng Nagri Katijah
angundhangi ing balane
kang para ratu kewala
ingandikan bêbêdhag
kalawan sang rajasunu
mangkat saking ing Katijah

wus lêpas Sang Jayèngmurti
manjing wana lan kang putra
miwah para ratu kabèh
samya kinèn rêbut paran
anitik goning sangsam
Radèn Maryunani sampun
amisah lan êmbanira

kasasar alas ing Bangid
kapêthuk Ki Umarmaya
Raja Tamtanus lingnya lon
lah Radèn Ki Umarmaya
punika anèng wana
tanpa rewang lênthung-lênthung
Radèn Maryunani mojar

Marmaya sira nèng ngêndi
ana ngalas tanpa rowang
Ki Umarmaya ature
lah dika ayun punapa
dene ta tanpa rowang
Radèn Maryunani muwus
sun iki kinèn bêbêdhag

Ki Umarmaya turnya ris
wana kilèn ngriku kathah
mênjanganipun akêthèn
Radèn Maryunani mojar
lah payo tuduhêna
sigra mangkat wong têtêlu
prapta ing Bangid nagara

aningali ana baris
Maryunani atêtanya
sapa kang abaris kiye
turira Ki Umarmaya
Ratu Kaos nagara
punika ingkang kinêpung
rama andika pun Maktal

ngungun Radèn Maryunani
pagene si paman Maktal
kinêpung anèng ing kene
Umarmaya aturira
têngga ibu andika
katur mulabukanipun
Maryunani langkung suka

wus sami manjing kitha glis
panggih lan kang madêg nata
sadaya langkung sukane
rêmbug miyos ing ayuda
sigra nêmbang têngara
kêndhang gong umyang gumuruh
tata gêgaman umêdal

lunggyèng patarana rukmi
Wong Agung ing Parangteja
lan Maryunani jajare
samya angabên punggawa
Umarmaya dinuta
mring Maryunani agupuh
nimbali mring Umarmadya

umêsat Umarmayèki
sakêdhap wus praptèng wana
ing prênah kang paburone
kapanggih Ki Umarmadya
nêmbung Ki Umarmaya
hèh Umarmadi sirèku
tinimbalan rajaputra

Maryunani anèng Bangid
lah ing mêngko ta agampang
sun matur Jayèng Palugon
Marmadi marang ngayunan
matur yèn Umarmaya
ngundang kawula pukulun
kang akèn putra panduka

kangjêng anggèr Maryunani
wontên ing Bangid nagara
pun Umarmaya wartine
ngandika Sang Kakungingrat
undangên Umarmaya
Ki Umarmadi agupuh
animbali Umarmaya

wanti-wanti tan nauri
angasokakên kewala
Marmadi kaku atine
pagene sira tan miyang
ingundang gustinira
Kalana Anjayèng Satru
sumaur Ki Umarmaya

dudu gustiningsun Amir
gustiku Olad Marjaban
kang asih ing awak ingong
pae gustinira Ambyah
wangsul Ki Umarmadya
matur ing Sang Jayèng Pupuh
tan purun pun Umarmaya

kawula wuh tan nauri
angasokakên kewala
dupi sumaur ambêngok
anyêngab tur apralêbda
pagene sira ngunda
Ambyah pan dudu gustiku
gustiku Olad Marjaban

anulya têdhak pribadi
animbali Umarmaya
Umarmaya mênêng bae
pothèt sira marenea
misih kèndêl kewala
wong Menak marani gupuh
Ki Umarmaya lumajar

Jayèngmurti aningali
yèn Umarmaya lumajar
sigra nitih turanggane
sadandanane ngayuda
kamot anèng turôngga
sikara si pothèt iku
ingsun parani lumajar

langguk têmên si camuris
Jayèngmurti narik pêdhang
maring ngêndi pangungsine
si pothèt mêngko kacandhak
mati de pêdhang ingwang
anyabêt turôngga mamprung
nyandêr pun Sêkarduwijan

Radèn Tasikwaja uning
yèn wong Menak nitih kuda
binangêtakên lakune
turangganira tan nyandhak
mêksih kêbat Marmaya
tan kandhêg dènira bujung
praptèng Bangid jawi kitha

mandhêg Ki Umarmayèki
ngandika Sang Jayèngrana
lah iki mêngko patine
Umarmaya mêndhak-mêndhak
dawêg sakarsa tuwan
môngsa lumuha puniku
kawula srah jiwa raga

sakarsa panduka ugi
atingkah badan kawula
pasrah ing tuwan sakèhe
kawula matur kewala
yèn panduka yun aprang
inggih ing ngajêng puniku
kathah mungsuh pabarisan

tur lagya yun-yunan jurit
Jayèngmurti lon ngandika
ngêndi Marmaya prênahe
nulya sarêng amariksa
mrêpêki pabarisan
wong Menak kagyat amuwus
Umarmaya dene ika

anak ingsun Maryunani
lan ari mas Parangteja
mulane têka nèng kene
lah mungsuhe iku sapa
matur Ki Umarmaya
inggih pun Jobin puniku
angrêbat Rêtna Muninggar

wontên jro kitha ing ngriki
tinêngga dhatêng pun Maktal
pan Olad Marjaban mangke
lan arine sampun pêjah
kalih dening pun Maktal
punapa panduka ayun
panggiha Rêtna Muninggar

mèsêm Menak Jayèngmurti
kalingane iku iya
dèn apusi baya kiye
iya mring Si Umarmaya
ingsun kinèn panggiha
lan yayi Muninggar iku
gêndhinge Si Umarmaya

dene kaliwat ajulig
sarya sru dènnya ngandika
payo atêrêna ingong
têmu lan yayi Muninggar
warahên yayi Maktal
sabalane konên magut
ing Ratu Kaos nagara

Umarmaya matur malih
putra panduka rahadyan
tuwan bêkta mring kadhaton
sigra wau tinimbalan
kang putra wus binêkta
dene ta sawadyanipun
satriya ing Tambakrêtna

magut ing Sang Raja Jobin
rame dènira apêrang
gumyah myarsa Raja Kaos
yèn wong Menak nèng jro kitha
lawan Ki Umarmaya
dene ta kang madêg prabu
nèng Bangid Rahadèn Maktal

lawan Radyan Maryunani
kang samya umagut ing prang
Sang Raja Jobin wus lolos
malêdug asalang-tunjang
samya amungkur menda
wau dènira angêpung
lajêng mring nagri Kuristam

punika sêdya dèn ungsi
ing Ratu Kaos nagara
Raja Bahman narpatine
kang badhe pinrih suraya
ratu agung prakosa
sêdyane Jobin puniku
kang badhe kinanthi aprang

sigêgên datan winuwus
lampahe Sang Ratu Jobin
kang sêdya maring Kuristam
Raja Bahman kang dèn ungsi
wau ta kang winursita
kang anèng nagri ing Bangid

satriya Anjayèng Pupuh
lan kang putra Maryunani
Umarmaya Radèn Maktal
Jayèngmurti wus apanggih
lan garwa Rêtna Muninggar
nèng Bangid agung karonsih

kang ingadêgakên ratu
anèng nagari ing Bangid
santanane Radèn Maktal
kangmêdhang Sang Ratu Bangid
nama Radèn Darundiya
gêgawan saking Ngalabi

ingèstrènan jênêngipun
ing Kalana Jayèngmurti
nêngguh Raja Darundiya
mangkana Sang Jayèngmurti
sêdya kondur mring Katijah
lan Sang Rêtna Muninggarim

bala ing Bangid gumuruh
kang samya angiring-iring
wus prapta nagri Katijah
wus ngadhaton Jayèngmurti
Sêkar Kadhaton amapag
marang Dèwi Muninggarim

mantuk dadya garwa sêpuh
Sang Raja Putri Mêdayin
dene garwa nèm punika
sang raja putri ing Mêsir
madya kulon madya wetan
prasamya sukane kalih

wau ta ingkang winuwus
patih ing Dêmis Dêbruni
seba marang ing Katijah
ambêkta kang pra dipati
sarwi panênungkulira
ambêkta bala sakêthi

Radèn Maktal kang jinujug
wus ingaturakên nuli
ingadêgakên narendra
bêbisik Raja Dêbruni
pinaringkên putranira
sira Radèn Maryunani

mangkana Sang Jayèng Pupuh
siniwèng para narpati
ngandika mring Umarmaya
ingsun arsa mring Mêdayin
anêdha yayi Muninggar
mring Bathara Nyakrawati

lilane ingkang satuhu
ingsun amindhoni kawin
dèn samêkta lilanira
ingkang rama ibu sori
biyèn sun tawan kewala
pan iya kurang utami

Ki Umarmaya umatur
inggih ing karsa suwawi
kawula inggih angiras
dhatêng pun patih panyakit
maratuwa kênèng lara
gumêr sagung pra narpati

samya ngundhangi wadya gung
nêtêg têngara munya tri
budhal saking ing Katijah
gêgaman lir gunung gêni
lampahe baris ginêlak
datan kawarna ing margi

prapta ampeyaning dhusun
talatahing têpis iring
Sri Nusirwan amiyarsa
praptane Sang Jayèngmurti
ngundhangi bala siyaga
glis budhal saking nagari

praptèng jawi kitha sampun
kapêthuk sagunging baris
Jayèngmurti wus tumêdhak
miwah Prabu Nyakrawati
tumêdhak saking dipôngga
cumundhuk Sang Jayèngmurti

ingaras lungayanipun
wus kinèn nitih turanggi
budhal manjing jroning kitha
pra garwa kariya têbih
sapraptane dalêm kitha
lajêng dhatêng pôncaniti

sapraptane garwanipun
lajêng maring dalêm puri
prasamya onêng-onêngan
kalawan ibunirèki
sagung ingkang para nata
sawadya makuwon sami

Jayèngmurti kinèn mundur
maring pakuwone lami
lan garwane kang binêkta
sang raja putri ing Mêsir
prapta pasanggrahanira
sabên-sabên nèng Mêdayin

warnanên ing enjingipun
miyos Prabu Nyakrawati
andhèr sagung para nata
Jayèngrana wus anangkil
lan sawadya para nata
nèng wijoan palowani

Ki Tasikwaja ingutus
matur Prabu Nyakrawati
sampun tumamèng ngayunan
pan angangge sarwa kuning
kawula ngutus patikbra
prakawis sang raja putri

lilah panduka satuhu
kalape Sang Jayèngmurti
anuwun kinarirêngga
yèn tuwan lilah sayêkti
Sri Nusirwan angandika
iya aja mamang malih

wus kalapa putraningsun
ing Kalana Jayèngmurti
lair batin ingsun lila
aywa pindho karya malih
angundhangi para nata
Sri Bathara Nyakrawati

saos uparêngganipun
dandanan anambut kardi
amêmajang panangkilan
tuwin sakathahing kori
kèh warnane têtingalan
tan ana towong sawiji

myang amêng-amêngan pênuh
unèn-unèn amarnani
sakathahe para nata
Mêdayin anambut kardi
tuwin satriya punggawa
wusnya mangkana winarni

antara ing tigang dalu
dhatênge karya sayêkti
amboga nèng panangkilan
Sri Bathara Nyakrawati
supênuh kang para nata
tuwin wadya Pusêr Bumi

Kalana Anjayèng Satru
wus munggèng ing pôncaniti
lan sawadya para nata
satriya para narpati
juru malim ulubalang
kabèh munggèng pôncaniti

lajêng bujana anayub
wus midêr kang ponang larih
dhêdhasare warna-warna
sagunge rupa mêpêki
salaminira bujana
sang nata tan kadya mangkin

dhatêngakên sukanipun
miwah bala Pusêr Bumi
punggawa para satriya
dipatya para narpati
sadaya jinait driya
miyat sukanira kalih

kang wadya milya suka tut
wong Arab lan wong Mêdayin
Umarmaya gung tênaga
nèng ngarsane pra narpati
mulih kadya kuna-kuna
sihira Natèng Mêdayin

Ki Patih Bêstak pan sampun
lilahing anakirèki
mring Wong Agung Tasikwaja
tan wangwang kalapa ugi
pan samya kinarirêngga
wutah tyase para aji

sawusnya sadaya wuru
satriya para narpati
aglar kang amêng-amêngan
unèn-unèn amarnani
tan ilang tinanyakêna
isine ngalam donyèki

pyaboga suka anutug
mangkana Sang Jayèngmurti
têtanya mring Patih Bêstak
hèh Bêstak ana ing ngêndi
iya mêngko mungsuh ingwang
kang anama Raja Jobin

kongang apa ta wis mantuk
maring ing Kaos nagari
umatur Ki Patih Bêstak
inggih ing mangke angungsi
pun Jobin aminta sraya
dhatêng Kuristam nagari

Raja Bahman wastanipun
punika kang dipun ungsi
ratu agung aprakosa
kêkutha nginggiling ardi
kubênge samadya côndra
wukir Kuristam karadin

toya mili luhur gunung
milane dipun kithani
margine nginggil angarbat
pakèwêd amung satunggil
punika margi sumêngka
ngandika Sang Jayèngmurti

pan ingsun rong puluh taun
jangkêpe ing taun iki
gon ingsun ginawe susah
iya marang Ratu Jobin
ing mêngko sayêkti eman
luputa ing asta mami

hèh ta kakang sela ulun
yayi Maktal lan Marmadi
lan sakèhe para nata
kabèh sanak-sanak mami
dèn padha samêktèng bala
pan katungkul ingsun iki

ôndrawina boja nginum
mungsuh ingsun maksih nganti
parandene sri narendra
wus suka ing awak mami
prakara yayi Muninggar
tan ana winacak galih

sun arsa andon anglurug
anjujul ing Ratu Jobin
Ki Patih Bêstak aturnya
aluwung panduka gusti
dhatênga Kaos nagara
kadhatone Raja Jobin

kathah rajabrana wutuh
kitha agêng tur asêpi
pan sami kalawan pêjah
kêndhiha kuthanirèki
jarahanipun akathah
manusa tur adi-adi

mèsêm Menak Jayèng Pupuh
bênêr ujarira patih
nanging sawadine iya
sok kênaa Raja Jobin
aywa luput tangan ingwang
jarahan kapanggih wuri

sawusnya nutug pyaboga
winêdalkên aglis sang raja putri
saking ing dalêm kadhatun
munggèng jêmpana rêtna
tumplak kabèh wong jro pura para arum
angiring sang rêtnaning dyah
myang garwane para aji

bubar sagung para nata
kang drawina lajêng samya umiring
marang sira Jayèng Pupuh
lan sagung rabinira
sêsêk pênuh Mêdayin samôngsa iku
mulih duk Sang Jayèngrana
anèng Mêdayin rumiyin

kathah lamun cinatura
kèhning wadya busana warni-warni
cinêndhak bae kang tutur
kathah yèn pinanjanga
duk samana sajangkêpe patang puluh
dina kang para narendra
balane prasamya prapti

saking nagri sowang-sowang
samya wuwuh malih wadyanirèki
mangkana Sang Jayèng Satru
kang rama ingaturan
Natèng Mêsir kondura mring nagrinipun
amung putra lan kang wayah
tinilaran wong sakêthi

pan kadya pinara tiga
pandumira Sang Prabu Hasanasir
marang Dèwi Jarahbanun
sinung wong têlung lêksa
maksih têtêp agilir wong Pulo Sulub
balane Dèwi Sajarah
saparanira tut wuri

Sang Natèng Mêsir wus budhal
kawarnaa Kalana Jayèngmurti
ingkang arsa don anglurug
bêkta sagarwanira
myang pra ratu wadya Rab tan ana kantun
bêkta sagung bojonira
samêkta sagunging baris

wus pamit marang kang rama
saha garwa Kalana Jayèngmurti
nêmbah ing pada sumujud
angaras dalamakan
budhal saking Mêdayin kang baris agung
kadya giri gara-gara
prakêmpa kang jalanidhi

mêdal saking jawi kitha
pan anggili tandhu jêmpana joli
saengga kutha lêlaku
ngilèn lampahing bala
wong Kohkarib ratu kêmbar patang puluh
ambarêpi ingkang lampah
sumambung Natèng Sêrandil

wadya ing Rum lan ing Yunan
wadyèng Kebar ingkang samya nambungi
ing Bangid Dêmis sumambung
Karsinah lan Katijah
Mudalipah ing Jabilkistan sumambung
wong Ngalabi anèng wuntat
wong Yahman lan Betalpêkih

sagung ingkang para nata
saha garwa jêmpana munggèng wuri
gêgaman munggèng ing ngayun
prasamya pangkat-pangkat
pan Wong Agung Parangteja wadyanipun
têpung lan gêgamanira
Radèn Putra Maryunani

lumakyèng ing ngarsanira
marang sira sang raja putri kalih
nèng wurine Jayèng Pupuh
wau Rêtna Muninggar
jêmpana mas lan parêkan patang èwu
andulur tandhu nèng wuntat
têpung Sang Dyah Putri Mêsir

munggèng jêmpana rinêngga
pawongane sèwu ingkang angiring
tinon kadyardi mas santun
srining kang upacara
datan kêna cinatur gênge kang laku
wus alêpas ngambah wana
wus samadya côndra margi

kêkuwu Wong Agung Menak
madyèng wana milwa bumi mahribi
ambanjêng anglajur-lajur
sagunging para raja
Jayèngmurti wus akarya tarub agung
agung gènira kasukan
ing siyang anutug latri

wana punika têngahan
têtêrusan dhatêng ing wana Turki
mring Kuristam gih puniku
mring Kaos tunggil wana
langkung asri wana kathah lèpènipun
mila sagung para nata
lan sagarwanira sami

manggung kasukan bêbêdhag
abêbêthèk ngrakad ulam ing kali
samya kalangênan nutug
kang para raja-raja
sakucumbi mangkana wau winuwus
Radèn Maryunani lawan
Umarmaya Umarmadi

kapisah dènnya bêbêdhag
samya milya mring Radèn Maryunani
anon ing manjangan agung
gêng inggil saturôngga
warna jamus punika ingkang binujung
mila tilar balanira
Marmaya lawan Marmadi

anututi rajaputra
saparane yèn têbih anututi
mandhêg ingkang sangsam wulung
yèn parêk alumajar
mèh tiniban ing duduk sumêngkèng gunung
malang migung malang-malang
duka Radèn Maryunani

tumut sumêngkèng aldaka
prapta nginggil manjangan tan kaèksi
ya ta aningali ngidul
anon baris anjirap
ing lêlêbak alêgok panggonanipun
nulya ngawe Umarmaya
kalawan Ki Umarmadi

hèh tingalana rahadyan
ana baris kêkuwu kidul iki
payo ta padha tumurun
wong ngêndi ika baya
praptèng ngandhap kapêthuk wong ngambil rumput
ingandhêg pan tinakenan
iki bala têka ngêndi

lawan punggawane sapa
saurnya ris satriya Kaos nênggih
aran pun Hartun Tartantun
kêmbar iku satriya
kaponakan Sang Ratu Jobin puniku
kinèngkèn dhatêng kang paman
amondhongi bini aji

pan saputra garwanira
miwah ibu kabèh tan ana kari
kinèn ambêkta puniku
dhatêng nagri Kuristam
lah mulane têka ginawa mring ngriku
wong ngarit alon saurnya
wontên kang dèn kawêdèni

anênggih Sang Kakungingrat
arsa ngêndhih dhatêng Kaos nagari
Rahadèn Hartun Tartantun
bêbala nigang lêksa
lan bupati wolu ingkang atut pungkur
samya abala nyalêksa
matur KiUmarmayèki

lah anggèr dawêg tinrajang
kadya kêlar wong têtiga puniki
ngrusak bala gung puniku
sigra manjing pondhokan
praptèng ing jro Maryunani nguwuh-uwuh
iki rupane putrambyah
patutan têka ing Mêsir

Umarmadi narik pêdhang
sarêng ngamuk lawan Umarmayèki
gègère kadya pinusus
kuwur ulêng-ulêngan
tan na kaur anambut gêgamanipun
Umarmadi Umarmaya
kadi daka tawan kanin

sakala kathah kang pêjah
duk katingal marang rahadèn kalih
sira Hartun lan Tartantun
yèn wong têlu balaka
sigra ngadêg ing medan Hartun Tartantun
hèh ta payo anak Ambyah
ing kene padha ajurit

Radèn Maryunani mara
sarya nyangking parise marêpêki
sigra Rahadèn Tartantun
angundha gadanira
hèh ko Ambyah anake iki ko lampus
sigra pinupuh ing gada
tinangkis parise wêsi

Radèn Tartun sarwi sênggak
mubal gêni parise Maryunani
kapiyarsa ing wadya gung
duk arsa amindhoa
binarêngan cinandhak paglanganipun
sinêndhal ingikal-ikal
sigra binanting ing siti

Radèn Tartantun kantaka
ingkang raka Hartun sigra pêpulih
duk ngayatakên gada gung
cinandhak astanira
dyan binanting wus katalèn kalihipun
Umarmadi Umarmaya
wus kèndêl dènnya ngamuki

Hartun Tartantun kalihnya
wus tinari kêdah nungkul minta rip
inguculan kalihipun
sinadatakên samya
balanira ingundhangan samya nungkul
sinadatakên sadaya
samya atur rarasati

ingaturan Radèn Maryunani
lumêbèng pakuwon
samya ngumpul kang para mantrine
sawarnine wus salin agami
Radèn Maryunani
anon putri ayu

atmajanira Sang Ratu Jobin
tuhu yu kinaot
Dèwi Aluljahar kêkasihe
pambajêngira dèrèng akrami
duk mêpêk birai
yunira anulus

kang ibu putra ing Mukabumi
Ni Dèwi Sajaron
Ratu Jobin puniku padmine
Rêtna Luljahar cinandhak aglis
mring Sang Maryunani
sinandhing alungguh

Umarmadi sigra amarani
mring Dèwi Sajaron
duk cinandhak anggiwar sinèrèd
apan sampun sinandhing alinggih
Ki Umarmayèki
kari gawe ngungun

sigra ngulati manjing wisma glis
Marmaya kapêrgok
ing wong tuwa puniku ibune
Ratu Jobin tuwa nini-nini
wus cinandhak nuli
rinarèwèng mêtu

praptèng jawi wisma dèn tingali
untune wus ompong
Umarmaya kêgêdhèn nêpsune
murang-muring olèh nini-nini
arêp dèn têndhangi
dene wong wus kisut

angandika Radèn Maryunani
iku wong wis kêmpong
dimèn nunggal iya mring putune
Umarmaya tanbuh ujarnèki
andulu Marmadi
panasing tyasipun

dene antuk garwanira Jobin
maksih ayu tinon
Putri Mukabumi durung kasèp
Umarmaya langkung murang-muring
sira Umarmadi
gumuyu angguguk

pantantara ingaturkên nuli
mring sang prawira nom
wus anunggil kalawan ibune
ingundhangan sawadyanirèki
rajaputra kalih
Hartun lan Tartantun

kinèn siyaga ingajak nangkil
lan Jayèng Palugon
wus samêkta nulya budhal age
Hartun Tartantun sawadyanèki
tan pisah umiring
nahên kang winuwus

sira Wong Agung Wiradimurti
kang anèng pakuwon
ingaturan kalamun putrane
pan kalaut sadina sawêngi
lawan Umarmadi
tri Marmaya iku

kinèn samya anusul para ji
marang pabêburon
langkung marma kang rama ing tyase
ecanira Marmaya tut wuri
mangkana kawarni
wau ingkang rawuh

saha bala Radèn Maryunani
gègèr ing pakuwon
dene ana baris prapta akèh
ingkang para ratu samya sêpi
katur Jayèngmurti
gêgaman kèh rawuh

wus siyaga mêdal Jayèngmurti
saking ing pakuwon
nitih kuda kawot gêgamane
dangu-dangu gêgaman kang prapti
Radèn Maryunani
ingayap wadya gung

Umarmaya wus kinèn ngriyini
mring Jayèng Palugon
Jayèngmurti alon andikane
sarwi têdhak saking ing turanggi
padha têka ngêndi
kang olèh wadya gung

Umarmaya mèsêm matur aris
saking nagri Kaos
sampun bêdhah kaboyong putrine
dene putra Tuwan Maryunani
langkung rame jurit
nênggih wong têtêlu

putra tuwan tuk putrine Jobin
warna yu kinaot
Umarmadi pan antuk garwane
kawulantuk biyangane Jobin
katur solahnèki
mulabukanipun

langkung suka miyarsa kang warti
Sang Jayèng Palugon
wruh yèn Jobin prapta cintrakane
ibu garwa ginawa angungsi
lawan putranèki
dumadak kapranggul

marang mungsuhe anèng wanadri
satêmah kaboyong
ya ing mangke iku upamane
Ratu Jobin ala sêdyanèki
ing mêngko malêsi
amanggih papa gung

sigra marêk Radèn Maryunani
ing rama wotsinom
ingkang rama nêdhakkên tyarsane
katur satriyèng Kaos kêkalih
kang nungkul ing jurit
Hartun lan Tartantun

angandika mring Umarmayèki
Sang Jayèng Palugon
Umarmaya gawanên marene
bune Jobin sun arsa pêpanggih
tan adangu prapti
ngarsa Jayèng Pupuh

kinèn lungguh ingkang ibu Jobin
nora nana kang wong
para ratu kang luwih alane
anakmu kang aran Raja Jobin
ala nglêliwati
marangjênêng ingsun

iya pêksa angalang-alangi
mring pacangan ingong
wus mangkana nuli aprang gêdhe
ngara-ara Bakdiyatar nguni
acidra ing jurit
dudu kramèng ratu

anênungkul mêdhang saking wuri
kêna sirah ingong
nuli ngêpung Mêkah salawase
ingsun lunga pinèt sraya ing jin
tinggal bala mami
lawan bala agung

agung kinêpung arêp ingambil
iya garwaningong
balaningsun rêp tinumpês kabèh
mêngko sakèh nagara dèn ungsi
tan kapalang ati
dènnya mungsuh mring sun

mêngko arêp marani nak rabi
kapapag nak ingong
pan jinarah sira ta ing mangke
Dèwi Pantantara awotsari
lêrês panduka Mir
èstu awonipun

yèn pênêda tingkahe pun Jobin
môngsa awak ingong
kajaraha lan anak rabine
inggih sampuna awon pun Jobin
kadya tan nêmahi
garwa putra iku

nanging kawula matur sayêkti
rumiyin nak ingong
botên obah nèng kuthane dhewe
dèn rêrija ingkang mêmarahi
punika ing nguni
têtiyang Mêdayun

pun Kistaham lan Bêstak Pêpatih
dadine mangkono
dening badan punika ing mangke
inggih langkung karsa panduka Mir
sakarsa puniki
pêjah gêsang katur

apan sampun têmahipun ugi
lamun kutha Kaos
luwih karsane angawonake
angandika Menak Jayèngmurti
putunira èstri
dèn karêpi iku

marang anak ingsun Maryunani
umatur wotsinom
sampun mênggah kinarya garwane
dadosêna juru masak nênggih
angandika malih
Menak Jayèng Satru

lan mantumu garwane Si Jobin
Ni Dèwi Sajaron
iku arsa dèn anggo garwane
Umarmadi Narendra Kohkarib
tan suwalèng kapti
langkung karsanipun

angundhangi kang para narpati
kabèh samya kinon
ngambil jawi mênjangan lan banthèng
ing pakuwon sarwi nambut kardi
antawis tri ari
rumat saliripun

Umarmaya sanggup angulati
makdum ingkang adoh
Jayèngmurti anuruti bae
aturipun pan kurang utami
lamun tiyang kawin
besan sami batur

mêdal saking pakuwonira glis
sarwi bêkta kang wong
pitung puluh ingalih warnane
sami rupa lêbe kaki-kaki
Umarmaya juti
arupa makêdum

kaki-kaki ajêjenggot putih
ginarêbêg ing wong
pitung puluh sami rupa lêbe
matur wau kang atêngga kori
wontên lêbe prapti
kèhe pitung puluh

Jayèngrana pan sampun siniwi
dening para katong
tinimbalan sadaya kang lêbe
praptèng ngarsa uluk salam nuli
sigra anauri
salam ngalaekum

tinakenan sira lêbe ngêndi
aturipun adoh
Umarmaya ingalih swarane
sami umur lan têlulas warsi
cumêngkling abêning
gawok kang andulu

liyêp-liyêp ulate sadarip
untune wus gogrog
tan anyana para ratu kabèh
lamun iku Ki Umarmayèki
miwah Jayèngmurti
angartikèng kalbu

baya iki karamate wali
wruh panggaweningong
nulya wau kinèn ngawinake
Maryunani wus paragad nuli
prabu ing Kohkarib
kinawinkên sampun

sinung lawat panjing mas rong kati
reyal sangang gotong
mungkur lorod sira kyai lêbe
dudu sêmono tuwase iki
adoh laku mami
kangelan kalangkung

Prabu Srandil asru dènira ngling
sarwi nyandhak kanthong
murka têmên sira iki lêbe
yèn ora rêp sun ambil pribadi
nulya dèn gujêngi
lêbe kanthongipun

sarikutan ambêkis sarya mit
êmase dèn bopong
reyal salêksa tinilarake
sigra kesah praptèng jaban biting
malih rupa malih
lan sabaturipun

sigra wangsul mring pakuwon malih
sinapa tanya lon
Umarmaya sira iku kasèp
mau wis ana pandhita prapti
uwis karya mami
Umarmaya matur

sokur wontên pandhita kang prapti
pandhita waspaos
yèn atamban dèn antosa suwe
yêkti bêtah karya panduka Mir
kawula pan inggih
ing wau kapêthuk

wontên arta salêksa kang kari
sinungkên maring ngong
Raja Lamdahur asru wuwuse
pandhita mau ingsun titèni
pan mèmpêr sirèki
ragan-raganipun

samya gumêr sagunging para ji
dyan munya kêndhang gong
abujana pyaboga arame
warna-warna dhêdhasarirèki
sênggaknya ngadhasih
kêplok tri gumuruh

wanti-wanti midêr ponang larih
sagung para katong
pan anutug dènira karamèn
kawarnaa Radèn Maryunani
kang agung pulangsih
lan srinataning rum

agung maring kalangênan
sira Radèn Maryunani
munggèng ing patani laras
samya nêdhênge kêkalih
èstri susilèng rêsmi
kakung wignya ing pamukul
wirutamèng asmara
lir brêmara nguswèng sari
sari kincup rinabasèng amrih mêkar

apanjang yèn ucapêna
solahe jalu lan èstri
nanging cinêndhak kewala
ing siyang anutug latri
dènnya nungku ing rêsmi
karêping tyas kalihipun
Rêtna Dèwi Luljahar
lan Rahadèn Maryunani
ingkang rama sukèng tyas marwata suta

wau kang among ing putra
kang ibu Sang Putri Mêsir
kamantyan tyasira mulat
dènnya kayuyun ing kalih
ya ta marwata siwi
umiyat citrane mantu
wau kang kawuwusa
ingkang tansah lara brangti
Rêtna DèwiSajaron ingkang kagarwa

Prabu Kohkarib punika
putri saking Mukabumi
ibune Rêtna Luljahar
garwane Sang Raja Jobin
dadya garwane nênggih
kang sêpuh Dèwi Kasridu
putrinira Kistaham
mila Sajaron prihatin
dènnya agung winasesèng pakasutan

Sajaron pan èsmu gila
mulat ing Prabu Kohkarib
dene padharan balêndhang
dêdêge nora mantêsi
alêmu gêgêdhêgi
wêntise sajaran abuh
kopèk alah wanodya
irênge kadya minangsi
netra laron ulate jêmbrung akithal

adhoso yèn darbe karsa
asring anjotos pawèstri
yèn sampuna dadi raja
angur buwangên jaladri
mila Sang Rêtna Dèwi
Sajaron amêngku wuyung
dènnya gung rinênggodha
mangkana sang rêtna dèwi
tanpa dhahar yèn dalu tan mawi nendra

tansah amaca udrasa
Dèwi Sajaron nèng puri
munggèng kuwu Môndhasiya
kang raka Prabu Marmadi
angintip anèng jawi
miyarsa sêsambatipun
dhuh lae kaniaya
kakang prabu sun arani
pa kêkira nora wêlas maring garwa

ujar sêmuwèng sikara
sêdyane arêrêbungi
mêngko rabine kajarah
nora bisa anglayari
êndi bobote aji
liwat nisthanira prabu
misih ana agêsang
garwane dipun jarahi
ngong jinarah rinêngkuh dene dênawa

lamun aja kaboyonga
baya sun palaur mati
sasat laki wabru lola
alaki Ratu Kohkarib
dhuh kakang Prabu Jobin
tingalana dasihipun
panduka kang pitênah
dasih darma anglampahi
Umarmadya miyarsa glis miyak gubah

lumêbu agidrah-gidrah
Rêtna Sajaron ningali
angrungkêp asru karuna
cinandhak gulunirèki
apa kudu prihatin
timbangana karêp ingsun
sang dyah agirap-girap
garonjalan sambat mati
nging tan bisa ambadal karêping priya

cinêndhak ingkang carita
wau Putri Mukabumi
kunêng kang lagya mangkana
Wong Agung Wiradimurti
putrane dèn timbali
Maryunani praptèng ngayun
lan wau tinimbalan
ibune Sang Ratu Jobin
lawan ibu samana wus munggèng ngarsa

lan pêpitu para nata
ingkang kaboyong rumiyin
duk aprang ing Bakdiyatar
pêpatihe Ratu Jobin
nagrine Kartasangin
sakadangipun pêpitu
wastane kang atuwa
Anjanbilis Andanbilis
pitu pisan wus anèng ngarsane Ambyah

apan pinaringkên samya
marang Radyan Maryunani
sagung punggawa têlukan
balane Sang Ratu Jobin
ngandika Jayèngmurti
arsa maring Kaos ingsun
ibune Jobin nêmbah
kawula matur sayêkti
kadya datan panduka kenging manjinga

kang têngga kori ing kitha
punggawa kinèn miranti
kuthane kandêl akêkah
punika lamun suwawi
kawula kang rumiyin
lan putra tuwan pukulun
panduka bêktanana
sadasa inggih prajurit
kang angirid kawula mlêbêt ing kitha

gih tuwan untap-untapan
yèn kawula sampun manjing
nuntên panduka praptaa
yèn kori dipun inêbi
pasthi pun Maryunani
klawan prajurit sapuluh
pêsthi ika tinaha
môngsa puruna nginêbi
nuntên tuwan lumêbêta saha bala

nulya wau kang pinatah
punggawa kinèn rumiyin
Lamdahur ingkang pangarsa
Ardiman lan Ardikapi
Raja Jèbul lan malih
Sang Raja Tanus Tamtanus
Iskal lawan Iskalan
lawan Raja Yusupadi
pan sadaya sawêlas lan rajaputra

sigra mangkat lêlancaran
mung bêkta batur nyatunggil
lan ibune Jobin ika
tinandhu munggèng ing ngarsi
Kalana Jayèngmurti
budhal lawan para ratu
nanging untap-untapan
lawan Radèn Maryunani
tan winarna ing marga Kaos gya prapta

Nyai Dèwi Pantantara
lajêng marêpêki kori
agya dènnya minta lawang
wong Kaos samya ningali
yèn ibune sang aji
nulya winênganan gupuh
sawusnya kori mênga
prajurit sadaya manjing
samya kewran ningali wong dede warna

kori arsa tinutupa
Alamdahur manthêlêngi
nulya bala gung kang prapta
miyat mênga ingkang kori
sadaya sami manjing
wong Kaos ajrih angungun
tinakenan kang prapta
balane Sang Jayèngmurti
dadya ajrih wong Kaos nungkul sadaya

wus manjing sabalanira
Kalana Jayadimurti
pan cinatur wolung dina
dèrèng tlas bala kang manjing
lajêng ngadhaton sami
lan saputragarwanipun
sadaya para nata
ngêbroki wismèng bupati
sasukane samya milih sowang-sowang

enjangira kawarnaa
Wong Agung Wiradimurti
siniwèng ing panangkilan
maring sagunging narpati
sagung para dipati
ing Kaos kang para ratu
punggawa tinimbalan
kinèn asalin agami
samya kinèn utusan marang jajahan

sagung bupati amônca
sira Raja Anjanbilis
lan Andanbilis punika
ingkang pinasrahan kardi
kacatur pra dipati
ing Kaos pan pitung èwu
ingkang môncanagara
pitung lêksa para mantri
para ratu akathah yèn cinatura

dhusun ana pagunungan
sadaya wus dèn undhangi
samya asalin agama
kondur Menak Jayèngmurti
ibune Ratu Jobin
Dèwi Pantantara matur
ngaturkên sining pura
gêdhong sèwu ingkang maksih
gêdhong siji panjange anyatus cêngkal

Radèn Maktal tinimbalan
lawan Radèn Maryunani
lawan sira Umarmaya
Lamdahur lan Umarmadi
sadaya praptèng puri
kinèn bêdhah gêdhong sampun
aglis pan ingusungan
brana munggèng pôncaniti
pira-pira bêrana awêwukiran

binagi pinara tiga
ingkang sadumaning sami
pinaringkên para nata
lawan sawadyane sami
panakawan pêkathik
gamêl sarati tan kantun
myang wong sikêp gêgaman
pandumane dèn kaduki
kabèh suka tan ana ingkang purika

dene wau kang saduman
marang pra dipati bumi
satriya lan ulubalang
satriya lan pra dipati
wêrata lan wong cilik
wong Kaos samya anggunggung
duk alam Jobin Raja
mangkenea brana iki
kaya nora kitha iki kêna bêdhah

duk alame gustiningwang
ing kuna Sang Raja Jobin
nora ana donya mêdal
sabên warsa manjing puri
liwat dene nglarani
abot gawene tur angkuh
iki wong angumbara
gawe kapenak wong cilik
nora larang Si Jobin kasurang-surang

imul têmên ratu ika
kumêd nora idhêp ngisin
anggung prang wolulas warsa
têka ora olèh udhil
duk anèng Arab dhingin
diwungkus kongsi dèn cukur
prandene nora wirang
mêstakane dèn calaring
bun-bunane tinulis asu pasihan

kang aran Ki Umarmaya
kang milu marene iki
kang anyukur Jobin ika
tinêbus reyal sakêthi
tuju tan dèn patèni
marang Ki Umarmayèku
panjang yèn cinatura
kang nyatur gustine Jobin
ya ta wau donya kari sapratigan

pinara kalih punika
kang sapalih wangsul puri
sapalih marang wong desa
pinggir wana pinggir ardi
lawan wong pinggir kali
pinggir arga pinggir ujung
pinggir muara samya
kabèh prasamya waradin
samya suka tyasira wong sanagara

agêbagan arantaban
wong desa kèh ingkang prapti
anêningali wong Arab
apadene wong nagari
tan ana tuwuknèki
sadina-dina supênuh
lêlurung kapêpêtan
miwah ingkang pôncaniti
pra dipati mantri Kaos ulubalang

supe suta garwanira
yèn tan sewaka saari
samya sumêlang ing driya
dadya tugur pôncaniti
sagung mantri bupati
pan mangkana ciptanipun
upamane muliha
mring Kaos Mahraja Jobin
nadyan gawa para ratu minta sraya

môngsa mungsuha wong Arab
pasthi mungsuh wonge lami
jêr ratu kungkulan dana
pasthi asor ing ajurit
satriya Rab wus sêkti
prandene danane agung
lumintu bojanira
kramane anyêkar galih
nora larang dana prang unggul kewala

wau kang wastra busana
wanodya binêkta mijil
dinum pan kadya ranjapan
pawongane Ratu Jobin
pingitan para cèthi
kang kacandhak wolung èwu
kang kawan èwu mêdal
dinumkên para narpati
kawan èwu mêksih kantun jroning pura

sapalih ingkang rong nambang
pinaringkên Maryunani
anadene kang sanambang
mring Sang Rêtna Muninggarim
sèwu mring Putri Mêsir
Maryunani ibunipun
tan ana walangdriya
anggung lêlangên jro puri
duk samana wong agung nèng panangkilan

siniwi ing para nata
punggawa para narpati
pangalasan ulubalang
pêcatôndha juru malim
Kalana Jayèngmurti
nèng wijoan palowanu
ingkang kaparèng ngarsa
Wong Agung Tasikwaja di
jajar lawan Wong Agung ing Parangteja

ambanjêng kang para raja
Lamdahur lan Umarmadi
ratu kêmbar kawan dasa
nulya prabu ing Yunani
kêkalih sanak sami
Tamtanus lawan Samtanus
putra Ngrum sambungira
Ratu Kebar Yusupadi
satriyèng Rum Iskal kalawan Iskalan

ratu panggêdhe kewala
punika ingkang kawilis
ratu panyilik prasamya
nèng wurine gustinèki
para ratu Sêrandil
sadaya ngayap Lamdahur
para ratu ing Kebar
samya ngayap gustinèki
ratu ing Rum angayap Radèn Iskalan

sadaya apan mangkana
sagunging para narpati
sawadyane sowang-sowang
myang Dipati Selamiring
kathah para narpati
kang mungging ing pungkuripun
lan Umarmadi samya
miwah raja ing Yunani
iya Tanus Samtanus kang munggèng wuntat

sami bupati amônca
kang angayun wurinèki
marmane tanpa wilangan
balane Sang Jayèngmurti
ratu ngrèh sami aji
pan ratu mahratu-ratu
dede wong Kaos samya
kang ngayap ing Anjanbilis
Andanbilis punika ratu kapala

myang punggawa pra dipatya
Anjanbilis Andanbilis
punika sinung pracaya
ing Wong Agung Jayèngmurti
dening satriya kalih
Rahadèn Hartun Tartantun
punikangrèh santana
wadyèng Kaos tanpa wilis
cinarita lagya patang puluh dina

nuntên siniwi punika
ngandika Sang Jayèngmurti
iya kakang Tasikwaja
miwah yayi mas Ngalabi
sapa ta kang siniwi
wadya gung kang para ratu
lamun ora anaa
kang jumênêng nyakrawati
pasthi sêpi akêmba kang para nata

ingsun iki pan kuwasa
jumênênga narapati
nanging ingsun durung karsa
sêdyèngsun maksih angabdi
mring Prabu Nyakrawati
pan mangkana antêp ingsun
pan ingsun wit kawula
Panêmbahan Nyakrawati
kang akarya kaluhuran ing mijila

sutèng ulun ya Si Maryunani
sun dêgakên katong
anèng nagari ing Kaos kene
dene para ratu bala mami
ngirasa sumiwi
marang anak ingsun

jumênênga Prabu Maryunani
hèh kang para katong
ngèstrènana sutèngong jênênge
aprênata para narendra ji
hèh Andanabilis
lawan sakadangmu

ngèstokêna kabèh pra dipati
punggawa ing Kaos
pangalasan ulubalang kabèh
Maryunani ratunirèng ngriki
myang santana mami
Hartun lan Tartantun

mêdal kampuh tigasan anggili
saking jro kadhaton
Maryunani wus lininggihake
ing amparan pantaran rinukmi
arja mas pinatik
nawa rêtna murub

padmasana rumpaka sinungging
kinatirah ambyor
sinasotya samya pêpadone
akirana talajug cinawi
linapis kinitir
alêlèmèk babut

tuhu mungguh Prabu Maryunani
prabaning kaprabon
kaulapan kang umiyat kabèh
ujyalane purnama dhadhari
wong Kaos wadya sih
lirning para ratu

sinjang tigasan kabèh binagi
marang para katong
kang salaka marang mantri kabèh
tadhahan mas nênampane sami
bebas mring para ji
linabuhkên agung

wutah donya jro pura mring dasih
adêgira katong
rajaputra agêng bawahane
pundhutan lumintu saking puri
lêlèmèk sri-asri
lajêng adhêdhawuh

munggèng wijoan ing palowani
Sang Jayèng Palugon
kapering kang putra panggonane
kang dhasar êmas samya kinardi
midêr ponang larih
bujana anutug

wus mangkana Prabu Maryunani
kondur angadhaton
para nata amakuwon kabèh
satriyanya Prabu Maryunani
tugur pôncaniti
Hartun lan Tartantun

miwah sira ta Sang Anjanbilis
tan arsa makuwon
pangurakan pagêgubahane
wus alami Prabu Maryunani
nèng Kaos nagari
dènnya madêg ratu

kang sumiwèng bala Ngarab sami
tuwin bala Kaos
amung Prabu Maryunani bae
Jayèngmurti tan siniwi malih
sagung kang para ji
kasukan anutug

agung bujana lan para aji
sira prabu anom
sampun angsal sawarsa lamine
ênggènira madêg narapati
mangkana winarni
Sang Raja Lamdahur

asêsiwon lan Prabu Marmadi
ing ngarsa sang katong
katingalan ing sang prabu anèm
para ratu samya mèsêm ajrih
Prabu Maryunani
mulat langkung bêndu

hèh sirèku Narendra Sêrandil
pagene mangkono
mundur kaya wong core solahe
ngilangakên kramanira aji
karo sira iki
kaya dudu ratu

agêguyon karo sira iki
munggèng ngarsa katong
dene iku padha ratu gêdhe
apêpèdhêp ana ngarsa mami
pantês sira kalih
pinêdhang gulumu

ya ta kèndêl prabu ing Sêrandil
tumungkul abukoh
Umarmadi lir konjêm sitine
sirêp kabèh sagung ingkang nangkil
samya jrih tan sipi
myat ing duka prabu

amiyarsa saking dalêm puri
Sang Jayèng Palugon
tan antara wau ing wiyose
munggèng wijoan ing palowani
kering dyan sang aji
dènira alungguh

ingkang rama angandika aris
babo anak ingong
ingsun titip ratu loro kuwe
apuranên yèn aduwe sisip
ratu iku ugi
liwat dene agung

karatone ing nagri Sêrandil
nyakrawati kaot
datan ana kang madha jênênge
ngawulakkên samining narpati
ngrèh praja dipati
salêksa rong èwu

iku trêsnane maring ing kami
nglakoni mêngkono
tan kaetung ing kawibawane
nusup ngayam alas dèn lakoni
saking iku ugi
trêsnane maring sun

apadene ratu ing Kohkarib
pan iya mêngkono
iku liwat agung karatone
ingkang putra Prabu Maryunani
sugal anauri
makatên pukulun

mila sami kawula dukani
dene sami katong
yèn mênggaha wong urakan bae
apa gawene kudu dukani
de polahe ugi
wong kang tanpa kusul

punapa ta panduka ngugungi
polah kang mêngkono
pantês kang wong sapuluh sakèthèng
dudu traping kramaning narpati
kang rama lingnya ris
babo anak ingsun

nadyan silih mangkonoa ugi
padha asêsêmon
saênggone pan iku adune
ya ta kèndêl Prabu Maryunani
anjarêm ing galih
wadana kumukus

purwaneca kèh sang ratu kalih
Ni Dèwi Sajaron
apan iku ibune garwane
kalap maring Sang Ratu Kohkarib
mila tan sinipi
dukanira prabu

ingkang rama taksih anuturi
kang putra asongol
yèn makotên punapa asile
raganingsun ginawe narpati
tan bisa natrapi
marang wong kang luput

wong papèdhêp anèng ngarsa mami
kang pantês kinêthok
dènira gung angrusak kramane
angandika Sang Wiradimurti
lah pêdhangên dening
kang amêdhang iku

dudu lawane Natèng Sêrandil
pasthi lawan ingong
kabramantyan wau sakalihe
lah abêcik yèn mangkono ugi
kalih samya ngambil
dandanan prang pupuh

samya angrasuk kêre baruti
parise sêsandhok
sarêng nitih turôngga kalihe
Kalisahak kang dipun titihi
Prabu Maryunani
dene ramanipun

Sêkarduwijan wus dèn titihi
sagung para katong
langkung mamar sadaya ing tyase
am-am samya satriya bupati
ajrih angaturi
ngunduran nèng ngayun

sarêng samya mring alun-alun pamedan
sampun yun-yunan jurit
prabu anom sigra
angêtap Kalisahak
ingunthêt ingkang turanggi
akalithihan
angling Sang Jayèngmurti

hèh kudamu wruh sêmu bêcik lan ala
balik ta kang nitihi
iku mêngkonoa
sigra dènira ngêtap
sinabêt asru camêthi
pun Kalisahak
karasa balungnèki

ingkang rama akudhung parise mlela
Sang Prabu Maryunani
angayati gada
tumêmpuh paris waja
mubal ingkang ponang api
Sêkarduwijan
anglumba sarwi anjrit

wanti-wanti panggadane ingkang putra
kang rama malês aglis
anggada-ginada
saksana kapiyarsa
saking salêbêting puri
kang ibu mêdal
miwah kang garwa sami

nanging ajrih marêpêki kalihira
dadya munggèng sitinggil
pan sarwi karuna
langkung dènira marma
wau kang rame ajurit
asèlèh gada
pêdhang-pinêdhang sami

pêdhang tikêl duduk-dinuduk prasamya
calimprit-cinalimprit
angrajang-rinajang
rajang prasami rantas
gandhi-ginandhi agênti
sagung gêgaman
tan ana migunani

malah kongsi têngange dènira yuda
buwang gêgaman sami
mêdhun saking kuda
ganti candhak-cinandhak
sira Prabu Maryunani
sigra angangkat
kang rama datan osik

wanti-wanti ingangkat mêksa tan kangkat
suku andêdêl bumi
karingêt lir siram
rah mrêntul darijinya
nulya nguculakên aglis
kang rama nyandhak
mring Prabu Maryunani

dyan ingangkat kajunjung ingikal-ikal
duk lagyarsa binanting
Alamdahur prapta
lawan Marmadi samya
nungkêmi pada anangis
Ki Umarmadya
anangis kontrang-kantring

ibu garwa samya ngrangkul akaruna
Lamdahur Umarmadi
umatur karuna
sinèlèhakên nulya
kondur maring pôncaniti
sarwi ngandika
Kalana Jayèngmurti

nora kêna dèn tutakên wadyaningwang
iya Si Maryunani
aja na kang seba
sagunging para raja
pinêcat karatonnèki
wau kang putra
sagung kang para aji

nora nana ingkang seba marang sira
Sang Prabu Maryunani
mung wong Kaos samya
kang mêksih asewaka
mulih kaputrane malih
wus mantun raja
Rahadèn Maryunani

duk samana Dèwi Muninggar awawrat
garwane Maryunani
sarêng dènnya wawrat
praptèng antaranira
babar Rêtna Muninggarim
pan miyos priya
sarêng sami sawêngi

lawan Dèwi Luljahar amiyos priya
parêng binêkta nuli
marêk mring ngajêngan
langkung dènira suka
Wong Agung Wiradimurti
ningali putra
lawan wayahirèki

ingkang wayah wau sinungan pêparab
mring kang eyang rumiyin
Sayid Ibnu Ngumar
dene wau kang putra
ngêntosi saking Mêdayin
anuwun aran
ing Prabu Nyakrawati

animbali Umarmaya praptèng ngarsa
ngandika Jayèngmurti
Umarmaya enggal
sira kang lumakua
tur uninga mring Mêdayin
lamun kang putra
ing mangke asêsiwi

miyos jalu sira anuwuna aran
ing wayahe puniki
sigra Umarmaya
anampèl wêntisira
umêsat lir pendah thathit
pan kawan wulan
ing Kaos lan Mêdayin

linampahan kawan dina praptanira
nagari ing Mêdayin
nuju siniwaka
Sri Bathara Nusirwan
kagyat dènira ningali
marang Marmaya
sinapa matur aris

apa karyanira Umarmaya prapta
Marmayamatur aris
sarwi matur nêmbah
pukulun pan dinuta
tur tupiksa sang narpati
putra panduka
ing mangke pan sêsiwi

miyos jalu panduka asunga aran
ngandika sri bupati
iya putuningwang
sun aranane iya
si bingèn buyuting swargi
Kobatsareas
warahên Jayèngmurti

Umarmaya sira malêbua pura
ing yayi pramèswari
sira wêwartaa
sigra Marmaya nêmbah
sapraptanira ing puri
alincak-lincak
malêmbung kirig-kirig

samya gumêr rinubung Ki Umarmaya
prasamya dèn gablogi
katur aturira
kalamun darbe wayah
langkung suka bini aji
tur miyos lanang
sigra nuli kêkirim

sapangadêg ingkang marang Jayèngrana
kang sapangadêg malih
mring Rêtna Muninggar
dene kang marang wayah
sutra-sutra mori-mori
kasa-makasa
taluki-mahtaluki

pan sadaya sampun munggèng jro kêkasang
sagung ingkang pakirim
pamit sigra mêsat
marêk ing Sri Bathara
ngandika sri narapati
sira matura
liwat tarima mami

nulya mêsat Marmaya pan kadya kilat
ing kawan dina prapti
nagri Kaos enjang
lajêng seba ngayunan
wus katur ing Jayèngmurti
putra panduka
inggih sinung wêwangi

mring kang eyang winastan Kobatsareas
simbing buyuting swargi
langkung sami suka
sang prabu lan kang garwa
punika ingkang pêparing
dhatêng panduka
lan dhatêng radèn dèwi

langkung suka tyasira ciliprawata
Kalana Jayèngmurti
dene Sri Bathara
lan pramèswari samya
trustha kalihira sami
wus ingaranan
aran saking Mêdayin

inggih nama Radèn Kobatasareas
mangkana lami-lami
wau rajaputra
dhasar kalis ing lara
kalawun-lawun gêngnèki
lan radèn wayah
umurira pan sami

Radèn Sayid Ibnu Ngumar duk samana
sangsaya lami-lami
nèng Kaos nagara
sira Wong Agung Menak
tan kondur maring Mêdayin
miwah mring Arab
kasusrèng Mukabumi

yèn wong Menak ngadhaton Kaos nagara
kèh ratu nungkul aris
ajrih bok ginêcak
marma Kaos punika
lamine tan kadya mangkin
raharjanira
myang jajahan paminggir

duk samana radèn kalih wus diwasa
ngumur angrolas warsi
Dyan Kobatsareas
sinungkên Umarmaya
ingkang wau angêmongi
rahadèn wayah
kang ngêmong Anjanbilis

Ratu Kartasangin kang pêpitu kadang
sira Anjanabilis
Andanbilis ika
sami prakosanira
kadang pêpitu prasami
bala nyayuta
kabèh minôngka patih

mêksih kaya alame Jobin Narendra
sira Anjanabilis
Andanbilis ika
nêngguh kapitu pisan
ingkang minôngka pêpatih
kang pra dipatya
lumrah bala nyakêthi

marmanira Jobin wadya tan wilangan
magkya pan anglangkungi
kèhning wadyatôntra
ratu ing Kaos samya
cinatur wolulas warsi
Sang Jayèngrana
nèng Kaos gêng mêmanis

ri sampune diwasane kalih
radèn putra lawan radèn wayah
apêkik-pêkik citrane
tuhu ing jagad punjul
tuhu dadya piturun adi
kang cahya kadya sôngka
ingkang mulat mangu
Rahadèn Kobatsareas
tan pinanjang lamun caturên ing kawi
saari môngsa tèka

miwah radèn wayah langkung pêkik
sira Radèn Sayid Ibnu Ngumar
wus ingadêgakên rajèng
dene kang eyang wau
kinèn mêngku Kaos nagari
ingêmban para raja
ngèstrèn jênêngipun
Prabu Sayid Ibnu Ngumar
langkung agêng ingkang lêladosan mijil
lumintu saking pura

bebas ingkang tadhahan mas adi
bêbageanira para nata
tadhahan salaka kabèh
bebas mring punggawa gung
kang samya si wastra di-adi
tinumpuk ing pamedan
wastra kadi gunung
ngundhangan wong sajro kitha
wus binagi tigasan madêg narpati
wrata wong sajro kutha

Andanbilis lawan Anjanbilis
kadang pêpitu pan maksih dadya
pamugarining wadya ngrèh
bupati pitung èwu
de kang rama Sang Maryunani
kinarya isining kang
joan palowani
kasub praja bumitara
yèn Wong Agung Wiradimurti sêsiwi
jalu lawan Muninggar

lawan malih Radèn Maryunani
wus pêputra lan Dèwi Luljahar
Sang Raja Jobin putrane
wus ingadêgkên ratu
mring kang eyang Sang Jayèngmurti
mangko Kaos nagara
mangkana winuwus
Sang Raja Jobin miyarsa
kang angili marang Kuristam nagari
sampun wolulas warsa

langkung dènnya musakat Sang Jobin
nèng Kuristam nora darbe bala
iku garwa lan putrane
kajarah Jayèng Pupuh
nagarane wus dèn anciki
nèng Kaos pan wong Menak
wis wolulas taun
pêputra malah wêwayah
Ratu Jobin mangkana dènira mikir
iki sun olèh basa

matur marang Prabu Nyakrawati
bolèh kalaba saatur ingwang
nuli anênulis age
badhe marang Mêdayun
pan mangkana têmbunging tulis
atur sêmbah kawula
pun Jobin pukulun
kawula atur uninga
salamine pun Kalana Jayèngmurti
bêkti kurmat ing tuwan

dene mangke sampun asêsiwi
lawan putra panduka Muninggar
Kobatsareas wiyose
ing mangke niyatipun
amêjahi ing panduka ji
sawab inggih kang anak
kang badhe jinunjung
jinênêngakên narendra
ratu agung binathara nyakrawati
punika ingkang sêdya

malah amba miyarsa wus lami
dènnya agung danakrama wadya
wong kabèh pinrihsuyude
lalia ing pukulun
malah inggih karsa anggitik
pamiyarsa kawula
pramila pukulun
yèn kêni panduka memba
tumêdhaka dhatêng Kurèstam nagari
apan pun Raja Bahman

inggih sagah punika mêjahi
samangsane mêngsahipun Ambyah
pun Mraja Bahman sanggupe
dhasar prakosa agung
balanipun sami nêpêti
prakosa widigdaya
ing satuwukipun
dèrèng kawon-kawon aprang
wus umangkat wong Kuristam kang tinuding
aran Baratkatiga

lampahira tan kawarnèng margi
Barat mangsah ing Mêdayin prapta
Ki Patih Bêstak jujuge
katur ing sang aprabu
sêratipun Sang Ratu Jobin
lawan Sang Raja Bahman
satêmbayanipun
kadhadha nulya ngandika
paran patih iki layange Si Jobin
ngaturi mring Kuristam

pan Si Ambyah iki bêcik-bêcik
dèn arani rêp anggêmpur ingwang
Si Jobin iki tuture
Ki Bêstak aturipun
inggih lêrês turipun Jobin
pun Ambyah ajêjingkat
lami arsa mungsuh
pan ing mangke wus kawagang
sugih bala Ngatasangin Bawahangin
ratu kèh angawula

pandukendra arsa dèn pandhêmi
kang tinanêm Mêdayin nagara
Kobatsareas wiyose
sagung kang para ratu
pan gumulung aturirèki
tan ana kang napêlah
namung Betaljêmur
nanging kakêmbala kathah
dadya Prabu Nusirwan nuruti patih
lawan punggawanira

sapuluha aturkang abêcik
yèn sênêne ratu kudu rusak
nurut kang ala ature
èmêng tyasira putus
punggung dènnya mêmugarèni
yèn badhe salamêta
nurut Betaljemur
aturipun kang dhinahar
badhe rusak Bêstak kanggêp aturnèki
mangkana wus siyaga

budhal saking nagari Mêdayin
kering sagung nata lan punggawa
sinuwungakên kithane
mung mantri kang atunggu
Betaljêmur inggih tut wuri
pan lancang-linancangan
ginêlak kang laku
Patih Bêstak anèng ngarsa
tan kawarna ing marga Kuristam prapti
siringing jawi kitha

__________