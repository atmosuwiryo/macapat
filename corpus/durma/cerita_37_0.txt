kawarnaa sira Radyan Menak Koncar
ingkang lagya lumaris
lan putra ing Tuban
datan kandhêk ing lampah
binendrong samargi-margi
makawal sarya
lumaku ngindhih pati

sêprandene wadya bala Bêlambangan
akèh longe kang mati
wadya trunalanang
mamuk sarya lumampah
manèdhèng amiring-miring
singa sinrêrang
wong wetan kèh ngêmasi

garwanira Radyan Arya Menak Koncar
muwah kang para sêlir
tuwin arènira
Sang Dyah Kalpikawatya
myang Rêtna Kalpikaningsih
sêdaya samya
mêgêp nitih turanggi

apratistha abusana cara priya
wênèh sikêp jêmparing
kang sawênèh tigar
myang tulup pasrê panah
angracak kang para rabi
wasising kuda
datan anguciwani

binendrongan sing pungkur eca lumampah
wênèh kang para sêlir
arêpèn wangsalan
sawênèh kêkidungan
ana kang nêmbang mênyanyi
ingkang satêngah
lêlagon rêbut manis

kang pinisah amung garwa Mantarsêkar
tunggil lawan dyan mantri
mêkasi ing wuntan
sarya sikêp manah
yèn sinawang langkung pêkik
tuhu brêranyak
tan môntra lamun èstri

kang kanyina amung mungal ingkang jaja
lan dêdêgnya rêspati
yèn nuju katiban
mimis atap tan pasah
eca ngêntrakkên turanggi
macak wiraga
sinawang lir wong ngrangin

radyan arya ing manah marwata suta
rinampakkên kang wajik
mangrangkul mangaras
yèn kalanira bênggang
gêguyon amain liring
Dyan Menak Koncar
ambancèr saya bênthing

dhasar bancèr anglèncèr tur kasêmbadan
ladak amrakatèni
cênanang-cênanang
dhasar bocah rêrendan
wrêradan tur wani mati
wong sêsongketan
bocah srêrasah rukmi

Dyan Buntaran tansah umatur ring raka
kangmas suwawi jurit
sampun amêmirang
ingêdrèl datan lawan
suwawi alabuh pati
Radyan Watangan
gêpah nambungi angling

kangmas arya lêrês ature arinta
suwawi magut jurit
sinurak ing mêngsah
dyan arya gumya latah
dene sapunika yayi
mungsuh wong rucah
tur karoban ing tandhing

tanpa damêl yayi mas angantêp ing prang
mungsuh lawan brêngkutis
tanbuh kang rinêbat
bonggan yèn têkèng tiwas
rêbut balung tanpa isi
yêktine kalah
ingsun lan Menakanjing

angur baya yayi angarasa garwa
gumrah krêrasèng kucir
gliyak-gliyak prapta
nêgaraMajalêngka
gampil wong kang ngantêp jurit
yèn wus kêlakyan
luwar ingkang punagi

ari kalih umatur inggih kakang mas
sakarsangong lumiring
mèsêm Menak Koncar
mangyuh mring Mantarsêkar
dhenok si nonah lu panggil
kumari lêkas
adha pakrêjan lêbih

mantar nyonyah mangrapakên kang turôngga
nimbali ari kalih
Dyah Kalpikawatya
Kalpikaningsih prapta
sarya ngêntragkên turanggi
ngasta gandhewa
cumêngkling sarêng angling

apa gawe ingsun kakang sira undang
mèsêm dyan arya angling
nonyah sira radyan
kasihna sirih nonah
cape mêjalan sahari
byarnya prêkuat
dhikasih obat murni

sang dyah kalih mlengos angawrati tingal
èsmu mèsêm dènnya ngling
gawokan si kakang
wong anèh nora lumrah
bok sinung gantèn pribadi
sun sênggah apa
alatah radyan mantri

Dyan Buntaran Watangan saya kêsmaran
ningali sang dyah kalih
amèsêm rahadyan
sarya ngênutkên tingal
sang dyah kalih wangsul aglis
mring prênahira
ngêntrag kuda manirig

radyan arya mèsêm sinamun ing netya
duk ngliring rakyan kalih
sira Gathul Dêmang
netra kumêdhèp têsmak
ningali mring sang dyah kalih
wasising kuda
warna lir yang yang tulis

dan warnanên sira Kotbuta Katbuta
sêkancanira prapti
angodhol mring radyan
lampahira ginêlak
surak-surak ngrutuk bêdhil
têngara gumrah
lir udan sinêmèni

Menak Koncar gya kèndêl dènnya lumampah
lan garwa Mantarsari
myang atmajèng Tuban
ngabani trunalanang
wong rong puluh ambêk pati
kang anèng wuntat
samya asikêp biring

radyan arya tênapi atmajèng Tuban
samya sikêp jêmparing
lumêpas lir jawah
wong wetan kathah pêjah
kang manurung dèn tadhahi
mring trunalanang
campuh rok silih ungkih

gantya wawal-winawal gêbang-ginêbang
tumbak-tinumbak gênti
wong wetan kèh pêjah
wong trunalanang panggah
nanging kudanya kèh mati
mangamuk dharat
lir banthèng tawan kanin

para dhaèng para rôngga para menak
ngawaki ing ajurit
majêjêl manrajang
anglambung kering kanan
dyan arya lan Mantarsari
sara lumêpas
tibane lir gurimis

kêndhangantru mamrêm mangiwung ing pêdhang
trunalanang nadhahi
manumbak tan tatas
kêndhang gumulung ngrêmpak
tinumbak pan nora osik
gèbèg lumumpak
singa sinrang kuwalik

trunalanang yêkti karoban ing lawan
pêksa kiwul kêtangsil
Rahadyan Buntaran
manrod manarik pêdhang
angrapakên kang turanggi
pun Antrukêndhang
sinabêt griwa titis

sira Kêndhang gumulung wus tinadhahan
Dyan Watangan caruk kris
anèng luhur kuda
kèkèt mangrênjah wantya
goco-ginoco manitir
dhupak-dhinupak
radyan arya nulungi

sira Kêndhang gumulung muka tinêpak
mring radyan arya aglis
dene ing gandhewa
êndhas crah wus palastra
Menak Gala-gala ngincih
mring Mantarsêkar
panumbaknya tinangkis

ing gandhewa watang putung narik pêdhang
Mantarsari nglipasi
ing tiksyara tandya
Gala-gala kang jaja
kêpranan nanging tan titis
kontal sing kuda
dyan arya gya nulungi

sigra nandrê manglayang sangking turôngga
Gala-gala kang wèni
jinambak sinêndhal
mlocot kuliting sirah
nglumba tandya dèn riyaki
kêpala nratas
anjungkêl gya ngêmasi

angunduri wadya bala ing bang wetan
kawarnaa ing ngarsi
linambung ing mêngsah
wong trunalanang tadhah
caruk wor asilih ungkih
tumbak-tinumbak
tigar-tinigar gênti

caruk kèkèt macangklèt pêdhang-pinêdhang
wênèh wangkris-winangkris
asêndhal-sinêndhal
syara lir ampuhan
pating barêkuh wong kanin
sêbrak rakatak
sara pating sarêngkling

mamuk mamrêm wong trunalanang magalak
singa sinrang ngêmasi
wus mundur wong wetan
rôngga dhaèng mangrêmpak
pra menak angantêp jurit
mangsah magalak
trunalanangtan osik

para garwa pra sêlir samya prayitna
rakit magolong pipis
samya lêlumbungan
pangêdrèlnya tan pêgat
wênèh ngudani jamparing
wong Bêlambangan
singa mangrêmpak mati

maju pêjah kang mundur atawan brana
pra menak kèh kang mati
ingurugan tigar
wênèh pinasrê upas
ana ngudani jêmparing
maju katulak
durung kacundhuk lalis

saya giras wong wetan kathah kang pêjah
kadya babadan pacing
Malang Krêndha Gajah-
Srênggi wus samya pêjah
Mangrupêksa angêmasi
pun Suradikya
Ditya Sêmbawa mati

Singardara pun Macanlaut sudira
gèbèg katiban mimis
mrêm bêkik lumumpat
milar mangikal pêdhang
tinumbak pan nora osik
wong trunalanang
bubar tan môngga pulih

para garwa pra sêlir masrê manigar
wênèh ngrutug jêmparing
Macanlaut panggah
Singadara mangrêmpak
Sang Rêtna Kalpikawati
nglanjak sing papan
tan ngantèni iwuri

wus têlas jêmparingira
narik pêdhang Sang Dyah Kalpikawati
pun Singadara manubruk
sarya mangikal pêdhang
kudanira sang dyah ginêcètkên mamprung
manglayang nandrê amêdhang
kumêclapira lir thathit

pun Singadara pinêdhang
mukanira jungkêl nanging tan titis
dyan arya awas andulu
ing ngarsa pacakara
Bantarsêkar Buntaran Watangan sampun
nandrê mangêtap turôngga
yamta malih kang winarna

Makrura pun Singadara
giro-giro lir buta muna daging
Kalpikawati agupuh
nabêt mangalap-alap
Singadara nangkis pêdhang kalih rampung
rikat samya narik katga
Singadara dèn larihi

milar manuduk turôngga
kuda rêbah sang dyah lumumpat aglis
Radyan Buntaran têtulung
wus anjlog sing turôngga
kuwêl kèkèt lan Singadara mawa glut
goco-ginoco tan pasah
Macanlaut angêmbuli

rinêbut mring Dyan Watangan
lan Dyan Arya Macanlaut kinalih
tinabok mukane rêmuk
ya ta Radyan Buntaran
dangu cangklèt lan Singadara macakut
radyan tinangsil binuncang
Menak Koncar gya nulungi

lumumpat sangking turôngga
pyuk maputrê Singadara pinuntir
kesyanya salang sinuduk
tatas wus kapisanan
Dyah Katpikawati adharat mangamuk
pinapak mring Dyan Buntaran
sang dyah gya pinondhong aglis

Menak Koncar gumya latah
lêbur tiwas dagangan kocar-kacir
sang dyah tinitihkên sampun
ing kuda Dyan Buntaran
sasisaning mati wong wetan sumawur
Buta Katbuta umangsah
nanging kêsaput ing wêngi

tandya sapih kang ayuda
Menak Koncar laju mring Maospait
wong ing Bêlambangan mundur
dhatêng kitha ing Daha
de warnanên Urubêsma Sang Aprabu
sinusul mring sang pandhita
Yyang Pamênggrê maha yogi

pitutur lir cocak môngsa
sarya erang-erang têpa palupi
ingkang putra rinarimuk
kinèn bubarkên ing prang
sarta winandea dènnya darbe kayun
anggarwa sang prabu rara
Sri Bêsma bêndu tan sipi

tansah agèdhèg kewala
Yyang Pamênggrê juwêt amituturi
risang maha ratu ayu
ratu musthikaningrat
ambêksanta budya marang krama putus
aja sira mungsuh nyawa
sang prabu ing Maospait

tan wun yèn manggih bêbaya
kumalungkung buwang nalaring gusti
ing satêdhak turunipun
pantêsira sumewa
duk ing syarga Brawijaya Sang Aprabu
sira wong kinarya mulya
ing mêngko amidakani

tangèh nêmua raharja
yèn wong mampang mumpung amurang niti
Sri Bêsma bêkos agangsul
gawokan sang pandhita
anggung gawe Brawijaya kang wus lampus
pambêke kinudang-kudang
beda mangke lan ing nguni

Sang Yyang Pamênggrê angucap
nora beda ratu nyawaning bumi
dhingin ratu mêngko ratu
maksih anggêlar mulya
niti krama ing wêweka among tuwuh
tur sinihan Yyang Wisiksa
kinamulèn widadari

awit baboning manungsya
Yyang Sis Cahya Nurrasa Yyang Pramèsthi
prapta ing saturunipun
ingkang jumênêng nata
wus pininta-pinta ing Yyang Sukmanagung
nora kêna sinêlanan
ing titah kang bôngsa dasih

ing nalar tan kêna pêgat
nora kêna sira angrusak gusti
tan linilan ing dewagung
kaki prabu elinga
tanah mulya nêgara ing Majalangu
ratune ratu utama
musakani nungsa Jawi

Sang Urubêsma manêntak
ting kalêpyur idune dènira ngling
Yyang Pamênggrê ramaningsun
sampun kathahên ujar
amunduran glar ambêke gunggung-gunggung
ugrêre kang wus kahana
kawidibyan sura sêkti

ing mangke sintên kang nôngga
ing kayudan inggih dhatêng ing mami
Maospait andêlipun
amung Dipati Daha
sêprandene tan nôngga ing yudaningsun
sêdene Dipati Tuban
ing adat sura sinêkti

ing mangke wus têkèng pêjah
tan kuwawi amungsuh dhatêng mami
wong Majalêngka sêdarum
cawêta lan èstrinya
lan godhonge wringin dadia wong mungsuh
krêriga cindhile abang
sayêkti ulun tan ajrih

lan malih sang prabu rara
datan ingsun suprih ingkang rudatin
supaya arsaa mring sun
sampun kêlawan aprang
mangke rusak nêgari ing Majalangu
pan wus jinarag priyôngga
tan arsa milih kang bêcik

ngandêlakên Yyang Sukmana
têmah rusak nêgari Maospait
dene nora atêtulung
dewa ing Suralaya
amajua sayêkti ulun tan takut
dewa busuk wuta mamak
yèn wania mungsuh mami

Sang Yyang Pamênggrê manêbda
kaki aja akèh-akèh dènnya ngling
basa Yyang Sukmana Luhur
tan asih ing wong arda
arda kêkêl ingkang amurka digung
kang pinilih wong utama
kang tumindak lawan niti

kang sumrasah ing kraharjan
angarjani ing sêsamining jalmi
ingkang bisa nimbang wuwus
wuwus bêcik lan ala
kang sumingkir sêbarang rèh tan ayu
iku pinilih Sukmana
pra juwata angasihi

babo-babo putraningwang
payo mulih marang Blambangan nagri
wurunga dènnya mrih pupuh
pan iku gustènira
pan sayêkti kaki kêdhik luwangipun
wong balela dimêmulya
satêmah anyilakani

wilalat ingkang pinanggya
atasira abdi-abdi sayêkti
tan kêna rumêngkang kayun
sumôngga ing rèh arja
kaya sira arsa garwa mring sang prabu
garwanira kurang apa
bok aja arsa mring gusti

dene-dene kêtampana
pênglamarmu kaki mring prabu dèwi
wuta dêksura ing pandum
yèn sira paripêksa
bok si aja pugal marang ratu ayu
iku kêkasih Sukmana
pra juwata ngrêksèng budi

widadari mèstudia
pra pandhita jrih lulut gung kêng puji
wong sabumi winong tuwuh
yèn ampuh upatanya
tur ta sira kaki tan nêmu rahayu
Sri Bêsma saya brêmantya
dene sudarma sru kingkin

jaja bang lir mêtu agni
nênggih risang Urubêsma
ngandik ngantirah netrane
nuju ing kursi pinarak
lawan sudarmanira
kaya anuduka gapruk
sangking sangêting kang duka

pawohanira binanting
sêbarang cêlak sinepak
Sri Bêsma sugal wuwuse
dene ta kaliwat-liwat
kaya mêdèni bocah
sêdaya wong Majalangu
sapa kang wani maringwang

sintên-sintên wong aurip
kang kasongan ing akasa
kang sinôngga bumi kabèh
ratu kang animbangana
dhatêng pun Urubêsma
Blambangan prawira têguh
kyat ing rat wisiksèng jagad

ratu sakurêbing langit
dadia mungsuh sêdaya
tangèh yèn nôngga mungsuh ngong
juwata ing Suralaya
dadia mungsuh samya
ulun sayêkti tan wiguh
tur môngsa sun wurungêna

angrêmpak ing Maospait
amondhong sêsotyaningrat
iku èstri ungas bae
durung wruh ing tok manira
basane lumuh krama
tumruna Bathara Guru
mambêngi ulun tan kêna

Yyang Pamênggrê Maharêsi
sêbdanira èsmu waspa
ambêkuh dhuh putraningong
tan ana kang dadi cacat
ratu sêdya sudira
nanging ana mangsanipun
pêsthine kang linampahan

sudira tibèng utami
pantês linakonan aprang
iku kaki upamane
sira awêdi mungsuhan
kêlawan gustènira
nora dadi nisthanipun
malah dadia utama

dene ta sang prabu dewi
pusakaning tanah Jawa
ambêk sêtya budi sumèh
sêbarang rèh kang tan arja
amung amrih utama
risang Maha Ratu Ayu
sinôngga rinêksèng Dewa

yêkti yogya dèn singkiri
arda miseksèng utama
dadya wruh bênrê têgêse
nora dadi nisthanira
dene amilih mêngsah
yêkti ratu Majalangu
bêthara mangejawantah

kabèh kang para nrêpati
tan ana lir nungsa Jawa
Majalêngka têtunggule
pininta-pinta ing dewa
musakani utama
nadya wanodya sang prabu
sinihan ing Sukmanôngsa

tan ana wong amrih luwih
ing budi kang kadya sira
manggung sikara karême
margane yèn waluyaa
ngrusak ing gusti tama
wong murka mungsuh rahayu
tangèh mênanga kang murka

lamun sira wurung jurit
ngarsani sang prabu rara
wong pandhita bungah kabèh
miwah sawêwêngkonira
sêdaya anglêmbana
sêntana myang anak putu
miwah ratu liya-liya

suka tur wuwuh pakering
rèh nêtêpi bêbênrêran
yèn wurung juritmu anggèr
yêkti ingaran wêspada
de milih-milih mêngsah
dene kang têtêp dèn mungsuh
ing wêweka wus têtela

nadyan wruh ing ala bêcik
nadyan Dewa Suralaya
padha suka bungah kabèh
yèn nimpang ugrêring sastra
miruga amrih arda
yêkti manggih papa agung
rusake sagung manungsya

lah sapa ingkang tinagih
ing dewa rusaking praja
tan lyan marang purwakane
labête kurang wêspada
tinambuh ing wêweka
kaya ta upamènipun
kaki jênênging narendra

anggêpe wadya yèn jurit
sagung kawulaning raja
tumindak lawan sêpakon
yèn ana punggawa tiwas
anèng têngahing papan
yèn nutut kêlawan tatu
sayêkti yèn dudu titah

bôngsa kewan iku kaki
dudu jinising manungsa
tan patut ingabdèkake
saturune aja cêdhak
lawan jênênging raja
wong jêmbrê abôngsa asu
tan pantês awor manungsa

iku alaning wong jurit
yèn tinggal mungsuh adêgan
binirata saturune
yèn ratune wus wêweka
lamun durung wêweka
bênrê wong tinggal ing ratu
pan sangking tiwasing raja

Sri Bêsma kang waja gathik
sarêng miyarsa ing sêbda-
nira sangêt brêmantyane
kumutug jaja lir ngobar
anggèdhèg tanpa ngucap
ambêkuh rema sinaut
gumêtrê kang punang asta

Pamênggrê sabda wor tangis
dhuh putra kula ja pugal
masalah liring kêprabon
nora kêna ginagampang
pramugarining jagat
nora kêna luru-luru
babo pangrèhing agêsang

jrê wênang anampik milih
mungguhing rèh kabêcikan
môngsa kinèn ala bae
ing Sang Yyang Jagat Pratingkah
tur kêdhik luwangira
murka ngalahkên rahayu
sênadyan dèn murahana

ing Yyang Suksmana kang luwih
sakêdhap unggul kang murka
tnêngahi praptèng apêse
malah tumêkèng wêkasan
ungguling rèh raharja
nêngahi mêkasi unggul
rahayu rinowang Sukma

arda murka kang ngrowangi
drubiksa amomor tilas
nora panggah sêlawase
rêmên wong tumêkèng rusak
tur yêktine kungkulan
ing bêbudèn kêng rahayu
rèh ngidenan Yyang Pratingkah

ngadêg Sri Bêsma macicil
anyandhak bindi pusaka
nora kawrat bramantyane
sigra mundur sang pandhita
uwas raosing driya
jrihira dewa kêng luhur
katêmpuh atmaja pugal

sangêt digung murkèng bumi
tan wun saking ing dêduga
tiwas pangrumêksèng katong
tansah andrês punang waspa
tumêngèng sirèng tawang
minta pamurunging laku
yogya têmah ingupatan

tandya gêtrê patrê muni
anêkakakên prabawa
lesus gêng jawah drê awor
buh bajra gora gumiwang
Sang Yyang Pamênggrê mêsat
mantuk mring pratapanipun
lampahe awor maruta

Sri Bêsma cuwa kang galih
sudarmanira murcita
nguwuh mring tawang sêbdane
payo dewane majua
atandhing prang lan ingwang
pra juwata gumya umyung
tan kaya sri naranata

malih warnanên dyan arya
wus prapta ing Maospait
laju sowan ing apatya
lawan sang atmajèng Tubin
wus sinunggata sami
sêksana bubaran mundur
mondhok ing katubanan
surup surya ingkang wanci
Dyan Buntaran umatur mring Menak Koncar

kangmas yèn panduka arsa
bok ipe sêkawan sami
maraka ing jro kêdhatyan
ing sang maha prabu dèwi
miwah kang para sêlir
tanapi rinta bak ayu
Kalpikawati lawan
kakang bok Pikaningsih
dêdimène wuninga sang prabu rara

yèn panduka lan kawula
praptèng nagri Maospait
rèh nguni ulun ngandikan
asru dènnya ngarsi-arsi
kang sarta wak mami
kados wus misuwur lampus
ing mangke têkèng luwar
kakang mas kang dados margi
radyan arya mèsêm mangsuli ngandika

wusana arum ngandika
yayi mas langkung priyogi
nanging sumêlang ing manah
mênawi ngagèt-agèti
rèh kathah gundhik mami
ayu-ayu gumurudug
padmèningsun sêkawan
kêjawi pun nonah kalih
bilih-bilih asiku awak manira

kula punika yayi mas
sakêlangkung têmên ajrih
dhatêng sang prabu wanodya
dene ta tiwas ing jurit
kawon lan Menakanjing
arinta mangsuli wuwus
kakang mas tan kuciwa
kawona lan Urubêsmi
dede timbang timun amungsuh lan duryan

balanya wêndran ayutan
Urubêsma tur sinêkti
pantês sang prabu ngapura
kangmas mring panduka yêkti
kathah kang pra dipati
pra menak para tumênggung
datan kados kakang mas
surèng prang tan arsa balik
lalunglômpra wisma satêngahing alas

lumuh biluk nanging wêgah
sing boting wantrê ring galih
kula ingkang nanggêl kangmas
yèn sang prabu rara runtik
malah luntura kang sih
amargi sing luwar ingsun
mèsêm Dyan Menak Koncar
Radyan Watangan nambungi
lêrês rinta kangmas yya sumêlang driya

ki dêmang matur wotsêkar
radyan rinta sang dyah kalih
yogya umarsèng jro pura
sapunika lan pra rabi
ngandika radyan mantri
lah ta paman Dêmang Gathul
sumôngga ing sakarsa
sapangrèh ulun lumiring
tan kawarna dènira agunêm rêmbag

ya ta ari kalih sang dyah
lan sêkawan para rabi
sêdaya gêgundhikira
samya lumêbèng jro puri
tandya kandhêg ing wijil
wus katur mring ratu ayu
Sang Rêtna Rarasatya
lan Sang Dyah Rêtna Sêkati
ingkang samya kinèn mêthuk paregolan

Dyah Rêtna Kalpikawatya
lan Sang Dyah Kalpikaningsih
muwah pra garwa Lumajang
myang sagunging para gundhik
anoragèng ngrêpa sih
binagèkakên sêdarum
ing Sang Dyah Rarasatya
miwah ing Rêtna Sêkati
sang akalih dangu dènnya rêrangkulan

wus kèrit kêkanthèn asta
Kusuma Rêtna Sêkati
lan Sang Dyah Kalpikawatya
dene ta Sang Rarasati
lawan Kalpikaningsih
lampahe aruntung-runtung
gêbagan arantaban
pra garwa lan para sêlir
tan myat mring lyan sadangonira lumampah

pan amung Rêtna Sêkatya
ingkang tinutkên ing liring
kuninge kuning utama
sadhête sèdhêt rêspati
dêdêling tur gumrining
mêthinthing gilig apatut
pamulu lir kêncana
kadya ta tan ngambah siti
pantês wigya anggoyang yusyaning priya

bêsuse namur pêsaja
mêsêse amitambuhi
liringe lir pasopatya
sêmune nora nyanani
syaranya cumêngkling
pantês gandês ing tilam rum
ngingah macak ing netra
busananya mêsajani
mung arume kewala ingkang kinayang

tanpa wida tanpa sêkar
mung tasik lamat kaèksi
amrusuh tur mônda-mônda
antara yèn mêjanani
nanging punang kasturi
jêbade ngambar kongas nrus
ratuse anrêmanah
dèn ukup ing bungah ramping
pinênciran ambar sêpatrê hèr mawar

para garwa ing Lumajang
angucap sajroning galih
pantês Radyan Menak Koncar
kêsmaran Rêtna Sêkati
tan ingwang dèn labuhi
rinowangan takrê marus
iki si jawanira
Dêmang Gathul duk prêjanji
mendahane besuk yèn wus kêlampahan

iba dyan arya ing manah
tan pêgat amaintèngsi
êtohe tur êpêng-êpêngan
pantês tan nguman-umani
mendah susahing ati
tau sawah gaga gadhu
wusana larang pangan
sun têtêdha ing sukmadi
sok sidhasar sang dyah yya èpèh kewala

nora kudu nyamènana
sok enaka ingkang ati
narima dadi pawongan
sok mêksia radyan mantri
wong bagus aja lali
yya dumèh yèn krama ayu
ngêmpèk trêsna kewala
wong abancèr sugih rabi
sok si aja nglarakkên ati kewala

ya ta sang prabu wanodya
munggèng jro prabayêksadi
ingayab manggung biyada
bêdhaya rong lajur sisih
miwah Dyah Citrawati
Citrasmara anèng pungkur
myang Widawati sang dyah
Widasmara datan têbih
amuwuhi manuhara ing kêdhatyan

maha sang sêsotyaningrat
pinarak ing kasur sari
kadya murca kinêdhèpna
lir Ratih tumrun sing syargi
rênyêp-rênyêp kaèksi
ujyala mêlok sumuluh
keringnya Banowatya
sang pramèsyari ing Tubin
ingkang tansah nampèni pangandika

marna solahing atmaja
duk anèng madyaning jurit
kêcakup ing wong bawetan
malah ta ingkang pawarti
samya kinunjra wêsi
anèng ardi Mahamèru
dinuga-duga samya
kados sampun angêmasi
yèn sinundukan ardane Menakjingga

lan pambêkanira radyan
kyating tyas surayèng wèsthi
ya ta risang Banowatya
datansah mangêmu tangis
sêbdane prabu dèwi
tansah angecani kayun
ya ta Kalpikawatya
Kalpikaningsih wus prapti
myang pra garwa Lumajang tarap nèng ngarsa

Rarasati lan Sêkatya
wus cêlak ngarsaning gusti
sang prabu rara ngandika
lah ta bibi Banowati
èsmu pitambêt mami
ing rèh nguni dèrèng wrêruh
marang Kalpikawatya
sêdene Kalpikaningsih
lawan sintên kang anèng ing wurènira

umatur Sang Banowatya
apan inggih sang akalih
punika atma kawula
Menak Koncar kang darbyari
putranira sang rêsi
Mahbutlawa kakang ulun
ingkang pêngkrê punika
pun Menak Koncar kêng rabi
wuri pisan sêlire pun Menak Koncar

prabu rara angandika
bibi sintên kang wêwangi
somahe Ki Menak Koncar
umatur Sang Banowati
punika Angronsari
dene ingkêng keringipun
pun Sumarsanawatya
kering malih Mayangsari
wêkas pirên awasta pun Mantarsêkar

ya ta sang prabu wanodya
ngandika arum amanis
lah yayi Kalpikawatya
tênapi Kalpikaningsih
mara majua yayi
ingsun takon wartanipun
rakamta Menak Koncar
miwah yayi mas ing Tubin
sang dyah kalih umajêng saha wotsêkar

tandya samya ngusyèng pada
sumugun sang prabu dèwi
umatur Kalpikawatya
ari panduka ing Tubin
nguni kinunjra wêsi
anèng arga Mahamèru
rinêbat mring pun kakang
wusana luwar sang kalih
mangke sami sowan ing panduka nata

Radyan Buntaran Watangan
pun kakang wus samya prapti
mondhok pêsanggrahan Tuban
ing lampah raharja sami
ing rèh rêntênging margi
tan punapa sang pukulun
angsal pangèstu nata
wong wetan datan nêdhasi
sarta angsal ing sih srêngkaraning sukma

Sukanya wor kumêpyur ing galih
prabu rara duk miyarsa sêbda
inggar sêkala ing tyase
upama lampah dalu
kapêtêngan panglonging sasi
kapêthuk obor mubyar
padhang kêng driya nrus
lir wulan kalingan mega
duk mangisis sênsaya ngembahi manis
sanetya sêtya sumrah

Banowati tyas marwata siwi
lir siniram ing tirta wahana
asrêp sêkala galihe
ketang ingtrêsnanipun
mring dyan arya Lumajang pêkik
gêpah Sang Dyah Sêkatya
gya mangrangkul gapyuk
mring Rêtna Kalpikawatya
tanbuh inggar ing driya wêntaring èsthi
lambung kadya pêpêsa

prabu rarèsmu mèsêm piningit
mawang ari Sang Rêtna Sêkatya
pawore rêsêp tyas sumèh
nèscayèng sarèhnyalus
para garwa Lumajang sami
kamitênggêngên mulat
dènnya pawor têmbung
Sang Rêtna Sêkati lawan
Dyah Kalpikawati lan Kalpikaningsih
ngasih-asih aprana

sang akalih sêmu mêkolèhi
sasolahira amambu manah
rakamta ingingisake
ing sêtya antêpipun
dènnya darbe sudarawèdi
mring sang atmajèng Tuban
winarna rèh kang wus
malah wuwuh nora kurang
Dyah Sêkati saya golongan trêsna sih
mring Harya Menak Koncar

ri sêksana kang tadhahan mijil
pisunggatanira ingkang prapta
pênuh prabu rara sihe
garwa sêkawan gupuh
dipun awèng mring prabu dèwi
majêng saha wotsêkar
pinaringan sampun
singsim jumrut mirah rêtna
nigang rakit dyan arya kang para rabi
konjêm tyas manglêmbôna

kinèn mundur wus tata alinggih
para sêlir wrata pinaringan
sinjang ing sakasmêkane
Kalpikawati gupuh
lawan Sang Dyah Kalpikaningsih
ingawe praptèng ngarsa
sabdane sang ingrum
yayi sun paringi sira
sangsangan mas sutèngsu sinilih asih
matur nuwun kalihnya

malih ngandika sang prabu dèwi
ingsun nungsung paningsêt mring sira
pathola wungu pinrêsmèn
sang kalih matur nuwun
wus tinampèn saha wotsari
mundur tata alênggah
Rarasati matur
kadang garwa wus ginanjar
Menak Koncar ginanjar punapa gusti
mèsêm sang prabu rara

sun tan bisa angganjar mas picis
pira bara yèn kartaning jaman
besuk uga ana dhewe
Sang Dyah Sêkati matur
gusti yogi sinung nêgari
ing pundi môncapraja
ing bang lèr sêdarum
piniliha sasukanya
prabu rara mèsêm pangandikanyaris
Menak Koncar tan arsa

sinung praja ing môncanêgari
sun wêtarayayi nora rêna
Menak Koncar pêpatute
tanah sêgara kidul
nanging angkuh sasiring ati
tansah sinamun raras
ing netya pitambuh
nanging kang sujananing tyas
nora kilap saobah osiking galih
liring kêcakrèng ngujyala

Menak Koncar ginanjar mring aji
sinung tôndha mêndhali têtiga
wus tinampèn gya ingage
jaja kering tumanduk
antaranya yèn angsal kardi
benjang kartaning jaman
sinêngkakkên luhur
ginandhang gêntyani uwa
anèng Daha dadya bupati pangirit
angrèh kang para raja

duk sêmana aluwaran sami
kadang garwanira Menak Koncar
mantuk praptèng pakuwone
dyan arya tanya gupuh
mring arinta myang garwa sêlir
sasaniskara dènnya
anèng jro kêdhatun
Kusuma Kalpikawatya
lan Kalpikaningsih jarwanira ngênting
dyan arya suka ing tyas

garwa sêkawan tinanya gênti
ingkang dadya karêmaning mulat
duk anèng jroning kêdhaton
datan sêlayèng atur
namung Sang Dyah Rêtna Sêkati
sapangrèh sumèh sumrah
mangêmarkên tyas rum
rakit rumêsêp ing netya
sêbda manis pêsaja ngecani galih
mendah yèn wus akênal

nora ingwang dèn labuhi pati
cacadira pan amung satunggal
têka ewuh tangguhane
wong srèsèh namur ruruh
wong alandhêp nora nyanani
bêsus api pêsaja
gandhang-gandhang samun
wong kêmpyang mêmês jêtmika
sabên-sabên ngandika dipun pênciring
ingèsêm pêpingitan

lir ginoyang tyase radyan mantri
pating karêjot sariranira
èsême dèn èbèr bae
pra sêlir sami matur
manglêmbana ing prabu dèwi
wênèh ing Dyah Sêkatya
wênèh aturipun
amarna kang pangandika
prabu rara sêmune amêmiringi
ing Sang Rêtna Sêkatya

miwah dhatêng arinta dyah kalih
prabu rara kados darbe karsa
nênggih ing têmbe ngakire
dyan arya saya sêngkud
juwêt dènnya anênakoni
ing ari kalihira
sarya manggut-manggut
Kusuma Kalpikawatya
lan Kalpikaningsih aturnya mranani
anrus sêdhêp sing raras

tur linarhên goning mêmanis
lamun nujoni têlênging sabda
wangsul-wangsul pamarnane
yèn pinrih rampungipun
yêkti nora rampung sawêngi
malah rong dina kurang
dyan arya sêklangkung
poyang-payingan ing manah
tan srêranta kêpalang anèng jro puri
tansah abêntayangan

rêngêng-rêngêng mangidung ngrarêpi
tan lyan ingkang kacipta ing manah
mung sang dyah kang nèng kêdhaton
pra garwa sêliripun
kang pinindha Sang Dyah Sêkati
sabên ngrarêpi radyan
pada tibèng cium
sêbarang kang winayangkara
sêparane jinaga kang para gundhik
juru tadhah ciuman

kadang katut mirah sangking laki
marimpèni kusuma ing Tuban
mas Citra munggèng sirahe
aja mamang wong ayu
mring pun kakang wong dhandhing bênthing
bondhol agêng mas mirah
dèn mulung sihipun
kayu rêbah anèng tawang
sumangsang mring dika gusti
baya wong awibawa

yuyu tasik gusti sun wêstani
wus sêdhênge nambut ing akrama
sobrah laut nah ing anggèr
cagrêrêna wong ayu
Menak Koncar wong miyatani
rare ngapit jêmpana
jalak jênar masku
wus pinatah ing juwata
cêcadhange wong abancèr sugih wani
intêne wong Lumajang

kêmang irêng ni mas sun wêstani
kadang Pêndhawa milu Kurawa
lamun asih mring tanggone
paringa mirah ingsun
puspa krêna marang kêng abdi
sun karyane pratôndha
tandhane sih lulut
bajing bang kang saba wana
nora larang wong ayu sun tohi pati
mundrine wong Lumajang

Menak Koncar minggah ing jinêm mrik
nglipur brôngta kinapat gundhiknya
sak jam ping sanga unggahe
cinipta têlênging kung
sêprandene sarya ngrêsêpi
dara loro mas mirah
èstu jodhonipun
toya mijil ing sarira
nonah dinar èngêta ing wong ambênthing
miyos ingajak sampak

gêcul patut wongdhugal prak ati
wong dêladag pilih angon prênah
sigêgên ing pamoncère
malih ingkang winuwus
Sêpêtmadu Wilaja mijil
ingutus Sri Wanodya
mring rinta sang bagus
tênapi mring Menak Koncar
paring dhahar dhêdharan gantyan burat mrik
kampuh sapêngadêgnya

wus tinampèn sinunggun ingkêng sih
Menak Koncar lan atmajèng Tuban
marwata suta ing tyase
tan kanwarna ing dalu
enjing nuju dina Rêspati
miyos sang prabu rara
siniwèng wadyagung
mêgêp anèng siti bêntar
pan kasongan witana adi rinukmi
pinrak dhêdhampar dênta

kang nèng ngarsa Rêtna Rarasati
lawan Citrawati Citrasmara
Dyah Widawati jajare
Widasmara sumambung
de warnanên ing pôncaniti
risang rêkyana patya
kang putra sumambung
Dyan Kumitir Layangseta
sinambungan si Radyan Arya Sêsimping
lan Rôngga Minangsraya

atênapi Ki Menak Giyanti
sinambungan Radyan Menak Koncar
atmajèng Tuban jajare
pêpak para tumênggung
para menak rôngga ngabèi
sêdaya tan winarna
ajêjêl supênuh
lir sêgara gêni sinang
pirang-pirang wadya bala Maospait
èbêk tanpa wilangan

kyana patih ngandikan wus prapti
ing sitinggil sumiwèng ngarsendra
prabu rara ngandikalon
hèh bapa karsaningsun
lumrahêna kawula mami
kabèh wong Majalêngka
si yumbaran ingsun
sapa wonge ingkang bisa
amatèni si Menakjingga sayêkti
kasrah ing Majalêngka

jumênênga narendra linuwih
amêngku rat ing sanungsa Jawa
lah poma aja nampik wong
anom sênadyan sêpuh
kumbah krakah cukil andulit
wong pidak pêdarakan
iya madêg ratu
sok si dhasar matènana
Mênakjingga gêgêdhêg sukrêring bumi
lah mara undhangêna

matur sandika saha wotsari
Adipati Lugêndèr gya mêsat
mring paglaran ngundhangake
ing si yumbaranipun
risang maha narendra putri
wadya saur kukila
tan ana kêng sanggup
amêjahi Menakjingga
pra nararya niyaka bupati mantri
samya atur têtêkan

kang sawênèh ngaturkên lêlinggih
ana ngaturkên kêndhaga bawat
sawênèh songsong lantene
midrê undhangnya umung
agêng alit asaur pêksi
ajrih mring Menakjingga
tan ana kêng sanggup
tênapi Dyan Menak Koncar
dangu dènnya tumungkul ing manah kingkin
suka ngaturkên jôngga

sang apatih minggah ing sitinggil
sampun katur ature sang bala
prabu rara èmêng tyase
paran wêkasanipun
Sang Yyang Tanpauna kang titis
jêngkar sang prabu rara
kondur angêdhatun
tansah manamur sungkawa
bêbêdhayan kang gêndhing munya ngrêrangin
nanging mêksa kawêntar

tandya minggah ing sanggar panêpi
ngobong mênyan saêndhasing gajah
sumyuk mring Suralayane
tandya Yyang Nrada tumrun
mendhak medhok ngigêl gumya blik
jumênêng anèng ngarsa-
nira nata matur
hong risang Yyang Siwahboja
yyang nir dahna pinara sêbda drêmadi
surup nata priyôngga

hong Yyang Mulya carik nagra widi
jawabira Sang Yyang Panji Nrada
hong sirantuna yagyèng ngong
sahasah migêna trus
namunana sidhêm-sidhêm mrik
hèh kêkasihing Sukmana
paran rèh manêkung
juwata ing Suralaya
kagegeran rèh gora kagiri-giri
kêna pêngaribawa

blêgêdaba ambèr dadya agni
kocak-kacik ing Côndragumuka
kawah gumlêdhug syarane
kgonjing marcukundha rug
Ôntaboga mangrik kumitir
panang sapi gumarang
ngalang-aling bênguh
agawe rusaking jagat
nini prabu yèn sira sungkawèng galih
ing syarga kagegeran

timbalane Yyang Guru Pramèsthi
luwarana ing tyas kang ruditya
kêkasihing Yyang Sukmanon
apa kêng sira jaluk
umatura marang ing mami
yya gawe gara-gara
babo yugyèng ulun
ya ta risang prabu rara
tandya matur saha sêmbah prabu dèwi
he Sang Yyang Manikmaya

wêcanana dasih kang kasyasih
wontên pundi Sang Yyang Tanpauna
Yyang Panji Nrada dêlinge
hèh babo yogyèng ulun
sapa wonge ingkang matèni
marang si Menakjingga
iku nini ratu
sêjatine Tanpauna
kêkasihing juwata ingkang linuwih
matur sang prabu rara

wêcakêna samêlok kêng dasih
keron budi bawur kêng pratingkah
Yyang Panji Nrada sêbdane
Tanpauna wus tumrun
anèng nagrènira ni putri
iya si Tanpauna
hyi Damarsantun
gya mêsat Yyang Manikmaya
prabu rara sêkala asrêp ing galih
miyos sangking pamujan

kang winarna Dèwi Rarasati
lawan para sinom
namur brôngta amrih ing lêjare
gustènira sang prabu dèwi
akêsukan gêndhing
sagung para arum

myang bêdhayan tênapi sarimpi
arum kang lêlagon
anèng tratag ing prabayêksane
wênèh catur ana ingkang cuki
satêngah ngrarêpi
kêkawi mangidung

Rarasati anylêmpung mangrawit
Sêkati sang sinom
ngasih-asih sang dyah panggêndère
Citrasmara mangrêbab winangsis
Sang Dyah Citrawati
pangêndhange baut

Widasmara gambang gôngsa asri
Widawati kaot
nabuh dêmung anyênyêt syarane
pra biya samya amanjaki
pinyarsa mangrangin
Sêpêtmadu juru

lagon muluk sinawung ing gêndhing
rarase wèh wirong
lir mangalap jiwa sing arume
rêbut manis sênsaya milêtsih
sêmbada ingèksi
lan bêdhayanipun

lir kayanganirèng widadari
jroning kang kêdhaton
angêntèni kang para sarine
manuhara mangracak winasis
rambah-rambah asri
sri mangembahing kung

dungkap sirêp jalma ingkang wanci
suwancine tumon
lir kinenyut ing dri rêsêpe
keron mulat tambuh kang pinilih
samya ayu luwih
ing niskara baut

gambuh angrèhing sasolah liring
pasrangkara tinon
angrampung sêkalir karyane
kawuryan wimbuh sajroning puri
lêng ngêse mênuhi
lir kasyargan tumrun

gya kêsaru sang aprabu murti
rawuh ing kêdhaton
suka mulat ing pra dyah sukane
ri sampunnya umarsèng ngarsaji
sang dewatèng murti
animbali gupuh

sang apatih praptèng sripênganti
prabu ruming sinom
paring sastra tiningkêm dhawuhe
mring sira sang rêkyana patih
wus binêkta mijil
mring ni Sêdmadu

lan Wilaja praptèng sripênganti
kya patih ngrêpa nor
wus tinampèn sêstra sinukmage
bukaning srat sira bapa patih
ngupayoa aglis
sarating apupuh

srêranane nagri Maospait
sayêktènira wong
ingkang aran Dyan Damarwulane
koma-koma bapa dèn kêpanggih
yèn ngluputi pêsthi
sira ingsun lungsur

titi punang surasaning tulis
kya patih ing batos
sakêlangkung kumêpyur raose
tansah wagugên tan kêna angling
sapandurat dening
konjêm atumungkul

têka kathah kang krêrasèng ati
awusana alon
kyana patih sandika ature
angupaya kêng ran Damarsasi
Sêpêtmadu tuwin
Wilaja mêsat wus

datan lingên kang lumêbèng puri
ya ta winiraos
kyana patih mantuk mring wismane
tansah gunêm lan kang pramèsyari
Dyan Seta Kumitir
tinimbalan rawuh

kyana patih angandika aris
adhuh putraningong
mau ingsun ngandikan wiyose
sinung surat kinèn angulati
srananing nagari
kang ran Damarsantun

têka nora kêduga ing ati
karsane sang katong
tan ana ran Damarwulan manèh
liya ingkang sun kunjara yêkti
pan cinêtha dadi
sarate ing mungsuh

apa sarat pinapakkên jurit
apa ta linayon
apa arsa kinraman jatine
marma sira ingsun undang sami
apêtêng kang ati
marase kagugu

timbalane sang narendra putri
yèn tan panggih kang wong
nora wurung linungsur sun anggèr
Layangseta umatur wotsari
èwit kula dugi
ing nalar tan têpung

yèn pinriha dadi jatukrami
nglêngkara panang wong
nampik Menakjingga wusanane
palakrama angsal Damarsasi
nampik macan gudhig
milih kucing kuru

mênggrik-mênggrik agrêring tur mêngi
mokal sang lir sinom
ratu punjul ing sama-samane
adupara rèh kanisthan pinrih
klampahana dadi
jatukramanipun

Menakjingga datan wurung prapti
angrusak bêboyong
lah ta sintên kang dèn andêlake
punapa pun kucing grêring mêngi
otote rong dhuwit
pilêrên tur kuru

klar amêngsah Sindura Dipati
sêprandene layon
kawidibyan prakosèng jurite
têguh sudira tur gêng ainggil
agagah sinêkti
sêprandene lampus

miwah risang Adipati Tubin
asurèng palugon
sêkti guna wêweka gêlare
gung prabawa sinihan dewadi
prandene ngêmasi
tan nêdhasi pupuh

upaminta Damarwulan dadi
sarati palugon
kinèn mapak mring Menakjinggane
yèn boloa balane dèn suprih
sêktia kang sêkti
ana kang tinêmu

Menakjingga têguh tur sinêkti
sudibyèng palugon
sugih bala wignya ngangsahake
gêlar dana siasat mamrêsih
labuh marang dasih
ing sabumi punjul

Dyan Kumitir umatur wotsari
ing panduganingong
bilih srana-srana sêjatine
pan pinundhut ingkang pati urip
tan malih kinardi
kêjawi linampus

kyana patih ing tyas tan nêpungi
pramèsyari alon
aturira dhatêng ing kakunge
nadyan kinèn mapaga ngajurit
myang kêng pati urip
pinundhuta patut

kinaryaa ingkang jatukrami
ing sakarsa dados
ing rèh abdi-abdi sayêktine
barong punapa sang prabu dèwi
ing sakarsa dadi
mring wangMajalangu

yogi sinaoskên Damarsasi
mring sang prabu sinom
yèn ta sampun myarsa sêjatine
Damarwulan kinunjara uni
wangsul yèn ngikibi
tan eca ing kayun

kyana patih angandika aris
ya bênrê rèningong
darbe apa kawulaning rajèng
yayi nadyan pati urip mami
ing sakarsa aji
pinundhuta katur

sarêng matur Dyan Seta Kumitir
lêrês sudarmèngong
dêdimène ing têmbe pinatèn
nadyan sarat srêrananing jurit
yya liyan nangani
ngamungêna ingsun

pan sêdalu dènnya gunêm pikir
enjing winiraos
pramèsyari gya dinuta age
kinèn angluwari Damarsasi
myang putranya èstri
kang tansah kasyayun

kawarnaa kang anèng piranti
Anjasmara kaot
wus narima ing dewa pandume
tur jinarag nadyan pati urip
yèn tunggil dyan mantri
dadya rênanipun

sang akalih anèng ing piranti
amawi kêbkong
pan tinundha sêkawan langsene
lungsir cêmêng lungsir bang myang kuning
ing jro lungsir putih
jro pisan jinêm rum

pêsareanira apêsagi
pelag lamun tinon
apan sampun sêmadya candrane
dènnya kinunjara sang akalih
pêngraosing kapti
pan lagya sêdalu

tansah lêlendheyan sang lir Ratih
pangkyane sang anom
maos kawin Wiwaha kalane
Mentaraga anèng ing syargadi
têtkala liron sih
lan Supraba ngungrum

adi-adi adining mêmanis
manise kêlangon
anglangêni wulangun ing tyase
kang trêkadhang maos Rama kawin
duk putri Mantili
dirja linarungrum

ing sang Rogasuta ing jinêmrik
syararum wèh wirong
kadya suling barung ing kalane
pagut manyura manis dumêling
urup lawan liring
solahing pangidung

pinênciran mangincanging alis
lir ngalap yusyèng wong
atênapi manise lakine
nuju kêpranan sinêdyèng galih
kèwêse ngrontog sih
kongas waja gumyur

deya nyawor sinukmèng ing tulis
kadya muksyèng ngênggon
lir kahana-hana samêloke
radyan mantri ing tyas cilik wukir
mawang mangras mor sih
abarungan kidung

ni mban inya tansah marbês mili
lir satêngah layon
nging yèn mirsa ing gusti syarane
pan sêkala tuwuk tanpa bukti
marêm tanpa guling
tyas narimèng sukur

Ginggongnaya tan pêgat anangis
tansah garong-garong
yèn wus mênêng sira pênangise
atêmbangan bosên nêmbang puji
tôngga golong mênir
cam terong bil cabuk

hèh juwata ingkang mugi-mugi
yèn titahe layon
yya pinêndhêm ing kuburan gêdhe
pinêtaka ing pasar kang dasih
dimèn aja wêdi
akathah wong langkung

Sêbdapalon ngantuk sarwi nangis
umbêlira molor
amor lan luh kumrumpyung lalêre
lambe kandêl kabêntus mawanti
tinon apan malik
nangis sênggruk-sênggruk

tan lyan ingkang sinambêt ing tangis
mung kuthuke trondhol
nèng gêdhogan yèn kurang pangane
tansah matur ing dewa luwih
hèh Yyang Sukmanadi
yèn kawula lampus

dasih titip pitik trondhol siji
juwata yya ngantos
kêkirangan pangan pêsabane
sarta sampun sinikarèng jalmi
yèn tan krana bêcik
pamintaning ulun

ri sêksana pramèsyari prapti
ingiring panang wong
Anjasmara tandya nyapa age
iku sapa wong gumrudug prapti
aparsa matèni
mring Dyan Damarsantun

yêkti ingsun nora bisa kari
tan wurung sêlayon
ingkang ibu duk myarsèng syarane
putra sang dyah angrês ngrontog galih
waspanira mijil
kandhohane wuyung

sang pramèsyari nêbdaris
ingsun wong atuwanira
angluwari ing siranggèr
lawan si Damar Sêsôngka
wus padha ingapura
gumêndhèng sang dyah umatur
kawula tan arsa luwar

miwah Radyan Damarsasi
dahat kawula tan suka
yèn tan angsal janji ingong
lawan jêng rama priyôngga
ing mangke aturana
rama mring kunjaran gupuh
punika kawula arsa

mijil sangking ing piranti
yèn jêng rama datan arsa
yêkti lumuh luwar ingong
nadyan ta wêwindonana
gugrag anèng kunjara
lan kakang mas sang binagus
sun sêdya tunggil kunarpa

ya ta sang rêkyana patih
ingaturan sampun prapta
ing kunjran alon wuwuse
dhenok-dhenok Anjasmara
babo sira mêtua
sêdene Ki Damarsantun
wis padha ingsun ngapura

wus sinorog ponang kunci
kori binuka sing jaba
kya patih sêbdaniralon
babo wis padha mêtua
aja sumêlang driya
Sang Dyah Anjasmara matur
rama kawula tan arsa

yèn panduka datan apti
angambi mantu priyôngga
mring kakang mas sang wiranom
sarta ingkang lulus rila
rama mring awak mara
dhaup lawan sang binagus
satriya ing Paluhamba

yèn tan arsa ananggupi
kula rama datan arsa
mêdal sangking kunjarane
ing gêsang tumêkèng pêjah
narima nèng kunjaran
dadosa dhog amun-amun
tan grantês raosing driya

puluh-puluh sun labuhi
rama jrê kawula trêsna
mring mantu panduka radèn
angling sang rêkyana patya
ing tyas kadya sinêndhal
iya babo putraningsun
sira Ki Damar Sêsôngka

têtêpa salaki rabi
arènira Anjasmara
kasraha mring sira dadèn
suka lila ing sakarsa
sajroning madyapada
ing ariloka dèn rawuh
atas dadi kramanira

matur nuwun radyan mantri
kapundhi kalingga murda
ing sih panduka wiyose
umatur Sang Anjasmara
hngih punika rama
nguni ing mangke ngong suwun
dadosa kang jatukrama

sudarma arum kang dêling
dhenok-dhenok Anjasmara
wis mêtua sira anggèr
babo lawan lakènira
aja akèh rinasa
dèn narima ing Sukmagung
ing pangrèh tan pilih marga

sêdene sira ki mantri
aran uwis kêlampahan
sira ingsun mantu dhewe
apakrama padha sanak
nalar kang wus kaliwat
yyarinasa pinrih dudu
boronga payyang Pratingkah

kuwasa apa ing mami
drêma kinarya jalaran
pan wus untungira dhewe
umatur Radyan Sêsôngka
sadèrèng sêsampunya
tan mawi grantên salugut
wus atasing sukmanôngsa

Sêbdapalon umuk ta ngling
ki patih putih ing jaba
ing jrêro wêdêlan wutoh
abangrê biru amangkak
jujur masin kang manah
jaile anurut wulu
amrih rusaking manungsa

tan wruh brubiksa momori
ngampung marang kajuwatan
sumia-sia tibane
upama karsaning dewa
agawe lara mulya
sêpi pamrihing tuwuh
tan kêcakra dene purwa

rèh panduka sang apatih
kêcina ing solah netya
nênggih sadina-dinane
radyan pinrih kang tan arja
saya kalunta-lunta
awit sangking sang pukulun
gêlar karya kêpanasan

ngundi dènnya amrih sisip
patambuh ing kautaman
patih duk myarsèng dêlinge
Sêbdapalon ngundhamana
merang namur wêdaka
Nayaginggong cêluk-cêluk
wuwuse awor karuna

kya patih uculna mami
bok sampun kaliwat-liwat
anganiaya maringong
lali têmên marang sanak
sagêgêm sauwuran
sun uga sêntananipun
bok sampun sawênang-wênang

tur jatine wong aurip
gêdhe cilik nora beda
kang beda mung drêrajate
drêrajat iku nugraha
sinilih dene dewa
kinèn amarna ing pandum
nyantosani ing raharja

ing rèh jumênêng lan puji
yyang juwata ingkang mulya
jatine tan ngraosake
patikbra rêkyana patya
ing purwa ana apa
saiki apa tinêmu
basakna wong Majalêngka

gunane bisa miwiti
polah kêng pênggawe salah
tur uga pinurba dhewe
wêkasan sendhe ing dewa
lah iku basa apa
ampungane wong kalurung
sasolah drêma kewala

drêmane wong darbe apti
nututi nalar kaliwat
pêsambataningdewane
ing nguni sangking panduka
wong bêcik pinrih ala
amêmirang tanpa nganggur
siya-siya ing sêsama

katêmbe ingsun miyarsi
anak kapunakanira
kinèn ngariti kudane
tur sinung arite timah
puniku dènaritna
gulune wong Majalangu
sayêkti môngsa têdhasa

kya patih merang kêpati
kathah kang krêrasèng manah
gya lumêbèng kunjarane
lawan ingkang pramèsyara
sang kalih èsmu waspa
mangrêpa nor Damarsantun
miwah Rêtna Anjasmara

wus samya kinanthi mijil
luwar sangking pakunjaran
atênapi parêpate
apan sampun linuwaran
ni inya lan ni êmban
samya linuwaran sampun
suka sagunging tumingal

kondur mring dalêm wus prapti
wus samya atata lênggah
kyana patih lan garwane
dyan mantri lan Anjasmara
lir mimi lan mintuna
kaya tan bênggang srêrambut
singa dulu lêlêng brôngta

tan lyan ingkang dèn tingali
anjomblong cèthi pawongan
kumêdhèp têsmak netrane
yèn nuju Sang Anjasmara
pagut liring lan raka
èsmu mèsêm gêtir juruh
aprana datan kawêdhar

yayah rena sang apatih
rukun rumakêt mrih suka
sumrasah ing sêbda sumèh
riwusnya tata alênggah
rêkyana patih nêbda
mring atmaja sang binagus
lah ta kaki wruhanira

yèn ing mêngko karsa mami
iya ing benjang paseban
sun gawa seba siranggèr
babo marang pagêlaran
dene ta karsaning sang
maha sang jêng ratu ayu
kang dhumawuh marang ingwang

ingsun kinèn angulari
mring wong aran Damarwulan
tan lyan amung sira anggèr
kinarya sarating aprang
radyan matur wotsêkar
ing sakarsa sang pukulun
kawula datan lênggana

anjasmara awotsari
matur ring rama mangrêpa
sarat punapa jatine
dene ta amilih nama
Radyan Damar Sasôngka
kyana patih sêbdanyarum
tanbuh karsane sang nata

mênawa ingadu jurit
amapak si Menakjingga
Anjasmara rum ature
saklangkung anganiaya
yèn radyan dèn lurugna
dene wong papa kasyayun
tan darbe bala sausap

durung mukti durung singgih
wusana tumêkèng tiwas
rama kados pundi ingong
tan wurung abela pêjah
ulun tan sagêt pisah
Radyan Sêsôngka sumambung
radèn ayu dèn prêcaya

borong punapa ing gusti
sakarsa sampun lênggana
mokal pinriha tiwase
atas kawulaning raja
sagung wong Majalêngka
lumaku lawan pituduh
sumarah ing Sukmanôngsa

angandika sang apatih
dhenok bênrê lakènira
dèn prêcaya ing dewane
sarya dèn mèstutèng driya
sakarsaning narendra
ing samobah mosiknya wus
winawrat lawan upama

tinimbang-timbang ing budi
dènnya mrih mulyaning wadya
borong apa ing karsane
maha sang prabu wanodya
kinarilan ing dewa
pinuja ing bumi kasup
sinotya ing nungsa Jawa

aja lênggana ing kapti
babo-babo putraningwang
prakara lakimu anggèr
matur Rêtna Anjasmara
pantêse mantuwan
wusana kêna ing ingapus
pinaekan dening gêlar

jrê sagung wong Majapahit
tan wontên rêmên satunggal
mring mantu panduka radèn
tênapi pun kakang-kakang
sêjatine tan rêmbag
radyan lan kawula dhaup
mila tan eca ing manah

ngusap jaja kyana patih
sêbdanira angrarêpa
dhenok yya akèh rinaos
si Kumitir Layangseta
kapurba ing manira
ingsun tingalana masku
dèn ngandêl yèn Sukmanôngsa

Anjasmara matur aris
inggih sumôngga sakarsa
nanging ta panuwun ingong
rama ingkang lulus lana
asrah mring Dyan Sêsôngka
sarta aksama dèn agung
ngawruhana punggung mudha

kawula titip sayêkti
rama mring mantu panduka
yya ngantos risak manahe
pintên-pintên darbe atma
mantu putraning uwa
tur dhaup padha sadulur
pêthuk pikir galong manah

èsmu mèsêm radyan mantri
sinamun liringing netya
kya patih sêbdaniralon
dhenok-dhenok Anjasmara
yya pindho gawe nyawa
dèn prêcaya marang ingsun
bènèh mêngko lan ing kuna

dene saikine gusti
iya Ki Damar Sêsôngka
dhasar putraningsun dhewe
pindho dadi kramanira
babo pirang prakara
yèn tan supriha rahayu
sukur-sukur putraningwang

kênaa ingsun aubi
mukti anèng Majalêngka
dèn sihana ing dewane
ingsun wus tuwuk wibawa
tan liwat amung sira
sun pêpinta ing dewagung
pan ing têmbe ngakirira

kênoa ingsun ngèngèri
ing sasanak-sanakira
babo amung sira anggèr
ing timur têkèng diwasa
sun kudang-kudang nyawa
dadia pangungsèn agung
jinurunga ing juwata

matur nuwun sang lir Ratih
radyan mangênorkên raga
kya patih arum dêlinge
lah ta dhenok Anjasmara
babo sira kondura
sarimbit kêlawan kakung
dèn eca ing manahira

sang dyah lan radyan minantri
wus lèngsèr sangking ing ngarsa
akarya brangtaning tumon
kondur dhatêng dalêmira
ing mande kubon sêkar
samarga sang dyah sinambut
pratistha anèng êmbanan

gêntya winuwusa malih
Radyan Arya Menak Koncar
saklangkung sangêt gêrahe
tan ana jampi tumama
tansah mujung nèng tilam
lamun karaos ing dalu
kadya tan mênangi siyang

yèn siyang tan têkèng latri
sing sangêting panang grêrah
tansah kang dèn amèkake
amung sang atmajèng Tuban
Dyan Buntaran Watangan
wus katur mring sang dyah prabu
Menak Koncar nandhang grêrah

ing dalu Sang Banowati
tanapi Sang Dyah Sêkatya
kinèn tuwi mring kuwone
myang Sêpêtmadu Wilaja
ya ta sang pramèsyara
lan atmaja sang lir santun
mêgêp anitih jêmpana

singgahane ambarangin
miyos dhatêng katubanan
datan kawarna lampahe
sêmana Dyan Menak Koncar
datansah tinangisan
ing arinta kalihipun
myang pra garwa roning kamal

Radyan Buntaran Watangan
nèng dagan pan èsmu tangis
prituwin Ki Gathul Dêmang
apêtêngrasaning ati
kêsaru ingkang prapti
Banowati lan sang ingrum
Sang Dyah Rêtna Sêkatya
têdhak ing natar lurmaris
Dyah Kalpikaningsih lan Kalpikawatya

mêthuk anèng pêlataran
myang pra garwa para gundhik
Radyan Buntaran Watangan
tan kenging pisah dyan mantri
tan lyan sinambat ing sih
amung ari kalihipun
gêpah sang pramèsyara
miwah Sang Rêtna Sêkati
amarpêki mring Dyan Arya Menak Koncar

laju minggah ing paprêman
pramèsyara Banowati
winanti winayang-wayang
winungu rahadyan mantri
Menak Koncar sun prapti
lan rinta Sêkati rawuh
dingarèn putraningwang
têka apês nandhang sakit
Menak Koncar dangu tansah pinêtêkan

tan mosik datan subawa
nglayung ujyalanya kèksi
napasira mêgap-mêgap
winungu-wungu tan mosik
ya ta sang pramèsyari
iya ketang trêsnanipun
andrês mijil kang waspa
pra garwa sênsaya nangis
Dyah Sêkati ngandika mring Dyan Buntaran

nimas ika lara apa
kangmas arya kang suwadi
dene ta kaliwat-liwat
sangête kang ponang sakit
radyan matur wotsari
ing nguni saunduripun
sowan sangking paglaran
witing kraos ingkang sakit
ulun matur sêbdane wus timur mila

gadhah sakit sur aprana
asring arsa miyatani
nanging ingkang kina-kina
datan kadya sapuniki
kabubuh mêntas jurit
tuwuk kambon biring busur
dhapur grêrah konduran
sang dyah sru angrês kang galih
myarsèng sêbda sêkala mijil kang waspa

dyan arya awas tumingal
duk ngliring sang mindha Ratih
ing manah kadya sinêndhal
lir mati sajroning urip
ya ta sang pramèsyari
radyan sinuryan ing sangku
sarya winungu wantya
Menak Koncar nora mosik
Dyah Kalpikaningsih Dyah Kalpikawatya

tandya minggah ing paprêman
ingkang raka dèn sungkêmi
sêsambate amlasarsa
kangmas arya aja lalis
ingsun tan bisa kari
kakang aku milu lampus
dyan kalih èsmu waspa
Buntaran Watangan sami
mulat sang dyah sambate angrèndèng manah

saya tan kêna tinambak
sêksana anulya mijil
dyan kakih sinambat ing tyas
tan lyan Sang Kalpikawati
miwah Kalpikaningsih
wong ayu aja amuwun
yèn balut tingalira
sapa baya kang nêmpuhi
Dyah Sêkati tansah nungkêmi dyan arya

saklangkung marwata suta
Dyan Menak Koncar ing galih
alon dènira alihan
sarya dhahamira ririh
sarêng wêntis gumuling
dhumawah ing pangkyanipun
Sang Dyah Rêtna Sêkatya
gêpah dènira nginggati
gya tumurun sang dyah sangking pêsarean

wurcitanirèng wrêdaya
basakna ing wong asakit
pênglilire mambu manah
sumlang animpahi wêntis
winêngkang saya mipit
maras-maras atèningsun
rusak daganganingwang
yèn wudhu sapa tinagih
tanpa aji sisane si Yuyu Kangkang

èsmu angawrati tingal
nanging tansah mandêng liring
gêthing trêsna awor maras
pangunadikaning galih
nora amêsajani
liyêping netra gumagus
ujare kapidhara
sasolah ngêtutkên liring
sun bênggangi dene ta nora alihan

nanging ta sun rasa manah
yèn yêktia ingkang sakit
wusanane têkèng pêjah
sun kelangan kadang yêkti
sang dyah gya minggah malih
paprêman èsmu pitambuh
sarya alêlendhotan
ing Sang Dyah Kalpikaningsih
maju mundur ing manah kabyatan trêsna

dyan arya suka ing manah
ningali sang mindha Ratih
merang sinamun ing netya
pangudasmaraning galih
lawe pênyandhêt wajik
yayi rada kêna ngapus
parikan gênthong sabrang
ruci têmên wong akuning
sun têtêdha tulusa asih wong brôngta

yèn sun sawang warna dika
sajagat tan antuk tandhing
èsême asor Supraba
yèn ngandika kadi Ratih
lêlakone wong kuning
yang yang Wilutama tumrun
nonah rapêni Tuban
ayam irêng mubal putih
mung ayune dadya pênulak prêlaya

kêlabang sinandhung muncar
buron kali môngsa jalmi
baya rêna sira dewa
ing têmbe sun srênggarani
bok aja nganggo wadi
mring kadange brôngta wuyung
senthe jurang ngayangan
sêdhêngan wayah cumulik
padha mêngko kêjarah dene andika

baita kaisèn toya
kukus gunung sun wêstani
kinapakna ingsun mirah
labête kèrêm wong kuning
pun kakang èstu lalis
yèn tan gêpok senggol masku
aja rasa rumôngsa
atêtinjo wong asakit
radyan arya ing manah datan srêranta

aja ewuha ing tindak
sarta ajrih ingkang bibi
kaya rinangkul-rangkula
sêkala tumêkèng rêsmi
alon nglilir dyan mantri
apan èsmu pungun-pungun
mulat ing nglenasyara
sêdya têdhak sing jinêm mrik
kadya sata kênèng pilis solahira

ringik-ringik minta gantyan
ing rayi Kalpikawati
sarya ngrangkul api ora
mèh kliru ing Dyah Sêkati
sang rêtna anginggati
têdhak sangking tilam arum
Dyan Arya Menak Koncar
ngadhuh ngêsês sambat mati
trêrantanan gya tumrun sing pêsarean

ya ta sira pramèsyara
saklangkung dènnya lulut sih
mring putra Dyan Menak Koncar
wus tata lênggahnya sami
Sang Dyah Rêtna Sêkati
anèng keringnya kang ibu
Sang Dyah Kalpikawatya
Kalpikaningsih jagani
ing rakamta lênggah bukuh anèng ngarsa

kang winawang amung Sang Dyah
Sêkati rinungrum galih
mas mirahe wong Lumajang
kang akarya lara brangti
benjang punapa gusti
asung jampi wong kêlurung
pun kakang sida edan
klawan sintên têkèng rêsmi
mung anune gêgawe anu wong brôngta

tambak gung kang sanagaran
bara-bara kusumadi
panggih lawan Menak Koncar
kang duwe rasaning ati
tawon gung tala siti
suwadine nora katur
kadang katut sing garwa
nora dipe wong akuning
sun wêtaraing galih sampun wuninga

bakung bang awoh bandhoga
sampun ganas wong ajait
duka dhumatêng pun kakang
kapithing kang saba tasik
rakamta wong abênthing
kêdah-kêdah kapiluyu
kang abdi ngèstu pada
cêcawu kang nusuh siti
kawulane baya dinalih punapa

suwe nèng ngarsaning rena
lathinya pating kajuwit
Radyan Arya Menak Koncar
tan lyan sinambêr ing liring
mung Dyah Rêtna Sêkati
kabêlêt ing manah wuyung
mèsêm sinamur mulat
ngêsas-ngêsês nganan-ngering
pungun-pungun grêrahe kinarya-karya

ri sampunnya angrarêpa
umatur saha wotsari
minta-minta pangaksama
ing rena Sang Banowati
radyan atmajèng Tubin
sumiwèng wus praptèng ngayun
dyan tiga mèstu deya
ing ibu sang pramèswari
radyan arya tambuh solah liringira

sandi lungiding ujyala
noragèng sumiwèng ngarsi
lan radyan atmajèng Tuban
Dyah Watya Kalpikaningsih
Dyan Arya sinung aglis
gantèn ing rena agupuh
tinampèn tandya mucang
lurah pawongan kêkalih
langkung dènnya awlas mring Dyan Menak Koncar

Ni Sêpêtmadu Wilaja
prana dènnya nukmèng liring
mring radyan katiga pisan
sasolahbawanya sami
Dyan Arya Jungkarangin
lirike sinêdyèng kayun
namung Sang Dyah Sêkatya
tan môntra wong lagya sakit
langkung bingar jyala lir sêkar sêtaman

dene Rahadyan Buntaran
Watangan kilat ing liring
tan kênyanan ing lyan mulat
nanging ta amiyatani
mring Dyah Kalpikawati
Kalpikaningsih sang ingrum
samya sawang-sinawang
colong-cinolong ing liring
lamun pagut sarêng tumungkul ing jôngga

Kusuma Rêtna Sêkatya
datan nglêgewa ing galih
kêna gêlaring wong brôngta
kang sangêt mangluh dènnya gring
dene kang para rabi
miwah para sêliripun
kamitênggêngên mulat
mring SangDyah Rêtna Sêkati
iki si wong ratuning ayu utama

ratune ing luwês raras
pêsaja ratuning kuning
ratu-ratuning jêtmika
ratune wong mikat ing sih
ratune wong jukining
ratune wong gandhang luruh
ratuning kawiragan
ratu-ratuning pawèstri
pindha brôngta nglêlaga inggaring brôngta

panjang rinêngga ing papan
kang sugun sinunggun ing sih
dyan arya sampun waluya
sêmana Sang Banowati
kondur lumêbèng puri
lan putranira sang ingrum
pra garwa ing Lumajang
sêdene kang para sêlir
samya dhèrèk ing sajroning dhatulaya

tênapi wong trunalanang
kawandasa anjajari
asikêp paris lan pêdhang
siyaga arakit jurit
Radyan Buntaran tuwin
Watangan dhèrèk ing ibu
kandhêg ing sring pêngantya
datan kawarna ing latri
kawuwusa enjing kang ginuladrawa

ya ta sira Radyan Damarsasi
dumugi dènnya apawor raras
neng kubonsekar sang anom
lan kusumaning ayu
Anjasmara sang liring sari
biyadèng kêpatihan
wus kêpadhan lulut
tangèh rinêngga ing têmbang
adu sêmu padha krêrasa ing kapti
duk pista tuwan jendral

nênggih lawan kêpara rapêni
anyanggêmi ingkang prêjanjeyan
miwah ing kauntungane
Sêbdapalon sêklangkung
Nayaginggong rêna kêpati
pênuh punya makanan
ikan-ikan sayur
sayur apa-apa adha
kuwih-kuwih buah-buah manis-manis
jênang bêkatul banyak

myang pakean muwah kêling-kêling
kêstop baludru sup lan kaleja
sêngkêlat kêsting langkare
trasuwe dhuryas pênuh
myang hèr muslim mori cuwini
mêspurba dhidhar kasa
cindhe renda pênuh
mêski apa-apa adha
myang bênang mas tradhak arganya sêkali
momohan lurik banyak

lagi singsim batu mirah kuning
jumrut widuri mêgori banyak
intan barlean tajuge
mêspir myang krêstal pênuh
tradhak arga mêsthika lagi
sêmoa mêski adha
lêbih kaya sunggu
sampe trak kliatan orang
gèsprê kancing bintang pênding intên murni
myang nyamat isi salak

lagi uang brapa-brapa kêthi
kêton rupiyah myang rispis banyak
anggrisnya sumur têmpate
têmpat wang perak pênuh
dirham-dirham dinar slebari
wang merah tradhak guna
lêbih kaya sunggu
têlalu dhibuwang saja
kurang têmpat kantor gudhang lêbih isi
dhuwite wingka rolas

duk sêmana rahadyan minantri
ri sêdhêngira arsa sumewa
lumiring ing sudarmane
mêgêp busa luhur
lir piturun sangking syargadi
sêngsaya embah-embah
warnanya binagus
lir wulan sêdhêng purnama
nglela wênês ujyala minuni adi
adine ajuwatat

Anjasmara tansah migêna sih
gandhang cang gandêsira kongas
saya rêbut gon manise
èsêmira binarung
liring kadi intên hèr thathit
kakung tansah winawang
wangwang gêtir juruh
jae bang ing kêpatihan
grêrah uyang lamun nora anyablèki
ping rolas satêngah jam

ratu wida kudhuping wratsari
wong adhandhing aja lunga-lunga
yèn binêskup ing mêmundrèng
tan wurung ingong lampus
panu biru sun tohi kanin
layar gêbang kakang mas
wong arangkung-rangkung
bisa têmên dudut manah
wong asigit pisang kara sun wêstani
grahitanên wak mara

kathah ingkang rinasa ing galih
Sang Dyah Ayu Rêtna Anjasmara
aningali ing kakunge
kuwatir nèng dêlanggung
bok ingewat mondrèng dêdungik
bêbakul sambiwara
wêlanjar ing ênu
jinanji winantya-wantya
kang mas aja salah wèngwèng anèng margi
mênawa kênèng sawan

mêngko kangmas lamun sira nangkil
aja suwe-suwe nèngpaseban
lamun kanginan baguse
suda bot-bote suku
sapa baya ingkang nglironi
dewa ing Suralaya
môngsana kêng sanggup
sun wangêni têlung êjam
nèng paseban yèn tita wis nora prapti
sun susul sira kakang

mangrêpa nor Radyan dadyan Damarsasi
mèsêm mangras binarung ing sêbda
nah anggèr mirah ingong
kang asih marang kakung
gusti sampun matwi ginalih
dasihipun Sêsôngka
tan maro mrêtêlu
nyipta ing lyan sangking dika
ulun nangkil datan dangu tandya prapti
ketang kêng sawang rêtna

sang dyah mèsêm sarya nambang liring
sêsawangan kapranan ing sêbda
ing kakung sang jayèng sinom
sa dyah wuwusirarum
gêgêthingan ingsun kêpati
priya basa ing garwa
tur kaprênah sêpuh
bênrêre malah manira
ingkang nukmèng pada saha awotsari
lir nyèthi dewa mulya

têka isin arsa sun marèni
gungan tênaga mring sira kangmas
dadanan wus saradane
apuranên wong bagus
pawongane dhoso mring laki
kurang mangranupada
sêbda kumalungkung
marma tuwanku kewala
dipun agung pamêngku aksama kêng sih
mring cèthi punggung mudha

radyan mèsêm mangusyèng panêpi
sang dyah sinambut munggyèng ing pangkyan
liningling-liling dêlinge
nah anggèr mirah ingsun
wus kêpatut gusti kêng abdi
nate mangabdya pada
tur dasih satuhu
ing mangke karsa andika
kinèn aja rasa rumôngsa ing kapti
kasuwun sih andika

sapa baya gusti wong akuning
ingkang wignya angruwat tyas brôngta
sing papa cintraka wite
sumêngka ing aluhur
pamrêsing byat sinuksmèng gusti
miwah wong awibawa
sinujyèng môntra nrus
dene sang Yyang Madyabrôngta
mèstutingrèh ing sang kumaraning sari
sarining dyah triloka

kalokèngrat samendraning bumi
titahing yyang kasmayadi raras
sinih sinong susetyane
lyaning panduka masku
paja-paja panjrak trus sumrik
winangkara sung rimang
embah salir juruh
adoh elok lumrangkara
rumambat sih pinudyèng kyat Maospait
nênging sang sari rêtna

wêntaring gumya prana mamrêsih
mangras winangun ngujyala raras
sang dyah lir rinontog tyase
embah-embah mangun kung
pujaning kang widrawa kèksi
Kusuma Anjasmara
supragyèng mrih tyas rum
ruming rèh sinidi brôngta
karongron sihira risang marsèng rêsmi
sumarjèng lam-lam deya

riwusnya marna ingkang lulut sih
ya ta mangke sang rêkyana patya
sowan mring pônca nitine
sêdene sang binagus
kerit dene rama sumiwi
samarga-muga gumrah
gunging wong dinulu
kagyat mulat ing rahadyan
sajêk kumlip nèng marcapada durung wrin
ing warna kadi Parta

tuwa anom miwah gêdhe cilik
eba ta umung jêjêl rantaban
èbêk margagung pênuh wong
tinarka dewa tumrun
datan lingên ucaping jalmi
ri sêdhêngnya kawarna
sang narendraning rum
mêgêp miyos siniwaka
munggèng siti inggil binaturanadi
sangkêp praboning nata

pirang-pirang rêsmining nayadi
manuhara ruming rêtnanèngrat
kongas kaprêbawèng katong
èbêk paglaran pênuh
busana bra makilat thathit
teja maya sumirat
mangênyar sumuluh
lir sêgara rob bêlabar
wadyabala sêdaya wong Maospait
sumewagara gumrah

gita-gupita jawil-jinawil
wulat mawulat jêjêl mawaglar
panjêmendra môndra andhèr
horêg kagyat mawa glut
beda sabên-sabên gung dasih
singrêring tara sumyak
gumiwang cahyanduk
mêmanone Majalêngka
singrê sumrah inggar sumuk ing nêgari
karya pêngaribawa

kyana patih ngandikan wus prapti
ngabyantara lir konjêm ing kisma
myang Seta Kumitir Radèn
Rôngga Minangsraya wus
Arya Simping Menak Giyanti
tuwin atmajèng Tuban
andhèr marikêlu
tênapi Dyan Menak Koncar
atap aglar pra niyaka ing ngarsaji
dhêdhêp tanpa subawa

prabu rara ngandikèsmu wingit
mring apatya kayaparan baya
ing nguni parentah ingong
sira ingsun pituduh
ngupaya wong ran Damarsasi
apa saèstu panggya
atênapi luput
paran ta ing mêngko bapa
umatura pyayama saha wotsari
risang rêkyana patya

gêtrêring tyas saklangkung dènnyajrih
gusti kasinggihan karsa tuwan
pun Damarwulan wiyose
atma kawula mantu
abdi dhusun duk anyar prapti
lakinya Anjasmara
ing mangke sang prabu
sumaos ing pagêlaran
sring wanodya duk myarsa aturing patih
kumênyut raosing tyas

maya-maya widrawa mangun sih
mantya kismèng kasrang raditya
katri môngsa upamine
siniram ing udan rum
rumêsêp sih yyang nugrajati
winahya wahyaningrat
Manikmaya tumrun
nguni marna têngahing yyang
kang pinujamôntra nagri Maospait
dumadak lumêksana

sumuking tyas angêmu mêmanis
manisira kongasing ujyala
maha sang murtining sinom
alon angandikarum
bapa patih mantonira glis
lah mara timbalana
kêng ran Damarsantun
kya patih matur sandika
saha sêmbah ngliring Dyan Seta Kumitir
dyan kalih sarêng mêsat

curiganira tansah pinipit
tingkahira gawe nulat yang yang
mênjangan kêtawang radèn
kampuh sinandhung-sandhung
koncanira nrêrampat siti
tumrun sing siti bêntar
sênsaya gumagus
nora pati yèn bagusa
mung bêsuse gawe ojating sêsami
dadya sêkaring praja

cingak sagung wadya ingkang nangkil
samya mulat sawêdale radyan
Seta Kumitir cahyane
lir sêkar isthanipun
lagya nêdhêng kang wora-wari
gawok sapasewakan
dyan kalih prapta wus
ngarsaning Dyan Damarwulan
andhawuhkên kang timbalan prabu dèwi
sêndhu ing netya sêbda

Dyan Sêsôngka wus kerit dyan kalih
darmanta ngrèh ing susela krama
marwata suta ing tyase
ngrasuk pamruh ngaluhur
nanging tingal kinusyèng lungit
lênglêng ing yyang wisiksa
surasèng dewa nrus
niskala sêtya sumêtya
cahya anduk kongas ngêdusi sakalir-
ira sasasolah netya

parpat kalih amaras kêpati
bok mênawa gustine pinatyan
sing kya patih pênggawene
wantu wrangkaning ratu
misesani ing Maospait
binapa ing narendra
kêdhahar kêng atur
de nguni kêpalang driya
dènira mrih pêjah gêsange dyan mantri
tan wun ing budya arja

pinaekan sinangkan sing niti
tata tumrap wisiksaning raja
sinunduk ing purwakane
mila maras kêlangkung
sagunging wong kang samya nangkil
ing cipta warna-warna
mring Dyan Damarsantun
nêngna gupitaning manah
Dyan Sêsôngka ing ngabyantara wus prapti
lir Parta mangun brôngta

tan lyan mulat samaning kang nangkil
jalu èstri anjomblong tumingal
cêngêng lênglêng wurcitane
myang sagunging pra arum
kêng mangayab sumiwèng aji
sumiwèng ngarsa nata
akathah liripun
wênèh gigal busananya
tan krêrasa jamang sampur dèn waoni
asta tan tibèng prênah

wênèh banyak dhalang sawunggaling
wardawalika kacumas
katungkul ngumbar liringe
kêkalih manglah ngungun
pra bêdhaya pan padha brangti
manggung-manggung kasmaran
marang sang binagus
miwah radèn ayu patya
Rarasati dangu dènnya nutkên liring
ing sang lir Partasmara

ketanging tyas suselaning èstri
malulu myat winaon ing tingal
lyan sing pênyalong liringe
nahan kang samya wuyung
ya ta risang narendra putri
rêtnasêsotyaningrat
Dyah Kêncanawungu
sapraptanira Dyan Sôngka
mingkis gubah manglela gumawang kèksi
lir piturun sing syarga

tumaleram gumêbyar rêsmyadi
asor sarining wulan purnama
manoning rat kucêm kabèh
sonar yyang arka kusut
surêm mendra dene cahyati
kadya ngalapna jiwa
sagunging tumuwuh
gêtrê konjêm singa mulat
lir pinêcat yusyane kang nukmèng liring
tan wênang nuju tingal

lyanta sangking Radyan Damarsasi
sêkala pagut liringing tingal
lir panjang putra tumibèng
sumayana suh rêmpu
mawulat ing tyasira kalih
anglir tanpa jamuga
Radyan Damarsantun
sinamun ruming ujyala
nora paja-paja kawêntaring èksi
tan kênyanan lyan mulat

sakêdhap netra kêprananing sih
wus tumangkêp samir tundha sapta
prabu rara lênglêng tyase
sinudyèng rat mangrês kung
pasrangkara sêsmitèng lungit
lungide kasuselan
mahsang murtèningrum
sirna kamanungsanira
panukmèng tyas sang dyah ing Dyan Damarsasi
èstu Yyang Tanpauna

pinancêr ring kilat murub dumling
puja môntra èstuning juwata
pitung syarga kênyatane
yyang kara-kara linud
cahya mulya nuring dewadi
rênggèng asmara brôngta
ing Sang Damarsantun
sêkarêng madyapadèngrat
nir sucipta niscayèng suralayadi
wijile nugra limpat

ketang brangtanirèng prabu dèwi
sakênyariranon
duk ing alus pinurwèng titise
Sang Yyang Kumajaya lawan Ratih
ing sang dewa luwih
ngarca manik tumrun

sinudyèng rat iya Dèwi Ratih
ya sang prabu sinom
nguni tumawang nêngèng wiyate
lami mulat kang dadya èksi
ing nalika prapti
Yyang Asmara tumrun

kilang drawa campur rasa jati
sêjatining tumon
nora samar parikaraning rèh
bawa paribawa sakirtya mrih
ing susela brangti
brangtaning wong agung

nora môntra kawêntaring liring
sinamun ing pasmon
wimbuh sinru ing sêbda wêntare
pilih wadya ing Maospait
wruh pasmoning osik
sêsmitaning alus

alusira kang winrat ing jisim
nugrahan umanon
lir kasmaya punika dununge
prêmana kang anèng jaja kering
bale parewarni
panglindhunganipun

gya tinampan marang Dewa Ruci
kang ngrasuk sêkaron
wadhag alus iku pênyampure
gôngsa ing tyas bisa nampik milih
puniku kêng dadi
pangruhuning laku

kêng minôngka pamolahing jisim
Rucibrôngta kaot
lir kamudhining palwa isthane
kang linakyan mobahing jasmani
uripnya sangking sih-
ira juwatagung

mila marna sêbda kang piningit
alya kumêlanjon
sampun ngantya ngupama pamane
tanpa rupa rupa kang sêjati
jatine pamuji
amrih pujènipun

pan ing mangke nugraha kang prapti
mring sang prabu sinom
saha para dewa pamarnane
solahing rèh nagri Maospait
rinênggèng palupi
linimpatkên têmbung

Dyan Sêsôngka dangu munggèng ngarsi
tansah mangrêpa nor
tan ingucap dyan panukmèng tyase
mring sang maha pustakaning rêsmi
ki rêkyana patih
jrihira kêlangkung

ginagap ing driya tan andugi
karsane sang katong
Radyan Seta Kumitir ing tyase
grahitanya sang nardpèng dyah runtik
tansah yitnèng wèsthi
kyat sura mapangguh

Dyan Buntaran sêdangunya ngliring
dhatêng sang wiranom
lir myat gambar winangun rahadèn
rêsêp kacaryan kasmarèng galih
iki si wong luwih
lawan ngong tumuwuh

durung mulat titahing dewadi
kadya sang wiranom
ratuning wang patut satuhune
angluhuri bagus lawan sigit
mendah wus amukti
ki raka wong patut

pasêmone mantêp ing pakardi
kêdhik ing wiraos
solahnya lus netya sêbda sumèh
sun têtêdha ing Sukmana luwih
asiha ing mami
sun aku sadulur

Menak Koncar anjêngrê ningali
tansahgawok-gawok
sun wêtara wong iki pambêke
lana ing tyas tur awani mati
cacade sawiji
kurang ototipun

tangèh lamun têdhas Menakanjing
sêmune apeloh
sun dhèdhèki mung pakulitane
lêmbut lumrê pantêse wong iki
kalis dening wêsi
sabêtane lulut

mendahane sadulure èstri
pantêse amlodong
nora kawoworan ing ayune
ayu dhasar kuning tur gumrining
gêlêm ingsun dadi
punakawanipun

kinêluhona lir kêbo sapi
tan lênggana ingong
sok si dhasar kêlakona bae
nucup wong ayu lumrê jukining
iku kêng supami
dudwea sadulur

ênêngêna panggusthining kapti
ya ta sang akatong
sakêlangkung wagugên ing tyase
kewran pamurwèng wêntaring èsthi
wusana nimbali
mring ni Sêpêtmadu

lan Wilaja ingutus gya mijil
wus tundhuk sêkaron
lan Dyan Sôngka ki lurah dhawuhe
radyan katimbalan prabu dèwi
radyan tiyang pundi
ing pinangkanipun

lawan sintên ingkang ayêyogi
lan malih sang anom
pintên yusya panduka rahadèn
Dyan Sêsôngka aturnya nrêpasih
ulun tiyang sangking
dhusun purwanipun

Paluhamba dene kang yayogi
Maudara kang wong
kêng wus muksya kawula wiyose
ingêmong dene eyang sang yogi
Musthikamayadi
kasêbut bêbuyut

Paluhamba ingkang apalinggih
dene yusyaningong
mapan sampun sêlawe warsane
tandya mêsat pawongan kêkalih
aturnya wus titi
mring sang kumarèngrum

prabu rara angandika manis
èsêmira winor
yayi Rarasati sasêdyane
pan wus pira yusyanira yayi
Sang Dyah Rarasati
aturnyèsmu wuyung

yusyèng ulun kalih dasa warsi
andikaning katong
yayi kacèk sêtahun wiyose
ingsun mapan wis sêlikur warsi
nêmbah Rarasati
èsêmnya sinamun

pan saklangkung sumêdhoting galih
sang dewaning sinom
adu sêmu kêcandhak liringe
ing Sang Rêtna Dèwi Rarasati
sinamun ing lungit
saya gêtir juruh

sonarnya wor dinusan mêmanis
akarya wirangrong
tandya jêngkar sang murtining rajèng
ginarêbêg sagung para sari
lir pujan rêtnadi
kondur angêdhatun

Adipati Lugêndèr gya mijil
sakancaniralon
pagêlaran atata lungguhe
kapang kubêng supênuh kang nangkil
lir manungsung warti
isthaning wadyagung

sidhêm tanpa subawa gung dasih
tanbuh garjitèng wong
mung Dyan Sôngka tinutên liringe
mênggah-mênggah tyasnya sang apatih
ningali dyan mantri
tanbuh kang tinutuh

nora wurung yèn dadi pakardi
satêmah rêrêmpon
ajur padha sadulur wêkase
runjang padha rowang arêbut sih
brêmantya tan sipi
tanbuh dhawahipun

mingut-mingut sinamun ing liring
ing sasolah sagok
myang Dyan Seta Kumitir sêdene
jajanya brit lir mawêtu agni
dinulu dyan kalih
lir nuduk agapruk

Dyan Sêsôngka pan wus ngudanèni
ing sasolah pasmon
langkung dene ngênorkên ragane
nging jroning tyas sarambut tan gigrig
prêcayèng sukmadi
sumarah ing ratu

malih warnanên sang prabu dèwi
kang kondur ngêdhaton
kandhêg anèng gapura tindake
mulat kawiryan rêngganing puri
pura raras rêsmi
lir kasyargan tumrun

mantya rênggèng pradôngga asri
sumrik puspitabyor
wijah-wijah jahning maya ludyèng
minangkara rêsêp mindranya sri
lêlêng kalêngkaning
lêngês mara ngungrum

sêmining ron ketang karongron sih
duk kasyargèng tinon
angrênggani ing Cakrakêmbange
rikalanya Kumajaya Ratih
mèh embah kang brangti
ing sang karya wuyung

duk mangiwa liringnya ningali
sang murtine sinom
pustakane Pandhansurat age
pinêthik tandya sinukmèng galih
sinrat sastra sandi
linimpadkên têmbung

pilih jalma ingkang ngudanèni
sandine wèh wirong
sinrat dening kênaka lungide
gya sinungkên pawongan kêkalih
satêdhaknya sangking
pilênggah sang ingrum

sarta tindak tan kêcakrèng lungit
titising sastrèng ron
wus kêtampan sang nata pasmone
gêpah Sêpêtmadu Wilaja glis
mring paglaran mijil
sêksana tumanduk

ing Dyan Sôngka kêng nèng pôncaniti
gupuh mangrêpanor
gya dhumawuh timbalaning rajèng
wus tinampan pustakèng ron sandi
sinukmèng jro galih
bêbukaning têmbung

pèngêt maha sang narendra putri
sinudyèng sukmanon
kang minongrèh pra juwata kabèh
kinamulèn sagung widadari
kang kinarsan dadi
lêlakon kasyayun

dhumawuha ing Dyan Damarsasi
wiyose sang katong
kapêtêngan ing praja rêntênge
ing rèh Menakjingga kyating jurit
mendra sura sêkti
tanpa lawan pupuh

pantês lamun Radyan Damarsasi
ngêntasi palugon
yogya mocok murda digung rajèng
tan lyan yogya pininta srayadi
mung Dyan Damarsasi
kêng sih ing kasyayun

cacadira sang narendra putri
gêgampang punang wong
dene durung sinungan kamuktèn
sinangsraya kinèn mapak jurit
yènta wus amukti
tan kuciwèng sêmu

ing satêmah ginubêl ing kardi
rèh sang prabu sinom
tanpa yayah rena myang kadange
èsthining tyas kawrat ing sastradi
wus titi kêng tulis
sang anom tyas ngungun

sêkala kadya sinêndhal
ing driya rahadyan mantri
kurang winalêsing pêjah
mêmanise prabu dèwi
galihnya cilik wukir
kongas netyarja sumuluh
gêpah mangsuli sêbda
ing lurah pawongan kalih
dasih nata tan lênggana ing sakarsa

Ni Sêpêtmadu Wilaja
wus mêsat lumêbèng puri
horêg sagung kang sumewa
pita-ginupita sami
nyana-nyana mawarni
warna-warna bisikipun
risang rêkyana patya
sumung-sumung wêdanabrit
ngatak bubar ya ta samya lêluwaran

gora rèh kagiri gumrah
sagunging wong nêningali
margagung lir binusanan
kadya sulung mêdal enjing
wulat mawulat asri
pôntha mapanthang supênuh
datan lyan kang ingucap
amung Radyan Damarsasi
sugun-sugun kaya wong takon pawarta

ya ta ingkang kawarnaa
sang dyah kêng tinilar nangkil
Kusumayu Anjasmara
datansah angarsi-arsi
ing kakungnya dyan mantri
wuyanging tyas tansah gandrung
sang dyah kabyatan trêsna
gandrung-gandrung asung brangti
roning kacang manglayung dangu tan panggya

buron arum kinunjara
maras-maras ingkang ati
alaki wong kadi Parta
lamun dèn limang sukoni
atal sangit sing ardi
mendah baya merang ingsun
pan pantês sun têkèng pêjah
lawe ingkang jinum kardi
yèn rawuha mêngko kakang sun rarêngga

baita kaisèn toya
cêpaka rinujit miring
bubrahe ati manira
kèrên dene wong asigit
parikan wohing dami
parikudu ingsun susul
wadung cina pangeran
kinapakna awak mami
pêtis manis jêr dika dadi pocapan

krangeyan kang munggèng têgal
wong bagus sun anti-anti
kang gêbang binêsut mudha
apêgêl rasaning ati
dene kêpati-pati
seba têka nglangut-nglangut
sang dyah karsa anggantyan
tansah binuwang ingambil
mung kakunge tan lyan sinambating brôngta

sêbdane mring babu inya
pagene ta wong asigit
suwe têmên nora prapta
dene mau ingsun janji
maras-maras ing ati
mênawa mati kêsandhung
sirna kabur kanginan
kodanan udan pawèstri
padha ilang angur sanak bapa biyang

sêjagat môngsana memba
kadi dika wong abênthing
oleha ing bênthingira
ujar kari sarya wingwing
akeha wong awingwing
ujar kari rangkung-rangkung
padha rangkung-rangkunga
ujar kari parak ati
prak atia ing manah môngsasênênga

sapa kang kandhêk kampiran
angganggu mring wong alungit
mawuh angrong pêsanakan
kinraha buta sakêthi
pinaraga gagrêring
sinambrêra gêlap sèwu
wanodya kang sikara
linuda ing mutah mising
wong abagus poma aja salah karya

ni êmban matur wotsêkar
raka panduka dyan mantri
kadangu anèng paseban
tinimbalan prabu dèwi
mêlang-mêlang ing ati
mênawa tinuju kayun
pinundhut dadya krama
sinangkan sing solah niti
sêbdaning dyah yaiku maras ngong biyang

poyang-payingan ing manah
Anjasmara sêmu kingkin
sêksana Radyan Sêsôngka
wus rawuh dènira nangkil
duk katingal nèng wijil
sang dyah tyasira kumêpyur
gya mêthuk kapang-kapang
gêndrèh-gêndrèh asung brangti
gupuh-gupuh rahadyan maoni kônca

gapyuk sêksana ingêmban
sarya ingras kang panêpi
samarga awirandhungan
wayang-winayang ing liring
rêbut gon kang mêmanis
sang kalih tuhu abaut
sêdhêng kang pêpasihan
lir mintuna lawan mimi
sang dyah lajêng binêkta mring pêsarean

supe dhahar lawan nendra
mung asmaranya kang kèsthi
tansah anèng pagulingan
tan etang karya duk nangkil
mung lêngês marèng rêsmi
mantya martikèng mangunkung
kongas kasmarjèng tilam
srêngkaranya anrês ing sih
arum-arum lir sapada nukmèng sêkar

nutuk dènnya pacakara
prêmain taksyara lungit
lungide sinawung brôngta
brangtanya amigênani
wigêna pamujasih
sihira tuwan kumêndur
gupênur rat India
anèng gupit môndrarêsmi
pênuh raras mas nyonyah ing kêpatihan

wus jinarwa kang suwadya
sapangrèhirèng duk nangkil
katitisan sandi sastra
tumrap pustakèng ron sari
sinran srayèng ajurit
ing maha sang umarèng rum
mapag sang Menakjingga
kyating sura môndrasêkti
têguh timbul prawira ing adilaga

Rêtna Dèwi Anjasmara
ing manah brangtana kingkin
wuyang-wuyunganing cipta
ajrih maras aworasih
jrihnya mring prabu dèwi
dene gêntosi dewagung
mulya trus mutrêring rat
sapituduh dèn lakoni
nara kêna mindakèng printahing raja

maras-marase kang manah
mênawa tan bangkat kardi
sêpi sangking kira kirang
dudu lawan sirèng tandhing
yèn têmah têkèng lalis
gawe rôndha tanpa nganggur
sihira wus kênyatan
kumantil kulunging ati
wusananya sang dyah amônca udrasa

mingsêk-mingsêk anèng pangkyan
tansah jinum sabda manis
sinangkan sing nitikrama
pinruskên kasmaya jati
kasampurnaning urip
inguripan ing sukmagung
mangrèh sulanging titah
tata anggêp anèng bumi
binarung sih ruming sêbda mangla-êla

lingsir dalu wayahira
rikala apamit jurit
radyan baut ing srêngkara
rèrèha pêngarih-arih
kasmantya sang sudèwi
kasmaran môntra pinrêskung
tandya kapati nendra
wusing narèkakên ririh
kinrangulon sang dyah dening asta kanan

embah sri nata ingatap
manggung winawang kang liring
kadya murca kinêdhèpna
paja-paja mangkat jurit
trênyuh kabyatan kang sih
ing saniskara kaetung
Radyan Damar Sêsôngka
lir pêjah sajroning urip
aningali sang dyah kang sawang purnama

radyan mangunus ing waspa
sinangkan sangking sakêdhik
manut silaning kang napas
sinamur duk pungah-pangih
yang Yyang Brêmara kadi
ri sêdhêng ngrêbasèng santun
yèn kalanira sang dyah
èsmu sêsêk napasnya glis
radyan mantri ngêndhani tanpa subawa

konus pênariking asta
mangu mangangên tyas brangti
brôngta mulat ing wêdana
asor Yyang Purnamasidi
waja gumyur kasilir
kongas tejane ngênguwung
sêngkang hèrnawa muncar
lir lintang sayuta ngalih
rêbut raras goyang-goyang kaprêmanan

kaya angalapna jiwa
kusuma kang lagya guling
gêtir madu minasthika
rêrêm sata ngramyang sumrik
sênsaya rêbut manis
sajroning kang tilam santun
Radyan Damar Sêsôngka
lumèngsèr sing jinêm wangi
singêp kongkih sang dyah katrang prêmbayunnya

manglela maya gumêbyar
rahadyan jêngrê kêpati
anglês sarya ngusap jaja
èsmu mênggah sambat mati
wus tumrun sing jinêmrik
mawang mring garwa mangungun
gilang-gilang winulat
sang dyah kêpati aguling
radyan mantri ing manah kadya kamaca

malih minggah ing paprêman
sang dyah rêtna dèn arasi
cinêcêp-cêcêp lathinya
napasing dyah dèn sarêngi
ing dêmang ngrid-iridi
manarik pamiyosipun
tumrun mring wonga-wonga
nukmèng padaning panêpi
môngsa borong kêng ahli tilawat kuran

tajuwit lan mukalkalah
bilagonahira minging
sang dyah sampun siningêban
sarya ingêmêk-mêk ririh
dèn apit ing gêguling
asta ingastan masak rum
sêkar cundhuk ingalap
kinarya jimating jurit
malah mandar dadya têguh kayuwanan

minesêkarêng ing tingal
solah pangrèh pamuja sih
radyan têdhak sing paprêman
satindak gya mawang liring
samir èsmu kawingkis
katongton mêlok sang ayu
sang kakung trênyuh ing tyas
ginubah winangun aglis
wus tumangkêp datanpa nolèh ing wuntat

ri wusnya ngrasuk busana
Dyan Sêsôngka tandya sowan ing patih
lan parêpatnya wus pangguh
laju ing lampahira
de warnanên sang dipati apan nuju
sêdalu lênggah lan putra
Dyan Seta Layangkumitir

anèng ing bangsal sineba
gunêm rêmbag gusthi karsaning gusti
pêpucukan nyinèng sêmu
sêmu mring Damarwulan
kadya ingusikkên Sukmana kang agung
pituduh juwata mulya
mring maha sang prabu dèwi

myang raoskên ingrêringrat
wahyuning yyang praja ingkang dumadi
tuwin budayaning laku
kêlakuwaning titah
sinung murah dening bêthara kang luhur
wênang istiyaring lampah
nyalangi durunging pêsthi

mila tansah pirêmbagan
kyana patih lan putranira kalih
Dyan Layangkumitir matur
ing yayah adipatya
Damarwulan priyogi cinidrèng lampus
sampun ngantos manjang wirang
yèn lami saya angsal sih

saya jêmbar kang daulat
kuncara nrus ngait wong Majapait
awrat irinya ingapus
mojar Dyan Layangseta
yayi aja laku cidra amrih lampus
abot prêdataning lampah
kuwat pira nalar siji

kalah nalar ing sajagat
pujining kang ngudi dursila juti
tan wun sing bahya kapangguh
satêmah kawêdakan
rama mojar paran ta rèhira kulup
Dyan Seta matur wotsêkar
yèn sêmbada lawan budi

yogi angabên narendra
sinangkan sing pangrèh kang adu manis
manis kang pamicaralus
nêbihi kira-kira
winisayèng krêsane busana samun
sêmonira tan kênyanan
nyanane angraharjani

luntur tyas lumêksanannya
gunging urip tan wontên amrih sisip
mulyane sinêdyèng kayun
tan wrin ing pringgabaya
sasingating andaka têmah tinanduk
linabong suselaningrat
tan susah dados pakardi

ing rèh kasiku ing tingkah
sinaidan isining bumi langit
ratu tumurun kang pêndu
agampil winoran byat
ginosongan ing bêbudèn sêtya tuhu
yèn wus tiwas tyasing raja
gugur kagubêl ing sisip

saha bala sakusyala
saprajanya tumindak lawan kingkin
kêkês nalar kang rahayu
ruwêt pamuja arda
Damarwulan môngsa dadosa talingus
pêjah kasêmbung rêratan
ingèstrènan lawan niti

amanggut rêkyana patya
wusana rum sêbdanira aririh
luwih bênrê sira kulup
cacade wus kaslêpak
ing wong mayang môngsa kewuhona laku
wus kagêgêm ngastaningwang
lêlakone Damarsasi

radyan kalih saya nyêlak
pilênggahnya ngadhêkês tyas mèstuti
kya patih alon ing wuwus
ting kranthuk alamatan
lan putranya pasmon kewala asamun
gutuk kidul lèr kêpranan
liwat pinaliwat lungit

tandyana abdi manêmbah
matur lamun Dyan Sôngka arsa sumiwi
katrinya ing manah jumbul
sinamar wus ngandikan
nanging pamojarnya tan kandhêg ing wuwus
sasolahira tan owah
sanetya kinardi-kardi

grêgête yèn kala marna
Sang Sindura duk campuh ing ajurit
manise yèn kala muwus
prange dipati Tuban
èsêmira yèn marna para tumênggung
pra dipati para menak
kang samya kanisthan jurit

gêtun-gêtune ing netya
duk manabda risaking Maospait
Dyan Damarwulan wus rawuh
agêpah ingancaran
kinèn lênggah lan putra kalih wus kumpul
abukuh kêparèng wuntat
ya ta Dyan Seta Kumitir

tan pêgat matur wotsêkar
sarikutan ngambil ingkang mêmanis
kang prapta dangu tan dinuk
ing tingal saha sêbda
tungkul dènnya anggumunkên ingkang atur
mring sudarmanira radyan
luwês kang têmbung patitis

ya ta sang rêkyana patya
sawusira nimbangi putra kalih
nêbda mring Dyan Damarsantun
têtanya ing pakarya
Dyan Sêsôngka pyayama saha wotsantun
ngaturakên sandi sastra
kang tumrap ing ron tinampin

wus sinukma ing apatya
kang nuwala tandya sinungkên malih
nêbda paran sira kulup
mungguh wêkasing karya
nêmbah matur Dyan Sôngka panyiptèng ulun
nadyan dhatêng sakit pêjah
kawula èstu mèstuti

lumampah mring Prabalingga
sumêngkèng rèh pêngawak braja jurit
lan Sang Menakjingga digung
tan lyan ulun pêpinta
mung pangèstu panduka ingkang sinugun
manggut kya patih ngandika
iya bênrê sira kaki

borong apa karsa nata
sapituduh kudu dèn lêksanani
balik angkatira kulup
mapak mring Menakjingga
nêmbah matur sira Radyan Damarsantun
inggih lajêng sapunika
manggut kya patih sarya ngling

dene lingsir wêngi radyan
garwanira apa wus têpung kapti
dyan matur panduka sunu
dahat tan suka mangsah
mila ulun sowan ing panduka dalu
Anjasmara sangêt mothah
ngong lêlimpe duk aguling

sing jrih kawula mring nata
myang mring tuwan asung nugra kang luwih
garwa katilap jinêmrum
kya patih mèsêm nêbda
luwih bênrê babo mangkata dèn gupuh
sasat karsaning juwata
barang parentahing gusti

Dyan Seta ewa ing manah
mingrê mucang èsême nocog galih
cumrêri mènjêp praidu
Kumitir panas mulat
liringira mrêkitik kanyinèng sêmu
adhoso ingkang pangucap
ki raka mangkata aglis

poma dipun angsal karya
dèn kapocok Menakjingga ing jurit
Dyan Sôngka ngrêpa tan muwus
kya patih ngatak mangkat
nêmbah majêng dyan mantri manukmèng suku
sawusnya lèngsèr dyan mentar
lan parêpatira kalih

amarêngi padhang wulan
tara lumrang trênggana mawur asri
srining manon mangungun
sumilak ngêmu brota
ing sang kadi Partasmara amrih pupuh
samarga sinêmangkara
mring juwatanya kang asih

nir baya tanpa wikara
tan lyan ingkang kaciptèng kasmayadi
mung sandining sastra wèh rum
wirama krana manras
rumasuk sih sutijèngkara sinamun
lawan brôngta kawuryan tyas
karêpatyan tiksyèng lungit

tan ingucap kang nrang lampah
ginupita malih gitaning patih
Seta Kumitir wus rêmbug
kêng môntra mulyaning glar
glaring aran braja trêstha tyas sih bukuh
lêlandhêpe namung tingal
anggêp ungguh asamasih

byar rahina surya muncar
Anjasmara pinojaran sru wadi
sang dyah aniba tan emut
sêmanging driya mamang
byat trêsna sih ing kakung tinilar dalu
kuwur samawur ing manah
sapanglilirnya kasyasih

sêsambat awor karuna
wuyang-wuyung marasira kêpati
pawongan pating bilulung
tan wruh ing purwakanya
awurahan gustine sinambat wuwus
tintrim wong sakêpatihan
sasaran miyarsèng tangis

gêpah Rêtna Anjasmara
malbèng pura marsèng byantaraji
mangèstupada kasyayun
sêsampur kuleweran
mantya drasa asambat-sambat ing kakung
prabu rara mangrês mulat
tansah angewani galih

sasêbdanya gêtir kilang
awusana tandya parentah aglis
mring apatih wus dhumawuh
kinèn abantu lampah-
ira Radyan Sêsôngka sadhiyèng pupuh
gêpah wus samya pininta
dêdamêling Maospait

pra nararya para menak
pra tumênggung dêmang rôngga ngabèi
sabalakusyala daut
mangrob mangarab-arab
têngara ngrok gurnita têtêg makêtug
winantrê winantya budhal
kadya alun nêmpuh wukir

kang dadya tindhihing lampah
sira Radyan Seta Layangkumitir
wadyèng kêpatihan magut
pênuh datanpa petang
pra dipati môncanêgara sêdarum
wong pasisir lèr bêlabar
kadya jalanidi ngalih

mêne gênti kawarnaa
Dyan Sêsôngka sinrang lampahira glis
tan kontap kang samya nusul
dêdamêl Majalêngka
kandhêg anèng Kadhiri kabrukan mungsuh
barise wong Bêlambangan
Kotbuta Katbuta patih

myang sagunging para menak
para dhaèng miranti tata jurit
baris aglar opyak mungsuh
kadya dhawuhan bêdhah
gênggêng muntat kadya gunung alêlaku
syara ngrok panjriting liman
anglir udan sinêmèni

ganjur-maganjur mangrêmpak
braja kilat makilat-kilat thathit
buh bayu bajra magêntur
gêntur bêntur sauran
anjrak bajra prêkatha lir sèwu guntur
baris kulon lawan wetan
tan ana sêdya gumingsir

