Dyan kabajra palwa mawan ing samodra
lumêpas lir jêmparing
kêmudhi ngrèh parah
ngarah ngirat maruta
pinarastha ngiras laris
sèrèng sisiran
rèrèh panjoring riris

Amêr-amêr sahawan pidaking pada
Ki Dhatuk Ragarunting
wus rèrèh palwanya
suka-suka bujana
lan santrinya sadayèki
pan abubungah
de kauntungan sami

Samya gunggung pra santri mring gurunira
miwah kang amênyanyi
sinambi nyamikan
manah lir punagiya
aramyan-ramyan samargi
ngetung kontungan
antuk donyèstri adi

Yata ingkang kantun Ki Sèh Amongraga
amusthi ing pangaksi
anyipta tan ana
sirnaning pandêlêngan
ngulihkên kamulanèki
wus kalanggatan
sasêdyanira dadi

Janma tama panuksma kajatènira
tanpa antara nênggih
nungsa pulo Jawa
sirna tan kawistara
dhukuh banjaran musna nis
tanpa tuduhan
mulih dadi jaladri

Mulung maring rabènira wus binêkta
ing ngasrama awingit
jaman kanyênyêtan
yata ingkang kocapa
Kyai Dhatuk Ragarunting
dènnya alayar
anèng madyèng jêladri

Kagyat mulat Ni Tambangraras tan ana
gupuh kinèn ngulati
sajêrone palwa
longkanging pasênthongan
paslêmbon sadaya sêpi
narka wus ilang
Ki Dhatuk Ragarunting

Samya gègèr pra santri sajroning palwa
tan ngarti ring pakarti
yata sanalika
dènnira alêlayar
katêmpuh angin gung prapti
amawa gora
rob pasanging jaladri

Gumaludhug angin ombak mawalikan
kombul mawukir-wukir
toyaning sagara
kapêcuting panjara
pancawara angayuti
têdhuh ruara
gêtêr-patêr rawati

Lir kinêbur jumêgur angambak-ambak
bakal ambêbayani
pan kabina-bina
gumuntur magênturan
Kyai Dhatuk Ragarunting
sarowangira
tan nana duwe budi

Lir anggane ing pati têkèng sakarat
tan ana lyan pinikir
myang lyan kang winulat
mung marganing pralaya
angadhêp keblating pati
palwa putêran
mungsêr kadya kabikir

Mubêng kèngêr komêt mêdêd tan panon rat
katiyup dening angin
sruning bayu bajra
palwa mêsat ing tawang
wutah kabuncang wiyati
baita musna
mulih ajaling wingit

Kamulane cipta wus tan na karana
kang kapususing angin
Kyai Dhatuk Raga
-runting sarowangira
wong wolungpuluh anênggih
samya pralena
singunên tan na urip

Kabur samya ginimêr undur-unduran
munyêt anèng wiyati
wus pinusthèng cipta
maring Sèh Amongraga
linêpas akalawan angin
supayanira
tibèng dhangkanirèki

Bangkaulu antero tanah Sumatra
muara sabrangnèki
pakampunganira
anèng pulo Cilinan
patrukaning pulo Rakit
yata pra samya
ngalêntang sing wiyati

Kadya buah rontog saking uwitira
tiba tan nana eling
lamak panonira
sumaput anèng tawang
dangu antaranirèki
pangliririra
lêngêr-lêngêr tan eling

Tan kèlingan duk wau katubing barat
prabawaning awingit
toyaning samodra
saputing bayu bajra
gurnita sru ruara jrit
kaelokannya
Kyai Sèh Amongragi

Darajate oliya janma utama
jinurung ing Hyang Widdhi
mêtokkên wêwêlak
milalati karamat
lir Ki Dhatuk Ragarunting
akarya cacah
-cucahing janma luwih

Têmah olih kêparat kêna musibat
katulah ing sasakit
malarat kasrakat
lan pawong santrènira
lir duk katubing jaladri
samya têlanjang
tan nana nandhang jarik

Ragarunting kalangkung pangungunira
mulat angganirèki
myang miyat rowangnya
kabèh samya wuwuda
rumangsa sisipirèki
asalah karya
mring kawulaning Widdhi

Nulya Ragarunting lan santrine samya
mulih pating calili
maring wismanira
priyangga sami sinjang
pan guyu-ginuyu angling
lah iya ta lah
katanggor ing bilai

Ragarunting lungguh pakampunganira
tinanggap mring pra santri
Kyai Dhatuk Raga
-runting alon wuwusnya
kabèh santri-santri mami
padha myarsakna
tutur-ngong mring sirèki

Aja susah kêna ingkang pancabaya
pupusên ingkang bêcik
padha narima-a
lagi cobaning Suksma
gyaningong nyatakkên iki
ingkang kaucap
ngulama kang linuwih

Nyata yèn wus sasolahe waliyolah
karya loking pangaksi
kang mangkana ika
tan kêna tiniruwa
wus tan mikir bangsa lair
ananging bisa
akarya krana lair

Dene mungguh ing ngèlmu pan nora beda
lawan ingong sirèki
iya padha uga
pamèting ngèlmu rasa
dadine marang kajatin
ing dalêm êkak
woring kawula Gusti

Nora liyan ya kaya pamburinira
anging bedanirèki
anggêpe ing tekad
tan ngopèni sarengat
ing pangupa-jiwa lair
wus nora sêdya
misiling sandhang bukti

Amung muhung usulira mring Hyang Suksma
atilar tadhah guling
kang mangkono ika
tan kêna yèn tinuta
wis sinung palal pribadi
lambar santosa
anuragèng kajatin

Nora sêdhêng inganggo sawiyah janma
kang aral owah gingsir
bêcik sira padha
nêtêpana sarengat
ing kukum saraking Nabi
ing upajiwa
untunging sandhang bukti

Santrinira andhêku myarsa lingira
Ki Dhatuk Ragarunting
yata kang kocapa
sira Kae Mongraga
lan kang garwa Selabrangti
sêdya lalana
kinanthi maring laki

Lir ngambara lampahipun
sang Sèh Adi Amongragi
napak madyèng ngawang-awang
kadya rasaning pangimpin
apan dulur dènêngawan
lir Hyang Wisnu lan Dèwi Sri

Mahawan mahawang turun
kadyarsa nukma anitip
ing janma di wirutama
mamanon amiminihi
wau Nikèn Selabrangta
mawan sarta matur aris

Datan anyana sarambut
amba yèn papanggih malih
lawan tuwan kang minulya
Sèh Mongraga angandika ris
darma ingsun sihing Suksma
kang kaya ku rênaning sih

Allah yayi umawan hyun
ngrasakkên kang panas pêrih
tirakat pidak bantala
utama nglarani dhiri
papa pan karya lampahan
supaya sinor ing janmi

Kang garwa tan lêngganèng hyun
nut sakarsanirèng laki
tumurun sing antariksa
pracina mahawèng siti
jor lêbaknikèng pundhungan
mahas ing wana sunya writ

Parah lyah rikuh ingangkuh
lumangkah ing curi ringih
têlatah katêtêracah
cihna lampahira ririh
rarah paranging atiksna
amêlah padanta rujit

Lan sarampading arunggut
anrang kawêlèring ron ri
citra rajahning pagêlang
tar lana lêlanèng tawing
wêwêng pangungaran jurang
parang rong miring kapering

Paparung lir tiksnaning hru
minarah ririh sêlaning
lêlana sêloting lampah
rêkasa dènnya mara ris
sinrang prabaning karaba
swanita drês angêbêsi

Kiswaning angga maruntus
tumurusing wastranèki
tar kasongan ing kèrana
kasrangan ing Hyang Syandagni
sang waela Selabrangta
tinumuntur ing Mongragi

Mangênu ing siyang dalu
ngidul mangetan nut wukir
pidak gronging pangunguran
tan ketang durgamèng margi
sêdya parahing Tunjungbang
mawan wus kalihdasa ri

Nèng Guwa Langse dinunung
Sèh Mongraga lan kang rabi
jênêk tulus mangun tapa
lir sawênyahing sujanmi
karing ring Parangkusuma
sênêt nèng Parangtaritis

Yata wontên kang winuwus
sujanma alul martapi
nèng kananing Parangwedang
guwaning Parangtaritis
lami wus sawidak warsa
awasta Ki Darmèngbudi

Rikalanira pitêkur
kagyat paningalirèki
ana murub sartambara
dèn-sêngguh kancana adi
Sèh Mongraga pan wus wikan
mring kang sênêt amartapi

Angartika jroning kalbu
wong iki wus wanèng pati
tapane pan wus tumêka
alon dènnya marêpêki
Sèh Mongraga angsung salam
Darmèngbudi anauri

Ngalaekum-musalamu
satata angancarani
rêke kang tan katambêtan
ulun anêdha Kiyai
sih pêndonga pakênira
manira nunuwun ugi

Sang Sèh Adi Amongluhung
nauri wacana aris
ênggèh kisanak mitrèngwang
para anjawab ing kami
pira-barane yèn ana
sih palalira Hyang Widdhi

Luwih paran para sêngguh
mariki para yun panggih
yata lênggah Sèh Mongraga
mijilkên pangunahnèki
sanalikanya kang guwa
praptane Sèh Mongragi

Saemba kadya kadhatun
kawuryan sèsinira sri
kumêndhung kadya kaswargan
praba gung jinêmira mrik
langkung ing kaendahannya
lulungsir wastra di-adi

Myang babanjaran anglajur
andhatulaya inaksi
babatur atundha-tundha
tata matanêming kitri
sangkêp saliring pra kirna
woh muwah kang sari-sari

Wijiling tirta umancur
awêning mawa ganda mrik
Darmèngbudi ciptèng driya
wong iki sêmono sêkti
katara darajatira
karya eloking pandêling

Sanyata wong wis linuhung
jajanturane andadi
tandhane janma kuwasa
mawa tejane dumêling
rumangsa yèn antuk tunggal
ring sira Pangeran-jati

Kadadyan sasêdyanipun
wong iki winong ing Widdhi
kang guwa dadi paseban
mangkana locitèng ati
baya ana sihing Suksma
kadhatêngan wong linuwih

Baya mêngko raganingsun
antuk guru kang sayêkti
nyangking sampurnaning raga
kasucianing dunya kir
sumêdya angèstu pada
tan kêdhap angèksa kapti

Wau ta Sèh Amongluhung
wus wruh saciptanirèki
Darmèngbudi anrap jiwa
sumungku acadhang kapti
cinupan wus têkèng mangsa
lirira wus ambalègi

Dungkap ing biraènipun
angayun-ayun pribadi
katitisan ing surasa
wani gati êtoh pati
lir kaywa king wus katara
ayun ingagar mêtyagni

Mongraga wacana muwus
asih marang Darmèngbudi
Kae jêbèng mara tanya
sapa sintên kang mastani
umatur ingkang liningan
Darmèngbudi kang mastani

Mongraga ngêcupi wuwus
paran yêkti sira yayi
para guguru mring mara
pan kasasar tan-tuk yêkti
kalurung kadya cithoan
purwa tanpa wasanèki

Ki Darmèngbudi ngling kalbu
pranyata janma linuwih
uning saosiking driya
nuksma ahli bangsa ati
janma di wus jiwa Suksma
wasana umatur aris

Singgih tuwan atur-ulun
nadyan sasar kawulapti
angèstu pada ing tuwan
Sèh Mongraga ngandika ris
yèn para tuhu wong kêcap
mijila sing guwa ngriki

Ambyura ing samodra gung
lamun uga para wani
pratandha para sanyata
angguguru ing sayêkti
puniku dadalan swarga
yèn para yun wruhing jati

Ki Darmèngbudi umatur
sandika darmi nglampahi
sigra mijil saking guwa
wêdalnya sing guwa wingit
sung cipta mring Darmèngbudya
lah ta mijila tumuli

Lah Ki jêbèng anakingsun
tampanana sihing Widdhi
ing marga kalih prakara
bêgja cilaka dèn-kèksi
ywa parêk iman bangsa ngam
kalêbêt iman kawasi

Nèng ngriki pambagenipun
kaluputan mung kadadin
wurung tampa sida tampa
anèng pribadinirèki
puniku sakèthèngira
ganjaran ala lan bêcik

Mangkana kang sinung wuwus
tan drana Ki Darmèngbudi
sigra ambyur ing sagara
tan ana parak kaliling
asokur ing panarima
maring Hyang Kang Maha Sukci

Katampan têlêbing kayun
wus kabongbong ing jaladri
kalèmbak kambang-kambangan
pralena kasrah ing warih
pendah samaning kunarpa
dungkap kaênêngannèki

Malap angganira luyut
kasingêp wus tan kaèksi
purna sanalikanira
nèng jaman wilayat nênggih
têgêse jagad walikan
walaka ana kaèksi

Paèksan sajroning luyut
sira Kae DArmèngbudi
lir alinggih anèng têpas
myat kang kaendahan luwih
sunar sarwa bramarkata
nir tang rasane sak sêrik

Mung sokur panrimanipun
kikmah nikmat tanpa bukti
karamatan ing pangiksan
bungah tan bidêngah mèksi
tan pae saciptanira
lir surasaning pangimpin

Sèh Mongraga mèsêm dulu
dungkape Ki Darmèngbudi
ingawe wahananira
prapta sanalikanèki
ing ngarsa atur pranata
Sèh Mongraga ngandika ris

Babo bagya anakingsun
wus luwara gyanta nêpi
muliya maring ing praja
Darmèngbudi matur aris
amba pan langkung lênggana
yèn amba tuwan kèn nulih

Singgih amba tan ta dunung
tan raos sasana nênggih
ajênêk anèng sih tuwan
tan mèngèng wèngwèng ing kapti
Sèh Mongraga ris ngandika
nakingsun Ki Darmèngbudi

Lah jêbèng karsanta uwus
mirarèn gyanta awingit
lungguh satataning praja
prandene sira lan mami
tinunggil rêke dening Hyang
ywa sira apindho kardi

Mapaning laku puniku
karsèng Hyang asih ing dasih
wus luwih kautamannya
têkèng purnanèng sajati
Darmèngbudi matur nêmbah
mugi tuwan angindhaki

Sèh Amongraga nabda rum
nakingsun Ki Darmèngbudi
dèn-wikan paranning tingal
aywa samar ing pandêling
ananing Hyang Maha Mulya
ora beda lan sirèki

Tunggale ananirèku
ya uga Hyang Suksma jati
bedane pan wawayangan
kita lan Hyang Suksma luwih
nyata yèn upamakêna
ing manah kalawan mosik

Pan suhuling sih Hyang Agung
sadrah tan ana bedaning
lir suruh lumah kurêpnya
dinulu seje kang warni
ginigit tunggal rasanya
tunggal sajati sadhiri

Wus sinêjang surasèng hyun
mangkana Ki Darmèngbudi
tan antara sigra muksa
sing ngarsane gurunèki
amalêtik tanpa suthang
mabur tanpa êlar singgih

Tandhaning wong wus winahyu
atanggap kapti sajati
luwih sihe gurunira
wikan sakarsanirèki
kuwasa ngambah gagana
jlêg prapta sasêdyanèki

Ing Palembang kang dinunung
nèng mêsjid gung dènnya linggih
sapraptanya ing gagana
gègèr kang wong jalu èstri
padha kagawokan mulat
cahyane kang wau prapti

Nagri nêdhêng lagya rêtu
rusak kambah ing pagêring
papati tanpa pêgatan
sapraptane Darmèngbudi
praja nulya lir tinamban
nulak wawêlaking nagri

Katumbal ing jalma luhung
gring sore esuk basuki
gring sore esok waluya
samya suka tyasing janmi
yèku margane prajarja
olya amupangati

Mangkya gantiya kang winuwus
wontên janmèng tanah Jawi
ngulama trang alul lampah
wasta Kyai Ragarêsmi
mendra anjalak paningal
nglêlana ngêntèni pati

Tansah ngayun-ayun lampus
sokur nuli praptèng pati
kabosên nèng ngalam dunya
tan ayun amor ring janmi
tan nana liyan kacipta
mung jajah andèrah pati

Têgêse lakune lampus
andêlajah ing asêpi
tan ketang durgamèng marga
sura lêgawa ing pati
asêtya tuhu ing lampah
tan kandhêg ing papan tulis

Langkung dènnya namur laku
lumuh ing panggawe sirik
sawênèh wong alul lampah
cêgah mangan ngênor dhiri
dèn-èbèrkên lakonira
mrih kuncara ing sasami

Abungah lamun ginunggung
kabire angobar-abir
sêmune angungal-ungal
lho aku iki wong adi
sumur lumaku tinimba
ana pindhaning yèn wêning

Wè bladhêr mlaku dèn-inum
bolu lumaku pinêthik
mêngkono kaprahing kathah
malarat angaku sugih
dume kumudu katona
dimèn dèn-èram-èrami

Akèh kang kapêksa punjul
ngungaskên ngèlmunirèki
anganggo tambal-tinambal
kulambi mayit dèn-irip
tan wêruh lamun duraka
aling-alinge sumuci

Tan kaya wong ahli luhung
sakadar lumuh kaèksi
tan sokur ginunggung ing lyan
anyuda tangating Widdhi
yata Kae Ragasmara
ing wanci surya tumiling

Lumampah kaparan ing hyun
mangidul arahira ris
sêdya marang Pamantingan
wana ing Gambirawati
ing Guwa Langse Tunjungbang
pagêbyuganing jaladri

Sêdya sumungku ing ngriku
ing Guwa Langse mimidik
kadya na kang asung cipta
anrang mahas ing wanadri
tan watak kampir ing desa
kapapag sumimpang têbih

Mawèng tawinging lulungur
tumurun ing jurang trêbis
raina wêngi lumampah
kèndêl yèn wêktu ngabêkti
rosa sunating ngatangat
lumaku lawan adhikir

Yata wau kang cinatur
kang malanèng guwa wingit
sira Ki Sèh Amongraga
lan garwa Ki Selabrangti
kang bangsa lus nuksma nusa
wadhage sampun kawuri

Nir tang siwuhirèng kalbu
kabul kaciptaning dadi
tar mamang mring samar-samar
marma sang Sèh Amongragi
alukan sanggya waèla
nis praya têgêsirèki

Amêge kamuksan luhur
tan pisah lan rabinnèki
rèh wus tinunggil jatinya
ro katungge ing Hyang Widdhi
widagda ing cipta marga
mayèng winayang Suksma di

Mangkana sang Amongluhung
ngandika marang ing rabi
payo yayi anrah paran
salêngkaning wana wukir
mendra rèh rêkasèng angga
rasèng papa ing ngapipin

Kang garwa tan lêngganèng hyun
tumuntur karsaning laki
dan mara mijil sing Guwa
Langse nut têpining tasik
manjat gênêng sela-cala
arga ing Gambirawati

Anguntara lampahipun
nganjor jurang nètèr ardi
mahas ing wana wulusan
tar wang-wang sinrang ing rawi
mrêgil dhidhikil wanarga
asahên soring sulastri

Non janma ngênêr ing ênu
tanpa kanthi kawlasasih
kêdhap-kêdhap kawistara
Ragasmara dènnya laris
parêk sananing saênan
Ragasmara kagyat mèksi

Gingsiring surya mèh surup
anon teja anêlahi
murub sacakrèng-gilingan
Ragasmara ciptèng kapti
anarka dede manungsa
mijile teja rêspati

Yata awas dènnira ningali
prênahe teja non
ana janma roro pandulune
yata kang lagya mangantya linggih
Kae Sèh Mongragi
alon lingira rum

Sira maherastutiya yayi
ana janma anom
kang satata agêntyan bêcike
ywa ngênêgi winulat ing janmi
supaya ngrêsêpi
kiswa ywa maruwun

Tambangraras sinajatèng laki
tan lêngganèng pakon
lèngsèr sing ngarsa mring pakucure
asosotya tapwastra ngowahi
kasêmêkanèki
amaoni pinjung

Ukêl kiswa mèt lungsèn tinitih
silih puspita non
prayojana usana sayanggè
têgêsira mahayun susumping
jalamprang kinitir
ron tutuping gêlung

Sèngêh pangayun wijang awiwing
tuhu yèn kinaot
wusnya dènnira karasikane
dyan umarêk sakèringing laki
rumêksa ing kapti
manawa têkabur

Tambangraras sayêkti janma di
winong ing Hyang Manon
saking lakinira pangêntase
dungkapira maring ing kajatin
purnaning kadadin
wali wanudya nung

Yata kang sêdya mahayun panggih
wau sapandulon
Ragasmara cêngêng pandulune
têka ngartika sajroning galih
baya sapa iki
jalma kang alungguh

Mawa teja sajêg durung mèksi
prabawa mangkono
saya kawangwang ingkang agawe
Ragaasmara amuwus aris
lah tuwan ing pundi
ngayun miwah pungkur

Sapa sintên tuwan kang pinuji
saking têmbe tumon
Sèh Mongraga alon andikane
lamun para katambêtan mèksi
rèyang tan papanti
ngiwung tan nut lurung

Sakayun mara ngalaya bumi
tan wrin parêk adoh
para tanya marang reyang rêke
Amongraga yèn ana ngaranni
akèh kang nambuhi
tan kondhang ing tuwuh

Balik para paran kang dêrapi
angênêr patêmon
sapa sintên ta pasambatane
de marang Ke angliru pandêling
têsawuring budi
dudu kang dera yun

Mring duksina parahirèng ati
ing Tunjungbang langon
apan datan wontên punapine
para wus lawas tan cawuh jalmi
owêling pangaksi
mira kasaliru

Kagyat tyasira Ki Ragarêsmi
kajatan ing batos
saosike kacupan tan wênèh
anglocipta sajronirèng kapti
baya ki kang dadi
pageyonganingsun

Amêkasi saraosing kapti
bêkjaningong maksoh
sira Pangeran kang asung ing rèh
sêmune wong iki wus linuwih
angragasukma di
aoliya luhung

Sun sumêdya anguguru yêkti
maring sang Kinaot
Sèh Mongraga mèsêm andikane
mara iku de mênêng tan angling
cêgahing apanggih
tan awawan wuwus

Yêkti abot wong guguru yayi
tan kêna ingangkoh
lamun durung waspada tingale
tiwase guru badan tan kari
sagonne kacangking
karam katut ing hyun

Cêgahing wong angguguru yayi
yèn durung sayêktos
kang ginunggung lan kang gunggung rêke
lamun tan jati salah sawiji
yèku ngumpêt yayi
panggawe rahayu

Ragaasmara sangsaya dêling
tyasnya kapanujon
datan kumalasar samêndhange
cipta labuh jiwangga toh pati
wasana turnya ris
tan sagêd umatur

Sampun kacupan raosing galih
tan wontên kinaot
mangsa borong amba paduka rèh
Sèh Mongraga angandika aris
kang mangkono yayi
agampang rinêngkuh

Lamun para iya bisa angling
luwih ora ewoh
Ragaasmara panggraitane
baya pinrih aku pinarsa ngling
bêcik sun-lakoni
lèjême pamuwus

Ragasmara mèsêm anyêlori
aturira alon
adêg-sura winor paguyyane
lah Kae sang Alus tapa-tapi
sun tatanya singgih
kadipundinipun

Pawèstri kang mêsês anèng wuri
mêsês dènnya timpoh
asta sarya sêduwèng wêntise
sumping jalamprang kinitir ron tri
sêmune awadi
sura sabdèng ngilmu

Sèh Mongraga mèsêm anauri
sira atatakon
wong wadon kang nèng kanan ngong rêke
rabi-mara rowang kawlasasih
ambêntar myang atis
saparan tan kantun

Samarga-marga ngong uring-uring
tansah angêrêmpong
mara-bêkta lêlana lawase
pilang-pilang têgên atut-wuri
tan wangwang ing rungsit
ing marga kang ewuh

Jajah mendra pasir wana wukir
ing guwa ingkang grong
apan mundhak dadi bandha bae
marmanya tansah sun uring-uring
Ragasmara angling
kawula angrungu

Papantêse rêke wong lumaris
parêk mutawatos
lamun kondhang pawèstri mitrane
apan kalih prakawis winarni
wontên ingkang dadi
narik duraka gung

Pilih pawèstri kang dadya swargi
kèh kunduring lakon
saking dening èstri panarike
ambatalkên rèh karana suci
ambuburêng êning
-ira ing Hyang Agung

Nyatane nraka jahnam donyèki
badaning wong wadon
têbih saking Hyang Suksma langgate
maring janma kang kulinèng èstri
tiwasing dumadi
jor kapirannipun

Trusing basa kang kalih prakawis
pênêt lawan wadon
sayêktine jalu lan èstrine
pan minangka swarga narakèki
mung sugih myang miskin
sami dunungipun

Mukmin lanang kang tinitah sugih
mlarat mukmin wadon
lamun kèrup salah sawijine
yèn malarat nuksma ing asugih
tan labêt yumani
kaluluhan luhung

Lamun sugih sumurup ing miskin
nir utamaning don
têmah nistha papa saèsthine
kadi-kadi lir paduka singgih
wèh sumêlang ati
kadhoning pandulu

Mungguh ing ngèlmu datan anapi
tekat kang mêngkono
elok pangilonirèng kajatèn
Amongraga mèsêm anauri
atiksna dèra ngling
kuciwa andungul

Utamine wong rarasan ngèlmi
ana ingkang kinon
angadhêpi sarta lan agnine
paujudan pawohan lan panti
Ragarêsmi angling
anjawi ing dhukuh

Ingkang janma ingkang ahli bukti
paran kang tinakon
sarwa wontên kewala pinurèh
kawula tan patyahli desèki
sumanggèng karsèki
Mongraga gumuyu

Karsa glarakên mangunahnèki
winong ing Hyang Manon
kaduluran karsa sakadare
aoliya saciptane dadi
tan pantaranèki
sanalikanipun

Wontên babanjaran kang wisma di
endah ing pandulon
kang kinarsan-wau wontên rêke
nèng madyane pandhapa sumaji
padudan lan agni
pakinanganipun

Wiwijikan tanpa sangkanèki
ana kang tinakon
woh-wohan myang olah-olahane
Ragasmara mangu dènnya mèksi
èsmu angebati
ing netya sinipun

Pan kaliling purbaning Hyang Widdhi
susah kang mêngkono
baya janma iku wus kinacèk
nyata yèn wus abadan-sukmèki
Mongraga ngling aris
payo padha lungguh

Awon tingale nèng latar yayi
prayoga kang manggon
anèng pandhapa wus pinarantèn
Ragasmara anjêngêr tan angling
sakêdhap lir ngimpi
angganya marlêsu

Yata wus tata dènnira linggih
Amongraga alon
angsung salam paran yayi kiye
arannana dèn-pratela singgih
ing kawruhirèki
aywa sêlang-surup

Ragasmara aturira aris
paran winiraos
Sèh Mongraga alon andikane
iya paran kang anèng pandhapi
lah dene ta iki
ana kang kadulu

Samakawis kabèh anyêkapi
rêke paran raos
Ragasmara mangsuli dêlinge
pangaksama tuwan yèn asisip
paran ta puniki
kodrating Hyang Agung

Pratandhane sih nugrahèng Widdhi
kang gumantung ing wong
alul iman kang tumêka rêke
kasucian waspada ing dhiri
-nira kang pribadi
ing pasuhulipun

Kadipundi karsanta punapi
dèrèng kapanujon
Mongraga ngling atut sojar lire
lan ing ngêndi gonne Asma-jati
Allah iku êndi
wujude satuhu

Lah jawabên iku kang patitis
aywa salah sênggoh
Ragasmara angapti ature
gyanning Allah nèng gêdhong rêtna di
rêtna jatinèki
tri prakara nêngguh

Pan kadyèka ing pamyarsa-mami
Mongraga nabda lon
êndi kang aran gêdhong rêtnane
pantogêna banjuring sabda ngling
kang tri prakarèki
Ragasmara matur

Sun miyarsa ing pitutur nguni
lir katiga rêke
pan ênggonne pan sisimpênane
karsaning Hyang Kang Amaha Sukci
minangka mêmanik
ing bumi sawêgung

Pan punika kalbine kang suci
gêdhong rêtna rêko
pan ênggonne papan simpênane
karsaning Hyang Kang Kang Amaha Sukci
minangka mêmanik
ing bumi sawêgung

Ingaranan sosotya di luwih
kinarsèng Hyang Manon
kinarya kêkêmbang jagad kabèh
wênang tinunggil badan Hyang Widdhi
ing dalêm pribadi
ka-alusanipun

Sèh Mongraga langkung sukèng kapti
ing tyas kasarêjon
kapêthukan ing sapajawabe
ngling puniku pan lalarangan-mami
dalan laku iki
pilih ingkang wêruh

Sira padha lanang lawan mami
êndi kang tuwa nom
paran para apa mara rêke
lah ucapna ingkang apatitis
myang jinisirèki
lawan tartipipun

Ragaasmara umatur aris
patanyanta rêko
paduka lan kawula tan pae
nèm sêpuhe apan sami ugi
duk purnane dadi
manungsa puniku

Anandhang martabat sapta singgih
tan na bedaning wong
lanang wadon ratu lan kèkèrè
kadadyaning manungsa puniki
kang tinitah urip
lir tirta lan ranu

Bedanipun ing dalêm ngaurip
duryat sih Hyang Manon
bêgja cilaka kathah kêdhike
panjang cêlak lali lawan eling
untung ala bêcik
saking duryatipun

Takdir kirang sêdhêng lawan luwih
luhur lawan asor
wijiling karsa Hyang Agung rêke
lantaran wiwinih duryat nênggih
paduka lan mami
sami jatènipun

Lamun pinèt ing lair rahsèki
sayêkti yèn kaot
wus muayan ing dalêm wênyahe
sêpuh paduka kalawan mami
dede timbangnèki
kathah kaotipun

Mongraga ngling patut ujar iki
wontên malih kaol
mungguh ngèlmu lan kawruh bedane
Ragasmara aturira ririh
ngèlmu jatinèki
wrananing Hyang Agung

Sasat ugi wujuding Hyang Widdhi
wênang silih sênggoh
Hyang kang bijaksana kèh juluke
istingarah pinèt ing anasir
yêkti angakoni
tuhuning jujuluk

Kawruh iku pan kalbining mukmin
tingal kas dan pêdhot
mring Hyang Agung maha sukcèkake
sajatining kawruh apan ngèlmi
sajatining ngèlmi
wujuding Hyang Agung

Pralambènipun jatining ngèlmi
upami bêsaos
sêkul kang pinangan sadinane
kawruh kang duwèni pangan nênggih
sayêkti tan kenging
sah sasananipun

Amongraga kacundhuking kapti
langkung sihira non
angling atut ujarira rêke
wus utama kawruhira yayi
kuciwa sathithik
kèngêr keblatipun

Ragasmara kêlangkung sung brangti
mring sang lêlanèng don
tur pranata sarta prasêtyane
sêdya lêbur tapak risang yogi
cipta tan kêna wis
tumuntur tan kantun

Sèh Mongraga rèh wus ngudanèni
angandika alon
para paran sayêkti kajate
angguguru tan ulap pandêling
sira apa wani
lumêbèng agni gung

Lamun sira wani anglêboni
agni murup marang
yêkti tuhu sojarira rêke
lamun tan wani tanpa gunèki
sira Ragarêsmi
sandika turipun

Gya Sèh Mongraga musus kaywa king
ngagar nulya dados
samya linggar saking gyan katrine
musna banjaran datan kaèksi
mulih wahananing
wana duking dangu

Agni agaran ngobar wanadri
branang alas kobong
kabaranang wrêksa gêng alite
murub ngarab-arab anglangkungi
kadya wukir agni
swara sru gumrubug

Mulat-mulat pawaka ngajrihi
katêmpuh ing bajro
tanpa sesa sining alas kabèh
balêdhosan kadya ruging wukir
angebat-ebati
kang wana tinunu

Tampêging kukus ngayuh wiyati
lir mêndhung mageyong
Sèh Mongraga alon andikane
paran sèstu sura sira yayi
malêbu ing agni
murub gêng puniku

Ragasmara anon punang agni
tar wawang tumonton
datan mawi umatur nulya ge
malbèng agni murub tan awigih
tumamèng jro api
sing sabdaning guru

Rasaning panas datan kalingling
amblês ing tutunon
Ragaasmara duk nalikane
anèng sajroning dahana basmi
luyuting pandêling
kadêlahanipun

Nimpah pangiksanirèng kajatin
kaananira non
datan mulat kataring batine
ana kawistara maligya-di
lèn banjaran sari
sariranya dunung

Anèng wangun têpas kang linuwih
kaêning pandulon
tanpa sesa kikmah kang tinungge
anèng jaman nikmat sihing Widdhi
nir sukêr sak-sêrik
suka rêna sokur

Kadya wus lawas salamènèki
dènnira amanggon
sasanèng jagad wawalikane
kang katêmbèn mèksi kang di-adi
tan rumangsa yèn ing
lagya wêktunipun

Mangka sang Sèh Adi Amongragi
kalanira anon
marang Ragasmara wus antuk rèh
dungkaping paningal têkèng jati
ingawe kaping tri
Ragasmara gupuh

Marêk ing ngarsane gurunèki
nêmbah makidhupoh
Sèh Mongraga aris andikane
wus luwara yayi Ragarêsmi
antuk sihing Widdhi
sampurnaning wuyung

Sira wus tan beda lawan mami
kupu ing dalêm don
Ragasmara ngabêkti ature
sakalangkung sih tuwan kapundhi
lami ngendra pati
amba angêlangut

Dèrèng manggih lir tuwan puniki
kawula sêdya toh
-jiwa ngèstupada dêlamake
datan darbe pangkiksan lyan saking
paduka sang yogi
amba atut pungkur

Ywa kêna sah sanalika mami
tumutur têkèng don
dipun-kongsi têkèng dêlahane
Sèh Mongraga angandika aris
paran sasêdyaki
pan muga jinurung

Pan kuciwa yayahing alinggih
sira lawan ingong
ulihêna lir wau têpase
lawan manira ayun abukti
akarya-a yayi
sasaji kang luhung

Rèhning samya muji ring Hyang Widdhi
abuktiya rêko
sarating agêsang lan panganne
dimèn kuwat pangibadahnèki
sêpatute wajib
lawan mangan turu

Ragasmara matur angabêkti
pundi janma kaot
gonning aoliya samangkene
langkung dahat kawula yun bukti
Mongraga ngling aris
iya sira iku

Ragasmara matur tan kuwawi
botên ketang ingong
cipta dèrèng tumêkèng aluwe
Amongraga mèsêm ngandika ris
lah kaya-a yayi
dadaring aluhung

Wus tan pae sira lawan mami
aywa walangatos
angucapa kadarira rêke
murwèng kayun langgat sihing Widdhi
Ragasmara tampi
sih idining guru

Ngucap subkanalah nasran ngajij
kang muga Hyang Manon
aparinga sih kamurahane
janma langip minta ayun bukti
ana-a saiki
sisinoming ngayun

Yata sanalikanira
mijil mangunahirèki
saciptanira katêkan
minta têpas sèsinèki
jinurung ing Hyang Widdhi
kalawan idining guru
jlêg ana kang sasana
wangun bêbanjaran sari
lir sawarga-di mulya sru kaindahan

Apan ta tanpa pinangka
purwane ana inaksi
lunggyèng madya made panjang
dhadharan sangkêp sumaji
ingajang piring rukmi
miwah sêkul munggèng sumbul
lam-ulaman mawarna
Sèh Mongraga ngandika ris
lah wus yayi payo padha kêmbul nadhah

Kamurahaning Pangeran
sung pangan bêcik binukti
dudu pawèwèhing janma
rijêki Allah marêngi
aywa awigih yayi
rêke kewala akêmbul
ingkang liningan nulya
akêmbul nadhah wong katri
langkung nikmat kadi datanpa tuwuka

Têmbe surasaning pangan
durung-durung anutugi
mangkya wus walya talatap
lirnya panadhahing latip
dudu pangan sayêkti
pangan rasaning alêmbut
amung rahmat kewala
anglir rasaning pangimpin
wus antara luwaran dènnira nadhah

Sira Nikèn Selabrangta
mirèkkên ambêng ing ngarsi
gantya dhadharan sinajya
kang pinire isi malih
tan ewuh kadi nguni
sêkul lam-ulamanipun
kêndhi pratola rêtna
tan awèh kêbêking warih
wus samyeca kang jaman nèng karahmatan

Sèh Mongraga ris ngandika
yayi pasêmoning Widdhi
aja sira kajahatan
ing solah muna lan muni
ywa kongsi kasaliring
rupaning jagad sawêgung
tan kêna winilanga
rupa-rupaning dumadi
apan padha kewala sadayanira

Tan liyan sawiji rupa
anging ing Hyang Maha Sukci
praseje lawan karijah
dabah myang sakèhing jirim
miwah jêrmi kang mukmin
kang mojud kabèh ran makluk
karijiyah ing karsa
kinarya lawan pribadi
tak kasêlan sang nala dadining ana

Sakala donya pan anyar
mung Asya kang dèn èmpêri
tan kêna ingaran anyar
kadim sajatinirèki
karana Asya iki
kang wus man marang Hyang Agung
kinarya gantya rêtna
wawadhah kang luwih adi
mot purwane ngèlmune sira Pangeran

Kadi purbaning Hyang Suksma
sujanma kang mrasèjèni
pan kinarya kanyatahan
saliring karsa Hyang Widdhi
kadas kang nêmbadani
budi kang maring Hyang Agung
linanggat ing nurbuwah
tinunggal anungge ciri
upamane lir banyu kalawan toya

Sira Kae Ragasmara
tyasira dèn-palimpingi
tatap panggraitanira
umatur saha wotsari
lah ta tuwan kang pundi
Allah ing prasèjènipun
lawan kang bangsa anyar
mugi tuwan sung pandêling
lawan Asya kang wus man marang Hyang Suksma

Sèh Mongraga lon ngandika
marang rubiyahirèki
yayi Nikèn Selabrangta
sira saurana yayi
patanyan kang sêdya mrih
têkèng kajatèyanipun
ywa sira sêlan tampa
krana Lah dipun patitis
jatènana iku yayi arinira

Wau Nikèn Selabrangta
dinuking tingal mring laki
pasaja tyas tan lênggana
nauri patanyanèki
yayi prasèjènèki
Hyang Suksma Ingkang Maha Gung
prasèjè lan kang anyar
Dating Hyang Kang Maha Sukci
pasthi kêna tan kêna kinarya apa

Kahananing angling Asma
tan warna rupaning Widdhi
tan kantha myang ambu rasa
tan arah ênggoning Widdhi
pasthi ananirèki
tan kadulu ing pandulu
nyana tan ginraita
glèthèkan pinêthik dening
kira-kira karana tanpa tuduhan

Marma Hyang Kang Maha Mulya
aêlit kalih prakawis
ngumum ngèlmune Pangeran
ginusthi ing para mukmin
lit ing kalih prakawis
napi lan isbat puniku
liring napi tan ana
suwung tan kêni winarni
wuwus karam kapir kang aran di ana

Liring isbat iku ana
pasthi ananing Hyang Widdhi
lawan bala kasat mata
tan kasèpa ing supami
ana-ananing urip

langgêng tan beda
kang napi ananing pati
urip iki kapurba solahing pêjah

Iku jatining larangan
tan kêna cap ing wong mukmin
rèh tan kêna ginagampang
lakuning urip mring pati
sapa wonge sawiji
mati jroning uripipun
jatining kanyatahan
rip lèjêm wujuding pati
dungkapêna yayi roroning atunggal

Sasolahe wong wus Suksma
wali ananing Hyang Widdhi
datan kêna karusakan
kang wus apana ing pati
Ragarêsmi turnya ris
kakang bok dènnya sung tuduh
amba kalangkung rahmat
kaidayat ing pandêling
kakang êmbok kawula malih têtanya

Atur kawula ing kakang
prêlu punika kang pundi
lèjême ingkang sajatya
sang waela Selabrangti
aris dènnya nauri
manira darma amuwus
saking sabdèng Jêng Tuwan
karane sarengat iki
pinangeran santosa kalawan salat

Lampah kang samar punika
agung paedahirèki
kang têka ing têgêsira
yèku wite lampah yayi
marma na ganjaran sih
wusing têkèng têgêsipun
laku jatining salat
sadurunge nêtês yayi
lampah iki nora nana hukum sawab

De kang parlu têgêsira
marga kalanggêngan yayi
ananira iku iya
yèn wus têkèng paran singgih
ing laku kang utami
tandhantuk sawab sih agung
sinung trang kawaspadan
jatining lampah donya kir
turnya kasinggihan kang bok sojarira

Apadhang raosing driya
kawula malih sinung ling
kang parlu kalawan sunat
punapa kêniya tunggil
tuwin botên manawi
Selabrangta aris muwus
dening apa yèn uga
yayi kang sampun sêjati
sayêktine pasthi kêna tunggalêna

Yèn sampun nêlaskên lampah
lampahing wong sampun luwih
datan aetang wêktunya
tansah tinunggil Hyang Widdhi
nèng pangayunan nênggih
tan etang ing sunat parlu
kawruhe tan pèpèka
tan kandhêg daluwang mangsi
dene wêktu punika rêke wus nunggal

Tansah karon papasihan
Ragasmara muwus aris
de ayu têmên si kakang
Sèh Mongraga gumuyu ngling
dening adaya yayi
bakayunta dera-gunggung
lah yayi Ragasmara
tutugêna aprang ngèlmi
dèn arêbut aywa yayi taha-taha

Dèn suala ing surasa
ywa kêna kurang salirning
Ni waela Selabrangta
linilan awawan angling
wasana ngandika ris
yayi paran karsanipun
ana kêcap mangkana
sapa arannira yayi
lah jawabên dèn-patitis Ragaasmara

Ki Ragarêsmi turira
kakang kawula miyarsi
kanugrahan araningwang
Selabrangta anauri
paran liripun yayi
kanugrahanirèki
matur marma punika
kanugrahan sing Widdhi
sajatine wawayanganing Hyang Suksma

Wayangan puniku Asma
kanyatahaning Hyang Widdhi
lah paran karsanta kakang
Nikèn Selabrangta angling
pamane tandha yayi
pan maksih kurang sauntu
dungkape ingkayaktyan
dènnira tatakèn malih
sajatining wadon sajatining lanang

Jroning wadon ana lanang
jroning lanang ana èstri
yayi ucapna kang nyata
Ragarêsmi matur aris
inggih pamyarsa mami
jatining lanang puniku
ananing roh kang murba
misesa jisim puniki
roh ilapi puniku pan roh wanudya

Andhêdhêr sajroning lanang
dene sajatining èstri
apan karsaning Pangeran
ananing roh kudus nênggih
dene arannirèki
punika apan roh kudus
tumanêm ing wanudya
marma lanang tyasirapti
mring wanudya-wanudya kayunning priya

Wanudya paworing priya
sajatine sami èstri
kang satuhu ingaranan
lanang ananing Hyang Widdhi
de tan anamur budi
maring Hyang Kang Maha Luhur
lan paran karsa kakang
Ni waela Selabrangti
angling atut têmên yayi ujarira

Nging maksih sarwa kuciwa
kurang sadungkapan yayi
Ragasmara aturira
kang mugi kakang sun dêling
anjatèkkên ing angling
mênggah ing sampurnanipun
Selabrangta ris nabda
pan kaya durung dungkapi
ing wêktuning rasa surasaning sabda

Manawi sasangat dina
Ragasmara matur aris
dhuh dene angêmu rasa
wadining ngèlmu asangkrip
kawula matur singgih
tatanya ingkang satuhu
lah sapa sintên kakang
Pangeran-dika sajati
ucapêna jawabe ingkang pratela

Padha samêngko kewala
ywa mawi tètèbèng nyai
Ni waela Selabrangta
nauri patanya gati
lah iya ingsun iki
Pangeran sajatinipun
sun sira tan prabeda
jatine nora kakalih
iya sira iya ingsun iki Suksma

Karam ngucapna kawula
kawula sampun kawuri
Ki Ragasmara nor jiwa
ing tyas wus tan mindho kardi
lêsu sarira kadi
dèn-lolosi tulangipun
Sèh Adi Amongraga
suka têmên ingsun iki
anênonton prangira padha jayanya

Lah yayi bêdhaggên pisan
arinira Ragarêsmi
dimèn lir wong sisinggahan
alatah Ki Ragarêsmi
mèsêm Ni Selabrangti
Sèh Mongraga sru gumuyu
sarya ris angandika
wus yayi padha basuki
paran mara wus nunggal padha salaya

Nugraha jatining tampa
wus man ing dalêm kajatin
kabèh iki pan Pangeran
yèn tan langgênga kadyèki
akayun ing kadadin
tingkahe andadar laku
pasthi atêmah sasar
kewala kengang puniki
kaluputan saking juwêting pandadar

Kasiku ing pribadinya
mungguhing Hyang Maha Suci
tan kengang winêyah karsa
batal kawaleyanèki

dèn akunci pamintèng hyun
rèhning wus kanyatahan
kang liningan narimèng ngling
Sèh Mongraga karsa anampi ing driya

Yata kabèh ing pangiksan
suh sirna tan ana kèksi
mulih kamulaning wana
tan na ing Gambirawati
Sèh Mongraga ngling aris
marang ing pamitranipun
lah yayi Ragasmara
sira wus antuk sih Widdhi
luwar saking papa dungkap ing kasidan

Ywa walangati ing cipta
mring rakanta Selabrangti
sung wuwus ing kauwusan
jalar ngêningkên pandêling
Ragasmara ngabêkti
anguswa pada ing guru
miwah mring Tambangraras
ngabêkti umatur aris
dhuh sang Adiluhung kang sipat Pangeran

Kawula datan kumêdhap
ing sakarsa anut kapti
ywa sah sanalika tuwan
tan sêdya mangsuli angling
Mongraga ngandika ris
aywa susah dera wuwus
cêgah anglairêna
sun wus rêna tyasirèki
yèn sêmbada payo yayi lumaksana

Marang dhukuh Wanantaka
titinjo kakangirèki
kang padha kukuwèng desa
jênêk nèng palanggatnèki
payo pinarah yayi
sêdya mring rasaning laku
lawan janma wèntèyan
ngalam ganning limang bêkti
kudu angibadah tan kêna pot salat

Mangkana Ki Ragasmara
nir tan walang ciptèng ati
marang guru kalihira
sang waela Selabrangti
suhudira anggusti
ambêg wus ambapa-biyung
mangkana dènnirarsa
umangkat saking gyannèki
sêdya ngalèr ngetan pan anduduk lampah

Tandya mawan linggar sing sasananipun
lunguring Gambirawati
kalawan rubiyahipun
tri sang siswa Ragarêsmi
anganjor ing jurang ajro

Pajar sidik sumirat Hyang Arunèsuk
angênani wana wukir
kalamukan dening pêdhut
marêmêng mandakarani
sunaring surya ya silo

Asrang swaraning rês-rês wrêjit wana gung
jongkang jangkrik bring ngangrangi
barung sabawaning manuk
tilêm pang nama mêlingi
akitêran samyandon woh

Sêmpyoking pang siyutan ro kang katiyup
ing angin pan aninipis
bêntar baskara narawung
mangkana dènnira laris
parah tirahning gyan sigrong

Nganjat panètèran lêlêngkaning gunung
ngandhap lampahira dening
kang garwa dènnya lumaku
Ni waela Selabrangti
samarga-marga rèrèndhon

Amapalat ing dhusun pan datan ayun
lamun kampirèng desèki
kewala laju andarung
raryan kalamun ngabêkti
tansèng wana yèn kadalon

Nêngna wau kang sêdya andon lumaku
gantya kang kocapa malih
nênggih Wanantaka dhusun
Jayèngrêsmi Jayèngragi
acikal-bakal nèng kono

Dènnya samya ambubak babakan samun
sêdhêng tumrunaning kitri
cinatur ing laminipun
pan sampun panca warsèki
akêtêl wilis sri tinon

Pan rinakit pataman tanêmanipun
sangkêp pra-kirna myang kitri
akarya toya tinutus
saking sela tuk kumriwik
anglaleyan ing lêlangon

Tirta irat mijil ing mangunahipun
sira Kae Jayèngrêsmi
nèng wana sana dinunung
muslin tyasira sinukci
ngulama trang ing pandulon

Masjidira tan pati agêng amunggul
kaiksan saking atêbih
kalangkung asrinirèku
pala-pala amarnani
tan na lêbar mangsaning woh

Salatira tan akèh amung tatêlu
Iman-sêca Iman-suci
Iman-bakin katrinipun
kang samya wisma tutwuri
ingkang angglidhigi dhukoh

Datan arsa tinut wong kathah dhêdhukuh
manawa angraramèni
sakadar sumêdya namun
nêtêpi dènnya nênêpi
angêningakên pandulon

Tan prabeda Jayèngraga dènnya dhukuh
nèng Wanatawang amêncil
sabatira namung têlu
Jati-jiwa Jati-sêmi
Jati-ngarang katrining wong

Pasang rakiting dhukuh sakaliripun
tan pae rêrekanèki
kirihing toya pinêcut
sawiyah-wiyah ing kitri
kang beda padha sri tinon

Lir kinêmbar warnane dhukuhanipun
tur têbih antaranèki
brang lèr kalawan brang kidul
samya têpining wanadri
lêt Jujurang Jangkung rêko

Salaminya dènnira sami dhudhukuh
nèng tanah Wanantakèki
pra kulawangsanirèki
saanak myang magêrsari
ing Wanamarta kèh tinjo

Sumawana para paman-pamanipun
Suwarjo Wiradhusthèki
Panukma lawan Panamur
miwah Ki Kulawiryèki
Luwaran lawan Malangbong

Atanapi para kaponakanipun
miwah kalangênanèki
duk anèng Wanamartèku
Sinung Surat duk ing nguni
kang cinara ronggèng wadon

Ingkang samya sêdya prapta sadayèku
tan lami gya kinèn mulih
kang sadalu kalih dalu
tri dalu laminirèki
tan patya tuwuk papanggoh

Kang pra paman marang putra kalihipun
samya angaturi mulih
anging kang putra tan ayun
sumados kewala benjing
ing tyasira sêdhêng bombong

Yata Jayèngraga lan rubiyahipun
lawan sabate sawiji
Jati-ngarang kang tut-pungkur
mangalèr mring Wanasêpi
dènnyarsa Jumungah mêngko

Marang ing Wanantaka kampir dhukuh
dhukuhe Ki Jayèngrêsmi
Wanasonya yata wau
nalikanira alinggih
lan garwanira nèng suro

Jayèngrêsmi mangkana wau andulu
kang rayi prapta sarimbit
ingawe majêng sing ngayun
kang rayi kalih agipih
rumèpèh lampahira lon

Atur sêmbah salamira kang alungguh
Turida lan Rarasati
wus anunggil anèng pungkur
Jayèngrêsmi ngandika ris
wus pira lawase mêngko

Anèng kene gyannira padha dhudhukuh
kang rayi umatur aris
kadi sampun gangsal usum
sisidik dhukuh ing ngriki
de sampun sarwa andados

Jayèngrêsmi aris pangandikanipun
paman kang wus padha mulih
Suwarja Wiradhusthèku
Panukma Panamar tuwin
Kulawirya lan Malangbong

Paran uwus prapta Wanamarta dhukuh
matur kadya sampun prapti
ing krajan Wanamartèku
lamun kêncêng ing lumaris
anjawi ing lampah rèndhon

Sawêg sapêkên dènnya sami mantuk
yèn rêmbên anènging margi
kados dèrèng sagêd rawuh
yèn botên bènnipun prapti
lamun kabêtah nèng jawoh

Jayèngrêsmi alon dènnira amuwus
patut ujarira iki
yèn durung prapta ing dhukuh
ewuh-ayaning lumaris
kudu mrih ecaning lakon

Pitêmbunge paman-paman sadayèku
manira lawan sirèki
padha tinimbalan mantuk
marang Jêng bapa Kiyai
ana gêrahe ing mêngko

Jayèngraga matur inggih marmanipun
paman ta sangêt turnèki
paduka ngaturan kundur
saking gêrahe Jêng Kyai
mung pra putra kang dadya wot

Ingkang asring-asring tinakèkkên wau
myang ibu kalangkung kingkin
myat Jêng Kyai gêrahipun
tan miyat sawiji-wiji
Jayèngrêsmi ngandika lon

Paran mungguh yayi ing prayoginipun
kang rayi matur manawi
parênging karsa umantuk
marang ing Wanamartèki
ingkang punika supados

Manggih sênggang Jêng Kyai ing gêrahipun
tumingal ing para siwi
yèn paduka dèrèng ayun
priksa paduka tutuwi
Jayèngrêsmi lingira lon

Pan manira durung kabuka ing kalbu
ciptaning tyas yun papanggih
lan kakang Sèh Amongluhung
gumantung tyas ngarsi-arsi
gampang yèn sun wus kapanggoh

Lawan kakangira sang Adi Mongluhung
karya manira akapti
mulih mring Wanamartèku
lamun durung ngong papanggih
ngong durung darbe sasagoh

Jayèngraga tumungkul sumanggèng kayun
Jayèngrêsmi angling malih
payo padha mring masjid gung
bar-Jumungah mupung enjing
kang rayi sandika karo

Nulya maring Wanantaka kalihipun
rubiyah samya tan kari
ingari santrinya têlu
lumampah dulur nèng margi
antarèng lampahnya rawoh

Jajar lawan Anggungrimang wurènipun
nulya sasalaman sami
lan Sèh Mangunarsa gupuh
myang kang cêlak-cêlak linggih
samya tur salam kumroyok

Ni Turida lan Rarasati wus kumpul
anunggil sami pawèstri
wus samya sunat tahyatul
wului tuwin masjidi
pra santri lajêng gumuroh

Langkung kathah kang salat ing masjid agung
santri pujiyan myang ngaji
tuwa nom akèh amuhung
kang maksih prapta anggili
lir ana wong awon-awon

Datan sêsêg janma manjing masjid agung
kang graita anarkani
lir kudu sabaènipun
bayak-bayake saiki
kang sami salat walios

Wanci surya têngah bêdhug tinabuh
yata sang Sèh Amongragi
kalawan rubiyahipun
Ni waela Selabrangti
katri siswanta tan adoh

Praptanira masjid janma tan nana wruh
yèn Kae Sèh Amongragi
dènnya bar-Jumungah makmum
kabèh tan ana nyanani
lamun yèn Sèh Mongraga rawoh

Anèng salèring mimbar wêkasanipun
lan siswa Ki Ragarêsmi
kang parêk tan nana wêruh
de waela Selabrangti
wor wadon tan nana kang wroh

Bêdhugira nulya sinalahan suwuk
rêrêp kabèh tan ana ngling
nulya pra kulawangsèku
adan yat-ayatan sami
abarung sru tumalawong

Wusing adan sunat sadaya ta uwus
jalwèstri tan nana kèri
anulya Kae Piturun
mangasiran angalang-cis
swara rum bêning sumrowong

Têkèng ansi wa asmangu wa atingu
arakimi kusulahi
Ki Sèh Anggungrimang gupuh
minggah kutbah slawat ping tri
gya ngidêl Islamu gupoh

Ingaminan ing santri kathah gumuruh
wusnya gya kang kutbah wiwit
kutbah mudabiril landhung
swaranira rum amanis
karya lam-laming rurungon

Wus antara kutbah têkèng akiripun
gya donga Tulak-bilai
amine ambata-rubuh
sigra kinamatan nuli
samya ngadêg sakèhing wong

Ki Sèh Mangunarsa ngamini nèng ngayun
trap anjênêngkên sawiji
sêmbah bar-Jumungahipun
angêlus niyat tubadil
kramikrat munajat maksoh

Purna êning takbiratul ikramipun
lir glap anambêng ngênani
istilah wajahira lus
wus Patekah kang dan-amil
Inna anjalna winaos

Rêkangat akhir wusing Patekahipun
apan kang surat Watini
satanginira arukuk
adêge dipun-Kunuti
sujud antara sujud ro

Tahyat akir têkèng bakda salamipun
angrahabakên pupuji
dikir maca donganipun
santri gantya anasibi
kang ngamin barung gumuroh

Wus paragat maca salawat sadarum
ngadêg sasalaman sami
midêr warata tan kantun
Amongraga angarèni
wus mudhun sakèh pra wong-wong

Sèh Mongraga amênyahakên pandulu
mêdhar sarira angaksi
santri wus samya umantuk
tuwa anom jalu èstri
para ri sarkara anon

Sèh Mangunarsa kagyat ningali
Anggungrimang miwah Jayasmara
Jayèngraga lan rabine
samya katêmbèn dulu
mring kang lagya arsa papanggih
Kae Sèh Mangunarsa
nulya marêk ngayun
anêmbah angaras pada
tuwin maring Ni waela Selabrangti
samya asêsalaman

Gantya Anggungrimang angabêkti
ngaras pada miwah mring rubiyah
ngabêkti atur salame
Jayasmara mangayun
atur bêkti ngaras padèki
miwah mring Tambangraras
nêmbah ngaras suku
Rancangkapti lan Turida
Rarasati gantya samya atur bêkti
lan maring Tambangraras

Saha atur pêmbagya pra sami
winangsulan rahayuning sabda
samya nor palungguhane
Sèh Mongraga nglingnya rum
iki yayi wruhanirèki
pan iya mitraningwang
tan pae ing kalbu
wus kupu kalawan sira
bangsa nujba Ragasmara rannirèki
trêsna ing subrangtanya

Ingsun angsung kadang ing sirèki
aywa sêla asih ing kasihan
sêdya nut mara marang ke
têtêmu lan sirèku
tan aninangkên ingannèki
siswanta Ni waela
Selabrangta iku
marma jor datan salaya
ing satudingira Nikèn Selabrangti
siswane kakangira

Ingkang samya liningan agipih
rahab gantya-gantya sasalaman
marang Ragasmara rêke
sarta pambagyanipun
amangsuli sabda basuki
wus tan taha-tinaha
akupu samya lul
Ki Anggungrimang acipta
mring kang garwa kinèn angrukti sasaji
Rancangkapti atampa

Nuding mring Santri Monthèl Cênthini
gupuh mring wisma nampa rampadan
laju tinata ngarsane
Mangunarsa ris muwus
lah suwawi ing ngriku yayi
angalapa sunggata
sumapalanipun
Ki Ragasmara nor-raga
sarya nabda inggih sakalangkung dening
kasuhun sih paduka

Sèh Mongraga angandika aris
yayi Jayèngrêsmi Jayèngraga
sêdhêng nèng ngriki lamine
kirna tiris wus mancung
pala-pala nuwak-nuwuki
utawi ngamal driya
ngamalakên ngèlmu
kang salèh agama sarak
wus tan mutawatir babaring kajatin
kasidaning wêkasan

Prayogi yayi mantuka sami
mring dhukuh karajan Wanamarta
dadya pangarêp-arêpe
Jêng Kyai gêng wulangun
lawan dènnya trêsna mring siwi
sun têrka Kyai mangkya
wontêngêrahipun
bobot tan witta myat putra
marmanipun yayi mantuka tumuli
kurmate wong atuwa

Jayèngrêsmi aturira aris
inggih kasinggihan sabda tuwan
kala pamanta marang ke
Swarja Wiradhusthèku
Panuksma myang Panamar tuwin
wuragil Kulawirya
sami têmbungipun
kawula kinèn mantuka
yèn ing mangke wontên gêrahe Jêng Kyai
anggung atanya putra

Amba taksih lênggana tan apti
yèn ta dèrèng panggih lan paduka
ing tyas pan amung dhêdhèrèk
tuduh tuwan pukulun
kumambang rèh drêmi lampahi
tan nêdya wawan karsa
nut parahing tuduh
sang Sèh Adi Amongraga
angandika langkung sukur yayi kalih
rumahab rèh utama

Lamun parêng dhanganing tyas yayi
rêke kewala ing benjang-enjang
umangkat rêbat rikate
Jayèngrêsmi umatur
inggih dhatêng sumangga ugi
punapa rèh paduka
tan lêngganèng kayun
Sèh Mangunarsa ris nabda
kang punika yèn sambada yayi kalih
kula yun tumutura

Marang dhukuh ing Wanamartèki
yun uninga tanah pangareyan
tuwin parlu yun papanggèh
mênggah ing gêrahipun
ramanta Jêng Kiyai Bayi
manira wus ubaya
Kyai duk ing dangu
sun marang ing Wanamarta
atirakat lamun pinuju ing kapti
yèn ing ingkasing marga

Sèh Anggungrimang nambung nglingnya ris
yayi Jayasmara hèh manira
ayun tumutur lampahe
marang Wanamartèku
tuwi ring ramanta Jêng Kyai
panuju paparêngan
mangsa-kalanipun
Ni Rancangkapti milya jar
maring lakènira Anggungrimang ririh
sun mèlu lumaksana

Yêkti lumuh yèn kawula kèri
langkung dening kawula yun panggya
mring ibu wulangun rêke
Ki Anggungrimang muwus
lah ya payo yèn milu yayi
Monthèl Cênthini mojar
kawula gih tumut
saparan mring Wanamarta
langkung arsa panggih lan Nyai Malarsih
sarta mring kulawangsa

Sèh Mongraga angandika aris
iku bêcik padha sabipraya
mupung ana jalarane
Jêng Kyai gêrahipun
kadya dadi tambaning agring
karya mulyaning lara
pra putra kadulu
manira lan kakangira
Ni waela Selabrangti iya ugi
marang ing Wanamarta

Langkung sokur langkung rêna sami
antara dangu dènnya arasan
sinambi nyanyamikane
manjinging Asar wêktu
Sèh Mongraga angandika aris
sêdhêng padha sêmbahyang
Ngasar manjing wêktu
arahap ingkang liningan
samya mudhun mring pahèran naastuti
sami asalat Ngasar

Sèh Mongraga wau kang ngimami
wus andadèkakên ing asalat
purna tan na kuciwane
mungguh utamanipun
kajateyanira ngênèni
wus tan bangsa kawula
wimbuhing Hyang Agung
salate wujuding Suksma
saking dening santosa ekram tubadil
mikrat munajatira

Mulyaning salat wujuding Widdhi
wus antara ing kawan rêkangat
paragat bakda salate
puji dikir donga wus
asêlawat salaman sami
wangsul gyanning lênggahan
Sèh Mongraga muwus
tutugna gyanning lungguhan
manirarsa marang Palanggatan mami
Jurang Jangkung ngasrama

Samya tumungkul ingkang sinung ngling
nulya tumurun Sèh Amongraga
lan garwa saking masjide
siswanira tan kantun
kang pra ari sami ngudhuni
têkèng ing Kalampeyan
dènnira tumutur
wus kinèn wangsul mring wisma
Sèh Mongraga ngênêr mring Palanggatnèki
pulo Jurang Jangkungan

Yata kang mulih marang wismèki
Ki Sèh Mangunarsa Anggungrimang
Jèngrêsmi Jayèngragane
lan pra rubiyahipun
nèng paningrat sami alinggih
Anggungrimang ris nabda
kang puniku wau
janma pinajar siswanya
rakanta sang de waela Selabrangti
bêgja antuk nugraha

Reyang pundi kawijilanèki
Sèh Mangunarsa nauri sabda
si adhi apindho gawe
mijil saking anggêntur
brangtanira maring Hyang Widdhi
tokiting kanyatahan
ahli kak sinungku
suhule wus tan pepeka
amung sokur suka rênanira ngaksi
ing wujude Hyang Suksma

Yèn ta janma ambabar kajatin
wus tan mumèh yogyaning asudra
nistha papa pinangkane
wus kawuri soripun
ingkang wus man kinarsèng Widdhi
pangkat bangsa nugraha
kaidayat wahyu
tan kêna cinatur sèhnya
Anggungrimang umatur inggih o inggih
sabdanta kasinggihan

Jayèngrêsmi awacana aris
lah kakang Kae Sèh Mangunarsa
lamun sêmbada karsane
ing bakda Ngisanipun
pênêt sami miminta manggih
mring raka Sèh Mongraga
anèng Jurang Jangkung
Sèh Mangunarsa lingira
singgih yayi ing mangkya samya nênêpi
nèng pulo Palanggatan

Prayogi kewala sapuniki
maring Jurang Jangkung Palanggatan
awêktu ing ngrika rêke
kasinggihan ing rêmbug
nulya samya kapat lumaris
mring pulo Palanggatan
madyèng Jurang Jangkung
kalima Santri Monthèlnya
wanci Hyang Karaba nitih tirah wukir
andulur kang lumampah

Praptèng Palanggatan Jurang Miling
tumurun nabrang mèrastukadas
samya ing wêktu Mahribe
nèng soring rêjasa gung
sêdyèng sela gigilang langking
Kae Sèh Mangunarsa
angimami wêktu
ing Mahrib wus têkèng Ngisa
wus paragat sunat puji dikirnèki
bakda asêsalaman

Samya tata dènnira alinggih
Sèh Mongraga wus kapanggih lênggah
nèng sela sumayanane
kang garwa tansèng pungkur
lan siswanya Ki Ragarêsmi
sêdhêng wulan purnama
trang sênên sumunu
kênyare kadya raina
kang para ri tumungkul samya jrih mèksi
Sèh Mongraga ris nabda

Yayi wuwusingsun ing sirèki
ingkang samya sokur ing satitah
ywa mèri maro titahe
panggrantêsirèng kalbu
yèku yayi ambêbakali
wiwale tekad tama
kang uwus kawêngku
pan sêsandhanganing têkad
ing ngagêsang saking silih salah kapti
kurang waspadèng driya

Utamakna ingkang wus awajib
wajib iku ahline agama
mêngku agung paedahe
yayi utama iku
ngibadah wus dipun-lampahi
sayogya tinekadna
kasucyaning laku
dadya pangajab karamat
pan ngibadah sasat wujuding Hyang Widdhi
tan kêna apepeka

Sujanma kang wus man ing Hyang Widdhi
angêgungkên panarimanya
sarta brangta ing ahline
paran kang dadya ahlul
dèn-utamakakên sung brangti
tan lèmèr ing ahli lyan
sungku sokuripun
mring ahlinira priyangga
kang puniku yayi têtêsing kadadin
bangsa amangaripat

Ingkang amurugakên kadadin
saking sak-sêrik panggrantêsing tyas
mêngani duka ciptane
ya dyan ngèlmu wus luhung
apil kitab Kur'an angaji
sêmbahyang dèn kongsiya
bênjut bathukipun
tan wontên kadadyanira
dènnya ngaji sêmbahyang duk masih alit
tumêkèng tuwa bangka

Datan ana babaring kajatin
sabab ngêrèhakên sak-sêriknya
suka mêtu têkabure
laranganing ngaluhung
datan kengang ngambah sak-sêrik
bidêngah cipta rusak
yèn tan kêna iku
karana iku minangka
patukoning sajatinirèng kadadin
kalis ing sak-sêriknya

Miwah têkabur tan anglabêti
mungkur saking bidêngah sumêngah
mung Hyang Suksma tinon rêke
pangolahirèng kalbu
angêmpakkên kang bangsa ati
angêkêr bangsa lèsan
badan kewala nut
pangrèhing kalbu lan lèsan
datan mèngèng ing ari kalawan ratri
pinardi osikira

Kang ingaran kas kita puniki
apan badan manut kalbunira
mulyaning kalbu êngane
kêni saosikipun
suhulira Hyang Suksma jati
sêjatining panunggal
kahananing wujud
wujude jasad Hyang Suksma
kang kinêkêr pampit rungsit bangsa gaib
tan kêna kawanguran

Tadhah nendra rajah tamah kunci
cêgah ngêkèh-kèhkên ing wicara
tan sokur mingsil donyane
dening mulyaning wuwus
antêng darus-dêrês sinangling
sring micara lêlahan
winor guyu-guyu
paguywan nacad sasama
tyas katungkul ing suka tan wruh ing jati
kaprana ing prênèsan

Apatitis micara mrih sisib
maring sami-samining tumitah
rêbut misil donya rêke
puniku êngamipun
tan andungkap maring kajatin
pama wijining kacang
ginosong ing tunu
amokal thukuling wêka
yêkti pae lan wiji katanêm siti
asrêp mawur kawogan

Marma yayi dèn waspadèng kapti
aja ninang sidiking wicara
sarta lawan panrimane
wuse ahlulirèku
mring sarengat saraking Nabi
tyas dèn musthi maring kak
kajateyanipun
angrêksa sucining niyat
ingkang mukik mustakik marang Hyang Widdhi
ywa sinang ing konêngan

Samya tumungkul konjêm ing siti
kaluhuran sabdaning kang raka
tanggap wah tata driyane
samya lon aturipun
maring raka saha wotsari
singgih bêrkah paduka
kang mugi saèstu
babaring sih sabda tuwan
Sèh Mongraga pangandikanira aris
atut ujar raharja

Wus antara dangu dènnira ngling
wanci mratêlu ratri bangunnya
Sèh Mongraga ris wuwuse
sêdhêng sarapan turu
enjang yayi mangkat lumaris
salam taklim manira
atur nèng ramèbu
ngumume salammanira
maring kulawangsa ing Wanamartèki
tuwa nom samadaya

Matur sandika Ki Jayèngrêsmi
wanudya waela Selabrangta
lon ngandika mring arine
yayi kalih sirèku
sêmbah rêke kewala mami
atur nèng ibu rama
sarta salamingsun

Jayèngrêsmi Jayèngraga sinung angling
sandika kalihira

Sèh Mongraga angandika aris
lah wus payo yayi aluwaran
para ri sandika ture
nulya lèngsèr sing ngayun
atur sêmbah salamirèki
Mangunarsa Gungrimang
myang Jayasmarèku
kalawan Ki Jayèngraga
miwah Monthèl tumurun marang lyah kali
mulih mring Wanantaka

Kandhêg nèng Kalampeyan panêpin
wanci pajar gidib samya kadas
ring sêndhang Kalampeyane
samya asalat Subuh
wus antara bakdanirèki
laju mring wismanira
Sèh Mangunarsèku
tata lênggah ing paningrat
waela tri Turida lan Larasati
miwah Ni Rancangkaptya

Pan wus samya angrukti sasaji
sêkul angêt lalawuhanira
sarta lan nyênyamikane
Mangunarsa ris muwus
sapa kabèh ingkang tut-wuri
padha sira dandana
dèn-samêkta gupuh
Ki Anggungrimang ris nabda
marang kulawangsa kang pinatah kari
ana ingkang ginawa

Kakang Martaduta Palakêrti
Ki Piturun lawan Darmadana
Prakosa mèluwa mangke
de kang ngong tuduh kantun
Kang Saloka kewala kalih
Salodha ingong-patah
atungguwèng pungkur
ya mangsa bodhowa kakang
karêksane bar-Jumungah angimami
miwah kêndhurinipun

Manira tan anggawa pra santri
pan amung wong lilima sun-gawa
kanêm kalawan si Monthèl
tan nana liyanipun
kang nandhangi karya ing margi
kang liningan sandika
tan lêngganèng tuduh
Sèh Mangunarsa ris nabda
payo padha sêsèmèkan mupung enjing
gêpah ingkang liningan

Jalu èstri samya kêmbul bukti
wus antara dangu dènnya nadhah
luwaran linorodake
marang pamburinipun
kulawangsa Monthèl Cênthini
tuwuk sadayanira
samya samêkta wus
gagawane alêlungan
tan na kurang samêktanira ring margi
kapucung ing wardaya

Yata wau kang samya arsa lumaku
Sèh Mangunarsojar
paran wus samêkta sami
samya matur pan inggih sampun samêkta

Alon muwus Jèngrêsmi mring Monthèl wau
kakang Monthèl rika
ênggonana dhukuh mami
ya ing Wanasunya ngong-wènèhkên sira

Kang anguwuh wonge santri anak putu
sira gêmahêna
dhukuh wus wajibirèki
pan manira darma babakal kewala

Lah ta iku tutugna gêmahing dhusun
Santri Monthèl turnya
andhêku dêkung nuwun sih
sakalangkung-anuwun inggih sandika

Sira wau Ki Jayèngraga amuwus
lah andika kakang
Piturun ingong pasrahi
patilasan manira ing Wanatawang

Manira wus datan darbèni dhêdhukuh
mangkya pakênira
sayogya ingkang duwèni
Ki Piturun ature nuwun sandika

Kang puniku kawula darmi tatunggu
anyapu kaliyang
rêsike adhari kitri
sung rijêki mring janma salaminira

Mèsêm dulu Sèh Mangunarsa lingnya rum
puniku utama
jariyah ngamaling kitri
sung rijêki mring janma salaminira

Malih muwus Mangunarsa mring rinipun
suwawi Bismillah
sami mangkat mupung enjing
Martaduta kang anggrêmanana marga

Kang tinuduh apan sandika turipun
dan samya lumampah
Kae Sèh Mangunarsèki
Anggungrimang Jayèngrêsmi Jayèngraga

Èstri catur kang para rubiyahipun
Nikèn Rancangkaptya
Turida lan Rarasati
Ni Cênthini lawan Monthèl kulawangsa

Ki Piturun Darmadana Prakosèku
Palakêrti samya
wong papat kang anèng wuri
Mrêtaduta nèng ngayun grêmaning lampah

Kang lumaku wus mijil sing dhadhahipun
napak pasabinan
wanci Hyang Aruna mijil
nipat wawayangan odode wus panjang

Ruruntung duluring pagalênganipun
kèh wong pitakènan
ramya kang janma makardi
samya kèndêl sadaya tan nyandhak karya

Amilalu andudulu kang lumaku
kabèh ciptèng driya
Kae Sèh Mangunarsèki
dene kabèh rine padha milu lunga

Parannipun marang ngêndi kang tinangguh
apa ta lawasa
apa ya anuli mulih
kang wus ngrungu warta angling mring rowangnya

Kang pinurug marang ing Wanamartèku
miyang wismanira
Kae Bayi Panurtèki
pan bapakne Jayèngrêsmi Jayèngraga

Manthuk-manthuk kang tinuturan angungun
wênèh kang kapapag
parlu angaruh-aruhi
badhe karsa ing pundi ingkang pinarah

Naur wuwus tirakat kono ing ngayun
tan wrin lumajuwa
parêke kalawan têbih
matur dhèrèkakên basukining lampah

Lon sumaur lah iya andum rahayu
laju lampahira
adulur anèng ing margi
sri swarane paksi manyar munèng tawang

Myang drêkuku anèng pang brêkutut manggung
kadhasih prit jowan
yèn jalma samya ngaruhi
Kae Mangunarsa mênyang ngêndi baya

Yêkti suwung ing dhukuh Wanatakèku
tan na Mangunarsa
sapa ingkang angimami
bar-jumangah tan patut ing Mangunarsa

Lir kadyèku kang pêksi ing aturipun
yata lampahira
anglintangi têgil sabin
napak pinggir kêtêp wana tarataban

Lampahipun ngalèr ngetan anut lungur
pra rubiyah ngarsa
Mrêtaduta anggrêmani
milih marga kang gampang datan kasurang

Anut lurung tumurun jurang aparung
nganjat panètèran
wana kalar têlêngnèki
langkung pêtêng wana gêng-agêng kayoman

Kèh karungu swaraning pêksi wana gung
bubut buntit podhang
kukuwong lawan barênggi
lir nambrama astuti atur waluya

Lampahipun malumi rubiyahipun
ngonjot-onjot lampah
raryan sadhela lumaris
nalikanya ing wêktu Lohor asalat

Bakda Lohor raryan ing sela trênggulu
samya mumucangan
Sèh Mangunarsa nglingnya ris
Mrêtaduta êndi kang marga simpangan

Ingkang laju maring Ngardipala dhukuh
yun kampira ingwang
pangguh lan Malangkarsèki
narèhakên tiba ing sapanginêpan

Alon matur pan inggih mangke ing ngayun
ing sela pangulan
tilas patunon wanadri
pan ing ngriku margi ngêrat mara-tiga

Simpangipun kang mangilèn purugipun
anjog Ngardipala
simpangan kang ngetan nênggih
mring Magiri miwah mring Kalangbrèt rawa

Manggènipun kang ngalèr ngetan puniku
maring Pagêrwaja
anjog ing Wirasabèki
Jayèngrêsmi alon umatur ring raka

Panduka yun kampir ing Ngardipalèku
panggya lan rakanta
Kae Sèh Malangkarsèki
duk rumiyin kawula inggih winêkas

Lamun mantuk saking pangumbaran ulun
kinèn umampira
mring dhukuh Ngardipalèki
kasinggihan paduka karsa kampira

Langkung sokur Sèh Mangunarsa amuwus
inggih paparêngan
samya sumêdya akampir
ing wismane Malangkarsa Ngardipala

Malih muwus lah payo padha lumaku
sêmana anêrang
lamun katanggungan margi
ya sadaya-daya prapta-a ing paran

Nulya pangguh dyan umangkat lampahipun
amalapat karang
padesan tan karsa kampir
napak wana pangrêngan myang pagrumbulan

Pan andarung wus lêpas dènnya lumaku
anrang parah paran
raryan tan dangu lumaris
têkèng kang tinutur margèng sisimpangan

Kang nèng ngayun Martaduta ingkang tinut
sumimpang ing marga
mangalèr-ngilèn lumaris
tumuntur ring jurang nètèr palunguran

Lampahipun tatas katap ing wana gung
mangkas pagrumbulan
wanci wêktu Asar akir
raryan têpining sêndhang samya asalat

Bakda wêktu umangkat anut lulungur
napak têrataban
patunon tugaran têgil
katon munggul dhukuhe ing Ngardipala

Sri dinulu gaga pasabinanipun
toyanya angliran
roking tulakan kumriwik
kabarangun kalurak lawan talucak

Sranging ranu dhawah gêndhing lir pinalu
ana-njor ing wangan
jrihing wè ing parang-curi
amalêtuk kadya sotya pasuluhan

Pêksi pingul anjoprah saba ing ranu
lir mênur sumêbar
mèt mangsa wêca ing warih
pêksi êmprit gulathik pêking atêban

Niyup kabur ginusah angalor ngidul
ramya akukukan
anggonjèng tali sasawi
sarya jojor lire jojor têlurungan

Mamrih manuk jinojorkên aji kukuk
dadya lêlawuhan
samya kèh kang ngolah pêksi
suka-suka anjojor jurudêmungan

Yata kang samya lumampah
suka dènnira andulu
wong wadon kang jojor manuk
andingkik turut galêngan
parigêl sasolahipun
yèn nuju êmprit anêba
binarêng lan jojoripun

Jayèngraga ris ngandika
wong yèn wus kabisanipun
sasolahe nora kidhung
nalorong êmprit anêba
ya ta lah kèlinganingsun
unine layang wawacan
inggih paribasanipun

Gêlare Dipati Tuban
pan prit-nêba pasangipun
apane dèn-èmpêr iku
dene kang ayang-uyungan
dèn-pamèkkên baris agung
dospundi kakang Gungrimang
basa pritnêba puniku

Sèh Gungrimang ris wacana
mangsa borong yayi ngriku
gyannipun murati wuwus
pangraos kula priyangga
pan inggih mung kumpulipun
kadosta pêksi atusan
botên bênjar pilah purug

Angidul ngetan ngilènna
rêmpêg ibêr sabiyantu
èsroge lan kaburipun
sadaya sarêng kewala
inggih manawi puniku
pinèt glaring pabarisan
wa-punika sumanggèng yun

Jayèngraga ris wacana
inggih kados yèn kadyèku
kang pinêndhêt mung byukipun
kang rarasan turut marga
wanci suryandhap tumundhuk
ri tuntung arga lumarap
anapak anèng marga gung

Kathah papangan ing janma
kang lampah ngalèr angidul
kang lagya mangkat lumaku
saking parèrènanipun
ing sêndhang Balara ngriku
myang janma kang patanènan
mêntas ing patalonipun

Kukuk mulih sowang-sowang
marang padhukuhanipun
urut galêngan andulur
saking lor kidul mangetan
wong kang mêntas undhuh-undhuh
pala-kasimpar mring têgal
myang pala-pêndhêm dhinudhuk

Miwah mêntas adêrêpan
ginendhong miwah pinikul
kathah wong mandhêg andulu
marang kang samya lumampah
wênèh padha ciptèng kalbu
angèmpêr-èmpêr kèlingan
dhadhayohira rumuhun

Ran Jèngrêsmi Jayèngraga
kang bagus narêbang bêsus
swarane ngruntuhkên kalbu
sasolahe gawe rimang
wênèh ana bisik wuwus
jêge kae biyèn ika
dhayohe Malangkarsèku

Kinedanan pra wanodya
Jayèngraga kang angrangkung
rowange nauri wuwus
ya iya ingong kèlingan
Jèngraga ingkang kaumuk
baguse nora kajamak
nanging saiki akuru

Kabèh mèsêm-mèsêm mulat
wau kang samya lumaku
raryan soring rêjasa gung
têpining sêndhang Balara
sêdya wêktu anèng ngriku
lênggah nèng sela rimbagan
maksih kèh wong kang lumaku

Pan samya mire sumimpang
jalwèstri kang samya ngangsu
ana wulanjar ngindhit jun
abêsus pangindhitira
êjunne maglik nèng lambung
andêngkèng nyênthing cêthiknya
dhadhane mungal amunyung

Anglèngèk ngodod gulunya
kêmbên kabêthêng ing êjun
lorot sisih kêmbênipun
manthêlèt melot mênthiknya
gathuk pipit wunganipun
kèngis rong nyari ajênar
lir pupus binêthot pingul

Dhasar sêmana mêjana
wulanjar boboting dhusun
ing Wuluhsari rumuhun
duk adus anèng ing sêndhang
pagut liringan pandulu
kalawan Ki Jayèngraga
ing mangkya parêng panuju

Kapanggih malih nèng sêndhang
Ni Lanjar amathêt laku
tindake amagêr timun
randhat nora pati kêbat
liringe pasang dol ayu
gêlung sah saking lungsènnya
tan lukar maksih nyêkênuk

Binênakkên asta kanan
mêngkap cêcangklakanipun
poking payudaranira
mênthêk maya kawistara
ambêngkle kengis dinulu
Jayèngraga mèsêm mulat
Rarasati wruh ing sêmu

Guting èsêming raka
kang raka anamun-namun
kaliringaning angarum
Jèngraga micarèng nala
mendah wruha waunipun
si bojo mêsthi anjothak
sapasar tan aruh-aruh

Wau ta ingkang araryan
Sèh Mangunarsa lingnya rum
yayi suwawi awêktu
pra ari matur sandika
nulya samya mahèrastu
kados sawusnya sosotya
wangsul gyan samya awêktu

Ambabar sêbe musala
nèng sela sumayana lus
wusnya dan gya sunatipun
angamal puji-pujiyan
yata Basariman wau
Pangulu ing Ngardipala
angrungu wartaning tutur

Yèn ana janma lumampah
dinugarsa amratamu
mring Kae Malangkarsèku
ing mangkya raryan ing sêndhang
anulya Kae Pangulu
mudhun mring sêndhang Balara
yun wêruh kang dadya tutur

Tan dangu anulya prapta
Ki Basariman andulu
marang kang samya awêktu
lagya kewala asunat
pan dèrèng angangkat parlu
nging wus tan arsa ngandika
binatalakên amuwus

Ki Pangulu Basariman
tan kilap lamun sang bagus
pan samya waspadanipun
wruh lamun tan kêna nabda
Basariman nulya makmum
manjing wêktu kinamatan
sadaya angangkat parlu

Pan Kae Sèh Mangunarsa
mangayun ngimami wêktu
wus antara dangunipun
bakda Mahrib praptèng Ngisa
paragat susunatipun
arahab samya salaman
Jayèngrêsmi lon amuwus

Sung bagya mring Basariman
kang liningan nuwun-nuwun
Jayèngrêsmi malih muwus
kakang Kae Malangkarsa
punapi wontên alungguh
Ki Basariman turira
gih wontên ing wismanipun

Bok payo rika untapna
yèn kakang Mangunarsèki
lawan para arinipun
Anggungrimang lan manira
tanapi Jayèngragèku
katri sarubiyahira
miwah sakulawangsèku

Umatur Ki Basariman
inggih sumangga ing kayun
nulya kèrit lampahipun
minggah maring Ngardipala
sêdhêng purnama sitèngsu
ratri wanci bakda Ngisa
tutundhan undhakanipun

Kumriwik toya kiriyan
angapit marga pinatut
sabin pangunggahanipun
gêntha-gathita jinantra
kumêlèng sinrang ing ranu
ris mara akên liningan
kanan kering sapandhuwur

Angrarandhat lampahira
ascarya dènnya angrungu
pasang reka rakitipun
akarya srining desarya
sêmpyoking siti katiyup
ing angin kadya nambrama
tur pambagya isthanipun

Kinira têpining marga
pucaking kayon amunggul
manadukara ing tamu
lir tanduking wong kaduga
sokur dènnirarsa pangguh
langkung kasinggihanira
samya sujanma linuhung

Wau kang samya aranjat
wus dungkap panginggilipun
malbèng kori jawenipun
Ki Basariman turira
paduka kèndêl rumuhun
pan kawula apratela
marang Sèh Malangkarsèku

Jayêngrêsmi lon ngandika
lah yèngsun kantun nèng pintu
Ki Basariman agupuh
umatur wontên dhatêngan
arinta kakalihipun
Jayèngrêsmi Jayèngraga
lawan Sèh Mangunarsèku

Anggungrimang nêm sabatnya
sakawan rubiyahipun
ing mangkya kèndêl nèng pintu
kagyat Kae Malangkarsa
ngandika mring garwanipun
Malangrêsmi samêkta-a
lah-olahan dèn-agupuh

Kang garwa matur sandika
nulya Ki Malangkarsèku
mêthuk kang amratamu
sarya ngling mring Basariman
sira timbalana gupuh
iya marang mitraningwang
ingong kadhatêngan tamu

Sira dèn-rumat ing wisma
gagêlara klasa alus
myang jêrambah lampitipun
ingkang liningan sandika
gya lumampah maring pintu
kalangkung dènnya kasmaran
Malangkarsa mring tatamu

