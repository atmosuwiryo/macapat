sampun prapta jajahan wukir Prawata
kèndêl rahadèn mantri
dening sampun cêlak
kalawan pasanggrahan
wong catur anèng wanadri
ucal maesa
andanu kang prayogi

pan wus dangu ucal maesa tan angsal
nulya ana kaèksi
kinêpung wong papat
cinêkêl mring Mas Mônca
ponang maesa tan osik
wus linolohan
lêmahing Banyuwilis

têtimbule Ki Buyut wawêlingira
dupi kalêbon siti
ambêkos jênggirat
mandêlik kipat-kipat
agèdhèg-gèdhèg mucicil
lir singa lodra
ambêkos kirig-kirig

wus anginthar minggah mring ardi Prawata
ing pasanggrahan prapti
angamuk pondhokan
nujah angundha-undha
gidra-gidro ngobrak-abrik
gègèr puyêngan
kêbo ambilaèni

pan rinampog binêdhilan tan tumama
têguh kapati-pati
kathah kapracondhang
para mantri ing Dêmak
kang sinundhang angêmasi
kang nora pasah
mati dèn uli-uli

pan gumuruh kapiyarsa pasanggrahan
katur marang sang aji
yèn danu maesa
tan pasah dening braja
kadrawasan pra mantrining
wadya prawira
tamtama dèn timbali

asanega wadya prawira tamtama
nêdya arsa ngêmbari
prapta umbul tiga
umangsah karo tangan
amajua gênti-gênti
kêbo cinandhak
sirahe dipun bithi

yèn sabêne wadya prawira tamtama
datan kongsi ping kalih
yèn napuk maesa
muncrat sumyur sirahnya
mung punika tan nyampuni
mênggah sadaya
saya galak nglangkungi

yèn sinundhang wadya prawira tamtama
iya nora ngênèni
sunguning maesa
kumêdul lambungira
ingundha tininggil-tinggil
pan ora pasah
sayah dèn uli-uli

tinulungan gantya kang samya umangsah
lêsah dipun bijigi
apan ora pasah
sariranira lupa
tamtama nglêmpuruk sami
pating balêsar
tan ana môngga pulih

sangsaya sru maesa pangamukira
kêbo angobrak-abrik
miwah pra dipatya
kathah sayah dèn undha
binarondong dening bêdhil
datan tumama
pan kadya kulit wêsi

apan iku wus kalêbon têtimbulan
lêmahing Banyuwilis
marmane kalintang
têguh prakosanira
mimis datan angênèni
myang mimis waja
kabèh kadya gulali

Sultan Dêmak sigra minggah pêpagungan
apan arsa udani
solahing maesa
kang sangêt karya gita
duk tumingal sri bupati
ngungun jroning tyas
têmên mesa ngajrihi

pan kinêpung wau saking katêbihan
singa katêmpuh ngisis
sultan langkung duka
ya ta wau tumingal
wong papat samya ningali
kang anèng ngarsa
nênggih Ki Jaka Tingkir

kangjêng sultan gupuh dènira tumingal
nulya utusan aglis
juru timbalana
Si Jaka Tingkir ika
tarinên ngêmbari iki
mesa kang krodha
yèn uga anguwisi

sun apura saluputing putraningwang
samana amarêngi
lilih kangjêng sultan
Ki Jêbat Juru sigra
rahadèn dipun plajêngi
Mas Mônca mulat
jawil mring radèn mantri

lah paduka punika pinalajêngan
rahadèn dhodhok aglis
Jêbat Juru sigra
dhawuhakên timbalan
anggèr timbalaning gusti
punapa dika
purun inggih ngêmbari

amrawasèng maesa danu kandhuhan
radyan umatur aris
yèn wontên timbalan
nadyan silih wêwaha
sapta maesa puniki
prapta ing pêjah
datan nêdya gumingsir

Jêbat Juru lumajêng praptèng ngayunan
matur saaturnèki
ing putra paduka
pêjah gêsang sumôngga
sigra ngandika sang aji
kinèn nêmbanga
galaganjur tumuli

undhangêna si apatih pra dipatya
dèn rame anyuraki
nulya dhinawuhan
patih lan pra dipatya
galaganjure wus muni
kêbo miyarsa
jênggirat ambêkosi

nulya radèn majêng mangsah lawan asta
maesa amarêngi
anumbug angundha
rame maksih dèn uja
pinrih sukane sang aji
angundha-undha
anulya dèn lumpati

tinadhahan rahadèn ingundha tiba
kaplèsèt gigirnèki
kang buntut cinandhak
sinêndhal asta kiwa
jêbol sigra ngolang-aling
anglumba-lumba
mungsêr numbug bijigi

awurahan surake lor kidul wetan
anumbug bijig bêrik
tinadhahan dhadha
wus dangu gya cinandhak
binanting anulya mijil
lêmah timbulan
kang saking Toyawilis

wus anglumpruk maesa tan darbe karkat
suka sri narapati
tuhu yèn prawira
Si Tingkir sutaningwang
sigra nulya dèn timbali
praptèng ngayunan
ulatnya sêmu manis

Radèn Jaka Tingkir ingantukkên nulya
kalurahanira lami
prawira tamtama
sang nata angandika
ingsun arsa kondur kya patih
angundhangêna
sagung bala dipati

kyana patih mijil angundhangi bala
jêngkar sri narapati
sing wukir Prawata
swaraning awurahan
dasih tan kawarnèng prapti
nagari Dêmak
Jêng Sultan malbèng puri

Radèn Jaka wus ngulihi gyannya lama
suka kancane lami
gantya winuwusa
Lêmbu Pêtêng Rahadyan
ing Tarub kramantuk dening
nênggih sang rêtna
putri Tarub Nawangsih

sasedane kang rama nguni rahadyan
Lêmbu Pêtêng wus nami
Kyagêng Tarub ika
satunggil putranira
Gêtaspandhawa Kiyai
Gêtaspandhawa
punika asêsiwi

nama Kyagêng ing Sela pan kawarnaa
anyêpêng gêlap kêni
jêng sultan samana
undhang arsa pêpara
mring Kalijaga mondhongi
mring sang pinalênggah
Kalijaga mayêki

wus samêkta punang bala sigra budhal
sang prabu pan kairing
wadya tigang lêksa
tuwin kang pra dipatya
busana mawarni-warni
lir wukir sêkar
sang prabu nitih èsthi

sampun lêpas lampahnya wau sang nata
ing marga tan winarni
Carêbon Sang Nata
nèng dhukuh Kalijaga
lan sang wiku apêpanggih
wau jêng sultan
ngaras suku ngusapi

ing padanya sarya matur angrarêpa
mondhongi Dêmak nagri
sang pandhita arsa
nyugata para wadya
sêsaos gêdhong pribadi
kang pra dipatya
satriya para mantri

jêng sinuhun mung ngliwêt kêndhil sajuga
kêndhil Siyêm puniki
sarwi solèt bêkta
ngubêngi sang ayogya
ngêdhuk liwêt nèng ngarêping
para dipatya
pyambak lan bala sami

datan têlas isining kêndhil sajuga
binukti anuwuki
bala tigang lêksa
bikut panadhahira
wah kinêdhuk paran dening
pan dèrèng têlas
wong tri lêksa ngrahmati

sakalangkung prasamya nikmating jasad
mangkana sang ayogi
kerid praptèng Dêmak
sakarsèng sinung papan
pundi ingkang dèn karsani
milih sumôngga
ing Ngadilangu apti

padhukuhan dahat awoning pribadya
kang pênêd datan apti
Ngadilangu mila
pinilih sarjunira
data tita sri bupati
kang cinarita
nênêm putranirèki

ingkang sêpuh wanodya adhaup angsal
Kyagêng Langgar wêwangi
putra Kyagêng Sampang
jalu malih panênggak
pangeran arya puniki
nuntên arinya
èstri krama pan olih

Pangran Kalinyamat ran Ratwalinyamat
rayi malih pawèstri
pinaringkên marang
Jaka Tingkir Dipatya
ing Pajang tinanêm nagri
malih wanodya
Ratu Kambang kang buncit

nama Radèn Timur nênêm jangkêpira
kangjêng sultan kang rayi
pangeran punika
Seda Kali samana
tilar putra mung satunggil
jalu tur pelag
Dyan Panangsang wêwangi

wus tinanêm anèng nagara ing Jipang
dadya pangran bêbisik
Ariya Panangsang
ing Pajang winursita
kilèn wetan Butuh sami
arsa binabad
wetan Pêngging kinardi

kitha agêng kathah ingkang atut wuntat
wus dadya kang nagari
dahat arjanira
samana Kangjêng Sultan
ing Dêmak nandhang grah lami
sigra palastra
ing Pajang madêg aji

