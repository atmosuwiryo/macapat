Ki Rônggalawe ing Tuban
samana ingkang winarni
nuju anèng pasanggrahan
lênggahira ki dipati
anèng dalêm pribadi
aminta ungguling pupuh
manêkung jro wardaya
Sira Dipati ing Tubin
sirnèng tingal ning Hyang-hyang Jagat Pratingkah

binantêr samèdinira
tan antara ingkang prapti
juwata ing Suralaya
ring Sang Yyang Yamadipati
matur sang adipati
hong Siwah Boja dewa gung
dewane dewa mulya
kuwangwang netraning dasih
anuruni mring padaning kang winênang

nir dahna pina sabda
dêrmaning nata suruping
ing sang hyang nata priyôngga
angrèh sarik nagra widi
angling Yamadipati
iya pawong sanak ulun
hong padya sirantuna
sae-sae migênani
namunana sidhêp titahing winênang

iya kêkasihing dewa
ngong ingutus Hyang Pramèsthi
at ing Hyang Sugsmanôngsa
mundhut nyawanira kaki
rèhning wus praptèng janji
ya ajaling putraningsun
panjang cêndhaking yuswa
kaki tan kêna gumingsir
anglêg ing tyasira Sang Dipati Tuban

tan liyan kèsthi ing manah
apan amung prabu dèwi
kang dadya sumêlang driya
dene sang dyah dèrèng krami
wimbuh ing mangke dadi
lêlakoning Majalangu
dèrèng kantênan andhap
unggule dènnya ajurit
sênadyan ta pinundhuta ingkang yuswa

yèn wus pêjah Menakjingga
kapala rêgêding bumi
wusana sang adipatya
umatur sarwi wotsari
sabdaning hyang kapundhi
nanging pamintaning ulun
ing Sang Hyang Siwah Boja
tan kilap wus ngudanèni
nabda Yamadipati lah adipatya

dadi sira kurang pasrah
tan jumêneng ing wong luwih
milih nampik ing wisesa
umatur sang adipati
lêrês sang hyang dewa di
ing agêsang kang linuruh
mulyaning kasampurnan
tan mengrat mulyaning jisim
nikmat arja kang têka ing ariloka

bok inggih Hyang Siwah Boja
sumados madyaning jurit
wangsul ta karsaning dewa
anitahakên ing mami
punapa ta kinardi
utama sawusing nêmu
lampahan ngariloka
lawan punapa kinardi
utamèng trus ing gêsang tumêkèng pêjah

kanggêg Sang Yamadipatya
tandya tumêngèng wiyadi
sigra Sang Hyang Panji Nrada
Manikmaya kang linuwih
matur sang adipati
hong Siwah Boja Dewa Gung
dahning pinara sabda
surupnya nata prayogi
amêminta ulun padaning winênang

jarwanana sêdyanira
sapangrèh sêtyaning dasih
ing gêsang tumêkèng pêjah
nistha madyaning utami
urip jamaning pati
miwah amba luhuripun
angling Hyang Panji Nrada
babo titah ingsun kaki
hong masidhêp sirantuna sih wigêna

iya kêkasihing dewa
wus pinasthi ing Sugsma di
sira kinarya utama
musakani Majapait
sinatriya pinarjurit
kinarya praboting ratu
arngarcapada sira
babo kinarya utami
ngariloka wus ginadhang-gadhang mulya

nanging ta ubayanira
ing mangke iya wus prapti
mulih marang kailangan
anging sarasaning urip
wus katur Hyang Pramèsthi
kumaranira sang bagus
wêwayanganing Sugsma
wus nèng pangayunan gusti
nora kêna sumaya pêcating nyawa

lamun sira paripêgsa
jumênêng lawan utami
tur tan wurung têkèng ajal
mundhak amêmurang kang sih
anging linilan ugi
babo kita mring Hyang Agung
nganti têmpuhing yuda
rèh pamintanira kaki
karya tilas labête tingkah utama

nanging têka wurung ora
sira tumêka ing pati
eman gêmpaling kamulyan
yèn darbe karsa pribadi
têmahan nrimèng pêsthi
sinuda sihing dewa gung
matur sang adipatya
sihing hyang kapundhi-pundhi
anuruti padane ingkang winênang

alatah Hyang Panji Nrada
angguguk Yamadipati
iya iku wong utama
nora bakal wong angsal sih
dene rêntênging bumi
lindhungêna ing dewa gung
sêdene putranira
iya sang narendra putri
pra juwata ingkang darbeni bubuhan

pangèstu lan puja-môntra
sarta karsaning Sugsma di
wus marêm sang adipatya
têpung kalanira nguni
prabu rara wus mangsit
lakone sariranipun
mangkana sang dipatya
wusana sumrah naya di
wus umiyat dutaning Hyang Jagatnata

ing ratri datan kawarna
enjang mangkat sang dipati
siniwi ing pra bupatya
pêpak sagung ingkang nangkil
miwah Seta Kumitir
ajar ngapit mabukuh
radèn patih nèng ngarsa
anggusthi têmpuhing jurit
wus pininta dhadha tênapi pangawat

miwah cucuking alaga
tuwin ingkang samya dadi
angalap-alaping aprang
ingkang pirêmbug wus dadi
manglat manglanggar jurit
wus nabrang sadaya daut
ing ênu tan winarna
wus ajêng-ajêngan jurit
baris wetan wus umèp matata gêlar

tangkêpira prit anêba
gumulung agolong pipit
raja lan menak dipatya
rôngga dhaèng amênuhi
saha-saha kang dasih
caruk wor gêlaring pupuh
lir gunung gêni sinang
lir sêgara tanpa têpi
pirang-pirang mariyêm lan kalataka

sinêla-sêla makapang
lan panggritan obat mimis
pirang-pirang tanpa wilang
ngundhung-undhung kadya wukir
miwah inuman jurit
pirang-pirang tanpa etung
arak kênit wêragang
brênduwin kêlawan api
kawarnaa dêdamêl ing Majalêngka

tinon sing mandrawa gumyar
lir sêkar sêtaman asri
paptèng kala marcu merang
gunastra marindik-rindik
makilat-kilat thathit
lumrangtara wra supênuh
soroting sunar kumyar
daludag dêdêl kasilir
kêntar-kentar kêkôndha nglela gumawang

gawang-gawang awèh rimang
lêlayubandera asri
manguwung mateja-teja
wangkawa mangobar-abar
èrêm hyang bagaspati
para juwata supênuh
dewa-dewa nêningal
widadari ngintip-intip
gêbyar-gêbyar mêmanon manoning aprang

lidhah-malidhah kumênyar
kumilat mangilat thathit
pracalita tar-antaran
ujwalanya anyarêngi
puspa warsèng mawanti
gônda kusuma sumawur
panjrah-panjrahing sêkar
kêpyur-kêpyur atrang sumrik
arum-arum mêlêg gônda kamarutan

anglela Dipati Tuban
kang dadya lajêring jurit
asongsong maliyo jênar
anitih pun Sangupati
lir Sasrabau sigit
wong jodhipati nèng ngayun
kêlawan wong trantaman
sarawisa amênuhi
dulangmangap apit-apit ngering nganan

PangkurBinarong gônda pustaka
para mantri miwah para prajurit
wau manahnya wus mundur
kumêlap ing dewanya
sarêng myarsa Ki Rôngga ingkang pamuwus
tan ana kang malih tingal
mung dewane kang kaèsthi

mangamuk manrot mangrêmpak
sira Gônda Mêstaka wus ngêmasi
kasambut madyaning pupuh
pêjah de Walikrama
surak umung wong wetan lir gunung guntur
awong swaraning matêngga
Binarong sampun ngêmasi

pêjah lawan dewa sraya
para mantri lir sulung lêbu gêni
sang adipati anêmpuh
rinêbut ing ngakathah
sakudanya pun Sangupati atêguh
tênapi panongsongira
awasta pun Wôngsapati

tan pasah dening tigswara
kuda datan pasah katiban mimis
apan lir parada gumyur
tinon agêbyar-gêbyar
sang dipati manahira saya mêtu
tigswara makêthèn yutan
wong wetan akèh ngêmasi

nuju dhadhaning ayuda
baudhêndha Sang Madura Dipati
wadyanira sami larut
kacundhuk ing tigswara
Sri Madura Kotbuta Katbuta nêmpuh
tan tumama dening braja
mamrêm mangiwung mangungkih

Dyan Arya Jayapuspita
pêgsa kiwul tinatiga pan konthit
pinêdhang kontal tinubruk
binuwang wus katampan
dening sira Madura binuwang mamprung
tiba ngarsa sang dipatya
gya mangsah wus dèn lancangi

Kotbuta nrajang magalak
tinadhahan ing wadya jodhipati
rinampog mamrêng manggulung
singa pinêdhang tatas
Angkatbuta angiwut amiyak ganjur
tangkis mangidak watang crah
pinêdhangan nora osik

singa rinasuk ing pêdhang
pagas tatas wong jodhipati gusis
Sri Baudhêndha manglambung
sarwi sikêp nanggala
tandya sang dipati jinojoh tan keguh
sinampe nanggala gigal
Sri Madura dèn lêpasi

dening kang sanjata dibya
wus malêsat tiba jabaning baris
Kotbuta mêdhang manubruk
sinarêngan tigswara
pêdhang putung milar Kotbuta manubruk
sinarêngan ing gandhewa
kentas malêsat lir mimis

Kotbuta malih nêrajang
radèn arya patih malih nadhahi
mawanti panggoconipun
Angkatbuta tan pasah
kêrèt gèbèg dyan arya sampun kacakup
maputrê binuwang kentas
tibèng siti ngancap malih

angukêl rema anjambak
mancat lambung muwung-muwung mawanti
winêngkang radèn sinambut
binuwang tibèng têbah
Radyan Rôngga anggêdhêg gandhewanipun
satjata dibya lumêpas
Kotbuta kentas jêmparing

Gajah Têpèngsara kentas
Balaruci angaro sang dipati
sikêp watang numbak asru
tinangkis ing gandhewa
wanti-wanti panumbakira tan tutug
Ki Rônggalawe manabda
durmane sira ambalik

Durmalah pagene yayi Gajah Têpèngsara
lan yayi Balaruci
tan nêtêpi sira
papintaning juwata
tinitah nèng Maospait
tur binupatya
têmah balela gusti

lah ta yayielinga mring Sugsmanôngsa
kêrana juwata di
anggêlar utama
sumrah gêlaring kita
dene sira wani silip
watak kalunta
kaluputan dèn sêmi

saya ngungkih Balaruci Têpèngsara
sigra manumbak aglis
gulali biringnya
Ki Gajah Têpèngsara
Balaruci numbak wani
sinampe kontal
ngandika sang dipati

iki si wong lumuh têka kabêcikan
nêmu apa ing pati
Têpèngsara nrajang
ngancap sarya amêdhang
brêmantya sang adipati
mêdhang tinampan
pinutung tikêl kalih

narik katga ngancap anglarihi sigra
tinêpan gandhewa glis
kang kêpala rêmak
wus pêjah kapisanan
Balaruci angunduri
Jayapuspita
nêrajang narik kêris

Balaruci panumbakira kinayang
angawêt waja gathik
dyan patih amilar
pyak mangkat ikêt pinggang
mangukêl rema muwung kris
cacingklok tatas
Balaruci ngêmasi

kawarnaa sira Radyan Purbarana
ingkang pangawat kering
wus kesisan bala
tumpês sawadyanira
kinalihan datan osik
caruk padha las
kambah-kambah mangungkih

Adipati Pêkacangan sampun pêjah
tinumbak dhadha iring
ya ta Janurwenda
sira Raja Balega
wus dangu asilih biring
lan Purbarana
limpung wus tan ngênèni

alugora angênting datan tumama
samya alèrèn kalih
samya sayahira
sawusnya nginum dhasar
cangklèt malih silih-ungkih
dhêngkah-dhinêngkah
maglut putêr mawungking

gênti junjung magênti kentas-kinentas
gapyuk wor kèkèt malih
ya ta Kêrtagnyana
sangking kanan kawarna
caruk wor bala magumrit
akathah pêjah
padha tos silih-ungkih

datan wiguh Raja Bandhung widigdaya
tumbak-tinumbak gênti
apêdhang-pinêdhang
suduk-sinuduk panggah
gada-ginada mawanti
sami sudira
karingêt mêtu gêtih

galasahan acêpêngan ikêt pinggang
samya dhèprok ing siti
ajèngkèng rumangkang
pupuh-pinupuh tandya
pating barêkuh sang kalih
gagap-ginagap
pating glêrêng kapyarsi

gênti gorok-ginorok gumrèt kang waja
gloyoran wus ngêmasi
wadyanya tumpêsan
nigan sapêtarangan
rêmuk wor tan ana kèri
gênti kawarna
sira Sang Urubêsmi

bantu aprang manglingkung sabalakuswa
sagung kang para aji
prajurit magiyak
carukdhênggung glogothang
bajobarang cukilmanik
wong gathodara
juranggatho mangungkih

surabêthot wong surarayah umangsah
gumulung ngêdrèl wani
anyanggah nyarampang
angganthol grènèng gumrah
sami amasêr nyêmpuling
swara lir gêrah
kênthung bèri munya sri

kang ayuda wiwit enjing ngantya asar
tan ana kang gumingsir
rêrêmponing ajang
ya ta sarêng tinunjang
mring sira Sang Urubêsmi
samya katimpah
tan bisa kiwul jurit

kadi glona sinambêr dening matêngga
mawut sisaning pati
kang lumayu rêbah
kang borang sara rangap
wangke lir babadan pacing
rawa-rawa rah
ilining rah lir tasik

baris kilèn upama bêndungan bêdhah
larut tan môngga pulih
mung kèri lajêrnya
sira sang adipatya
anitih pun Sangupati
nglela katingal
songsong maliyo kuning

Radèn Jayapuspita ambuntut kuda
sarwi angliga kêris
wong wetan angrêmpak
maju-maju katulak
pinanah dibya pramusthi
sapirang-pirang
wong wetan ingkang mati

Sang Sri Bêsma sakêlangkung dukanira
tandya ngawaki jurit
têdhak sing matêngga
sarwi mangikal dhêndha
kumutug mawulat gêni
kang wadya surak
kênthung bèri tinitir

 nguwuh-uwuh mabêlik Sri Urubêsma
Rônggalawe ing Tubin
lah payo nututa
eman lamun palastra
mendah dene prabu dèwi
yèn sira pêjah
tangise ngrèndèng ati

lan ta sapa kang sun aku maratuwa
talingan lir sinêbit
sira sang dipatya
manêbda winor guyya
Menakjingga pêgsa luwih
digung kumawa
aja kakehan angling

Sang Sri Bêsma nêrajang gya linêpasan
ing panah bibya musthi
makentas kabuncang
kuwalik tibèng kisma
mangsah amilar mabêlik
kacundhuk kentas
tibèng siti kuwalik

sakêlangkung Sri Bêsma brêmantyanira
sigra anitih èsthi
gya nandêr magalan
prayitna sang dipatya
surak lir karêngèng langit
gumrah gumêntar
kênthung bèri tinitir

kalih samya andhatêngakên prabawa
byuh bayu bajra prapti
kêkuwung manglayang
obar-abir gumawang
teja wangkawa mênuhi
kang puspa warsa
siram-siram nrus nginging

sarêng cêlak arsa mangrênjahkên liman
Urubêsma pinusthi
kinalih sanjata
tinibèng jaja kentas
dhawah sajawining baris
kang ponang gajah
têlale pagas pancing

gêro angrik nandêr kang ponang dirada
nubruk pun Sangupati
dyan arya trangginas
gajah sigra ingancap
ginoco ingkang pok kuping
atuna dungkap
nora amiyatani

liman anggro dyan arya rinênjah-rênjah
gadhingira manukit
dyan arya lumumpat
mubêng midêr putêran
nusup manggoco dyan mantri
ponang andhêman
cêcêp anggro kang èsthi

sru gumêbrug liman anggre kapisanan
ya ta Sri Urubêsmi
saya sru brêmantya
mangsah malih katulak
tiba satêngahing baris
swara gumêrah
subawa ting carêngkling

wadya wetan gègèr mirut maputêran
kurdhanira tan sipi
Prabu Urubêsma
pinalih yudanira
undhang kinèn ngrubut bêdhil
mriyêm gurnita
kalataka mawanti

kadya gêlap sakêthi sarêng mangampar
tansah ngurugi mimis
Ki Rôngga ing Tuban
sangking ing katêbihan
tinangkis sara kang mimis
ajur katulak
wênèh laju ngênèni

tibèng jaja tinon kadya sasunggan
panongsongira kanin
Wôngsapati rêbah
tatu wus ingambênan
kuwat malih Wôngsapati
ngadêg tan pisah
ya ta sang adipati

datan pêgat anglêpasi kang sanjata
ewon makêthi-kêthi
sami kathahiri
kulon lawan ing wetan
ya ta sira sang dipati
sumpingnya gigal
katrajang dening mimis

galihira kumêsar sang adipatya
tandya songsong kapusthi
dhandhanira patah
sigar muluk ing tawang
Wôngsapati dèn kêjèpi
kinèn lumajar
ya ta sang adipati

nêngèng tawang ningali kèrining swarga
binuka ngraras ati
gya Yamadipatya
prapta lan pra jawata
ambêg ta maligi rugmi
myang widadyarya
mijil kang burat wangi

Mijilwus murcita yuswaning dipati
sêkala anglayon
ponang kuda wus dangu pêjahe
anging magsih ngagêm sang dipati
saniskara sami
lir duk uripipun

kapêrbawa dening sang dipati
asurèng palugon
ya ta wusnya pralaya ing mangke
kuda rêbah kang layon gumuling
gêpah radèn patih
pan adrês ingkang luh

sêsambate radèn mêlasasih
adhuh gustiningong
datan sagêt akantun dasihe
antènana ing pangarib-arib
anusul ngêmasi
gusti dasihipun

ajanmaa kaping pitu ngabdi
nèng swarga sun êmong
ngranupada gusti kawulane
datan sagêt ngabdi lyaning gusti
dèrèng ngraos dasih
malês sih pukulun

angungkêp-ungkêp rahadèn patih
anungkêmi layon
Urubêsma wus awas tingale
têkèng layon Sang Dipati Tubin
sawadyakuswasri
marêpêgi gupuh

sarêng cêlak dyan patih ngadhangi
datan awèh ingong
aja sira pêrpêgi layone
lamun ingsun durung angêmasi
Menakjingga anjing
patènana ingsun

aja liya ingkang anangani
ngamungna sira wong
aja tanggung rusaking jênênge
mring gusti sun malih mring mami
mara dipun aglis
untapêna ingsun

Sang Sri Bêsma angabên kang dasih
wadya kinèn ngrocok
mring dyan patih lumagsana age
pirang-pirang kang kuswa mapipit
tan ana nêdhasi
radèn nguwuh-uwuh

sarya jèngkèng angampingi jisim
Menakjingga katong
mara ingsun patènana dhewe
Sang Sri Bêsma marêpêgi aglis
dyan patih binindi
pok talinganipun

tandya pinentaran ponang jisim
tan tumêkèng layon
tansah wayang-wayangan jisime
gya parentah Prabu Urubêsmi
kinèn ngobong aglis
sêgsana tumanduk

rêrêmukan pacikêpan jurit
kadya arga tinon
ngundhung-undhung gya sinumêt age
ingêsokan obat lan brênduwin
urubing kang gêni
gandanya sumrik rum

pra juwata para widadari
supênuh nênonton
angurugi ratus kasturine
ngalat-alat lir wukir kang agni
panong layon kalih
murca awor kukus

sêkarine wadya kang ngêmasi
kang kanin matrompong
wênèh gulung awor lan mayite
myang kang angum arêrawat gêtih
gya ingorak-arik
mring wong wetan gupuh

wênèh ingêdrèl myang cinampuling
kinêpruk pinacoh
Purbarana Danurwenda Rajèng
apan sampun pêjah wor ing jurit
layonira kalih
mêgsih kèkèt kukuh

kawarnaa Dyan Seta Kumitir
nèng Buntar palugon
wôngsa ing jro pinêpêg barise
pan sumêdyarsa ngantêp ing jurit
wadya golong pipit
ing solah anggrêgut

pêpêg nèng wana trataban baris
tampingan jurang jro
sagunging wong cêcawêtan age
wus prayitna angawêt jupiping
brêngose pinuntir
amandêng dêlanggung

kasaru praptanya Wôngsapati
wong Tuban panongsong
tatu dhadha ing ambên kanine
miyak wana dènira lumaris
kagyat radyan kalih
pan sinêngguh mungsuh

saya cêlak dyan kalih ningali
tan supe panongsong
pan agêpah tinanya purwane
ing alaga matur Wôngsapati
sanèskarèng jurit
Ki Rôngga kêsambut

atumpêsan sakêdhik wong urik
payudan rêrêmpon
Seta Kumitir langkung gla tyase
dadya wurung dènnya ngantêp jurit
kasaru kang prapti
wong kawon pupuh

wong kang brana ngarintih anangis
samarga ting blocor
wong sêsambat gumrumung swarane
opyak mungsuh Dyan Seta Kumitir
sigra nitih wajik
adhadhal lumayu

wôngsa ing jro samya rêbut dhingin
jinêjêl tan alon
gumarubyuk ing marga swarane
ting jarêthot nasak ing wanadri
akathah kuwalik
ikêt pinggang runtuh

tan tinolih kudanya anggêndring
kang sawênèh mogok
tandya mudhun tinilar kudane
wadya kang dharat sami ngarintih
tinunjang ing wajik
sambat adhuh biyung

kang sawênèh wadya lan pêkathik
kudanya kinoncong
ginêndiran samya mungkur bae
sikêpira angamplok tan osik
dhadha kinapithing
samya luru apus

ya ta ring Sang Prabu Urubêsmi
akondur makuwon
dhatêng Prabalingga sawadyane
kathah longe wadya kang ngêmasi
dêstun cacah janmi
kantun pitung èwu

langkung suka tyasira sang aji
wadyanya rêrêmpon
mangu-mangu anglanggar jurite
mêne gantya kang kawarna malih
nagri Maospait
ring sang murtining rum

kasêngkêlan ing driya kawadi
rèh Sindura nglayon
Majalêngka ilang bêbanthènge
wimbuh ginubêl Dyah Rarasati
tan pêgat apamit
sumusul ing lampus

sêdya lê tumangan nglabuhi
ing rama sêlayon
tansah sarta seta busanane
tanpa dhahar sang dyah tanpa guling
waspanya drês mijil
ing siyang myang dalu

akaruna Dèwi Rarasati
nglayung ujwala nglong
prabu rara wagugên ing tyase
tansah ngimur mring Dyah Rarasati
jinum sêbda ririh
sêpêt madu juruh

Dhandhanggulayayi aja wigêna ing galih
wus pinêsthi janjining juwata
Paman Sindura ajale
kasambut ing apupuh
iku pati ingkang linuwih
mulya tanpa antara
laju mring swarga gung
nglabuh ing rèh raharja
nora ginggang ing sabda kang wus kawijil
pêrcayèng Sugsmanongsa

alah sira dene paman yayi
gênging trêsna marang pujamôntra
mung sira kang dadi tyase
prandene datan ketung
labêt amrih pratamèng bumi
tinruskên ngariloka
krahayon ginêlung
gulang langgênging sampurnan
yayi aja anggalih kang wus angsal sih
kinarsan ingSugsmana

kapindhone dènira mrih puji
kalokèng prang sura kawidibyan
sira kang dèn titipake
yayi mring jênêng ingsun
rèh tan darbe atmaja malih
yayi pan amung sira
kang sinugsmèng prabu
têmahan lêbu-tumangan
tan kamantrus ing urip têkèng ing pati
mung siji olèhira

amung kapatèn ingkang pinanggih
sanadyan ta yayi kapanggiha
yèn durung tama uripe
yayi nora pinunjul
tur asiya-siya ing jisim
balik dipun narima
ing dewa kang agung
sinau olah kamulyan
Majapait sira mèlua darbèni
gêlung kalêngkèng ing rat

iku yayi kaswargan linuwih
kalamun wignya mangulah jagat
sêmbada pamrês budine
tumêkèng pati luhur
nikmat tulus sihing Sugsma di
swarga saya ingembah
ngarilokanipun
witning ingsun iki apa
yayi dèwi kinarya lakoning bumi
prandene sun narima

piraba benjang têmbe yayi
linuwarkên sing gêlah sungkawa
sun lindhungkên dewa bae
yèn sira trêsnèng tuhu
marang ingsun karyanên yayi
gagêntining sudarma
kamugtèn pinandum
yayi pan wus bêjanira
bêjaningwang wong loro padha nglabuhi
yayi ayya sulaya

amituhu Rêtna Rarasati
sinung sabda sumèh sumrik sumrah
rumêsêp ing tyas sarine
gantya ingkang winuwus
amangsuli purwaning nguni
duk Patih Maundara
darbe putra jalu
abagus suwarnanira
sinung aran nênggih Radèn Damarsasi
putra pintaning dèwi

samendraning buwana tan manggih
sakurêbing akasa tan memba
sêklangkung-langkung baguse
lir Hyang Asmara nurun
nora mèmpêr nora na mirip
ing Hyang Sang Hyang Asmara
iya Damarsantun
singa mulat ngênglêng brôngta
swaranya rum manganyut yuswaning èstri
manggung karya la-êla

wus karsaning juwata linuwih
sanagri Jawi môngsa punika
miwah ing Suralayane
sakèhing bagus-bagus
alus-alus myang sigit-sigit
dêling myang raras-raras
myang kang rayung-rayung
manglêntrèh myang mawilêtan
manis sumèh mrak-ati mintaning angin
kari ampas sêdaya

kumaraning ngambilan wus ênting
kinumpulkên ing Dyan Damarwulan
tangèh rinonce baguse
bagus ratuning bagus
lir mêmanon rêtnaning bumi
tur bumi ingkang mulya
mulyaning wong bagus
kaelokaning kaswargan
kalêngkaning lênglêng kalunglun linuwih
luwih Dyan Damarwulan

wus ginêbag titahing dewa di
adinira sampun ingambilan
angumpul sinaring manèh
pinèt ing sarinipun
sari nulya sinaring malih
ingambil cahyanira
kang cahya binubut
kantun galihe kewala
gya binubut pinatut ing dewa luwih
dadya Dyan Damarwulan

dudu wulan ingkang anyênêni
dudu srêngenge kêng karya padhang
pasrahêna kang adarbe
ingkang darbeni suwung
suwungira ginêlar yakin
graitanên dènira
satuhuning kawruh
kawruh kang mêsthi utama
utamane ing urip tumêkèng pati
wêrana Damarwulan

amangsuli kang cariyos malih
Sang Hyang Tunggulmanik garwanira
Dyah Campursari namane
anênggih putranipun
Hyang Musthikamaya Sang Rêsi
pilênggah Paluhômba
kasêbut bêbuyut
pandhita angraga sugsma
bêntur tapa sampurna ingkang pamuji
pinuji puja brôngta

Hyang Tunggulmanik lan Campursari
ayêyogya ing Dyan Damarwulan
timur têkèng diwasane
ingêmong Sang Hyang Wiku
Paluhômba ingkang palinggih
Buyut Musthikamaya
ya ta dyan kawuwus
sinung kalih pamong jiwa
roro sanak santana Hyang Tunggulmanik
Sabdapalon kang tuwa

Nayagenggong rane ikang ari
pandhita samar sinamur sabda
cucut ing sapratingkahe
pinêndhêm nora bawuk
nora gêsêng dene ing gêni
pangucap sapangrèhnya
dadya pujinipun
tinarima ing Sugsmana
parpat kalih datan pisah radyan mantri
musakani ing lampah

pan ing mangke Radyan Damarsasi
pamit eyang sumêdya suwita
mring Majalêngka rahadèn
sang wiku angsung tuduh
lamun prapta ing Maospait
kinèn jujug ki patya
tur sudarma tuhu
sapangrèh kinèn lumagsa
mèstutèng rèh datan kawarna ing margi
prapta kikising kitha

tuhu bagus Radyan Damarsasi
kampuhira gadhung pinarada
kinonang-konang sakêbon
paningsête sinawur
clana cindhe sêkar pinrêsmi
jamang mas kinatipa
winarjasèng santun
asumping côndrawirama
rumbing rêtna pinindha sêkar mêlathi
dhuwung tinaturôngga

wayang-wayangan dènnya lumaris
kasuluh dening hyang arkamaya
gumêbyar ing pamulune
Hyang-hyang Asmara nurun
pan ingiring parêpat kalih
radyan ing tindakira
èbêg kang andulu
singa mulat lênglêng brôngta
cêngêng kumyus karingêtira drês mijil
kasaput ing asmara

pra wanodya gumrah aningali
mondrèng dêdungik lan sambiwara
lir mati ngadêg ciptane
ana angusap rambut
wênèh payudara liniring
wênèh angêmban anak
pinindha kêlayu
wênèh ingkang wade sêkar
rawe-rawe sêkare dipunarasi
sêmune anjêjawat

wênèh wanodya kapêthuk margi
jêjêr datan bisa lunga-lunga
ngêtutakên paningale
nadyan samining kakung
lênglêng mulat abrôngta kingkin
radyan ing tindakira
samarga tumungkul
Sêpdapalon Genggongnaya
lêlakone pinatut pinikir-pikir
luwung nyuwira gambang

pacak sêngguh sasigar sadhuwit
wayanganira winangwang-wangwang
têka mundhak cucut bae
malênthèt wêtêngipun
kulitira akinyis-kinyis
kaku rasaning manah
tan ana kang dulu
tiwas kèri lan gustinya
ya ta wau lampahira radyan mantri
prapta ing kapatihan

sampun katur mring rêkyana patih
lamun ana wong sêdya nyuwita
ya ta ingandikan age
kyana patih kawuwus
pinrak bangsal ing madesari
Damarwulan duk prapta
ing natar kasuluh
ngirawan agêbyar-gêbyar
kyana patih kagyat sarêng aningali
lir mulat Danasmara

Asmaradanadyan mantri bukuh alinggih
nèng ngandhaping papêthetan
dangu tan dinangu radèn
sinamur sinambi mucang
sarya gêbêg landheyan
tansah nyolong liringipun
pangunadikaning manah

iki si wong bagus luwih
lawan sun nèng marcapada
katêmbèn têmên sun tumon
dudu ing suwadinira
baya pujan juwata
yèn ta kawêntar ing luhur
murungake lêlampahan

Ki Seta Layang Kumitir
yèn luput-luput kasingsal
kêlamun ta bocah kiye
awèt anèng Majalêngka
nora wurung kinarsan
ing sang maha ratu ayu
ya ewuh apa ta ingwang

gya ingawe radyan mantri
umarak wus praptèng ngarsa
kya patih ngandika alon
janma ngêndi sira bocah
arsa suwita maringwang
wonsêkar Dyan Damarsantun
ulun lare Paluhômba

Maundara kang sêsiwi
sumêdya angranupada
dhatêng paduki wiyose
awas ta pun Damarwulan
kya patih angandika
sun tanya mring sira kulup
sapa ingkang angsung nama

umatur rahadyan mantri
inggih sudarma kawula
ya ta kya patih lingnya lon
yèn mêngkono sira bocah
dadi anak manira
nanging ta luwih botipun
wong ngawula marang ingwang

sira apa anglakoni
marang ing pituduh ingwang
ya ta dyan mantri ature
inggih sakarsa paduka
kawula tan lênggana
ing gêsang tumêkèng lampus
sapangrèh ulun sandika

ya ta wong sadalêm puri
samya angintip rahadyan
supênuh kang para sinom
agupita-ginupita
cêngêng lênglêng tumingal
lir dudu manungsa tuhu
ya uga juwata mulya

ingkang satêngah pawèstri
kagagas karasa-rasa
wênèh angambung kancane
wênèh ngusap-usap jaja
wênèh akirap rema
sawênèh amijêt lambung
kêmpung uyap sikut bêngka

wontên kawursitèng malih
putrane rêkyana patya
Anjasmara sang lir sinom
arsa umarak ing rama
sarêng sapraptanira
kagyat sarêng duk andulu
dènnya mulat tamu prapta

sang dyah rêtna gya mêrpêgi
angintip anèng warana
sarêng andula warnane
dhatêng Rahadyan Sêsôngka
kumêsar galihira
gumêtrê sariranpun
sêkala tanpa jamuga

wimbuh duk rahadyan mantri
umatur mring kyana patya
arum anyênyêt swarane
gumêbyar sorot waja
lir thathit rêbut paran
sang dyah kêtêgnya sumawur
tanbuh raosing wardaya

amawang-mawang kang liring
liringe Radyan Sêsôngka
kadi wulan samêloke
nglela gumawang kang cahya
cahya nrus marang tawang
lir mugswèng ngênggon sangayu
kêna ing pêngaribawa

ya ta sang rêtna marêngi
ngasta sêkar sumarsana
ing wau tan ngantos ngangge
dadya ingasta kewala
grègèli datan krasa
gya mundur ing dalêmipun
gandrung-gandrung nandhang brôngta

brangtanira amilêt sih
sumaput têlênging driya
sarwi ngrimong sêmêkane
Rêtna Dèwi Anjasmara
dahat kunjana papa
ing sasolah tingkah ngungun
biyadaning kêpatihan

tan liyan kaciptèng galih
mung Radèn Damarsêsôngka
wadung pari sira radèn
kaniaya angsung brôngta
sêmbung tikta ing têgal
sun samur mêgsa kagugu
satriya ing Paluhômba

jae wa sun wastani
kang ati poyang-payingan
labête trisna dhèwèke
galêpung panyidrèng surya
sun lalipur tan kêna
kêbo bang kagok ing sungu
sêpi rêrasaning driya

ramon kali wong abênthing
toya mijil ngawang-awang
pirabara ingsun radèn
wawuh lawan jêngandika
parikan sariboja
sun tatêdha mring dewa gung
dadia laki kawula

kêpuh gung awoh kenari
dhandhang wiring sira dewa
mung sok aja lunga bae
sira sangking kêpatihan
yuyu langking samodra
sun rewangi adol pinjung
darbe sobat lan andika

sangsaya kandhohan kingkin| amayang susela brôngta
barang winangwang isthane
satriya kang anyar prapta
kang kèsthi kasat mata
kumanthil anèng jêjantung
pawor lan budi kasmaya

sang dyah wus minggah jinêm mrik
mujung kampuhira jingga
ngêsêb-êsêb gêgulinge
tanbuh surasaning driya
baya karsaning dewa
sang dyah kêbanjiran wuyung
ginoyang ing madu brôngta

malih warnanên kya patih
ngandika mring Dyan Sêsôngka
iya sun anggêb dhèwèke
angawula marang ingwang
pirabara ing benjang
sira sun paringi lungguh
dhingin maganga kewala

nanging yèn ingsun anangkil
sirèku yya mèlu seba
kèria ing wisma bae
wantu sira anyar prapta
soso ing têmbung lampah
yèn ta kapranggul wong agung
sira mêgsih mambu desa

matur nuwun radyan mantri
kya patih malih ngandika
lan sira sun wèhi gawe
sawawêngkoning paseban
regol lan lêlurungan
poma aja kongsi jêmbrung
lan sakèhing papêthetan

patutên ingkang awingit
rampasana kang tan rampak
yya kongsi pêgat sirame
lan sira aja angambah
sajroning palataran
sigug tur durung tau wruh
pratikêle wong nèng praja

matur sandika dyan mantri
malih kya patih ngandika
lawan sira ngiras gawe
ambumèni lawang jaba
lan aja lunga-lunga
dèn awas wong mlêbu mêtu
lan yèn ana wong gêgawa

dèn titi amitakoni
wruha pakaryaning lampah
lan yèn ana sandining wong
sira ingkang katêmpuhan
sawab wong tunggu lawang
sandene pala gumantung
sawawêngkoning paseban

cacahna ingkang atiti
lumrah gadhangan utama
titi patitis karyane
angêdèhi tyas kang suka
yya katungkul pêpeka
dèn sêm mring pakaryanipun
tan kêna manah ngrasula

saparentah dèn lakoni
sinêdya dadia tapa
bêgtèkêna ing dewane
sabdene marang manira
radyan matur sandika
ya ta laluwaran sampun
wus mêdal Radyan Sêsôngka

ya ta parêpatnya kalih
wus samya tumut uninga
ing kyana patih karsane
Sabdapalon Genggongnaya
tandya sami mirantya
ngrampas norok bêsik lurung
anirami papêthetan

wowohane dèn brongsongi
sarwi winilang sadaya
myang têngga paregolane
sagunging wong manjing mêdal
samya kandhêg ing lawang
jomblong mulat mring sang bagus
miwah prawanodya ing lyan

samya sandi darbe kardi
langkung regol kêpatihan
jatine kudu wruh bae
dhatêng Radyan Damarwulan
sawiyah ing agêsang
singa mulat lênglêng mangu
ing sang akarya la-êla

miwah kusumaning ati
Rêtna Dèwi Anjasmara
noya mili utusane
sandi anamur cundaka
êmban kalawan inya
angrugti mring sang binagus
bara-bara dadi karya

sasanèskara atiti
ing purwa madya wusana
mikolèhi pitêmbunge
nanging radyan wus graita
sasolah mambu manah
kênyina ruming pitêmbung
rarasing wong awibawa

pranane anuju ati
sêmune anandhang brôngta
tur dudu karyane dhewe
radyan saklangkung jrihira
kathah tangsiling sabda
angêdohi mangrèh luput
mendah dhêndhaning juwata

sarya pamêlèhing bumi
yèn gingganga ing panyipta
muja brôngta ing Sugsmanon
sabdene anglanggatana
nalar kang tan raharja
mila sakêlangkung-langkung
sêtya tuhu mring sang patya

ya ta kang parêpat kalih
Sêbdapalon Geggongnaya
apan nutug kamugtène
kathah kang munjung panganan
kapencut ing cucutnya
samya sung jênang bêkatul
plèk-êmplèk angkêp-angkêpan

 bulus angrêm lawan inthil
sêga giling lawuh kêthak
cabuk lawan balondhone
kathah janma ingkang trêsna
sarya èngêt ing kina
kalih kulawarganipun
ing nguni Hyang Maundara

abdi têtumbaling bumi
amusakani ing lampah
tur ingugung mring gustine
ngiras dadya langlang wija
cucut ing warnanira
Ki Sabdopalon atêdhuh
kandêl pacaking wadana

wêtêng wêkrê mata ngriyip
adhèmês tênaganira
lawan malih kang papêthèk
pantês timbula ing braja
janma warna mangkana
acucut pradhah ing sanggup
Ki Nayagenggong kawarna

cèbol kêpalang acanthik
irung sunthi bathuk banyak
angglingsêng pakulitane
netranya bundêr ngatirah
amung papêthèkira
wiraga pangadêgipun
amantêp têguh wiyana

barang kanisthane dadi
nênggih ing cangkêm larutnya
nanging mantêp karya abot
tan darbe susahan manah
tansah atêtêmbangan
sangking sêngkêl-sêngkêlipun
alêlagon roning kamal

Sinomya ta ingkang kawursita
maha sang narendra putri
siniwi ing pra dipatya
miwah ingkang tôndhamantri
supênuh kang anangkil
ajajaran tundha pitu
bandera warna-warna
amakubêng ing sitinggil
dorapati jagabela pêrangtandang

miwah wong wisapracôndha
nyangkraknyana wanèngpati
wiruta satrutama
abdi têtumbaling bumi
tinon mawarni-warni
abra busananya murup
kyana patih ngandkan
minggah dhatêng ing sitinggil
miwah Radyan Sasimping wus praptèng ngarsa

ngandika prabu wanodya
paran bapa kang pawarti
Paman Rônggalawe Tuban
dènira amagut jurit
miwah Seta Kumitir
tansah sumêlang tyas ingsun
dene Paman Sindura
adigung prakosèng jurit
suprandene tiwas anèng adilaga

umatur rêkyana patya
ing pandugi kula gusti
inggih ugi bangkat karya
pun Paman Dipati Tubin
mumpuni ing ajurit
pasah dhatêng agal alus
datan kuciwèng ing prang
pun paman amitadosi
inggih ugi pasah dhatêng Menakjingga

utawi pun Layangseta
lawan pun Layangkumitir
kados tan tiwas ing karya
kalih samya mitadosi
guna sêrana ngênting
ing kadigdayan pinunjul
wignya angabên bala
ing prang botên nguciwani
inggih ugi kalih samya bangkat karya

ngandika prabu kumara
èsmu srêt pamêdharing ngling
bênêr aturira bapa
nanging ingsun nulayani
karsaning juwata di
bapa kaya durung tutuk
dènnya karya lampahan
iya marang awak mami
milanira sumêlang rasaning driya

ya ta malih angandika
dhatêng Rêtna Rarasati
dhuh yayi paran wartanya
lakune Seta Kumitir
dene têka alami
pandugi kawula prabu
kados unggul ing aprang
dene ta ngantos alami
lamènira angutamakakên lampah

yèn ta upami tiwasa
kados wus atur udani
para mantri pra prawira
kang samya kinanthi jurit
ing mangke wus tawis
tan wontên pawartosipun
eca lagya ngandika
maha sang narendra putri
gya kêsaru praptane Dyan Layangseta

lan Layangkumitir Radyan
sigra-sigra sang akalih
gumrubyuk sabalakuswa
praptèng pagêlaran aglis
tandya ngandikan sami
minggah dhatêng sitiluhur
lan Rôngga Minangsraya
miwah Ki Menak Giyanti
praptèng ngarsa umatur Dyan Layangseta

sapratingkahing alaga
myang andhap ungguling jurit
seda Adipati Daha
miwah Dipati ing Tubin
sapatraping ajurit
ingaturakên sêdarum
purwa madya wusana
apan jinarwa wus titi
sapatute rada ngalingi sarira

ya ta sang prabu wanodya
sapandurat datan angling
duk myarsa ing aturira
Radyan Seta lan Kumitir
jêngkar sang prabu dèwi
tandya kondur angêdhatun
kya patih sigra bubar
pararya maglaran sami
tandya mijil Ni Sêpêtmadu Wilaja

andhawuhakên timbalan
dhumatêng rêkyana patih
ing mangke karsa narenda
animbali ingkang bibi
garwanira dipati
ing Tuban saputranipun
dene ingkang lumampah
Ni Sêpêtmadu pribadi
lawan wadya kliwon jawi sapangiwa

sandika ture kya patya
gya pininta-pinta sami
kang badhe dhumatêng Tuban
ya ta lurah para gusti
Wilaja malbèng puri
gya mangkat Ni Sêpêtmadu
kalawan kliwon jaba
Menak Blêdhug lawan malih
Menak Tunjung Sabuktali Datu lawan

Sabukjanur Talimimang
gancangan samargi-margi
wus lêpas ing lampahira
ya ta kang kawuwus malih
sagung ingkang anangkil
luwaran sadaya sampun
ing dalu tan kawarna
enjing Dyan Seta Kumitir
samya sowan dhumatêng ing kapatihan

gulang-gulang anèng ngarsa
kajinêman amêrapit
ginarêbêg balatôntra
asikêp pêdhang lamsir
towok kantar suligi
talêmpak tênapi busur
ya ta sapraptanira
kapatihan regol jawi
kagyat mulat wong bagus manglong nèng lawang

cahyanya mindha sêsôngka
lir Komajaya sing swargi
karêngga dening busana
tangèh winarnèng palupi
radyan panas kang galih
wus têdhak sing kudanipun
tandya ngasta talêmpak
mrêpêgi rahadyan mantri
wadyanira angubêng samya prayitna

ngandika Dyan Layangseta
dhumatêng Dyan Damarsasi
lah sira iku wong apa
manglong-manglong anèng kori
lawan wong têka ngêndi
lan malih sapa aranmu
matur Radyan Sêsôngka
kula abdine ki patih
taksih inggal awasta pun Damarwulan

tiyang sangking Paluhômba
atmaja Udara nguni
ing mangke ulun kinarya
magang ngiras kêmit bumi
lan kinèn têngga kori
Dyan Layangseta amuwus
nadyan têtunggonira
iki lawanging bupati
nora patut tingkahmu sawênang-wênang

cêdhis desa kurang ajar
nyak-bênyunyuk tan pakering
manira nora rumôngsa
darbe cacêndhêng wong dèsi
ingsun putraning patih
mendah ta pocapanipun
darbe sanak wong desa
jaban rangkah tanpa èsi
Damarwulan matur mintapangagsama

inggih radèn jenang sela
dèn gung pangapuntên kang sih
ing tyang dhusun inggal prapta
sumôngga yèn ngaping kalih
ing sapisan puniki
ngapuntên lêlêpat ulun
Layangkumitir sigra
amundhut kang ponang kêris
Dyan Sêsôngka èsmu mundur datan suka

DurmaLayangseta sakêlangkung dukanira
manêntak dènira ngling
lah mara ulungna
kêrismu mring yayi mas
yèn sira kêpati-pati
angukuhana
curiganira pêsthi

nora wurung sira tumêkèng palastra
matur Dyan Damarsasi
kadospundi radyan
duka ing kawlas-arsa
dhuwung tilaring sudarmi
karsa paduka
pundhut paran kang dasih

Radyan Layangkumitir sarêng miyarsa
talinga lir sinêbit
dhasar bêrangasan
bang-bang sring mara tangan
tan kêna pinadhan angling
sigra anumbak
dhatêng Dyan Damarsasi

wus tinampan ya ta kang godhi cinandhak
sêndhal-sinêndhal wani
Radyan Layangseta
anumbak sangking kiwa
wus katampan ponang biring
sinêndhal datan
kungkih Dyan Damarsasi

Damarwulan matur kadospundi radyan
kawula minta kang sih
bok inggih paduka
ngapura mring wong anyar
saya duka radyan kalih
anarik pêdhang
ngrasuk nabêt manitir

Radyan Damarsêsôngka mundur sing papan
pinêdhangan tan osik
wadya kajinêman
nosok sangking ing wuntat
kumrapyak kang watang pipit
Dyan Damarwulan
sariranya tan titis

Sêbdapalon Nayagenggong kinêmbulan
pinoporan ing bêdhil
kinêpruk ing lungka
bata myang sela-sela
kajungkêl kuwalik-walik
rêbah sêgsana
anulya dèn talèni

dèn lêlaran apan sarwi jinêjêgan
Nayagenggong anjilih-| jêlih jinotosan
Sêbdapalon jinambak
ingungsêb-ungsêbkên siti
anggro jinêjak
ambêngok dèn gêbugi

Sêbdapalon sêsambat sarya karuna
edan têmên wong iki
dene tan sêmanak
lir satru kabuyutan
tan olèh brêkating kaki
jamak kang lumrah
wong anyar sinung inthil

mundur têka cacêngêl dèn idak-idak
Nayagenggong anjêrit
pan sarya sêsambat
nini bêlondho kêthak
kaki bêkatul lan inthil
tulungên ingwang
ingong dinulang siti

Radyan Damarwulan rinêmpak ing kathah
pinêdhang cinampuling
sinosog ing watang
tansah wayang-wayangan
sing pangrêksaning Sugsma di
sung parimarma
ing dasih kang kaswasih

radyan kalih kêlangkung ing dukanira
wadyanya kathah mati
runjang padha rowang
caruk wor liru lawan
sing sêsêg sara mapipit
sira rahadyan
tandya ngabani dasih

kinèn mundur rahadyan kalih umangsah
sikêp pêdhang lan tamsir
kinubêng magalak
mêdhang sarya amilar
lir pêgsi prênjak tinaji
kêbat acukat
wau rahadyan kalih

Dyan Sêsôngka pinêdhangan tansah indha
sarya matur ngrêpa sih
minta pangagsama
radyan kadya punapa
niyaya dasih kaswasih
yogya ngapura
ing wadya anyar prapti

sarya indha pêdhang tinangkis ing kunca
ponang wastra tan titis
nadyan mrananana
pêdhang tumibèng jaja
lalu murub nora busik
radyan kalihnya
ing manah samya gigrig

sing wratira kinubêng ing balatôntra
merang mêdhot ing jurit
dadya pinaliwat
mêdhang sarya amilar
Dyan Sôngka wus ngèsthi pati
tan lyan kacipta
mung Sugsmana Kang Luwih

sagunging wong gumuruh swara magiyak
samyalok mati-mati
manggung dêr-gêdêran
ting balêbêr wong mulat
tuwa anom jalu èstri
wong kapatihan
umung samya anangis

kyana patih kagyat ana ing paseban
putranira sinapih
aja kaki aja
iku sadulurira
apuranên ingkang sisip
iku putranya
kakang Udara Patih

Layangseta Kumitir sawadyanira
mundur marak sudarmi
Genggongnaya lawan
Sêbdapalon ngluwaran
wus samya tata alinggih
rêkyana patya
ngawe ing putra kalih

sampun samya binisikan putranira
Seta Layangkumitir
gya kondur kalihnya
sawadyanira bubar
para cèthi ing jro puri
èbêg nêningal
umung samya anangis

sawusira bubar gya manjing jro pura
sagung kang para èstri
sosote tan pêgat
dhatêng Dyan Layangseta
miwah Dyan Layangkumitir
ingsun tatêdha
marang juwata luwih

muga-muga dyan kalih dèn adilana
sikara tanpa kardi
baya nêmu apa
besuk radyan kalihnya
dene ta kêpati-pati
anganiaya
mring Radyan Damarsasi

ya ta malih warnanên rêkyana patya
ngandika mring dyan mantri
babo sira aja
dadi rasaning driya
dèn gung pangagsama kaki
mring kadangira
Seta Layangkumitir

dèn narima kaki titahing juwata
pirangbara ing benjing
sira manggih mulya
nanging saiki aja
grantês ing sapangrèh mami
matur Dyan Sôngka
sakarsa ngong lumiring

angandika malihsang rêkyana patya
iya ing karsa mami
jaranku sêdasa
ing mangke gamêlana
ritêna sukêt pribadi
yya kangsi kurang
padha lêmokna sami

Radyan Damarwulan umatur sandika
kya patih ngandika ris
kulup putraningwang
bangêt ingsun maminta
yya nganggo-anggo prayogi
cara satriya
iku anyikani

iki lurik brakutut luwih prayoga
ginawa lunga ngarit
sêlamêt nèng marga
tan ana kara-kara
lawan iki sabuk putih
luwih utama
sêlamêt tur asuci

lawan iki kêndharat karyanên pisan
bênting luwih abêcik
taklim mring wong tuwa
rahab sinungan karya
lawan sun paringi arit
timah prayoga
marang jaran kalimis

doyan mangan tur ngêdohkên sela karang
busanamu kang lami
miwah dhuwungira
ingsun kang ngrawatkana
gampang besuk yèn wus mugti
pakewuh apa
sun paringake malih

awotsêkar sandika Dyan Damarwulan
pisalin gya tinampin
namung dhuwungira
pinundhut datan suka
wus lèngsèr rahadyan mantri
ngrasuk busana
asor cara pêkathik

mung dhuwungnya tinatah kinaturôngga
rênggèng rêtna wrêja sri
pinundhut tan suka
tansah ngagêm kewala
nanging kinèn buntêl upih
aja katingal
dadya wor lan pêkathik

sru kaswayun Rahadèn Damarsêsôngka
enjing gya kesah ngarit
kranjangnya sadhêpa
midrê ing agêngira
sadina wangsul kaping tri
parêpatira
mikul sarya anangis

suprandene samarga atêtêmbangan
singa non wêlas-asih
apan Dyan Sêsôngka
narima ing Sugsmana
kinarya lakon nèng bumi
sinêdya tapa
sapangrèh dadya puji

pamujine Sugsmana ingkang winênang
ulun tan nampik milih
ing pikarsa Tuwan
dasih datan rumêngkang
ngong pasrah kang murbèng bumi
kang karya titah
ingkang angsung artati

Dhandhanggulakawarnaa Rêtna Banowati
garwanira Rônggalawe Tuban
pinarak lawan putrane
Sêkati Sang Rêtnayu
aprituwin kang para sêlir
ya ta Sang Banowatya
tansah angêmu luh
tan eca raosing driya
sapungkurnya kang raka umangkat jurit
tansah amêlang-mêlang

sampun sapta dina siyang ratri
wulan surya rambah kaping tiga
grahana sasi sêdene
ngrêmêng akasa têdhuh
pracalita kilat lan thathit
siyang-siyang gumêbyar
dhandhang munya ngungkung
pêgsi-pêgsi mencok ing pang
samya agring sêdène kitiran putih
manggung èrêg swaranya

sêkar datan ana babar sami
tunjung-tunjung akuncup yèn enjang
kang pucang kuncup mayange
pêpêthetan samyalum
èrêm-èrêm kang bun tumitis
wimbuh Sang Banowatya
nyupêna ing dalu
katingal sang adipatya
akasukan lan sagung kang pra dipatya
anèng pinggir samodra

sinewagara kang para mantri
gya cangkrama nitih panggêritan
bêdhati sinang isthane
jingga agêming kampuh
saya cêlak lawan jêladri
tandya ngancap anêngah
sabalakuswa nung
Sang Rêtnayu Banowatya
anututi nanging datan dèn lilani
malah ngantya dinukan

mêgsa nusul nanging tan tinolih
sang dipati sawadya murcita
kèrêm ing laut sirnane
kasêlak sang dyah wungu
môncadrasa waspa drês mijil
supêna winaonan
ing galih mangungun
mila sangsaya sungkawa
duk sêmana ingkang putra kalih prapti
sing wana pagrogolan

wus miyarsa yèn tinilar jurit
radyan putra genira sing wana
wus pitung dalu lamine
tandya sowan mring ibu
praptèngngarsa rahadyan kalih
têtanya rèhing rama
jinarwanan sampun
mring ibu Sang Banowatya
embah radyan ingarêm-arêm ing galih
kang putra suka myarsa

Dyan Buntaran gumujêng sarya ngling
sira ri mas besun nuwun apa
ing rama olèh-olèhe
Radyan Watangan matur
benjang kula nuwun turanggi
pamburon kawan dasa
kang samya gêngipun
paduka nuwun punapa
raka nêbda yayi ingsun nuwun gundhik
putri atmajèng raja

ingkang akèh ingkang kuning-kuning
ingkang dêdêling ingkang mêjana
lawan kang padha gandhange
kang lênyêt liringipun
kang jatmika wignya mikat sih
iku pan rêmên ingwang
kinroyok ing pupuh
anggalakakên ing mêngsah
luput êmoh ingsun sanggup dikaroni
tiniga saya sura

samya mèsêm sagung para bibi
radyan dadya panglipur sungkawa
cucut ing pangandikane
tur gadhangan binaut
Dyah Sêkati ngewani liring
ya ta Sang Banowatya
tan liyan kang ketung
amung ingkang ulah yuda
eca lagya ngandika rahadyan kalih
kasaru praptanira

abdi panongsong pun Wôngsapati
mungub ing kori lan Gathul Dêmang
dyan putra awas tingale
ingawe kalihipun
ingkang ibu lan para sari
kumêsar galihira
kanyanan ing kalbu
dene panongsong kang prapta
Sang Dyah Banowati waspanya drês mijil
datan kêna ingampah

praptèng ngarsa Wôngsapati aglis
anungkemi ing padanya radyan
awor karuna ature
gusti pukulun atur wruh
kangjêng rama paduka gusti
kasambut ngadilaga
seda ing apupuh
dene Raja Menakjingga
kunarpane rama paduka binêsmi
lan layone dyan patya

pra dipati tumpês angêmasi
saha balakuswala gêmpuran
dene wong wetan yudane
Prabalingga gèn pupuh
ya ta sira pun Wôngsapati
sawusnya tutug turnya
aniba gya lampus
Sang Banowati kantaka
Dyah Sêkati anjêrit gubêl kang rayi
gègèr wong jroning pura

umyang gumuruh swaraning tangis
para sêlir samya bilulungan
warna-warna sêsambate
wênèh niba tan èmut
wênèh ana kang ngrontog wèni
wênèh amala jaja
akathah liripun
sawênèh sêsambatira
dhuh pangèran tan wêlas dhatêng kang cèthi
ulun tinilar seda

kang sawênèh sêsambating tangis
dhuh gustiku Dipati ing Tuban
nora nyana nora dimpe
kêsambut ing apupuh
nora môntra ing nguni-uni
dene pangandikanya
tan lawas gya rawuh
sapa gusti sun tatênga
lawan sapa gusti ingsun kawulani
wênèh sambatirèng dyah

dhuh pangeran ulun tumut lalis
datan sagêd ngabdi kakung liyan
antènana kawulane
wênèh sêsambatipun
dhuh gustiku sang adipati
duk arsa tindak duda
mamriyêmbada nrus
angasih-asih kang sabda
kawulane sinugun ginusti-gusti
sun sidhêp tulus mana

kang satêngah sêsambating èstri
dhuh gustiku kang bagus utama
kang asih marang cèthine
bêg darma mong tumuwuh
angecani manahing èstri
ulun durung rumôngsa
amalês sihipun
ing sapta-sapta pan janma
sun tan nyipta angabdi liyaning gusti
sanèsing sang dipatya

Dyan Watangan apêtêng kang galih
dening ibu tansah kapidhara
saya ngrês myarsa sambate
sagung kang para arum
wênèh bondhèt mring radyan kalih
tênapi ingkang raka
Sêkati angrangkul
sêsambatnya mêlas-arsa
Dyan Buntaran anggêglêg tan kêna angling
waspa drês tibèng jaja

sêsambate Dyah Rêtna Sêkati
katuwone rama raganingwang
kèri lola satêmahe
sapa kang sun sêsugun
lawan sapa kang sun ladèni
rama dene atega
nilar marang ingsun
dene ta dadya wanodya
ingsun ri mas arubêt kabotan tapih
tan bisa nusul ing prang

nora bisa nagih lara pati
ingsun yayi mring Sri Urubêsma
dene ingsun dadi wadon
dewa banjutên ingsun
susulêna rama dipati
mênyang ing ariloka
nora bisa kantun
ya ta kang rayi kalihnya
ing tyas gêmpung angadêg suraning galih
myarsa sambating raka

Dêmang Gathul wus kinèn ngrumati
mring kunarpanya Ki Wôngsapatya
atênapi ing somahe
wus sinung reyal satus
radyan kalih sêgsana mijil
amêpak wong kanoman
wolung dasa sampun
samêgta ajêjaranan
Dyan Buntaran Watangan mangkat sêdasih
dhatêng ing pambarisan

nandêr nungklang asamargi-margi
ya ta sampun lêpas lampahira
gênti ingkang winiraos
praptane Sêpêtmadu
nagri Tuban ambêgta joli
tandhu lawan jêmpana
ing pura tumanduk
nimbali Sang Banowatya
saputranya samaru lan para sêlir
nanging radyan wus mangkat

Sêpêtmadu wus sipêng saratri
anèng Tuban kawuwusa enjang
Banowati saputrane
kêlawan kang para rum
tandya mangkat wahana joli
tandhu lawan jêmpana
samarga asêlur
dhinèrèk wong Majalêngka
kawuwusa maha sang narendra putri
lagya miyos sineba

mênggêp ing witana di rinugmi
Rarasati lan rêkyana patya
sumiwèng ngarsanèng sinom
ing paglaran supênuh
pra nararya rôngga dipati
maha sang prabu rara
dhawuhkên sêbda rum
anjênêngkên para menak
pra dipati kang karèh Daha nêgari
linumrahkên ing bala

putranira kang samya gêntèni
kang tan darbe putra kadang wôngsa
nunggak sêmi sanamane
para menak tumênggung
ingkang karèh ing kyana patih
wus sami ginêntenan
putra kadangipun
kang balik pêjah ing aprang
ing Madiun abdi sanès kang gêntèni
nanging nama lir lama

wus mupakat wadya kang anangkil
Pranaraga Côndrakètu lawan
Endrajaya lan malihe
ing Wajak angun-angun
Menak Ngrawa Surônggapati
Kalangbrèt Nilapraya
Trêsana Kalungkung
ing Sarêngat Bagaspatra
Giwangkara ing Mambêng Madiun kalih
ran Gajah Têpèngsara

sisih lawan Menak Balaruci
Brajamusthi nagri Jagaraga
saha myang Surabayane
ngabèinira wolu
karèh dhatêng Dyah Rarasati
umung para pandhita
ajar myang manguyu
guntung wasi janggan-janggan
myang bêbuyut êmpu mêlandang ngèstrèni
ngèstuti pujamôntra

gya kêsaru Sêpêtmadu prapti
ngirit garwanya Dipati Tuban
lawan putranya sang sinom
Sêkati myang para rum
wus ngandikan minggah sitinggil
sang nata miyak gobah
anglela kadulu
kang bibi Sang Banowatya
lan Sêkati lumajêng atawan tangis
lir rugma tibèng toya

Maskumambanganungkêmi ing padanya prabu dèwi
ngungsêb-ungsêb tansah
sêsambatira kaswasih
kang bibi lan Dyah Sêkatya

prabu rara sêklangkung ngrês ingkang galih
ketang trêsnanira
gya tumrun sing dhampar manik
tansah kumêmbêng kang waspa

sêbdanya rum yayi Sêkati ywa nangis
paman adipatya
antuk sihing Sugsmana di
amanggih swarga kang mulya

rèhning paman seda madyaning ajurit
mapag ing wong arda
kang sinatru ing dewa di
iku nglabuhi utama

wus pinasthi juwata ingkang linuwih
wong kêsambut ing prang
mêgati sukêring bumi
swarga tanpa kira-kira

mulya têrus yayi paman adipati
musakani ing rat
anggêlar mulyaning bumi
among tuwuh trus budyarja

sih ing sama ngrêsêpakên para rêsi
mule ing pandhita
arja ingarjakkên tyas sih
asih ing wong budi tama

pira-pira yayi paman adipati
dènnya olah praja
sarta kang praja samèdi
pangguh-panggah ing ubaya

tur sêmbada abêgtine ing Sugsma di
andina datansah
ing kasucèn susela di
mrih adining ariloka

marêming tyas Sang Rêtna rara Sêkati
malih angandika
sang prabu rara mring bibi
bibi pundi putra dika

Ki Buntaran Watangan datan kaègsi
matur Banowatya
gusti wus anusul jurit
mugi gusti ambangsulna

yèn kenginga arinta kang derah pati
panuwun kawula
pukulun darbea karsi
yya kêlajêng kawlas-arsa

animbali gusti sampun ngantos jurit
pun paman wus seda
ing mangke arinta kalih
sumêdya alabuh pêjah

yèn ngantosa gusti kêlampahan lalis
paran polah ingwang
sintên kawula gendholi
lan sintên kang ngimpunana

kadang warga sêntana wadya ing Tubin
lan dene yèn wusa
diwasa tega pun bibi
de magsih jaka taruna

angandika maha sang narendra putri
bibi bênêr dika
sun ngutus nusul si yayi
ywa nganti kêpara tiwas

prabu rara wus pinrak ing dhampar malih
ngandika mring patya
sapa bapa kang prayogi
sun utus nusul yayi mas

Kyana Patih Lugêndèr matur wotsari
gusti yèn sêmbada
lan karsa paduka gusti
yogi Rôngga Minangsraya

lan pun yayi Menak Giyanti prayogi
sarya ambêgtaa
sakancanira wong jawi
prabu rara angandika

iya bapa manira iku marêngi
anging umangkata
iya ing sadina iki
ya ta sawusnya ngandika

prabu rara wus jêngkar gènnya tinangkil
kundur angêdhatyan
ginarêbêg ing pra cèthi
manggung tênapi bêdhaya

saha nganthi kang rayi Sang Dyah Sêkati
wuwusên ki patya
wus maglaran aminta wis
bupati ingkang lumampah

adipati kêkalih Menak Giyanti
Rôngga Minangsraya
wus mangkat sing pôncaniti
kawuntat ing Majalêngka

Pangkursinêrot anèng ing marga
Rôngga Minangsraya Menak Giyanti
gêgancangan lampahipun
samêgta ing ayuda
dyan warnanên Urubêsma Sang Aprabu
miyos anèng sokasana
supênuh wadya kang nangkil

amacak kawula bala
sêsulihnya pra menak pra dipati
kang samya tiwas ing pupuh
sampun samya kagêntyan
pêpilihan êndi wadya kang dibya nung
kang têguh timbul ing braja
samya ingangkat dipati

malah akurang nêgara
mila ngantos pinaro pinra katri
nagri ing satunggilipun
malah pinra sêkawan
ingkang agêng kang nagri pinara wolu
nanging pra raja ing sabrang
kang atiwas ing ajurit

tan ana ingkang gumantya
pan ing mangke Sang Prabu Urubêsmi
wus minta kang para ratu
miwah kang pra dipatya
kinèn samya angrupak jajahanipun
nagari ing Majalêngka
dene ta sang Urubêsmi

eca anèng Prabalingga
akasukan nutug raina wêngi
ya ta ing panyiptanipun
maha sang prabu rara
dimèn miris nungkula sangkaning alus
mila kinèn ambêbahak
kewala kang têpis-wiring

wuwusên Radyan Buntaran
lan Watangan kang arsa labuh pati
prajuritnya wolung puluh
ingangkat wong kanoman
tur ta samya tindak sêntana sêdarum
sêpalih asikêp tinggar
kang sêpalih sikêb biring

samarga-marga karuna
kang prajurit sêdya alabuh pati
ya ta sira Dêmang Gathul
pamomongnya rahadyan
janma sêpuh binandrê ing lampahipun
gigitanira wus têlas
angomplèh samargi-margi

brêbês mili cêlangoban
ting darêjêt balung lir dèn lolosi
kudane jojog angunthul
ngantuk aparenggotan
mêlèk-mêlèk yèn kudanira kêsandhung
anjanggirat guragapan
sawusnya angantuk malih

trêkadhang kang kuda nasak
sira dêmang kagyat kacanthèl ngêri
riyak umbêl dadi mungsuh
watuk kasêlak-sêlak
suprandene nora suda ungasipun
bote wong duwe momongan
labête wong nora gigit

lèknya binênjèng kewala
nanging mêgsa sumurup ponang manik
sêmana radyan wus rawuh
nagri ing Pasêdhahan
ring sangsaya binandrêng ing lampahipun
wuwusên kalih dipatya
sira Si Menak Giyanti

lawan Rôngga Minangsraya
wus nututi dhatêng rahadyan kalih
dèn lancangi lampahipun
radyan gya ingadhangan
Rôngga Minangsraya Giyanti amuwus
dyan kalihtampi timbalan
kang pangèstu prabu dèwi

Radyan Buntaran Watangan
matur nuwun abukuh nèng turanggi
Sraya Giyanti amuwus
jêngandika ngandikan
radyan kalih dhumatêng ing Majalangu
kanggêg Buntaran Watangan
tan mawi mangsuli angling

Giyanti lan Minangsraya
malih ngucap suwawi radyan kalih
sarênga ing lampah ulun
sangêt timbalanira
prabu rara tuwan tan kalilan magut
rêbut rok lan Menakjingga
dene ta rahadyan kalih

dèrèng mêmpêng kang diwasa
ina nistha lamun tiwas ing jurit
kêlara rama pukulun
yuda lan Urubêsma
mila radyan ngandikan mring Majalangu
kaping kalihnya sang nata
sangêt kasêngkêlan galih

sedane rama paduka
mangke wêwah radyan mangsah ing jurit
yèn tiwasa ta pukulun
kasambut ing alaga
kadospundi maha sang kumaraning rum
sungkawa têmahan kadya
suduk gunting tatu kalih

mangsuli rahadyan putra
wus jamake atma lanang nglabuhi
silih rok madyaning pupuh
yèn datan kêlampahan
ulun merang sêsamining ngong tumuwuh
satriya takut ing pêjah
kaya dudu trah prajurit

punapa tawalês ingwang
mring jêng rama ing anak kênèng bumi
lamun ta ajrih ing lampus
ngur matia duk jabang
sira Menak Giyanti juwêt kang wuwus
nadyan radyan apêranga
yèn wus pilênggah ing Tubin

sêmbada ing adilaga
sugih bala ngrekakkên pra dipati
pra menak para tumênggung
sumbaga jayèng rana
lamun tiwas tan sinurak ing dewa gung
labête nglabuhi wawrat
sêmbada ingran prajurit

yèn paduka paripêgsa
dadya ngamuk punggung kurang utami
sintên kang lêmbaning pupuh
mêdal sangking ing wawrat
barangkarya datan tilar wawratipun
radyan kalih ngucap sugal
pasrahna ing juwata di

yèn rinusak ing Sugsmana
sintên ingkang wignya ngrêksèng pêpati
yèn rinêsa ing dewa gung
sintên ingkang angrusak
pati urip myang dawa cêndhaking umur
wus pinasthi ing Sugsmana
titahe darma nglakoni

solah bawaning manungswa
atas Sang Hyang Sugsmana kang akardi
Rôngga Minangsraya muwus
nadyan karsaning Sugsma
wênang nampik milih arjaning linuruh
tan marentahakên salah
tan lyan mupangat kang pinrih

sumambung Radyan Watangan
nadyan sêdya amrih mulya nèng bumi
yèn gingganga tekatipun
nora nglabuhi basa
dyan mulyaa mulya sapa ingkang angsung
tur môngsa linanggêngêna
yèn wong tan nglungguhi puji

ing mangke puji manira
pêjah sokur urip langkung prayogi
nanging wus sêdya acucuh
paran ngunduri sabda
tur sabda trus sumendhe ing dewa agung
punika ingkang utama
lêlabuhan wong nèng bumi

Menak Giyanti angucap
datan kenging radyan wong anèng bumi
sumendhe karsèng dewa gung
dewa tan duwe karsa
luwih-luwih ciptane kang duwe kayun
kayune ingkang sêmbada
samurwate kang pinuji

Radyan Buntaran brêmantya
nabêt kuda saha bala wus gêndring
praptèng bêngawan manggêbyur
nglangi kang ponang kuda
wadya wolung dasa tan ana kang wiguh
katisên Ki Gathul Dêmang
nanging tan pisah lan gusti

sêmana radyan wus prapta
awu tilas pambêsêming sudarmi
gya mudhun sawadyanipun
ngruruh tulanging rama
tan pinanggih tandya na swara anguwuh
babo radyan sudarmanta
wus minggah ing suwarga di

saklayone wus binêgta
aprituwin pra menak pra dipati
prajurit kang wani lampus
kang awas ing budyarja
nyawanira wus minggah swarga sêdarum
sakèndêle ponang swara
radyan gya nitih turanggi

anandêr sawadyanira
adipati Majalêngka tut wuri
sangking katêbihan samun
gantya kang winursita
wong bang wetan kang ngingkut ing Majalangu
wong Mêkasan Basutôntra
Dewa Pêrlagi ing Kêling

lawan Buta Ongkotbuta
myang pra menak anyar ingkang angsal sih
andêl tos-tos wuwu jitus
tau tinatah mêndat
ngracak biring akramas obat lan busur
manaut lamêng kulewang
galak para cêkak budi

Mangrupagsa Wirubraja
Brajapati lan Menak Gajah Srênggi
Trajudhêndha Dhêndhakètu
lan Menak Bimakendra
Bayugora Krêdabayu Bayukètu
Mamangdraya Drayuwila
Wirudhêstha Dhêsthapati

Macanlaut Singadara
Antulaut Wedangsêgara tuwin
Lindhuparang Lindhuwulung
lan Menak Gala-gala
Gêndhangantru lan Menak Kêndhanggumulung
samêgta sikêping yuda
lir sêgara tanpa têpi

ingkang sinêdya ing lampah
môncanagri kidul kang dèrèng balik
pan arsa ingawut-awut
sêmana lampahira
gya kapêthuk Buntaran Watangan ngamuk
putranya Dipati Tuban
wolung dasa kang prajurit

dyan kalih samya angrêmpak
sikêp watang singa katrajang gusis
wadya dhomas sarêng ngamuk
ngêdrèl samya anumbak
anggulasah wong wetan kathah kang lampus
mawur-mawur asar-saran
pating balocor wong kanin

wong Tuban sapêrti setan
pangamuknya amêrêm sarya nangis
asambat ing gustinipun
adipati ing Tuban
para menak pra rôngga para tumênggung
angokol amangsah dharat
tan ana sêdya gumingsir

Durmasawadyanya sêdaya asarêng mara
bêndhè tinitir-titir
suraknya gumêrah
têtêg ambal-ambalan
kadya alun nêmpuh wukir
gumruh gumêntar
mangêbyuk sagung dasih

maju rampak makubêng atêpung gêlang
numbak mangrutug bêdhil
manowok mêmanah
nyuligi anyêrampang
masêr nulup anyampuling
wadya ing Tuban
kathah longe kang mati

kukus pêtêng mimisira kadya kilat
gêbyaring sara kadi
kala marcu lumrang
magêdêr maputêran
wong Tuban agolong pipit
alêlumbungan
kinarya lesan mimis

suprandene tan ana mundur sajangkah
gya manrot gênti kêris
atumbak-tinumbak
manglut pêdhang-pinêdhang
kèkèt magarot mangungkih
kuntus kinentas
tan ana ngeman pati

rukêt caruk-acaruk gagap-ginagap
mungsuh rowang wus sami
bingung ingkang yuda
singa ingkang kacandhak
goco-ginoco wor mati
sosrah gêlasah
kadya babatan pacing

radyan putra kudanira samya pêjah
ginagap karo kêris
Wirubraja pêjah
pun Basukendra lawan
Brajapati angêmasi
myang Lindhuparang
Lindhuwulung wus lalis

Bayugora Gêrdabayu sampun pêjah
pun Bimakendra mati
Basukendra pêjah
Dhêsthapati Dhudhêstha
apan sampun angêmasi
pun Mamangdraya
pun Drayawila mati

Angkatbuta Kotbuta Rajèng Mêkasan
Sang Basutôntra Aji
Rajèng Kêling dewa
Pêrlagi bêg sarosa
Mangontama Pilinggandhi
nglamêng mamêdhang
gada bindi mawanti

datan osik radyan kalih kinêmbulan
pracayèng ing Sugsma di
anglindhung ing dewa
singa ginagap pêjah
Radyan Buntaran caruk kris
lan Basutôntra
Watangan lan Prêlagi

rok makuwêl sang Basutôntra wus pêjah
Dewa Prêlagi lalis
radyan kadya yêgsa
mamuk mamunah janma
Buta Kotbuta mangungkih
makendra makyat
cangklèt pêdhang mawa kris

samya têguh ungkih-kinungkih magalak
radyan wus wuru gêtih
Kotbuta lumumpat
pun Angkatbuta milar
kalih samya angunduri
bala mangrêmpak
dyan kalih dèn popori

ing sanjata saya dangu saya sayah
gumêtrê radyan kalih
astanya ngêmu rah
ukirannya wus pêcah
kang mupuh datan dèn gopi
sêgsana rêbah
radyan watangan aglis

gya tinubruk ing Katbuta gya binônda
Radyan Buntaran ngungkih
ngamuk lawan asta
tinubruk ing ngakathah
Kotbuta ingkang nalèni
wadya kanoman
siji tan ana urip

namung Dêmang Gathul ingkang mêgsih gêsang
gulung awor lan mayit
ya ta sarêng mulat
radyan kalih kacandhan
Ki Dêmang Gathul anjêlih
mêrpêgi radyan
sarya ambuwang kêris

buwang kampuh awuda kantun cêlana
sigra dipun popori
ing sanjata Dêmang
Gathul sampun binêsta
katur mring Katbuta patih
bêstan têtiga
jinèjèr ngarsa sami

Dyan Buntaran Watangan asru manêbda
Buta Katbuta anjing
ingsun patènana
belakna ing jêng rama
ingsun aja dèn uripi
lah age mara
patènana wak mami

yèn wus mati mustakaningsun saosna
marang si menak baring
rêrêgêting jagad
dhapure lir wrangutan
sêmbada raimu kalih
kaya wêraha
payo tigasên mami

èsmu merang ki patih asru anyêntak
aja bribini kuping
dene wus binêsta
têka kagila-gila
besuk nèng ngarsaning gusti
tan wurung sira
amêsthi dèn patèni

Dyan Watangan angucap saiki mara
patènana dèn aglis
Angkatbuta nêntak
aja carèwèt sira
aja akon amatèni
tan wurung sira
ing mêngko sun patèni

Dyan Buntaran abudi sigra anjêjak
dhatêng rêkyana patih
Kotbuta kang jaja
ampêg tan bisa ngucap
gya kinèn ngundurkên aglis
mring Prabalingga
ponang babêstan katri

kang ingutus kajinêman kawan dasa
lêlurahnya kêkalih
pun Udanprahara
lawan Baratkatiga
radyan lumêpas wus kering
sira Kotbuta
Katbuta nglurug jurit

saha bala sakuswala tandya budhal
menak rôngga dipati
warnanên Ki Rôngga
Minangsraya lan Menak
Giyanti kang mêndhêm baris
mêpêti marga
tandya rok silih-ungkih

suraknya wor têngara munya sauran
kadya ngrubuhna langit
gong maguru gôngsa
têtêg kadya butula
brêg-binêrêg silih ungkih
pentar-pinentar
caruk biring-biniring

kathah pêjah wong kulon lawan wong wetan
brêg-binrêg ingkang jurit
makuwêl gap-gapan
wong Majalêngka bubar
mantri jaba kathah mati
kidang gayoran
lawan pun kidang gathik

Menak Sondong Menak Tunjung Talimimang
nênggih ingkang ngêmasi
wus bubrah sumêbar
lumayu asar-saran
wong wetan manglut mangungkih
gênti kawarna
sira Sang Urubêsmi

eca lagi siniwi ing sokasana
pêpak kang tôndhamantri
dhaèng para lurah
lir samodra bêlabar
kang anèng ngarsa dipati
Sri Baudhêndha
ring Sang Madura Aji

lan Sri Bali Bêthara Gung Walikrama
kasaru duta prapti
pun Udanprahara
lawan Baratkatiga
tinimbalan praptèng aji
sarya ambêgta
bêstan satriya kalih

lawan êmbanira satunggal binêgta
sumaos ngarsa aji
Buntaran Watangan
jêjêr tan purun lênggah
ebat sagung kang ningali
bagus sêmbada
ladak tan ajrih pati

Sang Sri Bêsma suka gumuyu alatah
ningali radyan kalih
iki kadangira
Ratyayu Majalêngka
aladak tan gêlêm linggih
mendah ta ingkang
darbe santana mêsthi

patang mono wong ayu ingkang wibawa
tur gungan marang mami
yèn kalane mothah
angicak-icak pangkyan
pantês ngidoni rêrai
sapa wêruha
rasane ingkang ati

Sang Sri Bêsma tanya mring Udanprahara
radyan duk ingajurit
ing sasanèskara
sampun katur sadaya
alatah Sang Urubêsmi
Radyan Buntaran
Watangan asru angling

Menakjingga raimu lir wêrangutan
lah patènana mami
belakna jêng rama
mara-mara untapna
ingsun nora bisa kèri
aywa klayatan
tigasên murda mami

latah-latah guguk Prabu Urubêsma
pa gene dèn patèni
mendah dukanira
ratu sasotyaning rat
pantês tan carêm tumuli
kêlamun sira
padha tumêkèng pati

radyan kalih akêras dènnya ngandika
lah mara menak anjing
patènana ingwang
sêdene pra punggawa
matane pating pandêlik
tan wani nrajang
payo cacakên mami singa mulat punggawa jomblong sêdaya
ebat bulu dyan kalih
langkung kumasura
tan ana dèn sawawa
ngandika Sri Urubêsmi
inggal aturna
Pamênggêr sang ayogi

rinêgsaa ing sasandhang-panganira
nanging dèn ngati-ati
ayya kongsi gagal
sarta ywa kongsi pêjah
sêdene sira nèng margi
dipun prayitna
aywa kongsi bilai

duta mêsat datan kawarna ing marga
Ardi Sêmèru prapti
pratapannya Sang Hyang
Pamênggêr duta nêmbah
angaturakên dyan kalih
ngungun sang tapa
mungguh dadining jurit

boting trêsna ayêyoga sang pandhita
radyan kinunjara glis
kang kunjara waja
ing jawi tinuguran
patpuluh samya miranti
wong kajinêman
Dêmang Gathul nèng jawi

tan tinaha dene janma wus atuwa
ya ta wus kalih ratri
ki dêmang miruda
ngupaya sraya ingkang
sujanma guna sinêgti
ingkang supaya
wignya ngrêbat dyan kalih

siyang dalu Ki Dêmang Gathul lumampah
datan anyipta urip
anasak ing wana
ajrih mêdal ing marga
yèn kadênangana iki
wong Bêlambangan
mila nasak wanadri

duk sêmana ki dêmang awas tumingal
babadan anyar dadi
alaju ki dêmang
tandya ningali sêndhang
ki dêmang sukèng jro galih
sampun rumôngsa
bakal mangan rêjêki

pirangbara ana janma wade apyan
wêruh rasaning gigit
nulya wontên tiyang
èstri ngangsu mring sêndhang
ki dêmang atanya ririh
sintên kang gadhah
babadan anyar kègsi

kang tinanya mangsuli punika radyan
dyan arya kang darbèni
Dipati Lumajang
têtruka anèng wana
duk binêdhah Urubêsmi
kasoran ing prang
sang anom nèng wanadri

Sinomwuwusên Dyan Menak Koncar
kang tatruka nèng wanadri
pan sampun angsal tri côndra
tansah anggêgabah dasih
prandene nora lali
kêlangênan abên sawung
miwah ngabên dherekan
sinambi angabên pêgsi
lamun dalu tan pêgat dènnya babêgsan

tamèng jêbêng miwah panah
tênapi gambuh sarimpi
bêdhayan atêtandhakan
siyang dalu dhahar larih
kêlawan ingkang abdi
wong trunalanang sêdarum
pinuja kasuranya
kang ngladosi para sêlir
kawan dasa samya endah warnanira

patmènira mung sêkawan
ingèbèr tan ngangge wadi
sêmbada ing warnanira
sêmune dèn iming-iming
mring sagung kang ningali
akarya brôngta wulangun
kayungyun singa mulat
garwane papat sinandhing
ayu-ayu sêdhêng nome cumêngkrama

kang sêpuh putri Mêkasan
aran Dèwi Angronsari
sing Acih ingkang panênggak
ingran Sumarsanawati
panêngahira sangking
Siyak ingran Mayangsantun
pamêkas ing Mrêtisa
ingran Nyonyah Mantarsari
ngracak kabèh garwa sêlir kagok nyonyah

pênganggone sêsabrangan
bedane lan sabrang yêgti
namung waja lawan sinjang
sêngkangira cara Jawi
anracak agêr èstri
basane cara Mêlayu
satêngah basa Bandar
dyan arya tuhu ambênthing
bocah cikcar sugih bojo kuwarisan

pan wus panggêsanganira
dènnya kulina ing èstri
abancar para ancikan
tan kêna towong saratri
anggrê rèha karêsmi
sadina ambal ping pitu
sadalu kaping sanga
yèn kurang angolang-aling
angur wuwuh êndême anglêr kewala

yèn êsês pacitanira
pistul sarya dèn mimisi
sinungsun jêthoting jlagra
mimis riniyakkên mijil
tibèng sêsaka titis
anratas ing gêbyog butul
anulya inginuman
brênduwin lawan pêpait
gêlasira sajênthik isi satêngah

tinutuh ing hèr tèh panas
apan tèhira siyongking
cangkire sanyamplung patah
sinambi angaras rabi
ing mangke radyan mantri
wus pinêdhot êsêsipun
kantun nguntal kewala
sabên enjing rolas ranti
pêndhak sore awan esuk nora beda

kajawi yèn manggih karya
amêsthi dipunsusuli
saêjam ngunjuk sapisan
binobot lan wrating karyi
punika tur jêjampi
anggi-anggi kang binubuk
kinarya saprapatan
kang saduman anggi-anggi
jinantonan candu ingkang têlung duman

sêlamèni radyan arya
duk kasupit nyidra pati
punika lajêng sêngara
tinobatakên madati
winawratan prayogi
nyuda kaprawiranipun
lêsu tur cêkak napas
bêncirih ingkang sêsakit
ewuh-aya arubêt yèn ana karya

mila ngantya sapunika
mantun êsês wong abênthing
kajawi nuju tamuan
tuwin animbali dasih
nglêbêti mung sakêdhik
ngecani sarating patut
tênapi yèn sêsanjan
satriya adarbe kardi
pangangguran kewala ngecani manah

amrih rahabing pangucap
kinarya angudi pikir
têpung bêcik padha sanak
punika êsês dyan mantri
lumayan wong madati
bisa ngomong tanpa nganggur
cacade mung satunggal
raga rusak tur bancirih
yèn kêtlangso lali sanak bapa biyang

ya ta ing satunggal dina
radyan lagya ngabên pêgsi
lan wadyane trunalanang
tohira gêgocon kêris
anèng ing tarub jawi
ingiring gundhiknya wolu
angampil gônda wida
pawohan miwah sêsumping
lawan nyôngga brênduwin lan pamojokan

atênapi talam gêlas
kang juru ciyum anggilir
gêndhingnya munya angraras
clêmpung rêbab lawan suling
calapita myang kangsi
katipung ukur dinumuk
patut padha kêrasa
tandhake anyênyindhèni
wadyanira ing manah samya gambira

ya ta kasaru kang prapta
Têmang Gathul tawan tangis
sumungkêm padaning radyan
sêsambatira mlas-asih
kagyat rahadyan mantri
bapa apa purwanipun
sira prapta ing wana
nungkêmi pada anangis
wus linggiha bapa matura maringwang

Ki Dêmang Gathul tur sêmbah
gusti kawula atur wrin
rama paduka ing Tuban
ing mangke kapupu jurit
lan Urubêsma aji
sabalatôntra agêmpur
pra menak têtumpêsan
satunggal tan wontên kèri
kuwandane rama paduka ingobar

wontên madyaning paprangan
arinta rahadyan kalih
Buntaran lawan Watangan
sumêdya alabuh jurit
kathah antuk pêpati
pra raja menak tumênggung
wusana rayi tuwan
kacêpêng madyaning jurit
pan ing mangke rinta kinunjara waja

anèng Sêmèru pratapan-
ira Sang Pamênggêr Rêsi
kêlangkung kawêlas-arsa
ing mangke sumôngga gusti
luware rinta kalih
môngsa-boronga pukulun
anglênggêr Menak Koncar
sapandurat datan angling
awusana dyan arya mijil kang waspa

Dêmang Gathul malih turnya
pukulun kadosa pundi
ing mangke karsa paduka
luware arinta kalih
tan lyan paduka gusti
kang wêlas rinta pukulun
Menak Koncar ngandika
witning bapa ingsun iki
luwih trêsna mring paman lan ariningwang

nanging ingsun wus tan pasah
bapa mring si menak anjing
sarta wus tita antara
bali-bali sun ayoni
Si Menakjingga sêgti
guna sêrana pinunjul
wignya angadu bala
sêdene mangsah pribadi
bapa kaya ingsun tobat-tobatêna

 amungsuh si menak alas
ingsun bapa wus angucir
sajroning pangimpèn kalah
malah asring kagum bêngi
katon dèn incih-incih
dibêburu menak asu
lah wadi-wadi apa
ingsun wong nora kêkêlir
sun tan wani bapa mring si asu ajag

yèn ta liya Menakjingga
dunên karo apa mami
sapa sapa mungsuhêna
sayêgti ingsun tan ajrih
dhasar têguh sayêgti
ingsun digdaya pinunjul
jaba kinêdhèp ilang
iku bapa ingsun wêdi
sok ajaa mungsuh lan Si Menakjingga

malih umatur ki dêmang
panggènane rinta kalih
atêbih lan Menakjingga
nèng Ardi Sêmèru gusti
radyan arya ngling aris
bapa ingsun nora sanggup
satanah sabuminya
sabalane menak anjing
ingsun takut abangêt kawus manira

Ki Dêmang Gathul karuna
gustine sinambat tangis
dyan arya mijil kang waspa
saklangkung putêg kang galih
sring trêsnanya mring ari
mring Menakjingga sru takut
Dêmang Gathul wotsêkar
wuwuse awor lan tangis
sun kauli gusti yèn anyanggupana

angrêbat rayi paduka
yèn sampun kalakon ugi
luwar sangking ing kunjara
arinta Rêtna Sêkati
sampun lyan kang darbèni
gusti kêjawi pukulun
benjang kawula ingkang
matur dhatêng radyan kalih
sarta purun ngong kandhas mring prabu rara

sok si dhasar kalakona
luwar arinta kêkalih
sumêdhot Dyan Menak Koncar
mangangên-angên ing galih
nguni dhasar tau wrin
mring Dyah Sêkati sang ing rum
liya sing prabu rara
wanodya sanungsa Jawi
nora nana kang kadya Rêtna Sêkatya

kuning-kuninging sarira
lan mêmak-mêmak ing wèni
lan jait-jaiting tingal
lan manis-manising lathi
pacaknya anjukining
gumrining sasolahnya lus
swaranya rum lir kilang
cumêngkling pamêdharing ngling
mendah baya ing mangko wimbuh diwasa

nadyan anaa kang memba
gandêse kang ora olih
oliha ing gandêsira
sêmune nora nimbangi
timbanga pasmon mirip
ing manah nora pinuju
liya ing Dyah Sêkatya
putrane sang adipati
pinetangan pêsatuhane utama

dêrman putra sugih donya
atutut ingkang rijêki
tur tumiba ing nak-sanak
cacade kêrêp rêbut ngling
nanging kapuwung ugi
wong ayu asugih maru
wibawa dêrman putra
aninong uning unaning
radyan arya ing galih lir guladrawa

Dhandhanggulapaman dêmang ing mangko sang dèwi
apa mêgsih anèng nagri Tuban
apa wus malbèng kêdhaton
matur Ki Dêmang Gathul
sampun wontên sajroning puri
ya ta mèsêm dyan arya
bapa janji mau
cok aja oncat kewala
sun labuhi yayi mas ingkang kaswasih
kadange wong Lumajang

ri mas nora darbe tingal kalih
raka dika wong ladak sêmbada
ambancèr candhang lancure
dhasar wong tau jitus
sampun susah andika yayi
pun kakang nuntên prapta
ngrêbat sang binagus
onêng brôngta dirèng pulas
ing wadana sun lalipur-lipur yayi
mêgsa kangên mring dika

manik arja wigêna Nawangsih
dipun lana paman dêmang sira
aja cidra ubayane
dodol gularèn ingsun
wisa anggêng munggèng jaladri
nadyan lali kêng warna
tênaga tan pandung
kang sela pênglawêt gônda
padha pisan palwa gêng kandhêg jêladri
sun labuhi yayi mas

Dêmang Gathul sampun dèn pisalin
kuluk kampuh paningsêt cêlana
mirantya lan curigane
mentar sampun rinasuk
sawusira ngandikan malih
dyan arya langkung rêna
dhatêng Dêmang Gathul
wus watake radyan arya
lamun ana sêbarang kang dados galih
pradhah padha sêkala

gya parentah dyan arya mring dasih
wadya trunalanang kawan dasa
ing enjang mangkat jurite
ya ta dyan arya kondur
Dêmang Gathul saha kinanthi
prapta ing pêlataran
radyan cêluk-cêluk
mring garwanira sêkawan
canthur dungik kêmprèng dowèh datan mijil
mirah mring ngêndi sira

wong adhenok mirah wong akuning
wong asèdhêt anèng ngêndi sira
wong gandhang dene tan miyos
ya ta pra garwa catur
samya mêthuk lan para sêlir
anèng ing palataran
dyan arya agupuh
kang garwa sêpuh ingaras
Angronsari gantya Sumarsanawati
ingaras gantya-gantya

Mayangsari wus ingaras sarwi
prêmbayunira ingêmak-êmak
garwa martita kalungsèn
prodong-prodong awangsul
radyan arya amalajêngi
pinondhong Mantarsêkar
ingras kang prêmbayun
jangan gusar katinggalan
bini mudha trak lupa pur lain kali
pur cium sama nonah

sunggu-sunggu tidhak lain-lain
bini êmpat sama kita orang
kasih ampun nonah radèn
tandya binêgta wangsul
ingidhunkên jajar lumaris
garwa sêkawan tansah
sinêmbramèng têmbung
sumèh sumyar jait tingal
radyan arya wus pinrak lan para rabi
anèng kuwon jêrambah

atap aglar ingkang para sêlir
Dêmang Gathul alinggih nèng ngarsa
tansah nyolong liring jomblong
dènnya linggih mrêkungkung
wus sinungan gantyan lan hèr tih
sarta sinung gigitan
ki dêmang acakut
dhasar sangêt pêtagihan
hèr tih sirih agya katêmu ing wuri
apyun kang munggèng ngarsa

suka gumujêng radyan minantri
Dêmang Gathul tandya inguncalan
apyun saglondhong mring radèn
tinampan sumarikut
tur rumakêt ngêmorkên galih
anulya linarihan
jêne wêrgya nginum
Dêmang Gathul saya inggar
kêna tyase dongènge karya amintir
marna kang endah-endah

dêming arak lan dêming panggigit
saya ngadêg surane ing nala
pulih lir duk nom-nomane
agêdhe saguhipun
radyan arya pundhutan mijil
kang gêndhing munya ngraras
linadèn para rum
tandhakira endah-endah
pitu sarya sêsindhèn pinuju galih
lêlèjême asmara

tandya dhahar dyan arya lan larih
Dêmang Gathul sampun sinunggatan
nora pêgat pandongènge
suka tyasnya sang bagus
garwanira sêkawan gênti
angliling sarya ngaras
sasêbdanya cucut
dening para sêlir ingkang
angladosi datansah kasukan liring
kang manglung pan ingaras

kang sawênèh tinutul ing nangsi
wênèh ingusap kang payudara
wênèh pinijêt drijine
Dêmang Gathul tumungkul
mèsêm-mèsêm amakolèhi
andulu mring dyan arya
amênuhi ing kung
kang tandhak kinèn anjawat
mring ki dêmang wênèh kinèn angêpêti
wênèh ngladosi dhasar

Dêmang Gathul èsême pinirit
nora kawrat sukanirèng manah
kêrasa duk ing anome
irunge mênut-mênut
radyan arya suka ningali
pra garwa tutup waja
mèsêm kang para rum
dumugi dènira dhahar
radyan arya gya majêng kang kuwih-kuwih
dhahar wus linorodan

radyan arya mundhut sêpah aglis
mring garwa sêpuh Sang Angronsêkar
amulung sangking lathine
tinrimèng waja gupuh
radyan ngaras sang dyah anjiwit
sarya mèsêm anêbda
ana Dêmang Gathul
apa nora lingsêm mana
radyan latah isin-isin apa yayi
saradan timur mula

Dêmang Gathul sêmu nglik-nglirik
radyan arya mèsêm atêtanya
paman duk sira mêgsih nom
apa ta nora tau
sasêpahan lawan si bibi
Dêmang Gathul wotsêkar
inggih sang binagus
ing nèm ngantya sapunika
ulun magsih sasêpahan lan pun bibi
mèsêm sagung kang mulat

sira Dêmang Gathul matur malih
rêmên ulun pun bibi punika
yèn angsung sêpah maring ngong
jêbugipun wêwolu
sêdhahipun pan kalih candhik
gambir sakojong mangang
ênjête sasêntul
punika ujare sêpah
Angronsari gumujêng atutup lathi
dyan arya gumya latah

garwa kalih majêng angonyohi
Sumarsanawati Mayangsêkar
radyan ambapang astane
asta ing kananipun
ngiras jaja ingkang ngonyohi
Sumarsana panênggak
asta keringipun
ngiras gigir Mayangsêkar
radyan duk ingasta ginandan ingampil
anyuwol payudara

garwa kalih mèsêm nambang liring
radyan cinêthot ing lambungira
alatah suka gujênge
garwa nèm Mantarsantun
saos sêkar radyan ngèsêmi
manglung sarya ngandika
baik nonah taruk
rindhu trak cium sabêntar
mari dhêkêt marganti sa punya sumping
mas nonah lêkas-lêkas

sang dyah mèsêm sarya anumpingi
mènglèng-mènglèng radèn alêlewa
sang dyah ingras prêmbayune
noragèng mundur-mundur
cara Mlayu sarya nyiwêli
jangan tuwanku jangan
mangungsir pur cium
cis trak malu banyak orang
sampe sakit ponya tètèk dhuwa kali
dhikêrja pêrmainan

gumya latah rahadyan minantri
kangsi mata-walangên ki dêmang
pating darêjêt sungsume
kapengin sêmunipun
wong Jalarat asugih rabi
kinalulutaning dyah
anglangsar kang cium
sêmbada kang para garwa
bangun turut landhêp sasmitaning liring
tur wignya mikat trisna

wus dumugi kang pambojakrami
sira radyan dhatêng Gathul Dêmang
ya ta wus kinèn lumèngsèr
kawarnaa ing dalu
Menak Koncar pamit ing rabi
arsa ngrêbat arinta
ing Tuban sang sunu
garwanira kawandasa
wus rinampit ing rêsmi dèn dêlajahi
wong bancèr cincar bancar

wong Jêlarat amèrèt jakithit
dhandhing wingwing bênthing tur rêrendhan
lèmèt tatêpèn bêrngose
ambranyak ladak patut
sèrèt-sèrèt tur sugih wani
tan kêna ingungkulan
mring sasamènipun
gêcas-gêcos para tantang
Menak Koncar tan kêna dèn mêjanani
sêkala prapta numbak

para tabok tur para tampiling
para pisuh tur para sudukan
tur jumêngglèng kêkulite
sêmana dyan kawuwus
enjing sampun saninggèng jurit
tinon lir Krênaputra
kang garwa ingimur
warata samya ingaras
para sêlir ginêntya winolak-walik
ingras kang papungkuran

Pangkurwus budhal Dyan Menak Koncar
apratistha songsong krêtas sinungging
nitih kuda pun Jêthayu
cêmêng panggung wiraga
wadyanira wong trunalanang manggrêgut
Ki Dêmang Gathul tan pisah
datan kawarna ing margi

wus prapta sukuning arga
Mahamèru prêtapanya sang yogi
wanci surya tunggang gunung
dyan rêrêp sawadyanya
karsanira kang lampah cinidrèng dalu
kuda samya cinancangan
inggahira dèn dharati

parentahira mring bala
wadya kinèn ulur dènnya lumaris
aja kacina ing laku
radyan ngrumiyini lampah
namung Dêmang Gathul ingkang atut pungkur
sarya ambêgta busana
pisalin lan dhuwung kalih

lampahnya pêtêng gap-gapan
sarya matak sirêp rahadyan mantri
lan ki dêmang wus lumaju
warnanên kajinêman
kawan dasa ingkang rumêgsèng sang bagus
kêlangkung dènnya prayitna
tansah samya ting jupiping

gêgaman samya liniga
ponang tinggar wus samya dèn isèni
ponang kunjara kinêpung
mangidung mêmadatan
ura-ura sainggate Dêmang Gathul
tan rumôngsa adarbe rah
tan wurung nêmu bilai

ya ta pun Udanprahara
lawan Baratkatiga angatyati
wus karsaning juwata gung
kêna pangaribawa
kajinêman kawan dasa barêng turu
kocapa kang nèng kunjara
kêlangkung gènnya kaswasih

tanpa dhahar lawan nendra
tan lyan radyan ingkang ciniptèng galih
mung juwata ingkang agung
anêgês karsaning hyang
murwèng pandum kang akarya lara lampus
myang kang angganjar misèsa
kang sinugsmèng ing sabumi

Radyan Buntaran sêmana
rêm-rêm sata nyupêna aningali
apan ta lêluhuripun
cumlorot sangking wiyat
kang jêjuluk Hyang Samèdi Maha Wiku
ambubrah kunjara waja
lan malih Sang Hyang Samèdi

paring sêkar kang wrat puspa
pan sêpasang siji sewang lan ari
pan kagyat sarêng awungu
ngandika mring arinya
anjarwakkên supênanira ing wau
dyan kalih asrêp ing manah
rumaos badhe angsal sih

sihing Sang Hyang Sugsmanôngsa
gya kasaru Dyan Menak Koncar prapti
wayahira têngah dalu
angintip nèng kunjara
lan rowangira sajuga Dêmang Gathul
radyan kalih sarêng nyapa
wong apa kang ngintip-intip

sira apa kajinêman
payo mara patènana wak mami
ingsun nora bisa kantun
bèlakna kangjêng rama
mara payo untapna age wak ingsun
Dyan Menak Kuncar duk myarsa
sêsambate ingkang rayi

ki dêmang winisik tandya
saurana paman ika si adhi
aja salah ciptèng kalbu
wruha yèn ingsun prapta
Dêmang Gathul mêrpêgi kunjara gupuh
umatur rahadèn putra
gusti pun bapa kang prapti

dene kang ngintip punika
raka tuwan Lumajang ingkang prapti
Menak Koncar sang binagus
sêdya ngrêbat paduka
ya ta radyan kalih karuna duk krungu
kakangmas ulun tan nyana
panggih lan kangmas nèng ngriki

Dyan Menak Koncar miyarsa
adrês mijil waspanira ngusapi
sêbdanya dhuh ariningsun
panggih pintên prakara
lamun kula yayi tan purun angrêbut
gadhah sanak pintên ingwang
kêjawi mung ri mas kalih

sampun tumêka ing lara
nadyan pêjah pun kakang anglabuhi
radyan kalih matur nuwun
kapundhi sih paduka
Dêmang Gathul miyarsa suka umatur
ing mangke sumôngga radyan
luware rinta kêkalih

Menak Koncar angandika
aja susah prakara yayi kalih
sêgsana dyan arya gupuh
kinêpêl ponang asta
bêg sarosa ponang kunjara jinagur
rêmuk sêkala wus bubrah
radyan kalih gya nungkêmi

mring Dyan Arya Menak Koncar
sêsambatnya karuna amlas asih
dyan arya gêpah angrangkul
Dêmang Gathul karuna
sarta bêgsa têtayungan wungsal-wangsul
dyan kalih lan Menak Koncar
pêngkul-pinêngkul samya sih

kang rayi kalih sinungan
kang pisalin wus rinasuk prasami
Radyan Buntaran umatur
yèn marêngi kakangmas
pun Pamênggrê apan arsa ingsun amuk
Dyan Menak Koncar ngandika
yayi sampun-sampun yayi

Pamênggrê tan duwe ala
dadining prang atas pun menak anjing
lan malih Pamênggrê iku
pandhita bêntur tapa
lamun mandi yayi ing supatanipun
karana Yyang Sugsmanongsa
amurahi marang dasih

wasul kajinêmanira
ingkang sami tunggu kunjara wêsi
ulun cacake sêdarum
pun kakang pêtagihan
sampun lami tan kambon biring lan busur
matur nuwun Dyan Buntaran
sakarsa raka mèstuti

ya ta wadya trunalanang
saya dangu saya kathah kang prapti
wus kumpul wong patang puluh
nèng ngarsanira radyan
Menak Koncar tandya asuwarèng wadu
sakèhing wong trunalanang
karyanira ingsun ambil

punggawane menak alas
kajinêman padha ijènên sami
dene ta lêlurahipun
loro ngèngèhna mring wang
Dyan Buntaran Watangan kalih mêsat wus
tan suda raosing manah
mring kang raka nora pamit

mêrpêki wong kajinêman
ingkang samya kapita gènnya guling
Radyan Buntaran pan asru
gugah kang samya nendra
sinosogan ing obor tangi agugup
pan samya abilulungan
sangking prênahnya gumingsir

Durmaawas mulat kajinêman kawan dasa
bubrah kunjara wêsi
radyan kinêmbulan
sikêp biring myang tinggar
sawênèh canggah campuling
lamêng bêdhama
wênèh mangsah karo kris

radyan kalih pangamuknya lawan asta
sinosog ganjurlungit
kadya panjang putra
tinumbak alang-alang
pinentar gèpèng kang mimis
singa sinêrang
tinabok akèh mati

trunalanang angrubut karo curiga
goco-ginoco wanti
tinumbak tan tatas
jumêklèk lambung kuntal
singa winangkris ngêmasi
wong kajinêman
ginagap tan ngluputi

sasisane pati lumayu sumêbar
mogok lurahnya kalih
kang timbul ing braja
sira Udanprahara
Baratkatiga angungkih
sinuduk panggah
winaglut nora kongkih

Radyan Menak Koncar sagsana lumumpat
Udanprahara aglis
ingancap lambungnya
ingukêl ponang keswa
budi maputêr mangungkih
radyan binuwang
kentas umangsah malih

sira Udanprahara sirah tinêpak
mlocot kang ponang kulit
ambêngok lumumpat
tinututaning ngriyak
cumêplos êndhasnya kenging
bolong nêratas
aniba wus ngêmasi

sira Baratkatiga wus kinalihan
dhatêng putra ing Tubin
ginoco tan pasah
binuwang nora kentas
malês nuduk dyan tan osik
kakal-kinakal
kinalih nora kongkih

 Menak Koncar têtulung sigra mangancap
pyuk putêr manglut ngungkih
dyan arya binuncang
Watangan ngawuk sirah
mangukêl rambut manguntir
radyan winêngkang
binuwang tiba têbih

Dyan Buntaran mangrasuk sampun katampan
cangklèt masilih-ungkih
Radyan Menak Koncar
eca rèrèn amucang
pan sarya ngidung rêrêpi
swara lir kilang
nêmbang sinom pêngrawit

Sinomkumênyut rasaning driya
kèngêtan kang mindha ratih
pun kakang brôngta angarang
lamun tan kêpadhan ing sih
puspa pinta wong kuning
dadia sambunging umur
pantêse amung gantyan
tur mijil sangking ing lathi
pragat jôngga pun kakang ngunduri sabda

DurmaDyan Buntaran adangu kakal-kinakal
lan Baratkatiga glis
dyan ngungkil winêngkang
binuwang sampun kentas
Baratkatiga mangungsir
tandya pinapag
mring Menak Koncar bênthing

sarya mucang dyan arya tinubruk milar
Baratkatiga aglis
binalang kang mata
ing susur mring dyan arya
cumêplos manik macicil
kapala nratas
anglumba gya ngêmasi

mawurahan wêwasi asêsingidan
pandhita ngindhit-indhit
endhang ting kudhangdhang
guntung gumluntung jurang
manguyu lumayu gêndring
puthut ambêthat
ajare kocar-kacir

Hyang Pamênggêr anglênggêr tan kêna ngucap
cantrik jèntrèk ing ngarsi
rêsi asasaran
myarsa swara gumêntar
gêdêre asilih-ungkih
kunjara bubrah
wong kajinêman gusis

lingsir dalu dyan arya lan putra Tuban
kondur tumrun sing ardi
tan kawarnèng marga
prapta patrukan wana
winangwang babadan kègsi
sêmana radyan
wus ngrumiyinkên dasih

kinèn karya kuwone putra ing Tuban
myang kinèn andhawuhi
mring garwa sêkawan
sêsaji endah-endah
lan sagunging para sêlir
kinèn paesan
badhaya lan sarimpi

kawuwusa malih Radyan Menak Koncar
lawan arinta kalih
ing wijil duk prapta
ingurmatan sênjata
kang kalontaka mawanti
gêndhing gumêntar
kodhokngorèk swaratri

regol lêbêt carabali munya gumrah
sêlendro anisihi
kang munya ing tratag
gêndhing pelog angraras
niyagane samya èstri
kang para garwa
miwah kangpara sêlir

samya mêthuk tarab anèng pêlataran
Sang Dyah Kalpikaningsih
myang Kalpikawatya
mêthuk anèng têratag
kanthèn asta ari kalih
lir daru kêmbar
sarya ngrokokkên gêndhing

dhasar wasis sang dyah angolah wirama
pêputusan ing kawi
utamèng ing sastra
gandhang raga kêrana
ngrampungi saliring kardi
Sang Dyah Kalpika-
wati Kalpikaningsih

nanging samya piningit dhatêng kang raka
dyan arya tandya prapti
jroning paregolan
Buntaran myang Watangan
Dêmang Gathul datan têbih
Dyan Menak Koncar
nguwuh-uwuh mring rabi

sarya riyak-riyak gumuyu alatah
garwa lan para sêlir
lumayu rantaban
dyan arya binondhetan
ginubêl mring para rabi
arêbut papan
dyan arya kêmpis-kêmpis

kang ingaras pan mung garwaning sêkawan
radyan karoban tandhing
para sêlirira
sinambramèng ing sabda
wênèh ingusap kang pipi
wênèh lambungnya
wênèh ngusap kang wèni

kang sawênèh ingusap sêsinomira
wênèh inglus kang gigir
wênèh bêbokongnya
ingusap wantya-wantya
wênèh pinijêt kang driji
wênèh sikutnya
dinêkêp asta wanti

dangu dènnya dyan arya kèndêl ing latar
nêmbrama ing pra rabi
sinawung ing tingal
liring winor guywenggar
lampahnya mêrak-kasimpir
asta kalihnya
kinanthi ing pra rabi

Kinanthidalêm pakuwon wus rawuh
Menak Koncar wong abênthing
gantya-gantya nugsmèng pada
sakathahing para rabi
miwah pra sêlir sêdaya
manugsmèng pada mèstuti

arinta kalih sang ayu
Kusuma Kalpikaningsih
tênapi Kalpikawatya
kalih wus samya ngabêgti
winangwang-wangwang ing raka
inglus-êlus rayi kalih

sarya ngandika sang bagus
dhandhing têmên bocah iki
bêjane kang darbe garwa
nora wingwang ari mami
mardhêkêt lêkas mas nonah
satukarkên sama baik

mana rugi mana untung
nyang dhapêt sapa nyang kasih
bêrmula sa urang kalah
dhiblakang untungnya lêbih
mêsti satu sama dhua
trak mênapa nonah yayi

Menak Koncar miyos gupuh
mring pandhapa wong abênthing
wus pinrak sira rahadyan
kalawan arinta kalih
prituwin Ki Gathul Dêmang
wus samya linggih ing kursi

wong trunalanang sêdarum
aglar nèng ngèmpèr pêndhapi
agêpah Dyan Menak Koncar
kang rayi sinungan larih
gundhiknya kang nôngga dhasar
sarya bisik angsung brangti

kang ragi nata yu-ayu
apêngawak lindhusari
wolu busana kinêmbar
kongas gandanya nrus minging
dyan tiga sêkawan dêmang
wus samya nginum branduwin

larih mundur hèr tèh maju
kopi pohan datan kèri
miwah samanisanira
kang ngladosi para sêlir
pênganggènnya cara nyonyah
wolu kinêmbar rêspati

dyan tiga lan Dêmang Gathul
ngunjuk wedang angrêsêpi
sinilir sindhèning tandhak
linggihnya sinêla kursi
Radyan Buntaran Watangan
tumungkul suka inggih

kang gêndhing rarasira rum
panabuhe ukur jawil
pelog sêlendro ginêntya
anganyut-anyut ing galih
gundhikira mundur mara
nut rèhnya rarasing gêndhing

wong trunalanang sêdarum
wus samya pinaring larih
wedang miwah mêmanisan
inggar gambira ing ati
ya ta dyan putra ing Tuban
nuwun lumèngsèr sang kalih

dhatêng ing pakuwonipun
dyan arya wus anglilani
ya ta sampun aluwaran
wong trunalanang wus mijil
warnanên atmajèng Tuban
nèng kuwon pinadi-padi

wus manggih pisalin kampuh
binggêl botlor ali-ali
kuluk têkês myang makutha
tênapi gajah anguling
siwah jamang kinatipa
sasêkar mas warni-warni

cêlana tênapi sabuk
sasondhèr myang anting-anting
sangsangan lan niyaka
atênapi kang rêrumbing
jêbat wida lawan ambar
sêkar-sêkar amênuhi

dhahar gumlar santun-santun
tênapi kang kuwih-kuwih
brênduwin arak wêragang
jênèwêr sinêlang-sêling
tinata anèng ing meja
hèr tèh pohan lawan kopi

wus manggih gêndhing wilêt rum
padha kêrasa ing ati
dyan mantri kêlangkung suka
saya golongan trisna sih
mring raka Dyan Menak Koncar
kirang winalês ing pati

pisalin raka rinasuk
bojakrama wus binugti
Dêmang Gathul acarita
sasanèskaraning nguni
rinèngrèng kang purwa madya
wusana mring radyan kalih

ki dêmang luwês ing wuwus
pinatut kang adu manis
tan arsa carita madya
mung utamane kang pinrih
rukune dènnya kêkadang
yya ana sulayèng galih

yya ngantos ngluputi kayun
winor ing upama ririh
ngarah-arah dongèngira
sinangkan têpa palupi
dyan kalih suka ing manah
sakarsa raka lumiring

Dêmang Gathul malih matur
ature amakolèhi
anjarwa labuhaning prang
myang labuhaning darpati
sarta pambêging satriya
myang pambêgan wong linuwih

dyan kalih ing tyas kayuyun
kawayang tutur ngrêtèni
artinya Ki Gathul Dêmang
ubaya bahya kang uwis
tur têtêp-tinêtêpana
barang amrih kang utami

têmên-têmên amrih rukun
rakêtnya rahadyan kalih
lan rakanta Menak Koncar
dyan kalih saya mèstuti
asrah jiwa raganira
mring rakanira wong bênthing

ywa pêcak saliring santun
Kusuma Rêtna Sêkati
kinarsan tan sinungêna
sênadyan kang pati urip
kasrah raka Menak Koncar
rèhning kêdanan antêp sih

