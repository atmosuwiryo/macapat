dadya mangsuli carita
dening rèh liyan pakarti
anunggal dhapuring kojah
awit wêwinih sawiji
obah osiking bumi
mung ratu lawan gurnadur
dadining karusakan
saking tiwas para budi
anggêgampang nêkaburi barang tingkah

kalamun dadia arja
wit eling kang para budi
sabarang solah katingal
yêkti lali lan maknawi
lalining para budi
awit saking nikmat agung
apan wuruning donya
adoh panggawe maknawi
nora tètèh katutuh lali ing titah

ing nguni gurnadur jendral
sêsampunira nampèni
ing lilane sri narendra
panggadhuhe wong pasisir
kawuron sarwa lali
dènnya tampi nikmat agung
tan ngetang rèh sikara
sikara iku wêwinih
kaapêsan wêwalêse rèh sikara

ing mangke gurnadur jendral
ngawruhi têlangso budi
bêbuka andangu warta
Amral Tênangkus tiniti
gènira magut jurit
nèng tanah Pajang Matarum
anane pra pangeran
ingkang samya madêg baris
alon matur Amral Tênangkus mring jendral

mêngsah cacahipun gangsal
kang katur ing tuwan nguni
duk wontên ing Surakarta
aturing pêpatih kalih
nuntên wêwah satunggil
Mangkubumi namanipun
sarêng lan angkat tuwan
lolose saking nagari
purwanipun kesah inggih saking tuwan

marmane tilar nagara
tuwan ngaturi ngêlongi
ing lêlênggahipun sawah
dene mêngsah gangsal nguni
pangeran kadang kalih
kang tiga pulunanipun
pangeran kadang nata
Buminata Singasari
Buminata punika kang madêg raja

nèng Sêmbuyan silih nama
Sultan Dhandhun Martèngsari
dene ingkang pêpulunan
Mangkunagara satunggil
Mangkudiningrat kalih
Pangran Pamot tiganipun
mênggah ing wawratira
dèrèng nama mungsuh yêkti
bêbocahan pan amung riwuk kewala

ingkang minôngka pratôndha
yèn kula pukul ing jurit
prang sakêdhap nuntên ambyar
pothèl botên kongsi pêthil
kaponthal-ponthal ngili
abdine prasamya têluk
akathah dadya rencang
sami kenging dipun kanthi
nuduhakên gustine gone umpêtan

kang sampun kalokèng jana
jaya-jayaning ajurit
amiguna ing aguna
pan inggih amung satunggil
Pangeran Mangkubumi
tanggon lamun magut pupuh
tansah ngayomi wadya
mundur lon lamun kalindhih
botên purun cidrèng prang atarung dhadha

sêktine tan pae lawan
sajêmbaring jalanidhi
bakuhing tyas pindha rêtna
têtela ayuning bumi
kadi Hyang Wisnumurti
môngka pêpaku pikukuh
ing rat paramudita
kukuh ngandhêmi utami
datan keguh kadya prabata Maendra

kontap kotamèng satriya
kêtarta bêk silastuti
titikane pra punggawa
naracak samya bèrbudi
sabên sawiyah mantri
wikan ing wêweka putus
têtêg lamun ayuda
sêtya tuhu maring gusti
yèku môngka pratôndha musthikèng janma

wadyanira kang tinilar
tan wontên têluk satunggil
anêmpuh byat aprang cidra
tan ajrih ing lara pati
dèn kèdhêp ing wong cilik
pan dede suwadosipun
yèn ing mênggah kawula
inggih ing ngèlmi maknawi
wus têtela sêsêngkêraning Hyang Suksma

apan sampun ginantungan
wahyu gêng badhe linuwih
kadiparan gèn linawan
lamun kirang momot peling
sayêkti milalati
Jêng Tuwan Baron pan emut
ngungun duk amiyarsa
mila nalôngsa nututi
awarana pasrah Gupêrnur Samarang

marma nawala kang marang
Tuwan Gupêrnur Samawis
surasane rong prakara
kang dhingin anarimani
ingkang môngka pêparing
tuwan idlir sutanipun
Jakup Musêl dinuta
maring Samarang pribadi
manggihakên gupêrnur lan sutanira

Tuwan Gupêrnur Samarang
sawusira tampi tulis
dhawuhe gurnadur jendral
pan arsa dipun awaki
angipuk mirapêti
sarta nrus ing batin tuhu
kang raka sri narendra
ngaturan maringi bumi
tigang lêksa wêwahe môncanagara

sigra amatah caraka
ingkang dhatêng Sukawati
Radèn Arya Endranata
duk mayor minggah ing nguni
alungguh nèng Samawis
Arya Endranata tumut
dèn suwun ing sang nata
sawontêne ing Samawis
Endranata dadya pangagênging jaksa

lawan malih kinanthenan
Kadilangu Pangran Wijil
kalih wus binêktan surat
budhal saking ing Samawis
dhatêng ing Sukawati
kunêng gantya kang winuwus
nagari Surakarta
mungsuh bubare kang baris
ting sarêndhul saking dènira umpêtan

sami madêg barisira
Pangeran Mangkunagari
barise anèng Gêmantar
prênah sakidul Matesih
suyud kalih wong bumi
sampun agêng barisipun
Pangran Mangkudiningrat
abaris ing Kêbomati
Pangran Pamot abaris wontên Kalesan

ing Sukawati Pangeran
nuduh sakawan bupati
nganglang kinon amariksa
barisan sawiji-wiji
yèn tan patut ingalih
kang pakantuk papanipun
Sêmbuyan sami tatrap
panggenane baris lami
pêtêng malih wong nglurugi tanpa karya

kèndêle tan wontên aprang
pan amung satêngah warsi
dènnya prang satêngah warsa
mêngsah ingkang anusuli
Jêng Pangran Sukawati
bapa babune kang mungsuh
anyar dadining mêngsah
kang dadya mêngsah murwani
kabèh ngandhap manut ing rèh kawisesa

gantya malih kang winarna
Jêng Pangeran Adipati
Sukawati duk sineba
andhèr kang para bupati
tuwin kang para mantri
jawi lêbêt munggèng ngayun
aglar mantri pangarsa
miwah para mantri wuri
nanging dèrèng tinata têngên lan kiwa

Dipati Pugêr nèng ngarsa
sigra kang para bupati
Mas Rôngga Wirasantika
Suryanagara Suwandi
jajaripun alinggih
Dyan Jayadirja Tumênggung
miwah Samadipura
Brajadênta Brajamusthi
sinambungan Tumênggung Rêksanagara

Tumênggung Sutadipura
Ranadiningrat lan malih
Natasingron Surajigja
Jayalêksana nambungi
dene môncanagari
Dyan Pusparana Tumênggung
Bupati Jagaraga
Warung wus ngangkat bupati
sinung nama Tumênggung Kartanagara

Dyan Tumênggung Wilatikta
ing Balora lawan malih
Ngabèi Selanagara
ing Sêsela kang palinggih
bupati ing pasisir
Dêmak Pangeran Tumênggung
Gadamêstaka lawan
Suranata Adipati
Dyan Tumênggung Jipang Suradimanggala

sinambungan pra punggawa
panèwu kalawan mantri
panèkêt ngabèi dêmang
wau ta Sang Adipati
Pugêr umatur aris
ambatur uning pukulun
têlik kawula prapta
ingkang tugur ing Samawis
pun gupêrnur mangke nglampahkên caraka

pun Sukarya Endranata
wus mangkat saking Samawis
kinanthèn rayi paduka
Kadilangu Pangran Wijil
manawi benjing-enjing
punang duta praptanipun
pisah wontên Majênang
abdi dalêm kang manuki
cacahipun kêkapalan kawan dasa

jêng pangeran angandika
hèh Kakang Pugêr Dipati
kayaparan rêmbugira
kalamun ingsun manggihi
apa sun lênggah kursi
apa lênggah ngisor ingsun
Dipati Pugêr sigra
nolih sagung pra bupati
anak putu kabèh kang para bupatya

kapriye pikire padha
umatur kang pra bupati
sumôngga karsa paduka
sadaya darmi umiring
Pugêr umatur aris
inggih gusti pênêdipun
praptane duta benjang
paduka lênggah ing kursi
awit saking manggihi dutaning mêngsah

majêng mangalèr paduka
ing wetan kang wontên kursi
pun Kakang Pangeran Rôngga
kursi sêsaosan tami
wontên kilèn satunggil
Pangran Wijil badhenipun
dene ta pun Sukarya
nunggila kawula linggih
angandika alon wau jêng pangeran

apa kakang wus prayoga
pikirên manèh kang wêning
Endranata ipeningwang
bok ayu kang dèn rabèni
Ratu Madurêtnadi
bok sinêbut dêksurèngsun
matur Pugêr Dipatya
sampun kêkathahên galih
jêng paduka satriya dibya sumbaga

kangjêng bok ayu paduka
kula kang dèn garundêli
tan gêpok sarira tuwan
de Endranata pinikir
amikir tikus mêngi
kêriga sacindhilipun
ginitês gôndra pira
môngsa dadosa samênir
Endranata kaku kuluban katela

Endranata bêras wutah
kinulup dèn liwêt malih
dadi sêga sapa doyan
duk bêrase wor lan siti
tan kongsi dèn bêrsihi
iya lamun raganingsun
lalu ngêlih kewala
boya kudu mangan-mingin
bok sikêpe anak Tumênggung Jadirja

nora mangan pitung dina
suprandene boya sudi
gumêr sagung pra bupatya
angling malih sang dipati
basa Endranatèki
nyawa masuk ing lêlêmpung
daya lêmpunga Dêmak
lêmpunge wong Kalicacing
dèn anggoa grabah têlung dina pêcah

patut lamun kaarana
Kartinala Kalicacing
adol tike pinggir dalan
yèn ora ambarang suling
bêbarang gambang kanthi
kêndhangan cangkêm kumruwuk
lamun datan mangkana
patut barang durma mijil
nganggo têkên tinuntun malbèng kampungan

sansaya ambata rêbah
gujênge kang pra bupati
adipati undhang-undhang
hèh sagung para bupati
iya sadina benjing
wong angon kuda lan lêmbu
aja na liya paran
padha dadia sawiji
ngulon bae anèng kiwa têngên marga

iya dalaning utusan
kang prapta saking Samawis
lan kabèh wong sabarisan
sipat lurah para mantri
padha nganggoa kêling
bêbêd ikêt sarta sabuk
alas ing kulon ika
babadana mêngko bêngi
sun gaweneiya pasar pabewakan

sagung sutaning bupatya
kadang kadeyane sami
enjang padha kasukana
lesan panah lesan bêdhil
padha nganggoa kêling
kadange para tumênggung
anaa kang têtêgar
ajar kuda dèn kêstuli
amanggona kanan kering pabewakan

sawetaning pabewakan
Jatisana lan Kêsambi
têngah pasangana omah
omah joglo mêngko bêngi
kabèh mantri pinilih
ngadua gêmak lan sawung
anak Jayalêksana
dika nganggo udhêng gilig
dika nganggo bêbêd samboja bras wutah

sruwala baludru abang
kang rinenda panji-panji
èpèk trêmbalo nganggoa
babrêngos andika pidih
hèh sira Si Suwandi
anggokna carabalènmu
dina sesuk kewala
sagunging kônca bupati
carabalèn dika padha sêlangêna

mring mantri pinilih padha
dimène amêmêdèni
si anak Jayalêksana
brêngose sacêngkang sisih
lan anak Pudhakmiring
godhège simbar kang patut
dika go jangkang kula
dika bêbêd sarung Bugis
ingkang rêga limalas darbèk manira

lawan padha pêpayunga
ing sesuk mantri pinilih
sun wus karya payung kathah
ambilên ing pondhok mami
kang lagi têka wingi
iya payung pitung puluh
laku lêlinggihira
benjang dèn angadi ragi
ngatokêna wantêr kêndêl ing ayuda

sagung pra mantri pangarsa
nunggala mantri pinilih
ngadua gêmak lan sata
wetan pabewakan benjing
wong desa rigên sami
konên padha prapta esuk
yèn duta ing Samarang
lèrèn pabewakan sami
para mantri dèn kagèt budhalan seba

kabèh padha pêpayunga
dyan dipati sigra mijil
angêlar-êlar paseban
kang tan patut dèn owahi
jêng pangran pijêt galih
agèdhèg sarwi gumuyu
suka dènnya ngandika
nyata wêgig nyata julig
môngsa naa wong kang kaya kang dipatya

andhêku kang pra bupatya
tumênggung papat tut wuri
Dipati Pugêr lingira
anak padha dika bali
dika ngadhêp jêng gusti
lamun maksih dèrèng kondur
tyas kula mêlang-mêlang
dandanan dèrèng prayogi
sabên lawang-lawang sami ingowahan

lurah numbak tinimbalan
miwah lurah ing saragni
prapta wus pinarentahan
wuwuha kang saos benjing
sabusananing jurit
nanging dèn padha atambuh
saragni lan panumbak
papat sisih lawang siji
para lurah ature sami sandika

wong padesan wus ngundhangan
binayar picis waradin
prasamya kinèn pêpasar
saari ywa kongsi mulih
wong angon kêbo sapi
jaran dhinawuhan sampun
aglar têpining marga
wusnya parentah waradin
tan winarna ing dalu enjang pucungan

lan winuwus carakanira gupêrnur
lan sarowangira
Aryendranata wus prapti
pabewakan panggih lan mantri pangarsa

Jayèngranu ngaturi kèndêl rumuhun
badhe tur uninga
Aryendranata ningali
langkung ngungun kuda ewon nèng pangonan

pasar agung nèng kiwa têngên dêlanggung
wong lesan sanjata
miwah wong lesan jêmparing
sawetane gumêdêr kalangan gêmak

sêlur anglur wong têtêgar ngalor ngidul
ngulon miwah ngetan
pêpinggiring wana wukir
gêmah arja sarine kadi nagara

sri gumuruh wong adu sawung lan puyuh
dupi amiyarsa
lamun ana tamu prapti
para mantri gita bubar samya seba

apêpayung andulur asri dinulu
jajar apêpanthan
wong Bali mantri pinilih
ting salêmplah udhêng gilig ana jangkang

langkung ngungun Aryendranata amuwus
adhi wijil paran
têrah Mataram puniki
saênggone têka linulutan jalma

dadosipun sintên nyana wonge agung
tur apelag-pelag
akèh wong gagah rêspati
jujug sintên adhi pênêde ing lampah

lon sumaur Pangran Wijil pênêdipun
jujug ri sampeyan
Martapura Adipati
pinituwa barang rèh môngka manggala

liyanipun samya nèm dèrèng tinantun
pun Suryanagara
Jayadirja lan Dipati
Suranata Mas Rôngga Wirasantika

pan sadarum bupati yêkti kawêngku
ing rayi sampeyan
inggih Pugêr Adipati
nulya prapta punggawa mantri pangarsa

Jayèngranu alon wau têmbungipun
suwawi lajênga
ri paduka kang ngaturi
Adipati Pugêr sampun mangkat sowan

kerid laju dutane tuwan gupêrnur
nèng marga kapapag
lawan Pugêr Adipati
sêsarêngan dènnya mudhun saking kuda

wusnya cundhuk Dipati Pugêr amuwus
bature mondhoka
ing kana pakuwon mami
kakang karo banjur barênga lan ingwang

iya mumpung kangjêng gusti durung kondur
pinarak paseban
paseban lun-alun sami
pan gumêrah saking kathahing têtiyang

Dyan Tumênggung Ranadiningrat kapêthuk
angêmban parentah
nimbali sang adipati
angirida duta kang saking Samarang

sigra laju sang dipati lampahipun
sarêng lan caraka
Endranata duk ningali
dahat ngungun kèhing janma nèng paseban

korinipun mung kêkalih pangkatipun
kori kang sapisan
pasebane tiga sisih
sami joglo bêntêt isine kang seba

ênggènipun sadaya kang pra tumênggung
busanabra mubyar
lir panjrahing puspitadi
asri tinon maneka warnabra sinang

lêbêtipun malih paseban gung-agung
cacahe sakawan
ênggène mantri pinilih
anèng ngriku kèndêle Pugêr Dipatya

nulya katur maring gusti praptanipun
caraka Samarang
kèrid Pugêr Adipati
ingkang para bupati sigra ngandikan

malihipun pra mantri ing ngarsa pungkur
sami ingandikan
sarêng lan mantri pinilih
busanabra kêkêling kalawan sutra

pamèripun wong Samarang pêndhak Mulud
lan pêndhak riaya
padinan wong Sukawati
Endranata sipat kuping gêtunira

rakitipun duk ngandikan pra tumênggung
atata priyôngga
tuwin gèn mantri pinilih
samya anèng jro taratag pasanggrahan

gèning tamu wus rinakit dunungipun
sigra tinimbalan
sira radyan adipati
kinon ngirid lêbête duta Samarang

wus malêbu lan caraka kalihipun
jumênêng pangeran
munggèng sangajênging kursi
Pangran Rôngga tumut angadhêp sakêdhap

urmatipun mring Pangeran Kadilangu
pangeran ngandika
suwawi ing ngriki adhi
Endranata arsa tumut gya cinandhak

sarwi bêkus Dipati Pugêr amuwus
ing ngriki kewala
tunggil lan kula alinggih
nulya anut linggih Arya Endranata

ênggènipun Pangran Wijil Kadilangu
kilèn majêng ngetan
Pangran Rongga gènnya linggih
anèng wetan amangilèn ajêngira

suratipun gupêrnur sigra pinundhut
Arya Endranata
kang bêkta tinampèn nuli
mring dipati lajêng katur mring pangeran

binuka wus mangkana ing wuryanipun
pèngêt kang pustaka
tulus miyosing tyas suci
pawong mitra ingkang satuhu sih trêsna

saking ulun Tuwan Hondhorêp Gupêrnur
ing nagri Samarang
ingkang misesa mêngkoni
pasisire Jawa bang êlèr sadaya

wrananipun kangjêng Kumpêni kang agung
kang bôndha prakoswa
tabe winantu pêpuji
puja arja raharjaning pawong mitra

mugi katur mitra ingkang sumbaganung
Jêng Gusti Pangeran
Adipati Sukawati
sepati ing prang pramuka jayèngrat

kang marta yu mangayuh ayuning ayu
kalokaning jana
prawira waskithèng wangsit
putus titi titika ing tri bawana

têtêg têguh tan keguh amurwèng pupuh
yayah Hyang Kesawa
jaya-jayaning ajurit
jro rat Jawa rinata wus anèng asta

prawiranung tan gumunggung ambêg digung
katon wela-wela
têtela ayuning bumi
musthikaning têrah narendra Mataram

wiyosipun kula umatur satuhu
yèn eyang paduka
Kangjêng Gurnadur Batawi
wus karasa rinasa saya rumôngsa

purwanipun paduka nêmaha pupuh
sisipe pun eyang
kirang titi analiti
amêmardi wrêdaning atur druhaka

marmanipun ratpêni ingkang panuwun
paduka ngaturan
kondur dhatêng ing nagari
têrang raka paduka jêng sri narendra

dadya tunggul sagung prajurit sawêgung
lêstantun anama
jêng gusti pangran dipati
senapati ing prang pramuka jayèngrat

sinung wangsul Sukawatitigang èwu
malah winêwahan
siti ing môncanagari
tigang lêksa sanèsipun Sukawatya

dhuh-dhuh adhuh paduka mugi dèn amuk
emut kadang tuwa
datan ana kang ngawati
amranata tata arjaning rat Jawa

inggih lamun paduka arsa angrêmuk
ngrêmuk nuswa Jawa
sayêktine bosah-basih
sirna gêmpang sintên ingkang purun malang

risakipun nuswa Jawi yèn kalantur
sintên kang kecalan
yêkti paduka pribadi
titi tamat kadriya raosing sêrat

sawusipun winaos mriyêm jumêgur
sawetan gêdhogan
pamanggèning tan kaèksi
kaping sapta pangeran sigra ngandika

maring tamu hèh Endranata sirèku
padha kaslamêtan
bok ayu apa basuki
matur nêmbah Radèn Arya Endranata

salamipun bakyu paduka pukulun
manthuk jêng pangeran
Endranata matur malih
gih bok ayu paduka ngintuni dhêsthar

mung têtêlu modang cêmukiranipun
kang satunggal sawat
ênggènnya nyêrat pribadi
lan bok ayu paduka angarsa-arsa

dipun emut paduka mring kadang sêpuh
sintên kang angeman
risakipun nuswa Jawi
datan liyan sayêkti amung paduka

ngandikarum wus bênêr bok ayu iku
ingsun iki nora
nêdya salah ing nagari
amung nêdya suwita ing kadang tuwa

sêtya tuhu sumungkêm anrus ing kalbu
tan pêgat rumêksa
tata arjaning nagari
mamrih kontap kotamaning jêng sri nata

eman ewuh rêmak rêmpu pan katêmpuh
bot rêpoting praja
tan kumêdhèp praptèng pati
sun andhêmi dadi bantêning nagara

mugên mungkul lah mara cacadên ingsun
mungsuh wong lêlima
nora minta bantu mami
praptaning don ingsun agung sinikara

ya dèn katur mring bok ayu atur ingsun
nora kêkilapan
lêlakone awak mami
dèn niaya saajang-ajanging ajang

sapa wêruh dadi ajur kumur-kumur
yêkti wus nêmpuh byat
luluh lêbur dèn lakoni
alahuma wahbin lanabil kaeram

luwih ewuh gaib karsane Hyang Agung
iya pirabara
lamun anêmu basuki
tan bêbakal yèn Allah akarya rusak

esthiningsun sumarah Hyang Mahaluhur
kang murba misesa
ugêr sigra anambungi
hèh mênênga sira iku Endranata

nora arus sira arsa jabung alus
datan kulak warta
adol parungu kang dêling
bandhol ngrompol iku wong ing Sukawatya

ênggon wêlut dèn doli udhèt tan patut
mundhak kawanguran
mungsuh dhawuk Sukawati
aja kaya wêdhus dèn umbar kacangan

sok mêcucu anggêre bisa calathu
bingèn ana apa
sawah têlung èwu uwis
barang tingkah nora nganggo ngarah-arah

nora etung mung panastèn bae ketung
iki jêng pangeran
dudu sira lawan mami
lamun sira dèn cukur môngsa gôndraa

dhingin iku mung sêsawah têlung èwu
nyakar sêka wongwa
dèn labuhi lara pati
sagawene gone rumêksa nagara

ingkang mau sapa dèn tandhingkên ingsun
bupati sajagat
mung jaginggis ting paringis
Sukawati sun rewangi pêpincangan

barêng uwus ana kang bisa angrêbut
padha panas driya
wong jail pating kathuwil
gustiningsun mêngko wus nêmah anekad

wus anglalu êmbuh dadine ing pungkur
mêngko dèn rêrêpa
yèn anuta dèn polahi
atêtombok bumi manèh têlung lêksa

wong gung-agung iya pijêr padha ngantuk
datan kaelingan
yèn Pangeran Mangkubumi
sutèng raja kang amutêr tanah Jawa

padha pêngung wong sapraja kabèh kumprung
pangran dèn pêpadha
kaya anêkêm cêcindhil
mêngko priye dene padha andhêdhêpa

wong wis labuh kalah sirna mênang ngukup
nora cipta gêsang
pirabara nêmu urip
yèn taliti Mataram yêkti mangkana

pae ingsun lawan sira kadi wêdhus
pikire butuhan
dèn wèhi sukêt sasuwir
sumarinthil datan ngitung wurinira

nauri Aryendranata
Adhi Pugêr bênêr wuwusirèki
pan ingsun panggonan luput
nanging ta kayaparan
wong kêkadang môngsa isin bangêr arus
jênênge tuwa kawogan
anggêgendholi wong lali

angling malih sang dipatya
jêlèh bosên pikir nora wêwinih
pikir luput katarucut
kaping pat kaping lima
milu bubrah jagate agung rauru
rasane uwis karasa
biyang gaweane patih

kang pikire mamak rupak
pothar-pathir puthêr pating kuthikir
nora pênthèr ting kathuthur
kêthêr kang akêkancan
ngêndi ana wong tulung têka dipênthung
akêkudhung lulang macan
mrih sirna kang ngrêregoni

gone andhêplok nagara
mêlok-melik muluk rajabranadi
durga ngôngsa-ôngsa ketung
reyal ingkang katingal
sabên karya punggawa mantri panèwu
nora nganggo pilih papan
kêcing-kêcing diraupi

apa pacêklak wong mana
gawe Patih Pringgalaya madati
lan Tirtawiguna iku
padha adol nagara
kanthi jail muthakile kadalurung
nora têtêp antêpira
rusuh angrêsêki bumi

jêng pangeran angandika
Endranata miwah Si Adhi Wijil
dika makuwon karuhun
mring gène kang dipatya
mangke ratri kula karya angsul-angsul
enjinge andika mangkat
mantuk maring ing Samawis

pamit mundur kalihira
amakuwon wismane Dyan Dipati
Pugêr kang angirid mantuk
pra bupati sadaya
samya ngiring dhatêng Kapugêranipun
dyan dipati wus maragat
wingi maesa kêkalih

lawan wêdhuse sakawan
opor sèkêt-sèkêt panggange pitik
Pugêr kadi wong mêmantu
prapta tata alênggah
wedang maju Aryèndranata sru muwus
marang Pugêr Adipatya
wong setanên sira iki

dene makuwon ing wana
dandanane ngluwihi wong Samawis
Dipati Pugêr amuwus
iki aran wong lanang
sayêktine kamurahane Hyang Agung
môngsa dadak kaya sira
gêlêm dadi kuli-kuli

sanadyan oleha rahmat
rahmat setan gumêr kang pra bupati
wontên jodhang kalih rawuh
saking ing pasanggrahan
mring Dipati Pugêr wau dhawuhipun
punika pêparingira
dhatêng tamu ingkang prapti

Adipati Pugêr nulya
dhawuhakên wau dhatêng têtami
ature prasamya nuhun
nulya dèn dhunkên samya
wêwadhahe sêmôngka durèn myang mundhu
prasamya bokor salaka
wadhahe pijêtan manggis

jêruk jirak lan sawangan
jambu salak talês gêmbili uwi
malinjo gayam kapundhung
sami bokor kancana
saya eram Endranata dènnya dulu
lajêng prasamya dhaharan
lan sagung para bupati

duta rêrêp mung sadina
lan sawêngi anèng ing Sukawati
sampun atampi wêwangsul
lajêng pamit umangkat
tan kawarna ing marga Samarang rawuh
katur kang sêrat wangsulan
mring gupêrnur ing Samawis

binuka sinukmèng driya
suraosing kadi duk amangsuli
mring Endranata ing dangu
gupêrnur langkung kewran
atanyaris maring duta kalihipun
kapriye polahe kana
dene têka ngadi-adi

nampik bumi têlung lêksa
têlung èwu apa kang dèn karsani
iyèku wangsulanipun
panggawe wus kaliwat
dhingin amung trima sawah têlung èwu
mêngko kasèp duk kaswara
sapa wruh tibaning pati

nora angetung wêkasan
ora jamak apa bisa nglakoni
Aryèndranata turipun
tuwan kawula eram
kèhe wonge tan môntra-môntra wong dhusun
apênêt pelag-pelag
busanane sarwa adi

jro wana dados nagara
pratingkahe lir wontên jroning puri
tuhu yèn winong Hyang Agung
tan wontên kakirangan
satingkahe kadya kamulyaning ratu
gupnur dahat kawêdhêngan
sigêg angupaya budi

gantya ingkang kawursita
pra pangeran kang samya madêg baris
kidul myang wetan prajagung
Pangran Mangkunagara
kang abaris anèng ing Gêmantar dhusun
milihi wong kang prayoga
pinacak dadya prajurit

sampun agung wadyanira
kêkapalan ginunggunga watawis
wontên sèwu malah langkung
kang rayi kalihira
prajurite kêkapalan gangsal atus
Pangeran Mangkunagara
ingkang dadya pramugari

tansah sowan mring Jakawal
nèng Jakawal ngantos ing pitung ari
datan lami wangsulipun
kadhang samadya côndra
tugur anèng Jakawal kasukan nutug
abên-abên sawung gêmak
langkung sagêd ngambil galih

lamun sowan ingkang rama
prajurite pinilihan kang bêcik
kêkapalan sangang atus
wolu likur bandera
wus pinarêng jodho pangran ngambil mantu
apanggih sanaking sanak
Dyan Ajêng Intên kang wangi

Dyan Ajêng Bruwok pêparab
dhaup ari Saptu Bêsar kang sasi
ping pônca wlas tanggalipun
nuju Êbe kang warsa
sagung ingkang bupati prasamya kumpul
sangkalanira ingetang
sêmbah sapta rasa siji

jêng pangran dhatêngkên suka
ôndrawina lan sagung pra bupati
pitung ari laminipun
sawusira mangkana
ingkang garwa kalilan binêkta kondur
dhatêng barisan Gêmantar
nutug dènnya akaronsih

wusnya amiwaha putra
Jêng Pangeran Dipati Sukawati
senapatining prang pupuh
ing pramuka jayèngrat
miyos siniwakèng wadyabalanipun
pêpak andhèr ambalabar
dhawuh mring para bupati

kinon angêlar jajahan
angêngirup dhusun jawining nagri
Surakarta kang ingutus
Tumênggung Jayadirja
Rôngga Wirasantika katiganipun
Tumênggung Suryanagara
tindhih Pugêr Adipati

dhinawuhan baris langkap
sakilène Wanakarta tan têbih
Ranadiningrat Tumênggung
lawan Rêksanagara
kinon anèng Pacangakan barisipun
kang liningan sigra budhal
praptèng papan pacak baris

ngirup tiyang padhusunan
kang tinêkan suyud tur pati urip
datan ana ingkang purun
malih kang cinarita
ingkang lagya kawêdhêngan mangun rêmbug
Idlir Gupêrnur Samarang
gêlêng golong ingkang pikir

amundhut mantri Samarang
mantri papat badhe bêkta kêkirim
sangkêlat miwah baludru
sutra ijo myang abang
miwah kang mur akathah ingkang kêkintun
kanthi sêrat sung tupiksa
mring Pangeran Sukawati

yèn gupêrnur arsa krama
pangran pinrih kèndêl amangun jurit
supadi tan karya kisruh
wus mangkat kang caraka
miwah nuduh dutatur sêrat sang prabu
mangkana suraosira
gupêrnur atur upêksi

lamun arsa parakrama
antuk sutanipun Idlir Batawi
Jakup Musêl julukipun
idlir prapta priyôngga
Hogêndhorêp minta pangèstu sang prabu
raharjaning mangun krama
basukia ing salami

ewamakatên manawa
wontên lunturing sih jêng sri bupati
kaparênga nujwèng kayun
nêdhaki mring Samarang
anjênêngi ing dintên paningkahipun
sayêkti kalingga murda
sih dalêm pinundhi-pundhi

ngiras pantês pêpanggihan
lawan Idlir Jakup Musêl Batawi
yèn sang nata karsa dhawuh
mangun raharjanira
nuswa Jawi idêlèr sayêkti cukup
nampèni karsa narendra
môngka sulihing Kumpêni

umêsat ingkang dinuta
mundhi sêrat konjuk jêng sri bupati
datan winarna ing ênu
gantya kang kawuwusa
nagri Surakarta kangjêng sang aprabu
ingkang wiyoga sungkawa
saking rêruwêting bumi

mêngsah sangsaya angrêda
duk samana nuju ari Rêspati
miyos maglaran sang prabu
andhèr ingkang sumewa
pra punggawa panèwu mantri supênuh
sagung satriya nèng ngarsa
miwah sang anindyamantri

Dyan Dipati Pringgalaya
Sindurêja jajarira alinggih
sri narendra sigra dhawuh
samun parênging karsa
Pangran Arya Mataram sinung jêjuluk
Pangran Arya Buminata
têtêp dadya pramugari

para santana narendra
lawan malih kang kinarsan gêntèni
lênggahipun Singaranu
bupati numbakanyar
kaliwone ingangkat sinung jêjuluk
Dyan Tumênggung Cakrajaya
kang sewaka saur pêksi

jumurung karsa narendra
sawusira sang nata dangu warti
mring dipati kalihipun
ênggènipun kang mêngsah
pra pangeran lawan dangu wartinipun
ingkang rayi Jêng Pangeran
Ariya Amangkubumi

matur Dipati Sindurja
rayi dalêm Pangeran Mangkubumi
nèng Kajawal barisipun
ngadêgkên pawatangan
nanging mangke pan botên jumêjêng ratu
mung ngalih nama Pangeran
Adipati Sukawati

senapati ing paprangan
putra Tuwan Pangran Mangkunagari
pan sampun ingambil mantu
kathah para bupatya
môncapraja pasisir ingkang anungkul
Garobogan Warung Sela
Jipang Dêmak Jagaragi

samya sowan rayi tuwan
malah angsal wêwah andêling jurit
abdi manggalaning pamuk
tyang Bali kawan dasa
ingkang kalih jinunjung nama tumênggung
rowangipun sinung lênggah
kinarya mantri pinilih

punggawane ri paduka
kang mangilèn ing Langkap gène baris
sakawan bupatinipun
Tumênggung Jayadirja
lawan Rôngga Wirasantika pukulun
Tumênggung Suryanagara
inggih punika Suwandi

tindhihipun pun Paridan
mangke sinung nama Pugêr Dipati
mèsêm ngandika sang prabu
Si Suwandi nèng kana
Si Paridan têgêse bêbotohipun
pira dohe saka praja
Sindurêja awotsari

Langkap kilèn Wanamarta
angêgirup tyang dhusun kanan keri
salingsir wetan pukulun
saking ngriki têbihnya
ingkang wetan Pacangakan barisipun
Tumênggung Ranadiningrat
Tumênggung Rêksanari

kang kidul Mangkudiningrat
juluk Pakuwaja nèng Kêbomati
Pamot Kanitèn jêjuluk
baris wontên Kalesan
alon dènnya ngandika jêng sang aprabu
sapa aran Pakuwaja
Sindurêja awotsari

putra Tuwan Dyan Mas Sabar
ingkang nama Pangran Kanitèn gusti
Dyan Mas Sambiya pukulun
dene putra paduka
ingkang sêpuh Dyan Mas Sait kang jêjuluk
Pangeran Mangkunagara
nèng Gêmantar dènnya baris

suyut malih tiyang desa
sampun pêtêng margi dhatêng Matawis
ing Sêmbuyan Sultan Dhandhun
pulih sampun angrêda
mantuk malih tigang dhomas Ardikidul
sri narendra angandika
Buminata sun arani

wong ngalômpra tanpa karya
kang kaèsthi amung parawan sunthi
Sindurêja lan si oprup
sira asamêktaa
mukul mungsuh iya ing sadina sesuk
kang nèng kulon Wanakarta
kanthia bocah bupati

ing jaba Si Pakuningrat
lawan bocah bupati jro kêkalih
Nitidiningrat Tumênggung
myang Si Tirtawiguna
Adipati Sindurêja tuwan oprup
prasamya matur sandika
gya luwaran jêng siniwi

ing dalu tan winursita
enjingira oprup lan dyan dipati
anata prajuritipun
Kumpêni Slam kang dharat
Bali Bugis Makasar cacah rongatus
kêkalih kapitanira
Barak Tolong kang nindhihi

dragundêr satus atarap
pra bupati sawadya wus miranti
bêlabar andhèr supênuh
prajurit kêkapalan
winatara wontên sèwu malah langkung
oprup anêmbang têngara
sigra budhal saking nagri

kunêng gantya kang winarna
sadèrènge kangjêng sri narapati
utusan amukul mungsuh
kilèning Wanamarta
Jêng Pangeran Sukawati tampi sampun
sêrat saking ing Samarang
surasane sung upêksi

yèn gupêrnur arsa krama
ngarsa-arsa sih dalêm sri bupati
rawuh anjênêngi dhaup
kalamun kasêmbadan
sri narendra têdhak ngiras mangun rêmbug
mrih mulyaning nuswa Jawa
jêng pangran dipun aturi

sapêngkêring raka nata
mugi sampun dhawuh amangun jurit
maring wadyabalanipun
mrêpêki Surakarta
dene lamun sri narendra sampun kondur
saking nagri ing Samarang
sakarsanta karya brangti

Jêng Pangeran Adipati
Sukawati sawusira
maos gupêrnur surate
sigra dènira utusan
bubarkên barisira
pra punggawa kang tinuduh
angêlar-êlar jajahan

samya tinimbalan mulih
mring pakuwon Sukawatya
mituruti pamintane
Tuwan Gupêrnur Samarang
karsanya jêng pangeran
mamrih utamaning laku
aywa kongsi aprang nistha

sagung kang para bupati
ri sampuning tampi dhawah
kêbut sawadyabalane
Dipati Pugêr wus kathah
dènnya antuk têlukan
sapangulon sapangidul
lèr kali Pepe kewala

sami mêmacaki mantri
warata kang srat parentah
baris Langkap bubar kabèh
mangkana oprup lampahnya
mèh prapta Wanakarta
wontên têlik saos atur
mring Pangeran Pakuningrat

yèn mêngsah wus bubar wingi
mung kantun mantri satunggal
Ki Ngabèi Amad Salèh
kang têngga ing Wanakarta
gya Pangran Pakuningrat
pratela mring tuwan oprup
lamun mêngsah wus bubaran

ngandikan mring Sukawati
mung tilar mantri satunggal
Ki Ngabèi Amad Salèh
Tumênggung Suryanagara
Rôngga Wirasantika
Dipati Pugêr Tumênggung
Jayadirja saha bala

wus bubar tan ana kari
oprup langkung cuwanira
asru banting topiyone
lah dawêg lajêng pangeran
nadyan siji botêna
Ngabèi Mad Salèh niku
alah mulih tanpa karya

sae laju magut jurit
nadyan kêdhika botêna
Ki Ngabèi Amad Salèh
wontên kapal tigang dasa
Mad Salèh balanira
oprup ngundhangi dragundur
lamun wus prapta padesan

aywa ngetung gêdhe cilik
sipat lanang tinumpêsan
sampun lajêng panganjure
sira Dyan Suraprameya
andêl Pakuningratan
Dyan Tirtawijaya juluk
lan Radyan Subadiwirya

Ngabèi Mad Salèh uning
lamun kadhatêngan mêngsah
têngara ngungkung bêndhene
wus mêdal saking padesan
mapan nèng ara-ara
katon untabe kang mungsuh
ewon lan kanthi Walônda

sigra dènira ngoncati
angalèr sabalanira
Ki Ngabèi Amad Salèh
banderanira binabar
bêndhe ngungkung tinêmbang
wong Jawa sami bêbujung
Kumpêni malêbèng desa

dèrèng wontên wong kang ngili
sajrone ing Wanakarta
oprup kalangkung dukane
cuwa mangsah ngangah-angah
tan kêna wong katingal
pamêdhange goprak-gapruk
tuwa rare sipat lanang

puyêngan pating jalêrit
gumêr otêr mawurahan
sira Oprup Totlomondo
langkung mawêrdi krodhanya
kadya yêksa mamôngsa
pêpati sungsun matimbun
latar kêbon jroning wisma

miwah ta sajroning masjid
wontên tiyang pitung dasa
jaka kaki-kaki rare
sampun tinumpês sadaya
wontên juga wong tuwa
nguni lungsuran pangulu
duk arjanèng Kartasura

nuwun kèndêl dèn lilani
pinanci pinaring pangan
wontên dhusun ing Gêgodhong
nanging sabên balanira
pangeran lan Walônda
campuh prang wontên ing ngriku
laju ngili Wanakarta

mantune ingkang mondhongi
Ki Ngabèi Saradipa
wus pinarêng ing ajale
nora kêna asêsambat
wus milu pinêjahan
akarya eram kang dulu
saênggon-ênggon pêpêjah

lir pendah babadan pacing
dragundêr satus kang mêdhang
katuwukên akèh melok
miwah poporing sanjata
akathah ingkang sigar
wusnya sirna wong sadhusun
oprup lan mantri wasesa

miwah katiga bupati
budhal saking Wanakarta
langkung kathah jarahane
dalu praptèng Surakarta
ing wanci bakda ngisa
lajêng tumamèng kadhatun
matur solahing dinuta

lamun Pugêr wus gumingsir
amung mantrine kewala
pun Ngabèi Amad Salèh
punika ingkang anglawan
langkung mêmanasing tyas
dhusun kang anut ing mungsuh
dadya dèn gêmpur sadaya

sri narendra ngandikaris
iya bênêr karêpira
iki mungsuh mundur kabèh
kang wetan wus padha bubar
kidul uga mangkana
tan ana nêlukkên dhusun
kajaba kang wus kèdêgan

oprup sampun pamit mijil
ing dalu datan kawarna
enjing prapta pustakane
Tuwan Gupêrnur Samarang
oprup wus manjing pura
surat katur ing sang prabu
binuka sinuksmèng driya

sang nata ngandika aris
oprup iki kang surasa
iya Gupêrnur Hondhorop
tur uning yèn arsa krama
antuk idlir sutanya
Jakup Musêl jênêng ingsun
arsa têdhak jênêngana

Si Hondhorêp gone krami
sira nuli sarêmbuga
lan dipati sakarone
prayogane ari tanggal
têdhak sun saka praja
lawan sapa ingkang tugur
sarta dhèrèk jênêng ingwang

oprup sandika mijil
sapraptanira ing jaba
wus panggih lan patih karo
dadosing pirêmbagira
oprup lan sang dipatya
Soma juga tanggalipun
prayogining têdhak nata

kang tugur têngga nagari
Adipati Sindurêja
Arya Mlayakusumane
Tumênggung Kartanagara
Pangeran Pakuningrat
lan Wiraguna Tumênggung
liyane saking punika

kêrig dhèrèk mring Samawis
dene bupati majêgan
ing Mataram sakarone
Tumênggung Jayawinata
Rajaniti kanthinya
datan dhèrèk kantun tugur
anèng tanah ing Mataram

pra santana ingkang kari
Jêng Pangeran Buminata
sarèhe panêngên kabèh
dene prajurit Walônda
kang dharat kawan dasa
rumêksa jêmpana prabu
dragundêre wolungdasa

oprup lawan nindyamantri
sawusnya dadi kang rêmbag
prasamya malbèng kadhaton
umatur jêng sri narendra
sadaya rêmbagira
amarêngi sang aprabu
oprup lawan sang dipatya

mêdal aparentah nuli
angrukti pirantinira
praptane ing ari Sênèn
tanggal pisan sasi Sura
nuju wau kang warsa
jêngkarira sang aprabu
saking nagri Surakarta

sinêngkalan têdhak aji
gunaning rêsi bahingrat
kang wadya balabar ambèr
amênuhi wana marga
sagung bupati jaba
kang sami lumakyèng ngayun
bupati jro anèng wuntat

Jêng Gusti Pangran Dipati
Anom Amêngkunagara
Sudibya Rajaputrane
risang narendra Mataram
mandhirèng Surakarta
dhèrèk têdhaknya sang prabu
kêbut sapunggawanira

lampah dalêm tigang ratri
gupêrnur pamêthuktira
myang bupati pasisire
nèng salèring Payungpudhak
satus dragundêrira
wong Surakarta kèh pandum
Hondhorêp mantun sarigak

mantun prak ati apêkik
manise sêbut kewala
wudharing badan gêdoblo
andhingini udhunira
gupêrnur saking kuda
amurugi sang aprabu
angrangkul sarwi karuna

kêsêsêgên dènnya nangis
sang nata mundhut turôngga
sigra dènnya ngunjukake
gupêrnur marang sang nata
nulya sami lêlampah
sagunging bala pangayun
kinèn lajêng mring Pragota

badhe pasanggrahan aji
sinaosan ing Pragota
wadya pangarsa lampahe
wus sami praptèng Pragota
diwasaning baskara
rawuh dalêm sang aprabu
anèng ing nagri Samarang

Twan Jakup Musêl Idêlir
amêthuk wahana rata
wus panggih lan sang akatong
angrangkul arasan jôngga
idlir dahat noraga
sang nata ngaturan sampun
anitih tunggil sarata

sapraptanira ing loji
umyang kodhokngorèk ngangkang
barung musik lan swarane
carabalèn myang pradôngga
mariyêm magênturan
kadi angrubuhna gunung
gêgêtêri kang miyarsa

laju lênggah trun sang aji
idlir langkung kurmatira
ngungun dènnya sangêt sihe
dhatêng badhe mantunira
paran winalêsêna
sih dalêm jêng sang aprabu
kang satuhu tanpa timbang

satêngah wolu sang aji
jêngkar dhatêng ing Pragota
idêlèr andhèrèkake
lan gupêrnur mring Pragota
prapta wus masanggrahan
tuwan idlir myang gupêrnur
wangsul sarêng pamitira

ing dalu datan winarni
enjinge idêlèr prapta
lawan gupêrnur sarênge
sowan tuwi jêng sri nata
wusnya lênggah watara
nulya pamit sarêng mundur
antara ing tigang dina

sri narendra lan jêng gusti
dèn aturi jênêngana
gupêrnur ing paningkahe
idêlir mêthuk priyôngga
mawi ambêkta rata
badhe titihan sang prabu
miwah jêng pangran dipatya

idêlèr nganthi sang aji
inggahipun ing kareta
duk ngancikan pancadane
jêplak wêsinira pokah
mêsat garègèl samya
tibèng siti duk andulu
idêlir kagyat ing driya

dangu dèn iling-ilingi
nora pantês yèn putunga
dene santosa prantine
idlir dahat kagawokan
ngunandika jroning tyas
apa baya sang aprabu
dêduka mring jênêng ingwang

idêlir umatur aris
sri narendra ingaturan
wangsul lênggah nyarèhake
idêlir sigra utusan
amundhut santun rata
amerang sajroning kalbu
nanging sinamun ing netya

tan antara rata prapti
idêlir matur ngrêrêpa
angaturi têdhak katong
myang jêng pangran adipatya
saksana sigra têdhak
saking Pragota sang prabu
sawadyabala balabar

sapraptanira ing loji
langkung saking saban-saban
Kumpêni atur kurmate
sawusira paripurna
paningkahing pangantyan
mangun kasukan sang prabu
sêsugun mawarna-warna

satêngahe pukul katri
unduripun sri narendra
antara kalih arine
idlir sowan ing sang nata
gupêrnur atut wuntat
prapta pasanggrahan tundhuk
idlir alon aturira

dhuh pukulun sri bupati
kawula dipun pitungkas
ing eyang tuwan sang katong
umatur paduka nata
lamun jêng tuwan jendral
ing mangke nalôngsa tuhu
rumaos ing sisipira

dene nguni angaturi
pamrayogi sri narendra
ngêlongi sabin lênggahe
rayi tuwan Jêng Pangeran
Mangkubumi kang dadya
manggalèng prajurit punjul
kirang titi pamariksa

gurnadur tan ngintên yêkti
lamun dadya galihira
ngluwihi para kadange
mangkya atêmah putungan
nispala wawan-wawan
Walandi kang sampun lampus
ing prang satus kawan dasa

Kumpêni Islam kang mati
kawan atus pitung dasa
mung kaping tiga yudane
amêngsah rayi paduka
Mangkubumi Pangeran
yèn kalajêng bêndunipun
saèstu awrat sinôngga

gupêrnur sampun ngrêmbagi
dipun êbang tigang lêksa
lan tigang lêksa punjule
ngaturan kondur mring praja
sowan ing padukendra
nanging kêkah botên keguh
sampun nêmah anêmpuh byat

marma lamun sri bupati
kaparêng panudyèng karsa
ingindhakan pangêbange
sri narendra angandika
iya sakarsanira
lawan karsane gurnadur
ingsun mung nyarah kewala

wit ingsun liwat prihatin
duk gurnadur darbe karsa
ngêlongi gêgadhuhane
lungguhe sawah yayi mas
ingsun kongsi sêsambat
mantunira si gupêrnur
padha susahe lan ingwang

Yayi Êmas Mangkubumi
prawira ambêg pasaja
awêkêl ing bêbudène
durung tau wani cidra
marang ing kadang tuwa
rumêksa têmên nrus kalbu
tan kumêdhèp lamun yuda

môngka manggalèng prajurit
awantêr putus ing gêlar
sun dhawuhna akèh-akèh
Hogêndhorêp iya uga
wus nyipati priyôngga
lamun angawaki pupuh
mungsuh pangeran lêlima

dèn ijèn bae tan kongsi
dadi gawening nagara
mêngko sun mung masrahake
lamun kêna tinututan
gêlêm mulih mring praja
seba marang jênêng ingsun
aja angarani sawah

pira-pira sun turuti
panjaluke yayi êmas
kadang kang dadya tyas ingong
rowang rumêksa nagara
yèku kang wus têtela
iya dadi kanthiningsun
karya mêmanising praja

Idlir Jakup Musêl turiraris
yèn makatên inggih botên susah
prakawis katêlangsone
eyang tuwan gurnadur
botên tuwan nutuh nambuhi
pan dede saking tuwan
inggih purwanipun
lamun tuwan ngêkahana
bok winastan kirang pracayèng Kumpêni
makatên tyas paduka

botên tiwas saking padukaji
inggih punika gurnadur jendral
ingkang tiwas panggawene
paduka sampun langkung
dene kadang kang dadya kanthi
kinarsakkên ing jendral
lorot lênggahipun
paduka datan suwala
botên kirang kasaenan sri bupati
èstu langkung utama

Jakup Musêl sampun anyathêti
barang pangandikane narendra
têrang rampung ing ature
idlir lawan gupêrnur
sigra pamit wangsul mring loji
tan winarna samana
ing sasampunipun
rêrêpira sri narendra
pitung ari anèng nagri ing Samawis
sigra jêngkar sing praja

kondur marang Surakarta nagri
ari Anggara tanggal ping sanga
agung Kumpêni kurmate
tan pae duk arawuh
twan gupêrnur lawan idêlir
kathah tur-aturira
ing kangjêng sang prabu
tigang ratri sri narendra
anèng marga praptanira ing nagari
anuju ari Sukra

wus ngadhaton kangjêng sri bupati
wadyabala mantuk sowang-sowang
wong cilik eca manahe
mangkana sang aprabu
animbali punggawa katri
Sindurja Pakuningrat
de katiganipun
Ariya Mlayakusuma
sri narendra andangu wartane wuri
hèh Dipati Sindurja

iya priye ing sapungkur mami
mungsuh apa mrêpêki nagara
dyan dipati lon ature
botên wontên pukulun
eca kèndêl ênggène lami
tan wontên obah molah
amung wartos ulun
para pangeran sadaya
samya ingandikan dhatêng Sukawati
èlèr-èlur gêntosan

marginipun tan purun margèni
inggih dhusun kang dèrèng kabawah
amung margèni bawahe
ngandika sang aprabu
aprakara Si Mangkubumi
ingsun wus suci asta
mring idlir gupêrnur
pan ora marga sakingwang
iya jendral margane tinggal nagari
puguting tyas yayi mas

nalikane ingsun andhawuhi
anèng pura iya mring yayi mas
ingsun longi gadhuhane
mung kudu amit lampus
merang miyat samaning janmi
nadyan dèn êlongana
mung satus rongatus
nora pisan cipta gêsang
kang kaèsthi amung nêdya nglampus dhiri
aminta lilah ingwang

yèku eling sutaning narpati
cacah cucah kakehan parentah
amung katon ing wirange
nêmah nekat anglampus
Yayi Êmas Amangkubumi
mêngko abot sinôngga
Walandane gêtun
katujune raganingwang
duk samana Hondhorêp wus sun dhawuhi
ing labête yayi mas

dahat dènnya Hondhorêp prihatin
sanggup lamun wus kalingan warsa
bumi dèn balèkkên manèh
mring yayi têlung èwu
jendral yêkti datan udani
nanging ta yayi êmas
basa wus katrucut
tan bisa ambalènana
ing basane ajur luluh dèn lakoni
ing mêngko kalampahan

Arya Mlayakusuma duk myarsi
dhawuh pangandikane narendra
barêbês mijil waspane
Pakuningrat dhêkukul
Sindurêja pucêt anjêgrig
nata malih ngandika
ing mêngko gurnadur
dahad dènnya analôngsa
pangêbange lamun Yayi Mangkubumi
arsa mulih mring praja

têlung lêksa punjul Sukawati
têlung èwu dutane Walônda
bola-bali tanpa gawe
adhi mas malah nêpsu
diwèhana bumi sakêthi
nora niyat melika
dudu anak jagul
mung eling sutaning raja
nora bisa anganggo lambe balantik
ajur luluh anêmah

prang ping têlu Dhimas Mangkubumi
si gupêrnur kang matur maringwang
pawartane Walandane
pan satus patang puluh
Mêkasare lan Bugis Bali
kang mati prang ping tiga
iya patang atus
lawan punjul pitung dasa
mayor karo kapitane ya kêkalih
kairas ing yayi mas

Sindurêja nora darbe gêtih
nanging pamuwuse jroning nala
ingsun iki wong kêkarèn
barang rèh atut pungkur
sri narendra anguningani
marase Sindurêja
cinandhak sinamun
ngandika mring Mlayasuma
bala iki kakangira Mangkubumi
nukuli Surapatya

kadi Panêmbahan Senapati
wani tangguh trusing kalbu tatag
hèh Sindurja kayapriye
tangkêpe ing prang pupuh
Yayi Êmas Amangkubumi
duk aprang lawan sira
Sindurja wotsantun
tangkêpipun rayi tuwan
nadyan kathah abdine botên nanglêdi
eca lorot kewala

yèn pinêlak punika tan kêni
bêbayani luhung kinèndêlna
amung lêstantun lampahe
datan kenging tinangguh
yèn têrkadhang abdine kêdhik
mêngsahe tikêl tiga
botên nêdya mundur
nuntên anglêlêt bandera
ingkang kathah nglêlêt bandera jro jurit
manahe sampun gêmpal

mila kathah katiwasan gusti
rayi dalêm yèn nglêlêt bandera
badhe angantêp pamuke
têmahan gêmpur tumpur
ingkang sami nadhahi jurit
dene rayi paduka
ngawaki anamur
ngangge cara lurah numbak
kang nitihi kudane asongsong kuning
pun Suwandi kewala

ingkang dadya ngungun amba gusti
abdinipun kang samya tinilar
bêkêl dhusun sadayane
tan wontên purun têluk
amung sikêp tuwa pamburi
punika mung têrkadhang
nanging mèh sadarum
samya andhèrèk saparan
rayi dalêm saèstu jinayèng jurit
katôndha ing pratôndha

punggawane anaracak pêkik
wani tangguh bèrbudi yuwana
awêgig sabarang gawe
kontap prawira punjul
amunjuli punggawa nagri
titi patitis ing prang
kukuh datan keguh
kinarubut mêngsah kathah
Radyan Arya Mlayakusuma bêbisik
mring Pangran Pakuningrat

dhuh adhi mas punapa wus tampi
kyai lurah puniki agawat
amirit-mirit ature
anjiwit sisihipun
kang kinitêr aturing aji
Ki Lurah Pringgalaya
lulute amuput
puniku ingkang kinalang
Pakuningrat nauri sarwi bêbisik
inggih lêrês Sindurja

kasangêtên Pringgalaya yêkti
Singaranu mati nèng payudan
nora ginantèn sutane
utawi kadangipun
têka Cakrajaya kinardi
gamêle Martanata
ginawe tumênggung
mung katon sèwu kewala
Pringgalaya nora ngatokkên taliti
wicara yèn bagusa

Cakrajaya apa kang pinilih
dhapur nora amicara nora
rusuh nora na kapoke
mung reyal kang kaetung
datan pisan rumêksa gusti
mamrih arjaning praja
utamaning ratu
maksih akèh pagawean
Pringgalaya nganggo pikir bosah-basih
silulup ing pawuhan

nora etung rêrêgêd mênuhi
Pringgalaya gawe nora tata
sok karamas ing pacêrèn
anêmpuh bangêr arus
kadya paran tingkah puniki
angling Mlayakusuma
yayi kula bingung
ing rasa botên karasa
mila wau duk sang prabu angraosi
kang rayi Sukawatya

kula datan sagêd amiyarsi
awit môngsa andadak antuka
ngupayaa lêlirune
têtêp mantêp ing kalbu
kadi Kangmas Amangkubumi
madhangakên nagara
anyirnakkên mungsuh
prandene ginawe ala
awak dhèwèk malih yèn dadia usring
picise nora ana

sigra dhawuh kangjêng sri bupati
punggawa tri samya kinèn mêdal
antara côndra lamine
kèndêl tan wontên pupuh
kunêng malih ingkang winarni
kangjêng sri naranata
karsa amêmantu
mikramakkên atmajendra
jêng pangeran dipati antuk putrining
Jêng Ratu Madurêtna

kang patutan saking adipati
Cakraningrat Bupati Madura
Dyan Ajêng Wuku namane
sang nata wus anuduh
duta mundhi nawala maring
kangjêng gurnadur jendral
myang tuwan gupêrnur
sung uning miwaha putra
praptanira ing ari para bupati
wus rakit makajangan

nguyu-uyu sakati sang aji
pra bupati ambêkta pradôngga
nèng sebane dhewe-dhewe
samya kasukan nutug
rêrênggane datan winarni
mung cinatur panggihnya
ri Anggara nuju
wimbaning lèk ping kawan wlas
amarêngi ing wulan Jumadilakir
Wawu sangkalanira

guna sapta rasaning narpati
ningkah anèng sasana sewaka
panggih munggèng dalêm gêdhe
kunêng ingkang manungku
pinangantèn anèng jro puri
gantya kang winursita
Gêndhorêp Gupêrnur
wira-wiri dutanira
ngipuk-ipuk mring Pangeran Sukawati
nanging datan tinampan

kaku tyase ngantêp kanthi peling
Pangran Sukawati pindha arga
tinêmpuh ing angin gedhe
kukuh tan mawi keguh
langkung kewran para radpêni
dadine kang pirêmbag
para rad wus kumpul
mung nêdya ingantêp yuda
ginoco pat jendral ngupaya prajurit
maring nagri Walônda

tigang atus prajurit linuwih
pêpilihan nama Wlônda usar
apan seje panganggone
aba saruwalipun
rasukane sangkêlat wilis
cêmêng kêkulukira
amawi kêkucur
kangkame sabêlah jaja
nanging taksih kinumpul nagri Samawis
angantos paprangkatan

kinêrigan Walônda pasisir
Surabaya Gêmbong lan Japara
Kumpêni Têgal tunggile
wus dadya gangsal atus
kalih atus dragundêrnèki
senapatining yuda
Sakèbêr kang sanggup
wus ngangkat mayor samana
Mayor Kèbêr gêng inggil ototê bêcik
kadya Prabu Ngalêngka

pra prajurit Walônda kang sami
anèng Sala sampun pinilihan
kang prakosa satus kèhe
Kumpêni minta sampun
ing lilane jêng sri bupati
dhawuh timbalan nata
lila anrus kalbu
sira sang mantri wisesa
dhinawuhan mêmatah sagung bupati
biyantu pêpucungan

kang anglurug Pringgalaya tindhihipun
Dipati Sindurja
kang kantun têngga nagari
lan bupati jaba Pangran Pakuningrat

liyanipun krig bupati jawi tumut
nadyan pamajêgan
kang kilèn sami kinêrig
ing Banyumas Banjar Mêrdèn Panjêr Roma

Dhayaluhur Dhatar Ngayah lan Matarum
sadaya binêkta
mung Jayawinata kari
Kalibêbêr Têrsana tuwin Têmpuran

dene sagung môncanagara tinuduh
sami akêkirab
baris anèng jaban nagri
pra bupati pasisir ugi sadaya

pan tinuduh baris jaba nagrinipun
ingkang kinawruhan
Pangran Arya Mangkubumi
gêlaring prang prajurite kang ingumbar

ngalèr ngidul lêpas pra tumênggungipun
tan kêna ginampang
gêlare wus samya dadi
punggawane wantêr tan ajrih ing pêjah

marmanipun mungsuh pra pangeran kidul
lêlima punika
nora nganggo dèn rawati
mung pinêlêng satunggal ing Sukawatya

asal putung kang siji kabèh malêdug
tan dadi abahan
mung Pangeran Sukawati
tinêmênan Kumpêni nora kainan

ing pangêlus ngêla-êla angrêrarapu
aja kongsi tiwas
anèng samadyaning jurit
ingaturan kondur maring prajanira

yèn mituhu têlung lêksa sabinipun
lawan tigang nambang
prabu anom senapati
anèng Surakarta sor-soraning raja

wênang nabuh sabarang ing karsanipun
lilahe kang raka
têka dadak datan kungkih
mêksa mampang rêmbage gurnadur jendral

langkung kaku tyasira tuwan gurnadur
apa kang sinêdya
dene kukuh nora kungkih
dadya minta Kumpêni marang Samarang

lilanipun mring kang rayi dèn satuhu
badhe tinêmênan
aprang sapisan puniki
sri narendra lila nrus ngêbyarkên asta

milanipun kinarakat badhenipun
gêbyura samodra
ngungsia dhasaring warih
amumbula marang ing langit ping sapta

dipun êlud saparane dèn bêbujung
pan rinoban lawan
ing lampah mêlêng sawiji
rinakitan pasisir môncanagara

ya ta wau siyaganira wadyagung
wus tata warata
dhawuh timbalan narpati
kaping catur Rêjêp bidhal saking praja

ingkang kantun tata makajangan sampun
bupati jro samya
akarya pakuwon mantri
anèng jroning pagêr jaroning kadhatyan

dunungipun Sindurêja dènnya tugur
kilèn sitibêntar
nging dèrèng karya sitinggil
Pangran Pakuningrat makuwon pagongan

malihipun para pangeran sadarum
sami makajangan
ing alun-alun marapit
kawuwusa ping catur Soma arinya

pra tumênggung barise wus samya kumpul
balabar bra sinang
Pringgalaya Adipati
wus samêkta budhal maring ing paseban

barisipun Kumpêni dhêndhêng ngêndhanu
kidul wringin kêmbar
Kumpêni dènira baris
karya ebat angajrihi kang umiyat

tigang atus Sakèbêr dragundêripun
tigang atus usar
dadya nêmatus turanggi
upêsire kang nênêm pangkat kapitan

litnanipun kalih wêlas cacahipun
Kumpênine Islam
ingkang dharat winitawis
pitung atus Bugis Bali lan Makasar

barisipun para bupati kang nglurug
lèr waringin kêmbar
ngilèn ngetan amênuhi
busanabra gêgaman maneka warna

pra tumênggung sami magêlaran sampun
cacahe sawêlas
Mlayakusuma akanthi
Wiraguna Tumênggung Kartanagara

malihipun Dyan Mangkupraja Tumênggung
Radyan Natayuda
Dyan Ônggawôngsa akanthi
Cakrajaya Dyan Tumênggung Wiradigda

Dyan Tumênggung Kartadipa lan Tumênggung
Banyumas Mataram
Yudanagri Rajaniti
myang Ngabèi Ngayah Pasir Panjêr Roma

Dhayaluhur Banjar Kalibêbêripun
upêsir sadaya
lan Sakèbêr wus sumiwi
nèng paglaran nganti wiyose sang nata

tan adangu wiyosira sang aprabu
horêg panangkilan
lênggah ing amparan rukmi
sigra Mayor Sakèbêr ngandika nyêlak

nyêlak oprup sri naranata andulu
untabing kang wadya
agung èstu gêgirisi
angandika mring Dipati Pringgalaya

bocah ingsun wadana kliwon sadarum
sira dhawuhana
maju ngabêkti ing mami
sigra mangsah patih lan para bupatya

sampunipun lajêng pra kliwon sadarum
anulya ngandika
wau kangjêng sri bupati
hèh sagunge bocah sun kang arsa yuda

iya ingsun jurung salamêtirèku
tur sêmbah gumêrah
ature wadyabalaji
nulya mayor upêsir majêng tabean

duk puniku Sakèbêr bêbêntingipun
pan cindhe jalamprang
wus pamit ing sri bupati
sarêng budhal lan Dipati Pringgalaya

paminipun ginunggunga kang wadyagung
langkung yèn salêksa
kang ngrênggêp gêgaman jurit
kang angantêp lampah sapisan punika

bidhalipun urmat mariyêm jumêgur
panganjuring lampah
bupati sèwu akanthi
numbakanyar Dyan Tumênggung Cakrajaya

kang sumambung Bumi lan Bumija iku
Radyan Mangkupraja
Natayuda kang nambungi
sira Radyan Tumênggung Kartanagara

Dyan Tumênggung Wiraguna wurinipun
Arya Mlayasuma
Wiradigda kang nambungi
wurinira Dyan Tumênggung Kartadipa

wurinipun bala Kumpêni sumambung
myang Kumpêni Islam
dene wurinipun malih
barisira Dyan Dipati Pringgalaya

wurinipun Yudanagara Tumênggung
sagung pamajêgan
lan Tumênggung Rajaniti
lampahipun anut iladuninira

wiwit ngidul dènnya mlampah sing lun-alun
anjok ing Pilalan
ing Jatitêkên kang dèsi
samya kèndêl baris makuwon sadaya

lêrêsipun ing Nusupan kidulipun
saratri enjingnya
budhal angetan sakêdhik
mung samadya onjotan arêrêp samya

pan sadalu anèng Samin raning dhusun
enjangira budhal
angenggoki iladuni
laju ngalèr lampahe asêsinoman

amung angsal saonjotan
pangalère lampahnèki
kèndêl dhusun Jatimalang
ing ngriku badhe alami
ngiras ngêntos-êntosi
bala kang kantun ing pungkur
lan iladuninira
saking praja mindhik-mindhik
kunêng gantya mungsuh ingkang kawuwusa

kang baris anèng Jakawal
têlike atur udani
mangkana ing aturira
dhuhpukulun kangjêng gusti
mêngsah mijil sing nagri
langkung agêng barisipun
Walandi kanêm bêlah
Mêkasar Bugis lan Bali
pitung atus Sakèbêr sênapatinya

têtindhih prajurit Jawa
Pringgalaya Adipati
pra bupati kalih wêlas
wontên salêksa kang baris
lampahe mindhik-mindhik
saking nagari pukulun
nèng Dhusun Jatimalang
ing mangke kèndêling baris
saonjotan têbihe saking ing praja

Jêng Pangeran Sukawatya
gya nimbali pra bupati
wusnya pêpak angandika
hèh Kakang Pugêr Dipati
mungsuhira wus mijil
saking praja luwih agung
Dipati Pugêr turnya
suwawi dipun tandhingi
binabingung gêlar sami ingowahan

putra paduka Pangeran
Mangkunagara prayogi
anuntêna tinimbalan
amrih sakecaning pikir
mantri ngarsa tinuding
umêsat ingkang ingutus
sagung kang pra bupatya
asaos ing siyang ratri
wus samakta busana kapraboning prang

ing ratri Kanjêng Pangeran
Adipati Sukawati
mangsah angêningkên cipta
nêgês karsaning Hyang Widhi
nunggal kahanan jati
sampurna wêngku-winêngku
wus katon wela-wela
têtela lamun ing mangkin
dèrèng môngsa angantêpa magut yuda

wau lampahing utusan
kang marang Gêmantar prapti
Pangeran Mangkunagara
tinimbalan wus lumaris
datan amêpak baris
mung lan kuda kawan atus
sinêrung lampahira
ing Jakawal sampun prapti
ing ngarsaning kangrama gya ngaras pada

lawan Pugêr sêsalaman
kang rama ngandika aris
kulup mêngko mungsuh mêdal
iya saking ing nagari
liwat gêdhening baris
nèng Jatimalang kêkuwu
matur nêmbah pangeran
kawula sumanggèng kapti
iya kulup ana dene karsaningwang

yèn mungsuh uwis karuwan
manjing tanah Sukawati
ingsun angrampit nagara
Kakang Pugêr bae kari
ana ing Sukawati
yèn durung karuwan durung
sira iya barênga
mêdal sakidul nagari
ingsun ingkang mêtu sakulon nagara

dene baris Jatimalang
lamun durung mobah mosik
ya ingsun mênêng kewala
amung angumbar prajurit
lan pamanira kalih
Buminata Singasantun
karo padha kirabna
dèn kêriga wong ing wukir
angancika marang ing kutha Kaduwang

yèn wus bêdhah ing Kaduwang
nêdya maring Pranaragi
nadyan ora kalampahan
dèn ana niyate ugi
wakira kang Suryadi
apa tan kêna ingadu
iku lamun kênaa
lêbokêna mring Matawis
matur nêmbah Pangeran Mangkunagara

botên kenging yèn pun uwa
pamanahanipun sami
lan pun paman kalih pisan
Buminata Singasari
langkung gènipun jirih
rayi paduka pukulun
maksih dhêlik nèng arga
anggege bangun kamuktin
dèrèng dhokoh ing prang gya jumênêng sultan

nama Sultan Malaekat
inggih Dhandhun Martèngsari
gumujêng kang pra bupatya
pangeran ingSukawati
alon dènirè angling
puluh-puluh ya sapuluh
wong lunga saka praja
yèn ora nêdya ngêmasi
satingkahe môngsa ta kadadèhana

iya kulup wus muliha
yèn ingsun sida angrampit
masthi utusan mring sira
iya ulihira iki
mêtua aja têbih
maripita baris agung
lah coba ungkabana
atine kang padha baris
tur sandika Pangeran Mangkunagara

wus pamit anguswa pada
têngara bêndhe tinitir
kang wadya sampun tinata
wolu banderanirèki
rinakit anyèkêti
Kudanawarsa nèng ngayun
Radèn Suryanagara
Jayadirja Brajamusthi
samya kinèn mêmanuki saking wuntat

wau ta ing lampahira
Pangeran Mangkunagari
praptèng dhêdhagan larangan
bewaking mungsuh udani
lumajêng tur upêksi
lamun wontên mêngsah rawuh
gègère apuyêngan
anambur wadya Kumpêni
baris Jawa wus mijil sami atata

Tumênggung Kudanawarsa
kang munggèng kuda sêsirig
turanggane ulês janjam
biru wuri pancal kalih
pra tumênggung miranti
tiningalan wong lêlaku
dudu wong magut ing prang
katur Sakèbêr wus mijil
lampahira ngidul ngetan lon kewala

ingkang lèr ana katingal
nanging wangsul ngalèr malih
graita kang pra bupatya
yèn Pangran Mangkunagari
seba ngatas ing kardi
mring kang rama baya iku
kukut sagung gêgaman
sami mantuk pondhok malih
ya ta wau ing Jakawal kawursita

jêng pangeran amêmatah
Suryanagara tinuding
lan Rôngga Wirasantika
Tumênggung Jadirja kanthi
katri punggawa sami
kang kinon karya pêpucuk
angrampit Surakarta
anyatus ingkang prajurit
kêkapalan tan wontên dharat satunggal

nyasupit banderanira
bêndhene sami nyatunggil
katri punggawamit nêmbah
têngara budhal anuli
Jêng Pangran Sukawati
ing wuri sigra anuduh
amêmanuki lampah
lampahe punggawa katri
Adipati Pugêr myang Ranadiningrat

lan Tumênggung Pusparana
kinintên budhalirèki
longkanga kalih onjotan
anyatus ingkang prajurit
amung Sang Adipati
Pugêr bêkta kalih atus
ingkang jampangi lampah
katri punggawa kang ngrampit
lampahira wus prapta ing Banyuanyar

kèndêl samya rakit gêlar
Jayadirja kang nêngahi
Mas Rôngga Wirasantika
binagi pangawat kering
ingkang têngên binagi
Suryanagara Tumênggung
kang badhe ngobong wisma
nyadasa tumênggung siji
tanpa tumbak bêdhil mung upêt kewala

kang tigang dasa punika
tan kêna milu ajurit
mung obong-obong kewala
upêt mancung dèn sumêdi
rêmbuge sampun dadi
wus samya budhal mangidul
kuda jojog adhehan
punggawane anèng ngarsi
sampun prapta sakilène Pringgalayan

Dipati Pugêr utusan
mêling katiga bupati
lamun binujung ing mêngsah
kinèn mundur ngilèn sami
nèng Panasan dipati
dènnya kèndêl barisipun
wus dadi jangjinira
laju dènira lumaris
datan ana kang narka kalamun mêngsah

wontên mantri Natayudan
saking Jatimalang nagri
Dyan Tumênggung Natayuda
kang duta murugi swami
duta ingkang lumaris
binujung asru pinêstul
kang juru ngobong mangsah
kathah wisma dèn obongi
surak kukuk dahana saya angrêda

Tumênggung Suryanagara
kang ngidul wus nyabrang margi
gègèr obah sanagara
arungan samya angili
marang sajroning puri
mungsuh surak sarwi kukuk
sagung para santana
wus angumpul pôncaniti
pra bupati samêkta gêgaman yuda

Adipati Sindurêja
Galadhag dènira baris
lan Pangeran Pakuningrat
wong cilik kuwur awiwrin
Pakuningrat tan prapti
mêngsah kang malbèng prajagung
nênêm banderanira
punggawane dèn songsongi
kang anongsong samya nèng nginggil turôngga

mantri ing Pakuningratan
Tirtawijaya Ngabèi
sarowangira wong papat
wus ngrasuk kaprabon jurit
Pulangjiwa Ngabèi
Sutadirya kanthinipun
Radyan Suraprameya
Rôngga Baki atut wuri
samya mapag yuda binêrêg mangetan

prajurit ing Sukawatya
êbèr budi kaduk wani
nora ngetung nèng jro praja
anglawan kang para mantri
kang binêrêg ngoncati
lumêbèng ing alun-alun
kèndêl lèr pakauman
dèn mariyêm saking loji
kaping tiga kêni turôngga satunggal

ing alun-alun wus aglar
gêgamane pra bupati
sami ngêntosi parentah
tan wruh lamun mungsuh kêdhik
lawan kinintên yêkti
jêng pangeran ingkang magut
nindhihi balanira
purune manjing nagari
datan nyana yèn amung katri punggawa

Mas Rôngga Wirasantika
Tumênggung Suryanagari
lan Tumênggung Jayadirja
datan wontên malih-malih
bêkta nyatus prajurit
dadya kuda tigang atus
wau Sang Adipatya
Sindurêja duk udani
sigra dhawuh mapag mêngsah ingkang prapta

putunira Sindurêja
kalawan ipenirèki
Tumênggung Puspanagara
pun Bangkok ingkang wêwangi
Suradirja palinggih
panèkêt wong martalulut
sami panas ing driya
Suraprameya lan malih
Radèn Sutadiwirya Pakuningratan

punika prasamya mêdal
pangirid kathah ing wuri
wadyanira pra santana
wus akathah kang turanggi
jaba jro ingkang wani
wontên kuda gangsal atus
mêdal praptèng Galadhag
kèndêl mariyêm ing loji
ya ta mêngsah kang wontên lèr pakauman

