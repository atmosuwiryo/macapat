prabu nèm malih ngandika
lan kakang patih kang mugi
ngayomana pra nangkoda
asiha marang wong tani
wit arjaning kang nagri
tarlèn saka loro iku
narendra lamun datan
ngrêksa pakolèhing nagri
yèka tôndha tan mrinani prajanira

sauruting marga-marga
wèhana kang bale panti
ayya sêpi ingkang têngga
mangkono saurut margi
anaa jru pangaksi
mrih kêncênge ingkang tungguk
yèn praja tan santosa
kèh durjana ngrêrusuhi
pra nangkoda datan ana wani prapta

lamun kongsi mangkonoa
ilang pakolèhing nagri
boga busana warastra
pandaya rêngganing panti
tan ana ingkang prapti
saking praja liyanipun
têmah sami kacuwan
tan ana undhaking nagri
saking mônca sinêbut praja tan arja

lawan sakèhe padesan
pagêre purihên rapit
saubênge pakarangan
sinambangana wong kêmit
lan wonge sabên ari
pardinên padha anambut
satêgal sawahira
watêke wong kurang kardi
ngumbar hawa wêkasan laku dursila

marma padha kêncêngana
prihên srêgêp asêsabin
sabên ana wadyanira
kang nora karêm ing kardi
patrapana dèn aglis
murwatên tibaning ukum
lan sarupaning ama
purihên sirnane sami
aywa kêmba muriha kêrtaning desa

macan ula lawan baya
iku kangmutawatiri
ruwate santosanana
tumpêsên dèn kongsi tapis
yèku kang bilaèni
sanadyan kang ama tikus
kêkêsên sabên dina
aja dumèh iku cilik
yèn ngrêrampas tumpês para pari bebas

lan manèh sira mardiya
gawe marga gêdhe cilik
kang trus mring lyaning nagara
prêdinên ingkang prayogi
supadya wong gêgrami
gampang dènira lêlaku
rêksanên sabên dina
nganglangana lamun ratri
kang supadya pra begal wêdi mèt karya

dalan kèh durjananira
sapa kang wani lumaris
aprêsasat dudu marga
mung panggonaning bilai
kang wajib darbe kardi
berat sagunging para dur
tarlèn sang narèswara
mêmalang malaning nagri
saranane anjaba mung jinaganan

kyana patih aturira
ing sabda langkung kapundhi
dadosa jimat kawula
amung wagêda nglampahi
têdah paduka gusti
srana arjaning praja gung
inggih saangsal-angsal
linantih rèhning apingging
prabu anèm ngandika sun puji sira

bisaa jumênêng nata
anèng praja Gilingwêsi
awit kakang jênêng ingwang
kang nanggung mring sira nguni
upama lamun kongsi
pêkênira nêmu luput
gonira mêngku praja
sun isin mring jêng ramaji
kapindhone merang marang wong ing Cêmpa

kyana patih atur sêmbah
dhuh gusti kawula darmi
nglampahi karsa paduka
mêngku nagri Gilingwêsi
raosing driya yêkti
mapan ta inggih mung gadhuh
mangkana prabu mudha
dènira mulang mring patih
sore kongsi têkèng ratri lingsir môngsa

kyana patih aturira
jêng gusti lamun marêngi
wadya paduka sadaya
inggih sami nyuwun pamit
mantuk mring Gilingwêsi
sampun lami wontên purug
prabu nèm angandika
iya kakang sun lilani
mung amêkas lamun Si Andakasura

kaplayu bali nèng kana
kirimna marene nuli
sun bangêt arsa uninga
ywa kongsi cinêkêl mati
sandika angabêkti
sang dipati lajêng mundur
saha sawadyanira
sadaya sami pinaring
busanarta môngka pasangoning marga

umangkat dalu sawadya
Sang Dipati Gilingwêsi
ing lampah tan kawursita
rèhira samargi-margi
mangkana Cêmpa nagri
mangke sangêt arjanipun
durjana sami sirna
kontap marang môncanagri
têmah kathah nangkoda anggili prapta

prabu taruna utusan
nimbali mring Jurutani
ing saanakputunira
wus prapta sumiwèng ngarsi
kanthi putu satunggil
angirid para pêpikul
galur sêlur gotongan
jinèjèr tratag mandhapi
wajik jênang jadah lèmpèng nèng karanjang

ambanjêng kang pêpikulan
anèng pinggir turut tritis
rangkêp katri têtarapan
gendhongan ngundhung nèng wuri
sinèlèhakên aglis
anèng papan munjung-munjung
binandhung dhit-indhitan
kang bêkta kasêsa ngèksi
saisthane uparêngganing suyasa

matimpuh wênèh siduwa
ana kang jawil-jinawil
kang bisik-binisik ana
lawan ta pating taruding
nudingi barang kèksi
rowange kinèn andulu
dêlêngên galo ika
e lah dalah nyata èdi-
èdi kabèh barange prabu taruna

kunêng kang samya tumingal
mangkanaingkang pêpanggih
prabu nèm alon ngandika
hèh ta kaki padha bêcik
lan sira iku nini
lawas tan tinjo maringsun
Jrutani matur nêmbah
pangèstu paduka gusti
ulun tuwin pun nini sami raharja

ing mangke pamuji kula
jêng paduka ingkang mugi
tulusa ngrênggani praja
môngka tanggulanging wèsthi
nagari Cêmpa ngriki
tumuruna tumaruntun
sampun kasêlan liya
têksiha darah sang pêkik
lêstantuna darbèni ing nagri Cêmpa

prabu nèm aris ngandika
abangêt tarima mami
kaki ing pamujinira
pinarêngna dening Widi
sasêdyanirèng kapti
Jurutani lon umatur
amung ta jêng paduka
ingkang awagêd ngladosi
mring kang rama dèn miturut barang karsa

Jrutani sigra ginanjar
busanarta rajapèni
ing sakulawarganira
sipêng amung kalih ratri
wontên kaneman puri
enjing amit nyuwun mundur
rinilan sinung sabda
raharjanirèng lumaris
gya umangkat sarowangira sadaya

mangkana sang rajaputra
sabên ari Sênèn Kêmis
tinamtu apirêmbagan
lawan sagung pra bupati
pinrih giliging budi
dènira nindakkên kukum
ywa nganti tibèng ina
rèhning ta kinarya wakil
mring sang nata amurih arjaning praja

ya ta ingkang winursita
anuju sajuga ari
prabu nèm tikbra ing driya
katrêsan waspa umijil
kèngêtan yayah bibi
garwa mulat enggal matur
paran darunanira
waspa paduka umijil
ingkang raka alon dènira ngandika

mangkene karananira
yayigon ingsun anangis
ana kang karasèng driya
iya mring sudarma mami
pisah ngong wus alami
saprene têka tan antuk
ing warta kang têtela
sugêng lan orane yayi
iku ingkang dadi rudatining driya

kang rayi angrês ing driya
miyarsa sabdaning laki
rinasa saya karasa
duk papa anèng wanadri
pisah rena sudarmi
mangkana têtêpanipun
dadya bela sungkawa
tumungkul angêmu tangis
kapisêrêng kasrawung bela karuna

asêrêt aris turira
dhuh kakang mas adipati
yèn sami sambadèng karsa
bok inggih dipun utusi
sêsêmbèn anuwèni
paran kawontênanipun
kang raka angandika
bênêr pikirira yayi
Si Janggala kewala iku prayoga

prabu nèm nolih ngandika
Janggala sira samangkin
sun duta mring Sokadana
seba marang kyana patih
ngaturkên layang mami
mangkata ing sesuk-esuk
sajabaning pustaka
kiriman ing sawatawis
Si Janggali bae aja sira gawa

Janggala bêkis turira
kawula botên kadugi
ijèn dhatêng Sokadana
têbihipun anglangkungi
tan wande wontên margi
binegal cêngêl pinênthung
karingkêl ngathang-athang
bathange cinakot anjing
kantun balung ginondhol sêgawon edan

dhuh inggih mangsi kiranga
punggawa satriya mantri
têka ngutus tiyang kompra
ngandika prabu taruni
bênêr aturirèki
nanging ta piandêl ingsun
kewala lagi sira
Janggala umatur aris
botên bingah dados piandêl kadyèka

sukèng tyas pangran ngandika
iya ta sun wèhi kanthi
si adhi Dêmang Urawan
layak nora mindho kardi
dhêdhasar wus undhagi
panambanging têmbang-têmbung
Janggala matur nêmbah
langkung bingah amba inggih
dhèrèkakên rayinta Dêmang Urawan

Brêmani gya tinimbalan
praptèng ngarsa mangênjali
prabu nèm alon ngandika
yayi mas sira sun tuding
mring Sokadana nagri
Janggala kanthinên iku
drapon nuduhkên marga
gawanên kintaka mami
lan kiriman turna rama sang dipatya

umatur Dêmang Urawan
sukèng tyas amba tinuding
sêsambèn badhe uninga
ing Sokadana nagari
wus lami ngarsi-arsi
piniji nglampahi tuduh
sampun kang dhatêng suka
sakit pêjah anglampahi
langkung bingah tinêdah nglampahi karya

sukèng tyas anut sakarsa
botên garantês ing kapti
ngandika prabu taruna
prasêtyanira ta yayi
bangêt tarima mami
mapan wis dadi sadulur
prabu nèm sigra nyêrat
munggèng roning pandhan wangi
tinarbuka bêbukaning kang pustaka

punika ingkang kintaka
pinandara pangabêkti
putranta ingkang lêlana
pun Panji Wulung kang mugi
katur sang nindyamantri
sumawana para ibu
wahyaning kang pustaka
kawula atur udani
yèn samangke kawula nèng nagri Cêmpa

angsal pangèstu paduka
kamantu dening sang aji
jumênêng prabu taruna
sinung sapalihing nagri
myang kinèn manggalani
para nayaka sawêgung
saking pangraos kula
kamulyan kawula inggih
tarlèn saking nguni pamardi paduka

kang mrih utamaning lampah
kalampahan ing samangkin
dadosaèsthining manah
tumêrah kamulyan jati
milamba ing salami
badhe tansah ngemut-emut
dhatêng wulang paduka
saliring rèh kramaniti
titikane tuladan sampun têtela

yèn tulus sami raharja
kados kawula ing benjing
gumantos wontên ing Cêmpa
kalayan kula ngintuni
sapala rajapèni
katur arinta jêng ibu
dene lampahan kula
awit mangkat saking ngriki
andangua inggih dhatêng pun Janggala

dèntên kang kawula duta
punika trah Rajèng Bugis
têpang kala wontên marga
lajêng labêt lara pati
marmanta ing samangkin
ing lênggah pan sampun sinung
bêngkok mantri manggala
myang nami sampun ingêlih
apêparab inggih pun Dêmang Urawan

têmbe yèn bangkit kawula
gumantyèng kaprabon aji
tan lyan pun Dêmang Urawan
kang kula damêl pêpatih
dene ta sampun titih
dhatêng para surèng kewuh
tur labêt lara lapa
dhasar trahing narapati
pantês lamun dados mêmanising praja

sampun titi panitraning tulis
pinaringkên mring Dêmang Urawan
tuwin sagung bêbêktane
tinampèn sadaya wus
rinuktènan binêktèng jawi
ing wanci bangbang wetan
duta bidhalipun
tan winarnèng lampahira
cinarita Patih Sokadana nagri
sakesahe kang putra

gung dènira manêdhèng Hyang Widi
rahayuning putra kang lêlana
sampun wontên sangsayane
tulusa ing sapurug
rinakêta darajat jati
mangkana lama-lama
saya onêngipun
wontên marmaning Hyang Suksma
nyai patih garbini ambabar pêkik
sairib lan kang raka

langkung suka tyasira kya patih
ingkang putra pinaringan nama
Dyan Panji Pamekas dene
wus kasèp mangsanipun
sigêg gantya sri narapati
tindak mring kapatihan
ing karsa sang prabu
mriksani pulunanira
dupi rawuh Panji Pamêkas kaèksi
sumiwèng ngabyantara

rêsêp mulat wau sri bupati
yayi patih yèn sira sambada
iya anakira kiye
iku ta ingsun pundhut
rèhning tita wak ingsun iki
tulus tan darbe putra
anjabane amung
amupu mring sutanira
patih datan suminggah karsa sang aji
têmah atur sumôngga

dupi kondur dyan putra kinanthi
praptèng pura gung dèn êla-êla
wus kadi putrane dhewe
ing sakarsa tinurut
kyana patih mêlang ing galih
sajuga ri sumewa
mring pura umatur
dhuh gusti sri naranata
sampun dahat angunggar karsaning siwi
manawi tanpa guna

pan wantuning amudha puniki
yèn winilêt ing pangêla-êla
lalu limut budayane
tan wande têmbenipun
badhe ngangge karsa pribadi
tan titi tilar cara
carane tumuwuh
ugungan anggung binêkta
tanpa krama rênaning pribadi pinrih
ngêmbangi tibèng nistha

mapan kathah têpaning palupi
lêpiyaning duk ing kina-kina
nata kang ngugung putrane
awon wusananipun
saking anggung ugungan galih
ngantos jumênêng raja
tansah kumalungkung
labête kala taruna
tan tinuman kautamaning dumadi
têmahan murang krama

calon nata yèn datan pinardi
mardawaning basa susilarja
èstu sirna mêmanise
yèn nata tyasnya punggung
pra nayaka datanpa budi
mantri lit-alit samya
kathah kang lampah dur
sumrambah mring wadyabala
rêbat murka rêbat jail rêbat cêngil
sêkaring karisakan

sri narendra angandika aris
ingsun cocog marang aturira
paran ta ing prayogane
sranane amrih tulus
kotamane atmaja mami
kya patih matur nêmbah
yèn sambadèng kayun
pinaringana punika
juru among kang waskithèng kramaniti
darapon amardia

myang sinunga suyasa pribadi
nata condhong nayogyani karsa
kyana patih sukèng tyase
gya karya dalêm agung
cinawisan guru kang wêgig
ngêmbani rajaputra
samana wus antuk
mantri wrêda bijaksana
binêbahan mêmulang patraping adil
ukum anggêring praja

narpatmaja wus dalêm pribadi
sari-ari rinèh ing kawarja
pinrih kênyang kawignyane
samana sampun putus
kawasisan têtês patitis
karya santosèng driya
tandya para wiku
manjurung rèhing kamuksan
prastawane nunggal lan Hyang Utipati
kunêng ta kang winarna

kyana patih mangkya gung prihatin
kaonêngan mring sang alêlana
de wus lami antarane
tan ana wartanipun
puwara lon nabda mring rabi
dhuh yayi raganingwang
akangên kalangkung
mring putranta kang lêlana
paran warta dene lawas nora mulih
kang garwa matur nêmbah

kula wingi midhangêt pawarti
pêpêkênan yèn nata ing Cêmpa
amundhut mantu samangke
tiyang lêlana nglangut
bok punika pun kaki Panji
lagyeca arêrasan
mangkana kasaru
dhatênge Kyai Janggala
lawan Dêmang Urawan kang anèng wuri
kya patih mangu mulat

Ki Janggala matur sarwi nangis
dhuh jêng kyai ulun pun Janggala
baya pandung mring abdine
kya patih kagyat nguwuh
momonganmu ana ing ngêndi
Janggala aturira
putranta pukulun
wontên nagari ing Cêmpa
mangke sampun jumênêng prabu taruni
mangke sowan kawula

pan dinuta angaturkên tulis
saha mawi kintunan barana
nagri Cêmpa di-adine
katur mring para ibu
srat tinampan mring kyana patih
binuka sinukmèng tyas
têmahan kapiluh
pra garwa anglud karuna
myang para ban tumuntur samya anangis
karônta kang lêlana

sira Dêmang Urawan tumuli
amasrahkên saliring bêbêktan
wus katampan gya binage
dhatêng kang para ibu
kyana patih kang amrayogi
wus wradin para garwa
sadaya pakintun
mangkana bok Tunjungsêkar
langkung suka de putra mangkya wus mukti
wibawa anèng Cêmpa

duk samana wus sore kang wanci
Ki Janggala lan Dêmang Urawan
gya pinarnah pondhokane
sowan mung sabên dalu
kang dinangu tan wontên malih
lyan saking radyan putra
lêlampahanipun
ing purwa praptèng wasana
Ki Janggala galurkên criyosing siwi
kya patih langkung suka

nyai patih myang Kèn Tunjungsari
sakalangkung karênan ing driya
mring Janggala cariyose
kunêng ta kang cinatur
sira Dêmang Urawan nênggih
lamine anèng kana
antuk kalih santun
gya amit mring sang apatya
arsa wangsul dhatêng prajanira malih
rèhning ta sampun lama

antarenjang prasamya sumiwi
mring ngarsane sang mantri wisesa
kyana patih andikane
srantèkna putraningsun
ingsun arsa mangsuli tulis
ya marang kakangira
prabu anom iku
tandya amundhut supatra
pandhan wangi kinarya papaning tulis
lukitaning pustaka

ing sawusing salam taklim mami
tumêkaa marang jênêngira
sri mudha Cêmpa prajane
ingkang sudibya kasub
ambêksanta maharjèng budi
srat saking jênêng ingwang
kang onêng kalangkung
mantrimuka Sokadana
awiyose manira gèr wus nampani
pustaka saking sira

surasane wèh rêna ing ati
lawan kabèh para ibunira
sirna ruwat rudatine
sasat taru kang alum
karirisan kang mausadi
dumadi angrêmbaka
prasidaning tuwuh
tuwin tagèr wêkas ingwang
dèn asarwa sarèh sarekaning kapti
rèhning ta mêngku praja

pangolahing praja iku kaki
tan prabeda lan amardi putra
kudu sarèh saranane
ywa kêmba ing pamuruk
pan ingarah sangkaning ririh
sinarah drapon kalah
lamun wus anurut
wêlêgên wêwulangira
kalakone dèn trima saka sathithik
tan beda mèt kancana

pikantuke pan saka satugi
yèn tulatèn pangupayanira
lawas-lawas sayêktine
antuk sakojong munjung
didol akèh uruping picis
lan kaki dèn waspada
wijanging pangêjum
panduming kang jiwanggana
kudu iya yitnanana sabên ari
sêsêrêng sarèhêna

ing wusana sun asung pawarti
mangke sira darbe ari priya
saungkurira wijile
saka ibumu sêpuh
Si Pamêkas arane kaki
samêngko arinira
karsane pinundhut
mring ramanta sang iswara
pan pinutra dinama-dama ing kapti
tan pêgat sinung wulang

kang pustaka tiniti tandya tinutup
katampèn mring Sang Brêmani
sarwi pinaringan sangu
myang ginanjar busanadi
kalihe lèngsèr wotsinom

para garwa tuwin Nikèn Tunjungsantun
kapiluh ing tyas marujit
para êmban sênggruk-sênggruk
kagagas marang ing gusti
kang wus madêg prabu anom

kunêng para êmban tuwin para ibu
prabu nèm Cêmpa winarni
lênggah lawan garwanipun
sadangunira ngraosi
marang dutanira karo

dene kongsi kalih côndramalah langkung
ginalih sangsayèng margi
tan dangu sami kadulu
yèka kang duta kêkalih
sri mudha waspadèng anon

yèn Janggala ingkang prapta kusung-kusung
prabu nèm suka tan sipi
tumrap ngabyantara sampun
binagèkkên sabda manis
padha raharja sakloron

dene lama baya ta bisa katêmu
lawan kyai sang dipati
Urawan alon umatur
pangèstu paduka gusti
inggih sagêd sapatêmon

lan ramanta tuwin ibu kalihipun
sarta ulun dèn bêktani
wilapa môngka wêwangsul
pinundhut binuka aglis
winaos sinuksmèng batos

wus kawaca wêcaning sêrat wêwangsul
prabu nèm kraos ing galih
kapiluh ing nala luluh
karônta dadya prihatin
ramèbu têmah katonton

sruning onêng umênêng manahên ing kung
kongas ing netya prihatin
sêrêt pangandikanipun
lah padha ngasoa sami
iya marang ing patunggon

Dyan Urawan lawan Janggala amundur
mring wismanira pribadi
prabu nèm lan garwanipun
anggung dènira angliling
pustaka ingkang rinaos

surup surya gumanti côndra sumuluh
sumunar marang wiyati
Dyan Urawan sampun wangsul
lan Janggala anyarêngi
praptèng ngarsa makidhupoh

prabu anèm lênggah lawan garwanipun
nèng natar amajang sasi
kalih sami kinèn maju
kang pêrak dènnya alinggih
Janggala pinrih cariyos

ing saparipolahira duk ingutus
mring Sokadana nagari
purwa myang wusananipun
galur pangaluring rawi
sukèng tyas sang prabu anom

sakala nir sungkawaning tyas mangun kung
kagagas marang kang rayi
kayapa ing warnanipun
pamêkas dhuh ari mami
benjang apa gon sun anon

sun pêpuji riningsun dimèn lêstantun
benjang bisaa gumanti
kapraboning rama prabu
sun lila ing lair batin
narima amung amomong

mung tulusa tiningalan rama ibu
môngka pangimuring galih
pisahe lawan ragèngsun
manira tarima yêkti
ngêmbani mring kadang anom

puluh-puluh wus bêgjane raganingsun
kudu pisah yayah bibi
tandrêman dèn mong wong sêpuh
baya wus karsaning Widi
pinasthi dadi pamomong

ingkang rayi balang liring nyablèk jêngku
tan kayaa siji iki
ithik-ithik dadi juru
buh-êmbuhane kang nyèthi
lumrahe iya wong wadon

mara ngêndi ana dyah amêngku kakung
êmbuh yèn mung kosok-bali
denira ngandika mau
ngelingkên yèn ingsun lali
gumêr gujênge pra sinom

sang sri mudha mèsêm sarwi ngandika rum
tampan têmên sira yayi
lah ta payo padha kondur
wus lungse mangsane iki
sigra tindak sakaloron

sarêng enjing sumewa marang kadhatun
sarimbit lawan kang rayi
prabu nèm nèng sitiluhur
mangkana jêng sri bupati
dahat asih mring sang anom

dadya putra pinardi pinrih lêstantun
dènira apalakrami
sang nata ngandika arum
nini ugêring wong laki
cumondhong anut sapakon

nora kêna ngandêlkên sutaning ratu
kudu mantêp anêtêpi
ing sacara-caranipun
wong winêngku marang laki
dèn awas marang têtêkon

lire wadon bênêre iku dhinaku
marang kang adarbe rabi
marma dèn rahab ing sêmu
samangsane ngêladèni
manising ulat dèn katon

yèn sinêndhu ywa katon netyanta rêngu
balik walêsên mêmanis
robana wicara arum
yèku tanggulangi runtik
dimèn wurung apadudon

lan maninge wadon iku kudu bêsus
prêlu mêmaèsa dhiri
amrih rêsêping wong kakung
dhêmên bombrong nora bêcik
dudu anggoning wong wadon

yèn wanodya karêm bombrong amaruwun
kêna pocapaning batin
rêngu marang lakinipun
gêdhene pisanta nini
tinarka sèdhèng ing batos

bêbasane karubyuk kabotan pinjung
marma ywa lancang ing kapti
saliring rèh kudu tutur
nadyan kang rèmèh pribadi
parentah kudu linakon

sabên sowan kang rama anggung winuruk
satataning rèh akrami
marmanta sang rêtnaning rum
gung bêktinira mring laki
datan sawalèng sapakon

lama-lama sira ta sang mahaprabu
kataman roganing dhiri
sagunging kang para dhukun
cabar dèn ta ngusadani
marmanta sang prabu anom

tansah tugur nèng pura lan garwanipun
mêlang gêrahing ramaji
marma datan karsa kondur
marang puranta pribadi
kadi ta wontên karaos

myat gêrahe kang rama sangsaya nglayung
mangkana sajuga ari
sri narendra gya anuduh
nimbali para dipati
prapta ngabyantarèng katong

angandika sira ta sang mahaprabu
hèh sagung pra sanak mami
sirèku yakti wus wêruh
mungguh laraningsun iki
kanthi sumendhe Hyang Manon

marmanta yèn padha rêmbug
lawan pikirira sami
Ki Putra Dewa Kusuma
samêngko ingsun pasrahi
amisesa ngrèh ing Cêmpa
umadêga narapati

gumantya kaprabon ingsun
ana ing Cêmpa nagari
rèhning ingsun datan darwa
atmaja priya pribadi
marmaning mung mantuningwang
ingkang wajib anggêntèni

wit saka panggalih ingsun
Ki Dewa Kusuma iki
kaya-kaya tan kuciwa
de maksih atmajèng aji
ing Sokadana utama
tinulad sagung nrêpati

para nayaka jumurung
rêmpêk samya nayogyani
suka sukur trusing driya
dene ta sang rajasiwi
sampun sinuyudan wadya
ing Cêmpa dhasar piniji

sang nata ngandika arum
mring sang dyah sêkaring puri
hèh nini sira dèn bisa
ngawula mring priya yêkti
wajibing dyah iku iya
kapurba marang ing laki

aywa ta sêrik ing kalbu
lamun winisesèng laki
mung kudu dèn êla-êla
lan ywa ngandêlkên sirèki
dumèh putraning narendra
lan rumasa darbe nagri

iku sèwu-sèwu luput
awit raganingsun iki
sajatine mung sadarma
gadhuh kagunganing Widi
singa ingkang madêg raja
yaiku ingkang darbèni

sang putri alon umatur
nêmbah waspanira mijil
sêrêt lirih aturira
dhuh inggih kang mugi-mugi
sagêda nglêksananana
ing pitungkas jêng ramaji

narendra mêling mring mantu
sun titip arinta kaki
lawan nagara ing Cêmpa
kasraha sira nak mami
poma aja kongsi kêmba
ki prabu gonira mardi

kang putra nêmbah umatur
sampun sumêlang ing galih
dhatêng ing putra paduka
botên ulun anggêp rabi
mung môngka jimating praja
pinundhi sa-Cêmpa nagri

pangèstu tuwan kaêmbun
mugi sagêda nglampahi
among putri padukendra
ing cipta amung sadarmi
gadhuh nagari ing Cêmpa
kang kagungan yayi dèwi

ing pura pangwasanipun
kasrah putranta sang putri
mung ruwêd rêntênging praja
kawula kang nanggulangi
sarêmbag lan pra nayaka
pangêtraping kukum adil

lêga tyasira sang prabu
de putra mantu wus tampi
ing saciptaning wardaya
dadya tan mêlang ing galih
gya ngunus singsim pusaka
kang ingagêm nèng jêjênthik

sarwi angandika arum
tampanana iki kaki
karyanên wasiyatira
kalpika pundhèning nagri
sapa madêg narèswara
wênang ngagêm singsim iki

prabu nèm nampèni sampun
nyamlêng ingagêm jêjênthik
sumyar prabaning sêsotya
sanalika rajasiwi
sêmuning surya ngujwala
wahyuning karaton ngalih

sang nata sasampunipun
maringkên singsim mring siwi
gya mancad marang kamuksan
gumêr gumêrah kang tangis
anggung wayang-awuyungan
sagunging para pawèstri

kunêng saliring rèh wuyung
narpadayita myang siwi
layon sampun sinucenan
kinapanan myang rinukti
nèng tabut sinidhikara
dyan pinêtak ngastanardi

tandya gara-gara rawuh
tayuhe narendra lalis
surêm soroting baskara
dening têdhuh mawi riris
kadya abela karuna
mring praja ingkang prihatin

para nayaka atugur
ing alun-alun miranti
kongsi kawan dasa dina
ngrêksa pringganing nagari
prabu nèm munggwing jro pura
ki patih nèng srimanganti

praptaning ari tinamtu
derarsa madêgkên aji
wadyabala wus ngundhangan
jibêg ngalun-alun prapti
mawi lêlayu bandera
rêrênggan samargi-margi

para manggala wus kumpul
pamatahe kyana patih
satriya mantri punggawa
myang prawira sawatawis
mapaga sang rajaputra
miyose saking jro puri

samapta rakiting wadu
papagan sang rajasiwi
kang para mantri taruna
pinatah angampil-ampil
wus budhal saking paglaran
kèndêl anèng srimanganti

prabu nèm pan sampun ngrasuk
busana kaprabon aji
ngêngrêng praba amangkawa
sunaring kawaca rukmi
makutha bra amarkata
pinatik ing sêsotyadi

kang garwa kusumaningrum
mangagêm busana adi
sampêt sapacaranira
rakiting karaton èstri
ginarbyêg para biyada
warnendah angasmarani

sadaya sampun rinakit
nulya papagan kang prapta
gumêr gumêrah swarane
wahana joli kêncana
ingayap pra punggawa
panyutrakang munggèng ngayun
tindak sang narpati mudha

panganjurirèng lumaris
wus prapta ing sitibêntar
mrênah marang panggonane
prajurit urmat sadaya
tambur salomprèt munya
monggang kodhokngorèk barung
mungêl sakathahing gôngsa

punggawa satriya mantri
kang ngayap joli kêncana
piyak kabèh samya mire
kang ngrêmbat kèndêl samana
nèng kiduling witana
nulya prabu anom rawuh
nampèni udhuning garwa

sang rêtna sigra kinanthi
lumêbèng bangsal witana
nulya lênggah sakalihe
anèng ing dhampar kêncana
kya patih madêg sigra
sawurining dhampar muwus
undhang sora kang suwara

hèh sagung para bupati
punggawa miwah satriya
padha miyarsakna kabèh
yèn mêngko sang lir kusuma
gumanti ingkang rama
kang iku para wadya gung
padha sira ngèstrènana

dènira jumênêng aji
sadaya kang sami myarsa
kyana patih ing undhange
saur paksi ngayubagya
sigra mantri wisesa
sumiwèng ngarsa sang prabu
marikêlu lênggahira

tan antara dangu nuli
narpa dyah jumênêng nabda
hèh pra wadyaningsun kabèh
saka karsèngwang samangkya
kakang mas prabu mudha
sun pasrahi prajaningsun
ing Cêmpa iki sadaya

sarta umadêga aji
misesa angrèh ing sira
anut mituruta kabèh
kang sapa nora narima
nyèlèhna lungguhira
mupung ana ngarsaningsun
aywa ta nganggo rêringa

pra wadya kang samya myarsi
ngastuti manadukara
sumôngga ing paturane
narpa dyah tumurun sigra
mangraup padèng nata
nulya ki patih angujung
tuwin kang para niyaka

sigra pakurmatan muni
sanjata mriyêm sauran
binarung munggang swarane
miwah kodhokngorèk gôngsa
tambur salomprèt munya
ramening suwara umyung
lir guntur mawor prakêmpa

tantara gunungan mijil
binagi sampun warata
para wadya saanane
sri nata kondur mring pura
sarimbit lawan garwa
tan ewah kadya ing wau
lampahing wadya sadaya

sarawuhira jro puri
nata malbèng prabayasa
ampilan pacara kabèh
wus tinampan wong jro pura
pra wadya kang sumewa
sadaya pan sampun kêbut
sowang-sowang antukira

cinarita Cêmpa nagri
wimbuh raharjaning praja
sri mudha sajumênênge
gêgramèn gung bathinira
janma kang ulah kisma
mulus kang sarwa tinandur
tan kirang kang sandhang têdha

nahên ta sajuga ari
Sri Naranata ing Cêmpa
utusan mawi surate
mring nagari Sokadana
dhatêng rêkyana patya
mantri kalih kang tinuduh
wus mangkat saking ing Cêmpa

datan winarna ing margi
wus prapta ing Sokadana
lajêng jujug mring dalême
kya patih lagya sineba
nèng madyaning pandhapa
caraka kalih cumundhuk
ngaturkên nuwalanira

pustaka binuka aglis
lukitanira mardawa
dene ta ing suraose
kang putra atur uninga
kalamun ingkang rama
Narendra Cêmpa wus surud
ing mangke saliranira

gumantya umadêg aji
anèng nagari ing Cêmpa
pra nayaka sadayane
jumurung angayubagya
dhatêng sangrajaputra
kya patih suka ing kalbu
sasuraosing pustaka

gya malbèng dalêm nimbali
mring garwa myang Tunjungsêkar
wus winartan sakalihe
yèn mangke sang rajaputra
sampun madêg narendra
gumanti ing marasêpuh
anèng ing nagari Cêmpa

kêkalih duk amiyarsi
sukèng tyas marwata suta
patih alon wacanane
hèh Rubiyah yèn sêmbada
sira lan jênêng ingwang
ing benjang wulan ing ngayun
ayo tilik marang Cêmpa

wau sang anindya mantri
wus karya sêrat wangsulan
kang pustaka ijêmane
lamun benjang wulan ngarsa
arsa tuwi mring Cêmpa
tuwin ta kang para ibu
lawan Nikèn Tunjungsêkar

ponang caraka wus tampi
sêrat myang pasangon marga
wus katampèn pitungkase
ing karsa sang mantri wrêda
sandika duta sigra
amit wus kalilan mundur
sapraptaning prajanira

umarêk ing sri bupati
ngaturkên sêrat wangsulan
tuwin wau wêwêlinge
sang nata sukèng wardaya
kondur warta mring garwa
lamun benjang wulan ngayun
ingkang rama badhe prapta

kunêng ing Cêmpa nagari
gantya wau kang winarna
amangsuli caritane
nagari ing Sokadana
Prabu Dewakiswara
arsa cangkrama mring gunung
lan sagung punggawanira

rêkyana patih tan kèri
sampun samaptèng wisaya
tuwin punggawa sakèhe
rawuh prênahing cangkrama
binêrêg buron sunya
cuwa tyasira sang prabu
tuwin sagung pra punggawa

sang nata lan kyana patih
sami minggah pêpanggungan
wadya tan kalilan dhèrèk
mapan arsa rêraosan
wadining kawibawan
sakingrumaos wus sêpuh
sayah angasta karajan

kapengin martapèng wukir
mêndêng ing rèh mring kamuksan
sumungku mring batharane
mêmuji arjaning praja
puwara angandika
sun iki patih gêgêtun
dene ta datan pêputra

bêgjane sutanta yayi
Si Panji Kudapamêkas
ingsun wis rumasa cape
mêngku praja Sokadana
kapengin apan iya
martapèng graning gêgunung
sêsambèn among ki putra

yèn saka pamawas mami
Si Pamêkas kaya-kaya
wus pramèng praja pangrèhe
myang sah saliring basarja
sarjana parikrama
kaya tan kuciwèng sêmu
samangsane madêg raja

kya patih tan nyêmbadani
ing karsa risang pamasa
dene ta dèrèng mangsane
ngandika sri naradipa
yèn sira tan sêmbada
ya besuk manèh rinêmbug
kang pasthi karsa manira

seje kang sun catur yayi
payo gunêm paprênesan
ana pitung dina kiye
ingsun tumingal wanodya
kaduk raga karana
saplak lan nguni ipemu
ya si jênat Tunjungsêkar

lôngka yèn uripa malih
wong mati môngsa balia
mêngkono ing bêbasane
nanging ciptaningsun têka
manahên rèh ngasmara
marang dyah kang mêmalad kung
upayanên dèn kapanggya

jatine tyas ingsun yayi
samuksane ipenira
Si Tunjungsari saprene
tansah kataman duhkita
tan môntra bisa mêndha
mundhak dina saya wimbuh
kambah ing turidasmara

mara upayanên yayi
kang dadi woding wardaya
patih nêmbah lon ature
adhuh sèwu aksamanta
èstunipun punika
pan inggih pun Tunjungsantun
kang kèksi kala nèng marga

sri narendra ngandika ris
paran wurunge palastra
ya Si Tunjungsari kuwe
kyana patih matur nêmbah
milamba kumasura
nglirwakkên têdah sang prabu
saking kabêbêd ing trêsna

dhumatêng paduka aji
owêl lamun tibèng nistha
angukum dede lêrêse
môngka mung kenging paekan
saking jêng rayi tuwan
mrih pêjahe Tunjungsantun
awit rumaos kasoran

dados angupaya sandi
ing rêmbag mung ngamandaka
sekapraya pra marune
saking sangête ing karsa
têmahan matur dora
wadul ing nalar tan mulur
rinoban sêksi kewala

pirsamba punika gusti
botên mêlang wela-wela
aturing juru panginte
kang ulun patah nèng pura
saèstu sêtyèng sabda
ing sarêmbag sampun dangu
panduking karti sampeka

malah giliging pambudi
ngupaya ajar minôngka
ing paekan pikêkahe
mawantu asrana wêca
kewala mring sri nata
akathah rêrubanipun
dhatêng juru doracara

toh jôngga amba kêdugi
abdinta pun Tunjungsêkar
èstu tan wontên sisipe
jêr jru panginte punika
sampun prasêtyèng driya
supaos inggih kalamun
kamipurun matur dora

kya patih rinangkul aglis
tan kayaa yayi sira
sun titèni salawase
tansah ngrêksa tyas manira
myang sarwa parimarma
paran ta nguni kalamun
tan ana pratikêlira

yêkti raganingsun yayi
antuk sikuning bathara
kaya ngapa ta têmahe
nguni pama kalakona
sun ngisas tanpa dosa
iba bênduning Hyang Agung
kang tumêkèng Sokadana

jêr ujaring nguni-uni
natantuk dukaning Suksma
wong cilike kelut kabèh
eram sun mung si pandhita
dadak bela durcara
wiyahe wiku sawêgung
ngrêksa arjaning bawana

lah priye gonira bangkit
ngaturkên kuping samana
paran ta pangupayane
kyana patih matur nêmbah
kados marmaning Suksma
dumadak têka panuju
wontên kunjaran palastra

kalêrês tiyang kêkalih
priyèstri irib gêngira
punika môngka lintune
pêpundhutan padukendra
de pun Tunjungkusuma
kawula pingit gènipun
dupi praptèng mangsanira

babar jabang bayi pêkik
lajêng ulun upakara
lêstantun dugi samangke
longgor wit têbih kang roga
limpad ing panggraita
têtêpingtapa tinutug
pindha maharsi ngasrama

samangke putranta gusti
sampun jumênêng narendra
wontên ing Cêmpa prajane
sinêmbah samining nata
kaloka môndraguna
binathara kratonipun
ambêk santa wirotama

sri nata dènnya miyarsi
aturing rêkyana patya
kadya supêna raose
sumêdhot wontên karasa
mring Sang Tunjungkusuma
èngêt kalanta mêmangun
raras rêsmining sarkara

sri narendra lan rêkyana patih
sru karênan dènira rêrasan
enjang kongsi praptèng sore
surya mèh lalu surup
sirat-sirat sumirat kèksi
saliring ima mimba
rumamyang asêmu
mawèh rêngganing gêgana
rêrêng kadya mirêngkên kang mêdhar wadi
dumadining gusita

munggèng panggung madyaning wanadri
taru tarap tumruna kang patra
tumiyung ing ron kalane
kèsisan sruning lesus
yayah kelut kapilut ing sih
mring nata niti karsa
lan pêpatihipun
lung gadhung manglung sung gônda
kongas ngêsuk sakala sri narapati
umèngêt mangun duka

angandika mring rêkyana patih
garwaningsun nuli patènana
yèka môngka pidanane
dènnya drustha ing wuwus
olah cidra angkara budi
kya patih matur nêmbah
dhuh jêng sang sinuhun
patikbra tadhah dêduka
kamipurun umambêng karsa sang aji
madyanipun punika

kinêbona kewala prayogi
tuwin lajêng linungsur sakala
inggih saking pangwasane
dene pun Tunjungsantun
kapundhuta lumêbêt malih
sri nata angandika
bênêr turirèku
ing panimbang kaya-kaya
nora botsih samono bae nyukupi
kukume ipenira

ing pangrêmbag wus kinarya dadi
nata kondur saha wadyabala
dupi wau sarawuhe
datan karsa jumujug
mring unggyaning sang pramèswari
wau sang padniswara
wus graitèng kalbu
lamun manggih kalêpatan
dadya mamèt sarana myang guna dhêsthi
mrih sirna kang dêduka

wus sirantuk sarananing dhêsthi
anging cabar tan môntra nyênyuda
sri narèswara runtike
dadya sang narpawadu
anglês ing tyas asêmu wingwrin
katrêsan sru sungkawa
ing driya matrênyuh
kapiluh ngluluh jiwangga
ênêngêna sira sang anandhang wingit
wau ta sri narendra

matah dhawuh mring sang nindya mantri
amangrukti rakiting kurmatan
têtabuhan sasamine
lêlayu myang palêngkung
umbul-umbul daludag tuwin
kakôndha myang bandera
ing karsa sang prabu
mêmangun langên derarsa
ambawahi marang Nikèn Tunjungsari
lêbêting dhatêng pura

kyana patih enjang angrêrakit
rarasing rèh tataning pahargyan
pinandarèng sri wangune
rontèk rantap ngênguwung
pinggir marga ngêngrêng kaèksi
bandera pira-pira
pinrênah gènipun
anèng marga parapatan
narpawadu wus kinêbonakên munggwing
ngudyanèng kapungkuran

mintaksama mring raka tanpolih
cinarita Kèn Tunjungkusuma
enjang ngrasuk busanane
kang sarwa sri dinulu
upacara kaprabon èstri
kang ngampil pra wanodya
sumaos nèng ngayun
kinêmbar panganggenira
jamang kalung rajakaputrèn mêpêki
sampur cara badhaya

kêbut budhal ginarbêg pra cèthi
duta nata nayakèstri môngka
pangirid lampah sakèhe
jajaran anglêlajur
pra prajurit ing kanan kering
jêjêl joli jêmpana
madulur asêlur
kang miyat ing pasamuwan
tyas kacaryan ing rêrênggan dene kadi
narendra nêmbe krama

praptèng pura pinapag sang aji
sinambrama sami lawan garwa
Nikèn Tunjungsari age
tandya manguswèng lêbu
ing suku sang naradipati
tuwuh onênging driya
kalih-kalihipun
gya cinandhak astanira
kinarsakkên lênggah nèng palôngka rukmi
lênggana nging pinêksa

sri narendra angandika aris
wadyaningsun kabèh sumurupa
ing karsaningsun samangke
lamun Si Tunjungsantun
ingsun karya narendra padni
misesa jroning pura
ing saisinipun
jênênga Ratu Kancana
pra nayaka sadaya asaur paksi
jumurung ngayubagya

tumularing mring wadya gung alit
ing sajroning praja Sokadana
kya patih kang ngundhangake
mangkana garwa sêpuh
kang linungsur saking jro puri
manglah anutuh driya
solahe kaduwung
kadawan drawayèng waspa
arda merang murang kramanirèng èstri
ing mangke nèng udyana

nêngna ingkang anglês ngluluh dhiri
cinarita Sri Dewakiswara
waluya pêpasihane
kadya nguni kang sampun
dahat sami onênge kalih
lir mimi lan mintuna
kawilêt maladkung
pindha kênya lan jêjaka
sabên ratri kang rinasan tan lyan aming
kang putra Prabu Cêmpa

marma tansah kagagas ing galih
sri narendra kapengin uninga
marang kang putra warnine
enjang miyos sang prabu
animbali rêkyana patih
prapta ing ngabyantara
nata ngandika rum
patih paran ingsun dahat
arsa wikan mring sutèngsun kaki aji
ing Cêmpa kaya ngapa

sira dhewe lumakua yayi
ingsun duta nimbali ki putra
pondhongana sagarwane
lan besan narpawadu
yèn kaparêng dhangan ing kapti
saha ing karsaningwang
ingsun purih rawuh
prayoganing laku pisan
si ibune Pamêkas gawanên yayi
kya patih tur sandika

sri narendra sukèng tyas gya paring
ingkang môngka sêsrananing marga
barana tuwin artane
busana sarwa luhung
patih tampi manêmbah amit
sampun anguswa pada
lèngsèr saking ngayun
praptèng dalêm awêwarta
mring kang garwa lamun dinutèng narpati
mondhongi Prabu Cêmpa

myang kalilan lumampah sarimbit
nyai patih sru sukaning driya
dene ta atêmah badhe
panggih lan putranipun
tan winarna rèhirèng ratri
antara enjang sigra
saha wadya kêbut
lon-lonan ing lampahira
pra nayaka ngatêr jawining nagari
saha sagarwanira

para mantri sami wangsul malih
kyana patih lajêng lampahira
praptèng pasisir kèndêle
anulya nitih jukung
bêdhol jangkar alayar aglis
lêpasing lampah kadya
lir kilat sumêmprung
marmenggal prapta ing Cêmpa
jujug mantri sêbandar dèn acarani
sinuba sinunggata

ing bujana drawina mênuhi
sarwa sangkêp rèhing panêmbrama
sumrambah mring wadya kabèh
mantri sêbandar tuhu
sugun-sugun saha noragi
samana tur pariksa
mring pêpatihipun
lajêng konjuk sri narendra
praptanira Patih Sokadana mangkin
lêrêm nèng kabandaran

nata sigra sung uningèng swami
lamun mangke kang rama wus prapta
narpawadu sru sukane
kêdah badhe kilayu
mapag dhatêng kang wau prapti
pinambêng mring kang raka
têmah tyas mituhu
enjang bidhale sri nata
saha wadya kadya robing jalanidhi
asrining lumaksana

abra mubyar busananing dasih
lir baskara umijil ngancala
andipaning rat prabane
tan winarna ing ênu
sri narendra pan sampun prapti
pakuwon kabandaran
mangkana sang prabu
duk miyat marang kang rama
myang kang ibu sigra dènnya malajêngi
cumundhuk sru karuna

kyana patih lan garwa sru anjrit
sarwi ngrangkul lungayaning putra
dhuh prabu sutèngong anggèr
bisa têmên sirèku
karya onêng ing yayah bibi
pisah sangkaning bocah
kongsi dadi ratu
lagi samêngko kapanggya
sawusira onêng-ingonêngan sami
lênggahan sawatara

ingkang rama ingaturan aglis
laju tindak mring sajroning kitha
sigra budhal sawadyane
ginêlak lampahipun
jroning kitha samana prapti
kèksi kang pakurmatan
pinggiring marga gung
sinung dwaja bêbanjêngan
puput têkèng pura bandera mêrapit
longkange pinandara

sari-sari binuntal sinuji
gônda arum mrih manadukara
mring kang mlampah sawadyane
samana sampun rawuh
jroning puri pinapag dening
ratu mantu natpada
ing jêngku mrasêpuh
rampung gya jêng umi nata
manambrama ing besan têmbung mêmanis
ingacaran lênggaha

kang sunggata gya salin-sumalin
sumrambah mring pra wadya sadaya
mangkana kang rama linge
dhuh anggèr kaki prabu
praptaningsun iki tinuding
ing ramanta sang nata
lamun sira sarju
tinimbalan lan swaminta
myang ni besan pisan iya dèn aturi
tindak mring Sokadana

natèng Cêmpa dhêku turira ris
langkung saking kasêdya ing driya
sumiwèng rakanta badhe
amung ta kangjêng ibu
mugi tuwan tantun pribadi
kya patih mèsêm nabda
ya bênêr ki prabu
anulya nolih mangiwa
yayi besan ingaturan kadospundi
dhumatêng Sokadana

narpa umi amangsuli aris
lamun ngantos mangkata sadaya
sintên kang têngga purane
gampil inggih ing pungkur
kula nêdya sowan pribadi
lêlahan nyuwun barkah
ing rakanta prabu
kya patih gumujêng latah
langkungpedah karsa paduka ta yayi
amacung sowan pyambak

gya kasaru aturing putra sang prabu
dhuh ibu kawula
nguni kala maksih alit
gung winêlêg wulang rèh mring karaharjan

ing rakanta jêng kyai patih puniku
pangèstu paduka
têka wagêd nyêmbadani
ing pamardi mardawaning susilarja

nanging kadung sagung wulang maksih pandung
kasêsa ngumbara
suwita mring yayi dèwi
katujune amung ngawula wanudya

dados langkung gampil lêladosanipun
kenging binodhonan
anggêr sagêd marud krambil
lir sinêntak gujênge kang sami myarsa

dhasar cucud ing wicara nora kêcut
Sri Narendra Cêmpa
sêmbranane amung sandi
sajatine ing tyas marang kasujanan

ratu ibu ngandika adhuh sang prabu
bisa têmên sira
nyênyambi anuju kapti
saranane karya nir sayah ing marga

nyai patih gumujêng sarwi sumambung
kula botên nyana
ratu putranta samangkin
wagêd gapyak-gapyuk wêgig ngayuh driya

kala timur akapara klumar-klumur
nglêmêr lêlingsêman
sarêng jumênêng narpati
têka cucud kapencut lagu ing Cêmpa

gêr gumuyu sadaya kang sami ngrungu
pra cèthi parêkan
kèh kang pijêt-pijêt ati
sadangune apan anggung gêgujêngan

gya kang rama ngaturan makuwon sampun
nèng pura kaneman
mangkana rêkyana patih
Sokadana nèng Cêmpa samadya côndra

praptèng ari patêmbayan bidhalipun
wus samya siyaga
tandhu jêmpana lan joli
kuda rata rinakit kadi pêpara

paripurna pinrênah ing gèn kinumpul
kya patih lan garwa
mring besan sami minta mit
ratu umi atur basuki ing marga

gya sang prabu ing Cêmpa ngujung mring ibu
lawan ingkang garwa
sinabdan raharjèng margi
dyan sinidhikara ing rèh pujamantra

tan antara têngara bêndhe tinabuh
rambah kaping tiga
gumêr gumêrah ing jawi
abusêkan pangarsa wus lumaksana

wingking kêbut sumahab wadya gumêrgut
ing ngajêng jajaran
ngurung-urung urut margi
para wiratantra sami lumaksana

kang lêlayu kapiluyu lir kalayu
mring sang lumaksana
lon-lonan langên samargi
kang uninga sadaya samya asmara

ingkang sumambung ing wuri
Rahadèn Dêmang Urawan
nitih kuda janjan jêne
angagêm kaprajuritan
dhegus gagah sêmbada
pantês dadya agul-agul
kadi Arya Jayajatra

wurinira para mantri
kang sami nitih turôngga
tinata rêmpêk lampahe
Janggali lawan Janggala
kalihnya numpak kuda
nulya wau sang aprabu
sarimbit wahana rata

sumambung rêkyana patih
nitih rata lan kang garwa
ginarbêg para mantrine
kunêng lampahirèng marga
sampun praptèng muara
gênggêng kang pakuwon agung
rinakit pura pêpara

urmat munggang tambur muni
binarung drèl asauran
jumêgur mriyêm unine
kodhokngorèk munya ngangkang
pradôngga lamat-lamat
munggwingpakuwon sang prabu
nganyut arum ingkang swara

kèndêl sawadya sang aji
lumêbèng jro pasanggrahan
lêrêp ing latri kasane
praptenjang bangun raina
gya budhal sri narendra
kinurmatan lir duk rawuh
umung gumêrah kang bala

wus prapta anèng pasisir
mulat palwane kawarna
jêjêl nèng palabuhane
nata gya nitih giyota
sakoci lan kang garwa
sampat upacaranipun
kya patih iya mangkana

wadyabala kang umiring
wus pinrênah ênggènira
nèng palwane dhewe-dhewe
ing lampah sampun tinata
narendra munggèng ngarsa
wus budhal agalur-sêlur
mring kapal asowang-sowang

wus minggah samya miranti
para mantrus bêdhol jangkar
binabaran lêlayare
kumêlap banderanira
gêdhah seta myang rêkta
apanjang kadi kêkuwung
manawung toyèng samodra

kataman sunaring rawi
kadya thathit maliwêran
tumangkul nglayar isthane
anglir têdhuh jaladara
ngaubi kang baita
ayêm tan sangsayèng laku
prabawa sang maiswara

lêpasing palwa lir thathit
siyang dalu gung lumampah
marmanta aglis praptane
muwara ing Sokadana
gya labuh jangkarira
têngara mriyêm jumêgur
saking dharat kapiyarsa

mantri kabandaran nuli
nimbangi milu têngara
gumalêgêr kumandhange
sigra Sang Narendra Cêmpa
ingatag mring kang rama
nitiha sakoci gupuh
tumêdhak sawadyanira

rawuh kabandaran nuli
lêrêm anèng pasanggrahan
kya patih gya nuduh age
mring mantri atur uninga
ing Sri Dewa Kiswara
yèn kang putra sampun rawuh
makuwon nèng kabandaran

rikating duta lumaris
kerid gya katur sang nata
narendra nimbali age
mring sagung para nayaka
angrêmbag praptanira
paran pakurmatanipun
ratu mudha binathara

apa sun papag pribadi
aturing para nayaka
pukulun dede lêsêre
nadyan ratu binathara
dene punika putra
tan pantês paduka mêthuk
rawuhe nèng Sokadana

pami pinapaga mantri
sayêkti lamun kuciwa
mung kyana patih madyane
nanging sampun wontên ngrika
sang nata angandika
rèhning kasusu ing laku
yèn sira padha sambada

Si Pamêkas bae bêcik
jinunjung pangran dipatya
pantês mapaga kakange
sigra Rahadèn Pamêkas
kinèn ngrasuk busana
cara prabu anom mungguh
sasampunira ingangkat

jumênêng pangran dipati
tandya tinuduh mring rama
amakili salirane
mapag rawuhe kang raka
sandika bidhal sigra
saha sawadya gumuruh
untabe saking jro pura

lir wukir kusuma ngalih
busananing wadyabala
surêm hyang arka sunare
ngrêrakit samarga-marga
wus praptèng jawi kitha
tata amakuwon sampun
gênggêng lir pura pêpara

datan antara kaèksi
panganjuring wadya Cêmpa
kadya narmada iline
dalêdêg kang balakuswa
kapraban diwangkara
mangkara-kara ngênguwung
tumeja anawung kisma

jêng pangran ngundhangi dasih
siyaga tata bacira
binarung ngungkung bêndhene
gupuh ingkang wadyatôntra
marapit pinggir marga
ngurmati ing praptanipun
narendra kaka ing Cêmpa

sampun sampêt amiranti
kinarya glar arda côndra
jêng pangran têngah ênggène
mangkana Sri Nata Cêmpa
têdhak saking wahana
pangran gurawalan mêthuk
sumêmbah anguswa pada

tuwin mring sang narpasori
gya sumêmbah ngibu rama
kang raka ngaturan age
pinarak sagarwanira
nèng tarub sawatara
kang raka nuruti sampun
tandya sami lêlênggahan

banjêng pra punggawa ngarsi
urmatan barung kapyarsa
saruni sora unine
sinarêng mariyêm munya
gumuntur magênturan
kèndêling pahargyan agung
saosan sunggata prapta

anggili salin-sumalin
dhaharan awarna-warna
sumrambah mring wadya kabèh
minuman sarwa surasa
jampining lumaksana
kapara turah tumurun
waradin mring wrahatbala

larih tan pêgat ngidêri
suka risang binujana
pra wadya Cêmpa sakèhe
samya ngalêmbanèng driya
mring Prabu Sokadana
derambêk uningèng wadu
tuhu nata martotama

têlasing bujana aglis
kêbut budhal sri narendra
gumrêdêg gumêr swarane
wadyèng Cêmpa Sokadana
rinakit lampahira
lir alun golong gumulung
kadya trunaning udaya

sumyar lêbu kênèng angin
lir pendah kukusing dupa
saking pahoman wijile
anglud nata sawadyanya
kadi ta manêmbrama
Prabu Cêmpa rawuhipun
nèng nagari Sokadana

kang rayi tan kêna têbih
tansah nèng kèringing raka
gung tinanya sadangune
pranatan ing Sokadana
kang tumrap pra nayaka
pangrahing praja sawêgung
sang mudha wantah sajarwa

kang raka suka ing galih
sapraptaning pangurakan
winatonan kurmatane
kodhokngorèk lawan munggang
mriyêm drèl sêsauran
tambur salomprèt abarung
busêkan wadya sapraja

anglir udan sinêmèni
anjirap kang rontèk dwaja
gumrêdêg wadya praptane
sagunging para punggawa
mudhun ing pangurakan
ngayap lampahe sang prabu
ing sapraptaning paglaran

têdhak sing rata sarimbit
kanthèn minggah sitibêntar
kyana patih ing wurine
ingkang rayi anèng ngarsa
môngka pangiridira
Sri Sokadana duk dulu
mring atma Narendra Cêmpa

jumênêng amalajêngi
ngrangkul lungayaning putra
lan ratu mantu sadene
myang sori ing Sokadana
angrangkul mring kang putra
karuna tyasnya matrênyuh
sambat dhuh jiwèngsun sira

bisa têmên sira kaki
gawe rudahing wardaya
wit pisah kalaning lare
sarana lêlana brata
ngumbara mati raga
têtêping tapa ginayuh
ngayati mring kawiryawan

sêsambate kawlasasih
sira Jêng Ratu Kancana
sang nata kelud galihe
awêlas mring garwa putra
karônta kalanira
lara lapa nging sinamun
dadya ngêrapih ing driya

samana wus samya lilih
nulya sami lêlênggahan
anèng bangsal witanane
Natèng Cêmpa jajar lawan
kang paman sang apatya
Pangran Pamêkas ing pungkur
kapering wuri gènira

Sri Dewa Kiswara angling
patih sun bangêt tarima
marang sira lan bok ipe
dene wèh sandi upaya
ngunimring jênêng ingwang
gon ingsun anêrêng bêndu
misesa kurang pariksa

ing mêngko kayêktèn yayi
gonira aparimarma
sasat nugraha èstune
wit saking pratikêlira
wurunge amidosa
dadya gung tarimaningsun
mring sira lan garwanira

mêngko ingsun darbe janji
muktèkakên turunira
tumêraha salawase
dimène dadya tuladha
mring kang jumênêng nata
patih asih marang ratu
rumêksa arjaning praja

yèka labuhaning patih
kontabing tyas wicaksana
kang linuri lêlakone
apantês dadya tuladha
sagunging pra nayaka
kang asih mring prajanipun
ngowêl marang ratunira

Natèng Cêmpa duk miyarsi
tumanggap cipta sasmita
sumambung alon ature
wêdharing kang patêmbayan
jêng rama mring paduka
kula gih tumut pakantuk
nêdya nulad nglampahana

yèn kaparêng ing Hyang Widi
pun adhi Pangran Pamêkas
inggih ta lamun ing têmbe
asagêd jumênêng nata
nèng nagri Sokadana
kula ingkang sabiyantu
nadyan saking katêbihan

lêrêsipun sangêt trêtib
yèn Cêmpa lan Sokadana
abipraya sakalihe
wimbuh kasantosanira
kèringan parangmuka
myang sapintên arjanipun
ngriki tuwin nagri kula

sêdhêng benjang sri bupati
sampun kathah ingkang yuswa
amomong ing salirane
mariksa yayi lan kula
paran pangrèhing praja
lêrês lêpat èskunipun
mupung rakanta uninga

tampi rêna ing panggalih
kapanujon karsanira
miyarsa putra ature
alon pangandikanira
dhuh kaki sun wus lama
adrêng kapengin mawiku
dhêdhepok anèng asrama

marma bangêt nganti-anti
kulup marang praptanira
prêlu sun tanya yêktine
mring sapa ta rilanira
darbèni Sokadana
awit jamake tumuwuh
tan wande praptèng antaka

ing mêngko ta jênêng mami
arsa wruh ing karsanira
bisaa marentahake
mring wadya ing Sokadana
sapa ta kang gumantya
iya marang jênêng ingsun
ingsun nyarah karsanira

mangkono ramanta patih
nunggal lawan sêdyaningwang
Prabu Cêmpa lon ature
sadaya karsa paduka
ingkang sampun dhumawah
tan wontên pakèwêdipun
ananging kêpanggwèng wuntat

wus punggêl ingkang ginusthi
kondur saking sitibêntar
wau narendra kalihe
sami lumêbèng jro pura
sira Sang Prabu Cêmpa
kuwu nunggil nèng kadhatun
pinrênah wismèng udyana

wus bubar ingkang anangkil
Dêmang Urawan pinrênah
nèng patihan pakuwone
dene kang para nayaka
pinatah pondhokira
nèng wismaning pra tumênggung
mung Janggali lan Janggala

klilan umiring mring gusti
ana ing sajroning pura
nglêladosi pakaryane
wau ing salaminira
putra nèng Sokadana
tan pêgat ing sabên dalu
lêlangên myang andrawina

antara samadya sasi
anuju sawiji dina
Sri Natèng Cêmpa karsane
andumugèkakên rêmbag
umatur mring kang rama
lamun sarju tyas pukulun
inggih pun yayi Pamêkas

dèn lêlantiha samangkin
makili jêng padukendra
kang rama alon dêlinge
ya mangkono karsaningwang
bêcike bae pisan
banjur sun dêgakên ratu
anggêntèni jênêng ingwang

nanging karsaningsun kaki
saanane rajabrana
sajro pura iki kabèh
miwah kang para pusaka
pêpundhèn Sokadana
iku bêcik pinartêlu
kang saduman arinira

kang rong duman sira kaki
wit kang darbe wajib sira
kang putra alon ature
kawula sumanggèng karsa
lila anrus ing driya
amung ta pangidhêpipun
yayi mas dhatênga Cêmpa

lawan sabên tanggap warsi
têtuwia dhatêng kula
ambêktaa kaprabone
miwah ta salajêngira
lamun wontên bêbaya
wagêda tulung-tinulung
kalihe praja sri nata

wus pungkas ing rêmbagira
sang nata sigra anuding
nimbali rêkyana patya
kinèn lumêbèng jropuri
tan dangu sampun prapti
ing ngabyantara sang prabu
dèn awe marêk sigra
ngandika sri narapati
hèh ta patih ingsun aparing uninga

lamun dina benjang-enjang
putraningsun Ki Dipati
Pamêkas ingsun wisudha
gumanti ing jênêng mami
madêga narapati
dene ta jêjulukipun
Sang Prabu Dewabrata
Sokadana kang darbèni
ingsun sira bêcik padha amandhita

ngêmungkên momong rumêksa
marang karaton kêkalih
dene kang gumanti sira
pulunanira pribadi
si pamitra prayogi
angêmbani kaki prabu
wit wus dadi nayaka
cakêp pangrèhing nagari
ajênênga Adipati Jayabrata

wus pinilih wong sapraja
kêlar dhêpani nagari
kya patih matur sandika
nêmbah lèngsèr saking ngarsi
wus praptèng pôncaniti
tandya pêparentah sampun
rêngganing pamiwahan
kadya ngadat nguni-uni
lamun ana kang lagi jumênêng nata

nimbali para pandhita
sogata para maharsi
manguyu puthut jêjanggan
badhe kinèn angèstrèni
lawan paring udani
môncapraja bawahipun
lamun Sri Sokadana
sèlèh kaprabon mring siwi
kunêng ratri wanci enjang winursita

pangran dipati samana
wus ngrasuk kaprabon aji
pusaka ing Sokadana
makutha bra binuka sri
jêjamang sungsun katri
nawarêtna angênguwung
bêbadhong gandhowara
kêlat bau nagarukmi
yèn sinawang kadya nata ing Kumbina

miwah Sang Arya Pamitra
wus ngrasuk busanèng patih
sampêt tan ana kuciwa
gagah kang dêdêg rêspati
pasêmonira kadi
sira risang Bimasunu
pantês patih wisesa
kinèdhêpan sanagari
datan dangu duta ing jro pura prapta

nimbali kalih kang arsa
winisudha ing palinggih
samapta ngirid wahana
kuda rata rantap kèksi
wira turôngga ngarsi
kang adharat ngurung-urung
samya amandhi dwaja
banjêng nèng ngajêngan kèksi
tandya bidhal pangeran sawadyanira

anitih rata rinêngga
kancana ngujwala kèksi
songsong jênar ginanjang mas
dene sang ginadhang patih
anitih kuda putih
panganjur jujur ngêlajur
ing ngajêng bêbanjêngan
wuri wira para mantri
gumarêdêg kadya ladhu saking arga

satataning lumaksana
saanane angebati
kunêng lampahe samarga
mangkana ta ing sitinggil
pêpêk kang samya nangkil
satriya punggawa ngayun
pra mantri wurinira
pandhita para maharsi
ingkang arsa sêsanti manadukara

Sang Prabu Dewakiswara
lênggah ing palôngka rukmi
jajar lan Narendra Cêmpa
ingkang paman kyana patih
sumewa anèng ngarsi
pra nayaka wurinipun
kang kanan para arya
kering kang para dipati
tuwin para manggala gul-agul praja

praptaning sang winiwaha
linênggahkên anèng wuri
tandya Sri Dewakiswara
angandika rum amanis
hèh sagung wadya mami
mêngko saka karsaningsun
sutèngong Ki Pamêkas
jumênênga narapati
kaarana Maharaja Dewabrata

umung amanadukara
wadya kang samya sumiwi
para maharsi sadaya
barung umung asêsanti
linuding puji-puji
muja arjaning kaprabun
kontap rèh pujamôntra
tantara praptaning riris
riris aris puwara atinggal gônda

amor lawan ratus dupa
mulêk mêlêk amrik minging
yayah amangayubagya
marang sang umadêg aji
sasirnaning kang riris
lawêning surya kadulu
sumunar ngujwalèng rat
ing saisthanira kadi
suka mulat mring sri mudha Sokadana

purna para dwijawara
dènira sami mêmuji
gantya sang arya pamitra
ngundhangkên minôngka patih
rampung dhawuh narpati
sigra kondur angadhatun
luwaran kang sumewa
sagung kang para maharsi
wus kalilan ngaso marang ing asrama

ing dalu lajêng kasukan
boja andrawina ngênting
mantri bupati kalawan
pra satriya dèn timbali
lêlangên jroning puri
kalilan sasênêngipun
mangkana Natèng Cêmpa
mêdhak maring gèning ari
angandika kadya madu pinardawa

dhuh yayi prabu wruhanta
kabangkitan ingsun iki
tan lyan saking ramanira
iya kyai kyana patih
bangêt gone nglêlantih
mring ingsun duk maksih timur
marmane yayi sira
ywa kêmba ing sabên ratri
angungsêda wiyata mahajèng praja

jêr ujaring layang Weda
narendra iku upami
kênyaring hyang bagaskara
angkarane angênèni
kaananing dumadi
kang siluk-siluk kadulu
nyênêni sabawana
yèka pralambanging adil
yèn kinuswa upama wimbaning surya

bêbangun mring kasantosan
têtêping karaton pinrih
abot ubêding narendra
kantêb yèn tumibèng sisip
panggaha nata yayi
kogêl wêlas para maklum
kang rayi mung manêmbah
nanging kacathêt ing galih
wiyatarja kanthining wong mêngku praja

nata wrêda ngandika rum
narpa mudha anak mami
kaki Prabu Dewabrata
tuture rakanta iki
anggon-anggon kang sanyata
pancadan marang utami

ungsêdên dèn kongsi cakup
yêktine kawruh linuwih
sajatine iku iya
ugêre wong mêngku nagri
Prabu Dewabrata nêmbah
matur pukulun kang mugi

angsala ingkang pangèstu
mugi sagêda nglampahi
ing sabda kang wus winahya
kang amung amrih lêstari
kasaru kalungsèn môngsa
lajêng kondur nata katri

cinarita sabên dalu
kang rayi anggung winisik
wasitaning olah praja
patih mudha datan kèri
Natèng Cêmpa angandika
lah ta sira yayi patih

tan liya mung wêkas ingsun
poma ta dèn ngati-ati
gonira mong para wadya
patih saliraning aji
ugêre dèn rigên sira
ngulap karsaning narpati

titinên yèn tômpa dhawuh
awasna wose ta yayi
ana marta têmah wisa
wisa asring amartani
iku yayi dèn waspada
rèhning kasalirèng aji

paman patih iku kudu
tuladên yakti prayogi
rigêne ngêmbani sabda
saking rumêksèng prajadi
bêbasane kang mangkana
amis dadya arum bangkit

kya patih nêmbah umatur
dhuh anggèr jêng sri bupati
angsala pangèstu tuwan
wagêd lumaksanèng kapti
ingwulang lagya samana
punggêl kasaput ing ratri

mangkana mangsuli wuwus
ing Sokadana nagari
sarawuhe Natèng Cêmpa
nangkoda ajar kèh prapti
nata wrêda patih lama
sami magawan nèng wukir

mamrih papan kang asamun
kinarya asrama dadi
anggung ngêgungakên puja
mrih kasidaning dumadi
ing lair among rumêksa
marang putra nata kalih

nahên ta ingkang mawiku
Narendra Cêmpa winarni
ing antara sampun lama
amit kondur mring kang rayi
enjang budhal saha wadya
Sri Dewabrata umiring

lampahira sang aprabu
arsa mampir dhatêng wukir
sumiwèng ibu myang rama
saha garwa nêdya pamit
rikating lampah wus prapta
ngasramèng wiku narpati

kagyat sang narendra wiku
tuwin Rêksi Jayèngpati
myat putra kalih sumewa
ingawe sarwi nabda ris
baya ana karyanira
ki prabu padha mring ardi

Sri Dewakusuma matur
sowan kawula ramaji
nyuwun lilahing paduka
mantuk mring Cêmpa nagari
Ratu Kancana miyarsa
sakala sru dèniranjrit

sarwi kang putra rinangkul
sêrêt angandika ririh
dhuh nyawa atmajaningwang
paran polah ingsun kaki
dene durung marêm nyawang
mring sira lan nini padmi

sêlak apa de kasusu
wêlasa mring awak mami
dhuh jiwa woding tyas ingwang
sarantèkna kaki dhingin
samadya côndra kewala
orane sapuluh wêngi

wiku raja ngandika rum
yayi mênênga ywa nangis
mapan wis wiyahing janma
duk larene dèn lêlithing
diwasa pinardi bisa
tumangkar bawa pribadi

yèku swarganing wong sêpuh
anak nora dadi kardi
tur malah ngluwihi bapa
bêbasan sutanta iki
anak anung anindita
kang rayi lêjar ing galih

sang dwijendra ngandika rum
mring putra Sri Cêmpa Aji
kaki sun angayubagya
tarlèn mung andum basuki
sawadyanira sadaya
aywana sangsayèng margi

gya ngèstupada sang prabu
mring rama lan ibu sori
wiku raja rawat waspa
sumawana rêksi padmi
mêmala alon ngandika
dhuh lah anggèr putra mami

elinga sira ki prabu
wêlinge ramanta nguni
mrih rukune jêjodhoan
aywana salayèng kapti
loro-lorone dèn bisa
mong winong sabarang kardi

mung iku gèr wêkas ingsun
SriNatèng Cêmpa gya amit
nêmbah lèngsèr saking ngarsa
kang rayi umiring wuri
tumurun saking asrama
lumawat mring jalanidhi

samarga-marga andulu
dulu ring sêkar kaèksi
kèsisan ing samirana
nênangi gônda mrik minging
ngambar lir atur raharja
mangkana isthaning sari

ing pasisir sampun rawuh
jirap palwa kèh kaèksi
tumêdhak saking swandana
sakêloron lawan padmi
enggal Prabu Dewabrata
ngraup padaning rakaji

ngrêsing tyas èsmu rawat luh
awrat pisah lan rakaji
kang raka manênggak waspa
ngandika dhuh ari mami
aywa sumêlang tyasira
ywa dumèh prajèngsun têbih

yêktine wong kaya ingsun
nora lawas nuli tilik
mung yayi pitutur ingwang
poma ywa kongsi kalêmpit
ling-ilingên nganglangana
wosing wasita kang uwis

ing wusana wêkas ingsun
sira dèn abisa yayi
among mring sang wiku raja
lawan ramanta ki patih
nugraha tinunggu bapa
bêbasan jimat bisa ngling

Sri Sokadana umatur
prakawis punika inggih
sampun sumêlang ing driya
saèstu kula lampahi
among mituhu sakarsa
ing yayah rena sayêkti

têlasing wêwêling Prabu
Dewakusuma nulya mit
sarimbit nitih giyota
kêbut sawadyane sami
wus mancal saking dharatan
winêlahan kanan kering

ngurmatan mriyêm jumêgur
rambah-rambah gêgirisi
praptèng kapal bêdhol jangkar
babar layar gya lumaris
kasilir ing samirana
lumawat saengga thathit

nglamat kawistarèng pungkur
abyoring bandera kadi
puspitanjrah nuksmèng tirta
kombak-kombul tinon asri
kêlap-kêlap sung sasmita
pisahe raka lan ari

narendra ri sampun kondur
sawadyanira gung kingkin
kakênan sihe kang raka
rawuhing pura pan maksih
onênging tyas kaonêngan
solah-bawaning rakaji

mangkana gantya winuwus
nagari Cêmpa winarni
sira Ki Andakasura
sapungkurira sang aji
dabe ciptarsa balela
umarêk mring kyana patih

kèksi ulatipun suntrut
èsmu murina ing galih
nungkêmi padaning patya
umatur sarwi anangis
dhuh kyai kawula dahat
wêlas mring dasih ta ngriki

dene ingadêgan ratu
trahing Sokadana nagri
têmbe tan wandepunika
para priyantun ing ngriki
tinampikan turunira
bangsane dhewe dèn pilih

mila saking atur ulun
paduka madêga aji
ngayomana kadang warga
sintên yogyane ingungsi
kya patih alon ngandika
iku dudu karsa mami

liwat sisip jênêng ingsun
lamun darbe salah kapti
karana swargi sri nata
wus lila trus lair batin
mring mantu pasrah nagara
sinêksenan wong sanagri

Andakasura umatur
sampun sumêlang ing galih
dhatêng kang sampun sawarga
yèn paduka nyantosani
dhatêng prikônca sadaya
yêkti têbih tulah sarik

kya patih driyanta puguh
tan keguh rinoban angling
dêduka sru angandika
cêmêr sirèku mêmêri
murihmêmarahi durta
ngungkurkên rèh kang utami

jêngêr Sang Andakasura
dene patih tyasira datan kogih
puguh saliring pambujuk
tan rujuk malah duka
Sang Andakasura lèngsèr saking ngayun
garunêngan urut marga
tan lêga raosing galih

praptaning wisma antara
lêt saari gya marêk nyai patih
sarwi karuna umatur
dhuh nyai kula eram
raka tuwan kyai lurah têka cubluk
tan gêga atur prayoga
nrimah ngèngèr ing pangarit

pun Panji Wulung punika
têdhak sudra dadak dipun sungkêmi
môngka mangke pantêsipun
umadêga narendra
mung rakanta kiyai lurah saèstu
nyai lurah ngratonana
salêbêtirèng capuri

sinêmbah sagung para dyah
linadosan sakèhing para cèthi
manggung badhaya di luhung
kawula ingkang sagah
ambrêgagah tan wigih ingabên pupuh
mring nata mupung lêlana
gampil linawan ing jurit

upaminipun buwaya
sampun mêdal saking kêkêdhung sungil
agampil paekanipun
makatên pra narendra
lamun sampun karsa tilar puranipun
yakti sirna kang prabawa
ènthèng boboting ajurit

angèl ngrênggut kalamênta
awit kirang kathah ingkang prajurit
maksih samêkta kang kantun
tur wontên ing dharatan
yêkti gampil nyithêsi kang munggèng ranu
dèn bandhêmana kewala
èstu tiwas tumpês tapis

nyi patih dahat tyas rêna
wantune dyah miyarsa atur gampil
rinasa sangsaya wimbuh
kapengin awibawa
nèng jro pura pinarak rinatu-ratu
sinunggun sinungga-sungga
sagung pra parêkan cèthi

nyi patih alon ngandika
jaba ingsun tandhingi jêng kiyai
kêna ngapa nora nurut
marang pratikêlira
rêmbug enak dadak nora karsa nuthuk
apa tan mikir wêkasan
janma kang mangkono yêkti

matur Sang Andakasura
ingkang limrah kados paduka nyai
wontên melik gih pinuluk
botên kados rakanta
nampik dhatêng pakarti ingkang linuhur
ngantêpi pakaryan andhap
jêng nyai madêg sru angling

luhung mati nganyut jiwa
lamun ora ginugu atur mami
sigra-sigra lampahipun
jumujug gyaning raka
sru turira paran paduka puniku
tan gêga Andakasura
punika atur prayogi

kya patih alon ngandika
sun gugua yêkti karya bilai
ngajak-ajak nora patut
gawe bekaning raga
tuwas tiwas nora wurung amêmurung
marang kotamaning gêsang
tur môngsa mênanga yayi

iku wus klêbu prêsaja
pituture lêluhur nguni-uni
wajib wadya kaya ingsun
sih sêtya mring narendra
tan raharja kawula wani mring ratu
nyai adrêng karsanira
mular mothah muwun anjrit

yèn paduka botên dhahar
mring ature Andakasura yêkti
kula badhe amit lampus
gêsanga tanpa karya
lamun inggih makatên kewala manggung
wit satumang praptèng gêrang
tanpa indhaking kamuktin

yèn dika wêlas mring kula
mupung nata samangke tilar puri
parabot kathah kang kantun
para wira tinilar
rajabrana taksih kêbak sakadhatun
mantri bupati satriya
sadaya sami umiring

sang nata upami sarpa
mijil saking ing êrong sampun têbih
yêkti tan angèl pinukul
makatên para raja
lamun sampun tilar saking puranipun
èstu apês kang budaya
tur abêr walatirèki

patih mangu-mangu ing tyas
rangu-rangu wungu rèh kang tan yukti
nanging sandeyaning kayun
rumôngsa tan kuwawa
angêmbari kasantikanirèng prabu
yèn anon mularing garwa
madêg suraning panggalih

rinasa-rasa karasa
lamun asor apês dhasaring alit
kang garwa waskithèng sêmu
rangune ingkang raka
nabda sora sinarawung netya sirung
têtêp andika punika
kicah-kicih ajrih gêtih

kya patih bêkis ngandika
ngusap muka sarwi malintir rawis
dudu anake si biyung
wong lanang wêdi pêrang
rangkêp pitu kang kaya Si Panji Wulung
môngsa ingsun undurana
angrok bôndawala pati

mapan ingsun maksih rosa
satus mono sayêkti nora gingsir
ingkang kaya sang aprabu
yayi aja sumêlang
ra-orane sira wurung dadi ratu
awit tyas ingsun wus krasa
gampange prakara iki

patih sigra mring paseban
animbali Andakasura prapti
nêmbah umarêk mring ngayun
ingawe kinèn pêrak
sang anindya mantri pangandikanipun
hèh kulup Andakasura
payo padha gunêm pikir

Sang Andakasura nêmbah
sêmu bingah sumringah majêng ririh
rumaos lamun pikantuk
dènira karya reka
kyana patih alon manis sabdanipun
paran ta patraping sêdya
aturira duk ing wingi

supaya nora kuciwa
kira-kira ywa kongsi mindho kardi
thithik wangkêle tyas ingsun
manawa para kônca
padha nora sabiyantu karsanipun
matur Sang Andakasura
wagêdipun guyub gampil

nanging kêdah anggêganjar
pan dinamêl mèt manahing para lit
gêdhong-gêdhong maksih pênuh
mangsi dadak watosa
benjang lamun paduka jumênêng ratu
sami ginadhang-gadhanga
indhaking pangkat kamuktin

darapon gêng manahira
agênging tyas punika amurwani
antêp praptèng pêjahipun
margi môngsa punika
kathah ingkang sami karêm barana gung
tumuntên katimbalana
wadya ing Cêmpa gêng alit

mangke lamun wontên ingkang
botên anut dhatêng paduka kyai
prayogi lajêng dèn ukum
kinarya têluladan
ingakathah yêkti têmah sami nurut
wit sampun pirsa lêpiyan
kang tan anut dèn pisakit

samana rêmbag wus dadya
gya nimbali sagunging para mantri
praptaning pêpêk nèng ngayun
kya patih angandika
hèh sakèhe punggawa mantri nung-anung
marma sun timbali sira
padha ana ngarsa mami

paran rasane tyasira
apa padha narima lair batin
rinèh mring Si Panji Wulung
iku trah Sokadana
lawas-lawas sayêktine amilalu
marang bangsane priyôngga
sira pêsthi dèn pocoti

ginantyan wong Sokadana
ngêndi ana manungsa tanpa pamrih
gone mulih iku tuhu
ngundangi bangsanira
rêmbug ingsun lah payo padha dèn mungsuh
mupung pirantine kurang
gampang pinêpês ing jurit

sadaya sancalèng driya
para mantri tyasira samya kosik
nir sêtyanira mring prabu
kelud karsèng apatya
sekapraya sagah golong praptèng lampus
amung satunggal punggawa
kang tan keguh ing rèh juti

nêdya murang mring ki patya
kaparewa myarsa karsane patih
Martadiguna ranipun
mantri wrêda sru tanya
dika paman umatura kang satuhu
sampun amênêng kewala
Martadiguna nabda ris

dhuh anggèr rêmbag punika
datan sae dadose dèn lampahi
kawularsa mêngsah ratu
tur nata martèng jana
ambêk santa santosèng tyas sabar maklum
sasat sona mêngsah sima
amung sakrêmêsan tapis

mênanga amung sakêdhap
nuntên ngêdhap labête andhap alit
tambah ing ngrika saèstu
kathah ingkang murina
myang rikala prang Gilingwêsi rumuhun
kawula pirsa priyôngga
kasêktènira nrêpati

têtêg têguh amiguna
suramrata tajêming netya kèksi
punika watawisipun
lamun prawira tama
tiyang ngriki samantên ing yuda kuwur
sampuna wontên sri nata
kados èstu pothar-pathir

nuntên sang aprabu sigra
anahêni ing yuda wontên ngarsi
mêngsah gêntos gêmpur tumpur
têmahan kawisesa
Gilingwêsi sintên kang ngreka rumuhun
inggih pun Andakasura
kang bêbujuk angêcêki

Andakasura sru nyêntak
wong wus tuwa têka juwèh cariwis
kisut rambutira mabluk
yèn datan wani sira
balakaa aja mangkono aturmu
sirèku wong murangkara
apantês rinante wêsi

binêlok anèng kunjaran
jêr tekadmu sungkêm ing trah pangarit
nêmbah mring kya patih lumuh
kudu milih wong kompra
kyana patih sêrêng wêngis sabdanipun
kunjaranên si mangkana
anake pisan ywa kèri

ingkang aran Krêtibaya
kyana patih tandya dhêdhawah malih
mundhut brana ing kadhatun
arta tuwin busana
dinum para prawira mantri sawêgung
suka kang samya ginanjar
prasêtya datan ngunduri

para mantri kang cupêt graitanira
sukèng tyas tan sinipi
tampi gêganjaran
kalêbu paribasan
kamelikan gendhong lali
labête kêna
hawaning brana yêkti

ri samana sampun amêpêkkên wadya
kêrigan golong pipit
nèng bacira tantra
tantara bidhalira
dalêdêg wêdaling baris
saking jro kitha
lir robing jalanidi

lampahira wadya sinêru wus prapta
laladaning pasisir
bupati kang jaga
amulat baris prapta
kagyat ing driya umijil
wêkasanira
nut sakarsaning patih

kyana patih pan sampun jumênêng nata
jêjuluk Dewasêkti
Ki Andakasura
sampun jinunjung lênggah
mêngku bawat senapati
kang môngka patya
aran Sudirapati

ki tumênggung pabeyan umatur nêmbah
mring Prabu Dewasêkti
lamun tampi sêrat
inggih dintên punika
rawuhipun sri bupati
sarêng miyarsa
suka Sri Dewasêkti

gya parentah mêmatah wira pinrênah
nèng gisiking jaladri
maryêm myang sanjata
samakta ingêtêngan
para wiratantra tirip
munggèng têtirah
wuri turôngga èsthi

Ki Andakasura kang môngka manggala
rèhira gêgirisi
grusa-grusu nyêntak
nudingi sarikutan
garagap gugup tan trampil
atata-tata
katara wira nisthip

mutêr brêngos malangkrik sarwi sêsumbar
ah cobak liyat nanti
gua punya tingkah
adha dhi dhalêm pêrang
dhan lagi gua mar brani
bunuh kapalnya
Raja Cêmpa yang musti

tan antara Sang Prabu Dewakusuma
saha sawadya prapti
labuh jangkarira
myang paring kang têngara
uluk-uluk maryêm muni
lir ngadatira
kapal praptèng pasisir

sinauran saking dharat barondongan
binarung surak atri
gong bèri wurahan
kagèt ingkang katiban
ing mimis saengga riris
tumibèng kapal
kathah kang nandhang kanin

kapitèng tyas Sri Maha Dewakusuma
osik sajroning galih
iya sapa baya
darbe rèh kang mangkana
sigra babar layar malih
molah manêngah
mranata glaring jurit

saanane satriya mantri punggawa
ngampingi narapati
kanan kering ngarsa
mangkana wontên prapta
mantri numpak baita lit
saking dharatan
tan keguh drêsing mimis

wastanira Ngabèi Jayaprabôngsa
praptèng ngarsendra anjrit
sang prabu têtanya
marang Jayaprabôngsa
paran wartane rèh iki
sira jarwaa
Prabôngsa matur aglis

dhuh sinuhun inggih sapêngkêr paduka
ki lurah kyana patih
kenging bujuk durta
saking Andakasura
têmah mangke kyai patih
nêdya balela
dhatêng paduka gusti

amung abdi dalêm pun Martadiguna
sangêt atur pêpeling
dhatêng kyana patya
sampun ngantos kadawa
anggènipun salah kapti
nanging ki lurah
maksa adrêng ing galih

malah mangke Martadiguna dinukan
siniksa pinisakit
wontên ing kunjaran
datan sinungan pangan
ing saanakipun inggih
pun Krêtibaya
langkung kawêlasasih

sapunika abdi paduka ki lurah
tugur nênggani baris
ngawaki ngayuda
miwah umadêg nata
ajêjuluk Dewasêkti
Andakasura
kinarya senapati

dene ingkang minôngka pêpatihira
Rôngga Sudirapati
Sri Dewakusuma
myarsa turing Prabôngsa
gya prentah pambêlah aglis
ngangsêg umangsah
sarosa palwa gumrit

gya kasaru wontên kapal prapta sapta
samaptèng rèh ngajurit
anyakêti palwa
titihanirèng nata
wus tan samar ing pangèksi
lamun punika
Narendra Gilingwêsi

dupi cundhuk kalihe bagya-binagya
Sri Dewakusuma ngling
iki rekanira
si paman Patih Cêmpa
karya kuwuring sabumi
nêdya andaga
anèng Cêmpa nagari

nênggih Raja Gilingwêsi duk miyarsa
umatur dhuh dewaji
milamba sumewa
pada sang binathara
saking sampun myarsa witar
durtaning patya
marma sampun miranti

jêng paduka angèstrènana kewala
mring wadya Gilingwêsi
kawula kang nôngga
inggih karya punika
mapan ta sampun ubanggi
duk saking wisma
badhe rêrêmpon jurit

Prabu Dewakusuma alon ngandika
bangêt panrima mami
marang jênêngira
dene adarbe cipta
murina mring awak mami
pratôndha sira
trêsna sih nunggal budi

wus ingidèn Raja Gilingwêsi nêmbah
nrapakên palwa gumrit
mariyêm pinasang
sinipat mring dharatan
babar kang layar sumilir
lir puspita bra
barung angêdrèl wani

wadya Gilingwêsi kang dadya pangarsa
samya numpak sêkoci
jirap munggèng ngarsa
agêlar prit anêba
maryêm kapal tan ngêndhani
mimis lumêpas
saluhuring sakoci

barondongan mungsuh rowang têtimbangan
lir guntur gêgêtêri
drêsing kang warastra
mimis mariris prapta
tantara Sri Gilingwêsi
paksa umangsah
sarosa anrang wèsthi

saha wadya wus mêntas saking giyota
ing dharat sampun prapti
mangamuk arampak
kadya mong ambêbahak
kang katrajang giris miris
kawur kaworan
bingung binrondong mimis

sirna gêmpang wadya ing Cêmpa sinêrang
repot rèh kapalipis
Sri Dewakusuma
abantu saha wadya
Dêmang Urawan nèng ngarsi
manangkêp mêngsah
sawadya golong pipit

mêngsah kèngsêr kasêsêr sami sasaran
sarana giris miris
kadrêsan warastra
bangke matumpa-tumpa
kathah ingkang nandhang kanin
lêsah bêlasah
abasah bosah-basih

Dewasêkti tuwin Sang Andakasura
katrêsan tyas matistis
netyasmu abiyas
nalimpêt wus umpêtan
namur amor lan pêkathik
lumayu nêdya
singidan wana sungil

para wira angrês koncatan manggala
nir deya kadayan nis
manungkul arisan
sumarah soroh badan
srah jiwangga minta urip
sinung aksama
dene sang batharaji

angandika mring Prabu Suraludira
hèh ki raka dèn aglis
padha tampanana
pra wadya kang anêdya
manut nungkul ngungsi urip
aywa siniya
rêksanên kang prayogi

wadya Cêmpa kang nungkul wus tinampanan
mring Rajèng Gilingwêsi
gya nêmbang têngara
luwaran ing ayuda
wau sri narendra kalih
amasanggrahan
agunêm rèh mêmanis

Natèng Cêmpa lan Sri Gilingwêsi
lêlênggahan nèng tarub wangunan
upacaranira andhèr
nimbali pra tumênggung
ulubalang dêmang ngabèi
wadya ing Cêmpa ingkang
kapikut kinumpul
ngandika sang binathara
ingsun nora nyana yèn si paman patih
darbe cipta mangkana

hèh pra mantri ngularana nuli
sagung wangke padha priksanana
titinên nguni warnane
si paman patih iku
bokmanawa nêmahi pati
jupukên bêcikana
aturna maringsun
lawan Si Andakasura
yèn kapanggya bathange morên si patih
ingsun arsa uninga

matur sandika ingkang tinuding
sri narendra gya wangsul mring palwa
mondhongi marang garwane
kang wau maksih kantun
wadya datan wontên umiring
mung lawan upacara
nata tindakipun
mangkana pramèswarindra
gung karuna sri nata marêk maripih
mangamêr ngimur sabda

dhuh ruwatên yayi kang prihatin
mungsuh apan wus kasor sasaran
sakèrine nungkul kabèh
amung ta pamanamu
si wa patih têka tan kèksi
lan Si Andakasura
buh urip buh lampus
mau padha ingupaya
ingkang garwa lêjar ing tyas matur aris
dewaji tan kadosa

paman patih tyas têka kagimir
dhatêng rêmbag kang botên prayoga
Andakasura karyane
rakendra ngandika rum
ingsun iya ngungun kêpati
dene ta pamanira
kongsi kênèng bujuk
môngka tuladaning driya
durung tau darbe rèh kang tan prayogi
lagi mêngko kewala

sigra kondur sang nata sarimbit
nitih palwa sêkoci rinêngga
mur wungu binara jêne
sumunar anarawung
mracalita anuksmèng tasik
kapraban diwangkara
amangkawa gumyur
lêpas lampahira prapta
ing dharatan lajulumêbèng sarimbit
ing tarub wêwangunan

sri narendra sigra animbali
para mantri pikutan wus prapta
sang prabu alon dêlinge
hèh para sanak ingsung
paran ing rèh sira ing nguni
de kongsi kalampahan
gonira kêlantur
lali marang prasêtyanta
nora ngeman kotamanira ing nguni
kèlu panggawe ala

para mantri matur sarwi nangis
dhuh dewaji amung aksamanta
mring dasih kalêpatane
milamba kumapurun
andaga mring paduka gusti
awit saking katimpah
patih karsanipun
yèn tan manut têtêp dosa
kinunjara siniasat pinisakit
marma têmah nrangbaya

Raja Gilingwêsi nabda wêngis
simangkono pantês disêsêmpal
wong tan wruh marang ratune
si pêngung andalurung
mantri apa kurang pamikir
Radèn Dêmang Urawan
anambungi wuwus
lêrês karsane kakendra
kalunasa punika sami prayogi
dinamêl têtingalan

kang sinabdan tumungkul samya jrih
netya pucat asawang kunarpa
maras amiris driyane
rumaos sisipipun
Natèng Cêmpa ngandika aris
yayi Dêmang Urawan
apa ta winuwus
mapan lumrahing agêsang
yakti ana sambekalaning dumadi
marma kang para nata

sakuwasa ngaksamèng asisip
nadyan mungsuh kang wus asrah jiwa
tan kêna lamun pinatèn
yèn mung ngubungi napsu
yêkti cacad jênêngiraji
Radèn Dêmang Urawan
nêmbah saha matur
amba nuwun pangaksama
saking sangêt apêgêl raosing galih
dhatêng pun punggung dadra

nêngna gunêm kasaput ing ratri
sami ngaso mring gyan sowang-sowang
enjing samêkta wadyane
sri nata arsa kondur
bidhalira saking pasisir
jajaran jêjaranan
gumêr gumarudug
kadya ombaking narmada
sri narendra ing Gilingwêsi tan kari
sawadyabalanira

para mantri têlukan dèn iring
maksih anggung rinêksèng samarga
binongkokan gêgamane
ing tyas samya piduhung
langkung merang saurut margi
mangkana lampahira
jro pura wus rawuh
lajêng manjing dhatulaya
sri narendra kanthèn asta lan kang rayi
praptaning prabayasa

sagung para parêkan myang cèthi
mapag sarwi alara karuna
karana ing rikalane
kataman ing rêrusuh
branèng pura dèn jêjarahi
dening Andakasura
mèh tan wontên kantun
rinayah rinoyah-royah
katujune mas sotya sami siningid
ing papan pasamunan

nêngna wau waduling pra cèthi
cinarita Sri Suraludira
pinrênah ing pakuwone
pura kaneman mungguh
sawadyane mapan nyêkapi
dene para têlukan
linuwaran sampun
dèn luluskên pangkatira
tuwin Matadiguna wus dèn luwari
mring nata martotama

gantya wau mantri kang tinuding
angupaya kunarpaning patya
Andakasura kalihe
tita datan kapangguh
gya umatur mring narapati
sri nata lon ngandika
yèn wus tan katêmu
ingudi ginawe apa
Si Urawan bae sun karyane patih
misesa ngrèh nayaka

narapati sigra animbali
sagung para punggawa ing Cêmpa
enjang wus samapta andhèr
pênuh nèng sitiluhur
agul-agul manggalèng nagri
pararya tarap ngarsa
mantri anèng pungkur
banjêng paguting bacira
pêpêt têpung praptèng ujung anêpangi
patraping sewakendra

duk samana nuli animbali
ingkang raka Sri Suraludira
datan antara praptane
ing ngabyantara prabu
Natèng Cêmpa ngandika aris
hèh kakang yèn sêmbada
sira ingsun utus
mêtua mring sitibêntar
Si Urawan samêngko angkatên patih
misesa angrèh wadya

sun lih aran Arya Surèngpati
sira Raja Gilingwêsi nêmbah
umatur alon dêlinge
punapa sampun rampung
timbalanta sri narapati
iswara angandika
ya kakang wis putus
amung samono kewala
kang liningan nêmbah lèngsèr saking ngarsi
lajêng mring sitibêntar

rawuh lênggah nèng palôngka manik
orêg sagung kang samya sewaka
mapankên ing trapsilane
sidhêm prêmanêm amung
samirana prapta sumilir
Radèn Dêmang Urawan
wus sumiwèng ngayun
sawega busana patya
saha upacaranira amênuhi
pratisthèng ngabyantara

sri narendra gya ngandika aris
hèh sagunging pra wadya ing Cêmpa
kang awit saka karsane
sang binathara luhung
aparing wruh mring sira sami
samêngko Si Urawan
jinunjung ing lungguh
kinarya patih misesa
kaarana Kyana Patih Surèngpati
iya padha ngèstokna

saur pêksi kang samya miyarsi
barung umung amanadukara
mring narendra byawarane
nêmbah kya patih laju
mêrak dhampar nguswèng padaji
sumungkêm tur prasêtya
rèhira sang prabu
SriGilingwêsi ngandika
yayi patih tampanana sihing gusti
sira sinung misesa

nora gampang wong kinarya patih
wêkas ingsun sira dèn abisa
umulat têtuladane
lêpiyan kang rahayu
angayomi ayêming bumi
mêmayu kayomanan
kèh pêpindhanipun
kaya ta jêng paman patya
Sokadana kamulyane lir nrêpati
labête martotama

lair batin rumêksèng nrêpati
aja kaya paman Patih Cêmpa
linumuhan mring ratune
prandene maksa durung
nora sêdya pisan malês sih
têmahan ing samangkya
papa angêlangut
pisah anak rabinira
ngayam-ayam tan ayêm ing siyang ratri
uripe nyato wana

kyana patih nêmbah turira ris
dhawuh tuwan kapundhi mustaka
kajimat ing salamine
sadaya rèh linuhung
ingsaèstu ulun lampahi
mugi-mugi wagêda
nampèni sih prabu
angsala pangèstu nata
sampun ngantos darbe cipta salah kapti
lulusa ambêk arja

gya sêsaji saking pura mijil
wrata wadya kang samya sumewa
kongsi praptèng pakathike
amung para tumênggung
kêmbul dhahar lan kyana patih
sinambi andrawina
inuman mawantu
ing wuri gili kang prapta
dhêdhaharan wowohan kang adi-adi
sing pura tanpantara

sampêt saput samaptèng abukti
Sri Narendra Gilingwêsi sigra
umanjing mring pura age
kya patih datan kantun
prapta samya amangênjali
sang maha binathara
angandika arum
padha dikaparèng ngarsa
Sri Narendra Gilingwêsi matur aris
sadaya rèh dinuta

ing wiwitan praptèng amungkasi

 samana wus kalilan luwaran
wadya kang anangkil kabèh
wau ta kang winuwus
sri narendra ing Gilingwêsi
dènira anèng Cêmpa
pan sampun satèngsu
mangkana nulya sumewa
ngarsèng nata ngrêrêpa anuwun pamit
mantuk mring prajanira

sri narendra ing Cêmpa nimbali
kangjêng narpadayita wup prapta
nata lon pangandikane
dhuh yayi Dayaningrum
kakangira ing Gilingwêsi
pamit mring jênêng para
nuli arsa kondur
wis lawas nèng prajèng Cêmpa
tinggal pura sumêlang rasaning ati
mring sambekalanira

pramèswari mèsêm lingira ris
dèrèng marêm onênge arinta
sumawana pra kadange
têka kasêsa kondur
bok dèn sranti ing sawatawis
môngsa gèk sabên warsa
pun kakang têtêmu
lan para sadhèrèk Cêmpa
mupung mangke wontên jalarane ugi
prayogi radi lama

Natèng Gilingwêsi matur aris
kados datan kaêlêtan lama
sowan kawula nak angge
ing raka jêng pukulun
sabên warsa yakti sumiwi
tan bêtah amba pisah
kongsi kalih taun
pramèswari angandika
yèn makatên pan inggih kula lilani
lan malih kula arsa

kintun dhatêng kangbok pramèswari
pratima mas tinrètès sêsotya
minôngka mêng-amêngane
sabên ngêngimur sunu
tuwin lancang linapis kukmi
Sri Naranatèng Cêmpa
amaringi dhuwung
wasiyat agêming raja
sri narendra ing Gilingwêsi nampèni
sarwi matur ngrêrêpa

adhuh jiwa jimating sabumi
dasihira tan kawawa nôngga
lanturing sih sadangune
sor raosing kangmadu
mandon jiwa jêjait budi
paran ta kang minôngka
wêwalês ing pungkur
tarlèn mung èsthining driya
sapikantuk nêdya labêt lara pati
suka matyèng ayahan

Natèng Cêmpa ngandika mring patih
yayi patih sira parentaha
para wadyaningsun kabèh
rôngga dêmang tumênggung
ulubalang myang ôndhamui
ngong purih angatêrna
mring ki raka prabu
kongsi praptèng palabuhan
ngêntènana mancale si kakang aji
patih matur sandika

sri ing Gilingwêsi nêmbah amit
nguswèng asta alon aturira
pangèstu paduka anggèr
dhatêng dasih pukulun
Natèng Cêmpa ngandika aris
padha puja-pinuja
raharjaning laku
kalilan sigra wisata
langkung kasok tyasira Sri Gilingwêsi
tan kumambang ing driya

Maskumambangsampun mundur sira Raja Gilingwêsi
lêrêp ing pondhokan
sadalu praptaning enjing
bidhal lan sawadyanira

gumarêdêg gumêrah kang samya ngiring
sigêg tan winarna
lampahira ing samargi
gantya ingkang ginupita

Ki Andakasura lan rêkyana patih
gung nèng wanapringga
langkung papa kawlasasih
sampun kadya sato wana

busanane gombalan pating saluwir
langkung saking nistha
wônda busik kuru aking
kalangkèt kongsi galinggang

kyana patih ngrêsula ing tyas nabda ris
Si Andakasura
kang gawe lêlakon iki
pakolèhe amung papa

yèn ajaa nguni manut si mêmêri
maksih têtêp patya
mukti nyandhing anak rabi
tan kongsi nêmu sangsara

wis têtela kang niaya ingsun iki
Si Andakasura
cêmêr gêlahing sabumi
angajak-ajak cilaka

kyana patih wontên osiking panggalih
arsa asrah jiwa
mring praja sumiwèng aji
manawa antuk aksama

tan antara wontên jalma mring wanadri
arsa amèt wrêksa
dupi myat mring kyana patih
cangkelak bali sakala

praptanira padesan atur udani
mring patingginira
yèn patih wontên wanadri
tuwin Ki Andakasura

ki patinggi gya titir akèh kang prapti
para rowangira
samya kinèn amiranti
gêgaman sikêping yuda

tandya bidhal mring wana gène kya patih
samya mandhi canggah
tan dangu sampun pinanggih
patih myang Andakasura

arsa ngumpêt kapêpêtan kèh kang prapti
angrês kêmarasan
dadya api-api guling
ling-alinge alang-alang

Ki Andakasura sumêdya ngoncati
nging sampun kinêpang
mlayua yêkti binandhil
dadya amêgêk kewala

mung andhêpès kalihe nèng soring klampis
patinggi trangginas
nyakêti marang kang nilip
sarwi anyangking kêndharat

kyana patih angandika mêlasasih
patinggi ngong sapa
mêngko sun apasrah dhiri
amung aja sira bônda

ki patinggi tan keguh puguh ing kapti
jrih undhang narendra
rinangkus wus dèn talèni
patih nut datan suwala

kinêncêngan kyai patih pringas-pringis
Ki Andakasura
darbe reka arsa budi
ginarêjêg sampun kêna

kalihira winayungyun dèn jagèni
datansah siniya
ingapit canggah myang bêdhil
cinara kompra kewala

urut marga bêbandan kalih anangis
tan kampir padesan
kalaju marang nagari
badhe kaatur sri nata

sapraptanirèng jro praja
dadya tontonan samargi
kyana patih langkung merang
sumingêb panon netya nis
kèh lare-lare ngèksi
sêsurak sarosa asru
sawênèh ana ngucap
wêlas anon kyana patih
ana ingkang nabda samêngko karasa

wong wani mring ratunira
kadadeyane pinanggih
mangkana rêkyana patya
Surèngpati duk miyarsi
surak sora tan sipi
mijil saking dalêmipun
miyat patinggi desa
ambêkta bêbandan kalih
kang binônda patih lan Andakasura

dyan patih sigra utusan
nimbali para bupati
ingajak sowan mring pura
prapta matur mangênjali
pukulun sri bupati
pun patih mangkekapikut
myang pun Andakasura
sakalangkung kawlasasih
kalih sami ulun tilar ing bacira

sri narendra langkung suka
sarwi angandika aris
mara enggal parènèkna
sun sêlak arsa pêpanggih
lawan si paman patih
sang sinabdan nêmbah mundur
prapta ngirid bêbandan
nata èsmu wlas ningali
gya nimbali mring garwa enggal sumewa

tandya alênggah satata
sira kangjêng pramèswari
kamiwêlasên ing driya
ningali rêkyana patih
dene ta têmah kongsi
nandhang papa sangsara gung
nata nir dukanira
emut mring rama suwargi
dahat nitipakên marang kyana patya

puwara aris ngandika
yayi Patih Surèngpati
kamiwêlasên manira
tumingal mring paman patih
uculana dèn aglis
bêbandaning patih iku
sigra ta inguculan
mung Andakasura maksih
pinusaran baunira kalih pisan

sri nata malih ngandika
paran marmanta ing nguni
dene têka kaya bocah
tan liling kukuming Widi
miala wong nêdya sih
myang paksa ngilês tyas mulus
apa ta nora wêlas
mring putranta nibok swami
kyana patih umatur sarwi karuna

dhuh gusti susunan kula
kang sinêmbah ing sabumi
dahat sisipe pun bapa
kapêjahan anglampahi
sumarah trus ing batin
datan garantês sarambut
manggiha siksa kisas
saking anggêring narpati
suka lila linajêngna pinidana

muhung panuwun kawula
ing pada paduka aji
mugi paringa aksama
sisiping dasih kaswasih
lamun kawula gusti
tan antuk ngapurèng prabu
sakinggunging druhaka
durtangkara inèng budi
amung titip kucumbi tuwin atmaja

sri nata manahan waspa
miyarsa aturing patih
puwara aris ngandika
hèh paman dosanta yakti
samêngko sun aksami
rèhning wus akèh labêtmu
mring ramendra kang swarga
nanging sun arsa miyarsi
sapa ingkang murwani rèh kang mangkana

kyana patih matur nêmbah
dhuh gusti kangjêng dewaji
langkung elok tur alôngka
têbih saking rèh sajati
abdi paduka nguni
prêsasat lare kang pêngung
kenging pangojok durta
mêmanising rêmbag gampil
ingkang murwa tan lyan pun Andakasura

bêbujuk mring rayat kula
duk samantên kula gusti
kèlu nut rekaning karsa
tan sumêlang anglampahi
ing rèh kang tan prayogi
ngantos mêkatên pukulun
sang maha awibawa
miyarsa aturing patih
mêngêng mangu mangungun ing lêlampahan

patih nulya pinaringan
pisalin busana adi
sri nata alon ngandika
wruhanira paman patih
kalungguhanmu patih
samêngko manira pundhut
mardikaa kewala
ingsun kang pêparing panci
sri narendra nolih maring Surèngpatya

yayi patih dhawuhêna
Martadiguna Ngabèi
rèhning labête utama
nêtêpi sêtyaning mantri
samêngko sun wuwuhi
pangane sapuluh êjung
minôngka apratôndha
gonira labuh nagari
lastaria tumurun mring turunira

Patih Surèngpati nêmbah
sandika rèhing narpati
tandya ki patih mardika
atur prasêtya mring gusti
yèn ngantos anglampahi
inggih kados ingkang sampun
sampun manggih raharja
ing dunya praptaning akir
myang kenginga sikuning Maha Bathara

sri nata aris ngandika
sêtyanta ingsun èstrèni
bangêt panarimaningwang
kang muga bisa lêstari
narendra gya ningali
Andakasura drêkukul
sang prabu èsmu duka
wacana sarwi nudingi
iki cêmêr mêmêrining jagat traya

kaliwat gonmu duraka
ngajak ala wong kang bêcik
binujuk balela praja
tur praptaning don ngoncati
têtêp mung wèh bilai
mêngko sira kêna ngukum
pati nèng pangadilan
dadya tontonaning janmi
kang mangkono saka karsanta priyôngga

hèh sira patih prentaha
marang sagung wadya mami
tumênggung mantri punggawa
tanapi para prajurit
anyudukana maring
Si Andakasura iku
yèn mêngko wus palastra
tanjirên sirahe nuli
nèng prapatan supaya dadi tuladha

mring sagunging para wadya
mangkono ukume yakti
wong balela marang raja
gêmbunge kèlèkna kali
Kya Patih Surèngpati
sandika gya nêmbah mundur
ngirid Andakasura
sapraptaning pôncaniti
aparentah kadya timbalan narendra

tandya Ki Andakasura
binusanan sarwa putih
binaktèng wringin sêngkêran
kinêpang para prajurit
sagung kang para mantri
miranti atap ing ngayun
kang arsa tinêlasan
têlas manahira atis
wus pinênthang pinanthêng akênthang-kênthang

ing bacira pênuh janma
kang sami arsa ningali
kyana patih angandika
Andakasura sirèki
tômpa patrapan nagri
kabênêr kaukum lampus
tandya para punggawa
sinasmitan gyanyuduki
ajur mumur ragane Andakasura

gya kinêthok jangganira
gêmbung cinêmplungkên kali
tinanjir sêsirahira
prapatan pinggiring margi
sagung kang nêningali
têmahan dadya pêpemut
ing warta wus warata
kadyèka ukuming nagri
marang janma kang manrang rèh mring duskarta

kunêng kang antuk pidana
patinggi desa winarni
kang nyêpêng Andakasura
kalawan rêkyana patih
ginanjar mas lan picis
warata sarowangipun
klilan mantuk mring desa
mangkana ing Cêmpa nagri
lama-lama wimbuh arjanirèng praja

ngrêda pra nangkoda prapta
saking ing liyan nagari
aringing tyas têmah samya
mardi papan apêpanti
turut tirahing margi
praptèng jawi kitha kêmput
pêpêt kang nambut karya
mêmala malingsirnanting
kaprabawan wimbaning kang pangadilan

kontab kotamaning nata
krêtartambêk silastuti
titikaning pra punggawa
naracak samya bèrbudi
sabên sawiyah mantri
wikan ing wêweka putus
têtês saliring sabda
sêtya tuhu mring narpati
yèku môngka pratôndha arjaning praja

titi panulading kata
Panji Wulung Ditya Manis
Sura kaping kalih dasa
Mrakèh Je sangkalèng warsi
ngrasa tan ngèsthi marni
pamardawanirèng têmbung
nèng praja Surakarta
têlênge karaton Jawi
mung nglêluri basa Jawa kang sanyata

Bausastranipun Sêrat Punikauni : rumiyin
anèh : sae sangêt
endra : linangkung
inte : injên
antuk : asal
unya, udya : ungêl
onêng : kangên
ari : adhi, dintên
arda : sangêt
arsa, ngarsa-arsa : ajêng, ngajêng-ajêng
aris : alon
urus : tata, lêpas
arja : sae
arga : rêdi
argya, pahargyan : pakurmatan
irib : èmpêr
èksi, aksi : tingal, ningali
aksama : apuntên
ekapraya : rukun
udani : sumêrêp
udaya : sagantên
udyana : taman
atma, atmaja : anak
utamangga : sirah
ascarya : eram
usir, ungsir : ambujêng, ngêsuk
asrama : patapan
usada : jampi
astuti : bêkti, sêmbah
uswa, uswasa : ambêkan
iswara : ratu
asmara : rêsmi, sêngsêm
estha, istha : dhapur, warni, èmpêr
èsthi : cipta, gajah
êla, êla-êla : eman-eman, êmi-êmi
ulun : kawula
ulat, mulat : tingal, ningali
ulap : ajrih, uwas
upakara : pulasara
apti, kapti : ajêng, kajêng
upaya, upadi : upados
aji : ratu
ayu, ngayubagya : sae, jumurung, nyêmbadaniayap : iring, garêbêg
hyang : dewa, tulis
hyang arka, hyang kara : srêngenge
ima : mega
umi : biyung
hom, pahoman : puja, pamujan
amêr : arih-arih
umyang, umung : rame
amba : kula
imba : èmpêr
èmêng : susah, pakèwêding manah
agnya : parentah
agung : agêng
abipraya : sabiyantu, rukun
ubaya : janji
angkara : murka
ingsun : aku
ingwang : aku
angga : sarira, wujud
anggung : tansah
nahan, nihan, nahên : makatên
non : ningali
nindita : linangkung
nindyamantri : patih, mantri linangkung
nir : ical, tanpa
narendra : ratu
narpa : ratu
narapati, narpati : ratu
narmada : lèpèn
nuraga : digdaya
nrang : narajang
nakoda, nangkoda : sudagar alampah baita
nata : ratu
natar : latar
netra : mripat
natmada : ningali
netya, nitya : ulat
nityasa, netyasa : tansah
nis : ical
niskara : mukawis
nisthip : nistha, asor
nawa : sanga
nawala : sêrat
nala : manah
nilakrama : apitakèn
nulya : nuntên
nugraha : bêgja
nung, anung : linangkung
nêng, kunêng : kèndêl, sigêg
wancala : kumêlab, ebah
côndra : wulan
caya : gawok, sêngsêm
curiga : dhuwung
citra : dhapur, tulis, warnisowang-sowang : piyambak-piyambak
sipi, sinipi : sangêt, kèndêl
supadya, supadi : supados
sapta : pitu
sidhikara, sinidhikara : donga, puji
siyaga : dandos
sonya : suwêng
samirana : angin
samudra : sagantên
samapta, samêkta : mirantos, pêpêk
sampêt : rampung
sumawana, samawana : punapadene, punapa malih
samya : sami
sumyar : mradini
sambut : cêmêng, candhak
sambrama : bage
sigra : enggal
sub : kukus, suwur
sêbit : tugêl, suwèk
sabda : wicantên
sung, asung : asuka
sungku : sumungkêm, mungkul
sungkawa : susah, prihatos
sêkêl : susah, prihatos
sangkêp : mirantos, pêpêk
singsim : sêsupe
we : toya
wèh, mawèh : adamêl
wahana : titihan
wah-ya, wa-hya, wahywa : wêdal
wancak : walang, malang
wônda : sarira
wanadri : wana parêdèn
wanodya : èstri
wanita : èstri
wuntat : wingking
winong, winongwong : dipun mong
wêning : bêning
wêca : balaka
wacana, wicara : wicantên
wira, prawira : prajurit
wuri : wingking
wèri : mêngsah
warih : toya
wrahatbala : bala arahan
warna, winarna, winarni : kocap
wrin : sumêrêp
warastra : jêmparing, dêdamêl
wrêksa : wit, wit-witan, kajêng
wrêda, wêrda : sêpuh| wardaya : manah
warsi, warsa : taun, jawah
wursita : ucap, pitutur, cariyos
wirya, wiryawan : kaluhuran
wurya : katingal, mêdal
wiku : pandhita
wikan : sumêrêp
wukir : rêdi
weda, layang weda : ugêr, sêrat pêpakêm
widada : lêstantun
wadya, wadu : bala, èstri
wita : wiwit
wot, winot : dipun mot
wotsinom : nyêmbah
witana : sitinggil
wasi : sabat
waskitha : awas
wasita : wulang, cariyos, wangsit
wisata : kesah, lumampah
wastra : sinjang
waspa : êluh
wisaya : pirantos
wisma : griya
wèsthi : pakèwêd
wiwaha : rêngga, pasamuwan
wawan, wawan sabda : bêbêktan, pabên
wuwus : wicantên, ucap
wilêt : gubêd
wilis : wical, ijêm
wilapa : sêrat
waluya, maluya : wangsul
wijah : bingah
wijil : wêdal
wiyah : limrah
wiyata : wula
wiyat,wiyati : langit
wuyung : susah
wimba : èmpêr, windha, pêtha, kados, warni, wêdal
| wimah : wêwah
wigêna : prihatos
wigati : prêlu sangêt
wigya : sagêd
wêgig : sagêd
wingit : prihatos
wêngis : sugal
wingwrin : ajrih
luhung : sae
lèn : liya
lunas : pêjah
lir, salir : kados, sadaya
laras : patut, pantês, gandhewa
laris : lampah
lirwa : oncat, cidralukita : têmbung
laksana, lêksana : lampah
laksita : lampah
lid : têmbung Walandi : nayaka
lud, êlud, êsuk, bujêng, lata : oyod
lêtuh : buthêk, rêgêd
lawên : sorot, cahya, asri, borèh, sari, gônda
luluh : ajèr, amor
lalis : pêjah
lupa, marlupa : supe, lêsu
lêjêm : lèjêm, sêmu
laya, pralaya : pêjah
liman : gajah
limut : supe
limput : kêmul, aling-aling
lampus : pêjah
lambangsari : sacumbana, bedhangan
labda : angsal, lêmês, sagêd
ling : wicantên
langkap : gandhewa
langut : têbih
lungaya : jôngga
lênggana : mopo
pae : beda
paung : edan
pênuh : kêbêk
pinandara : rinêngga
pôncaniti : paseban
pênêd : sae
pandaya : pirantos
panti : griya
punang, ponang : ingkang
puri, pura : kadhaton
puruhita : anggêguru, maguru
paran : kadospundi
prana : manah
pracalita : kilat, thathit
pradôngga : gôngsa
pratistha : manggèn, wontên
pratima : golèk
pratônggapati : srêngenge
praptawa : awas| purwa : wiwitan, kina, wetanprawita : wêwinihparwata : rêdiparwasa, prawasa : risakparipurna : rampungparpat : panakawan, klêmpakprapta, prapti : dhatêng, dumugiparjaya : tiwas, trajang, têmpuh priya : jalêrpriyangga, priyôngga : piyambak
prama : sagêd, linangkung
praba : sorot, urub
pribadi : piyambak
pringga : pakèwêd
pêkik : bagus
pikut : cêpêng
pukulun : panjênêngan dalêm
pakathik : gamêl
pada : suku, ênggèn
pidana : dhêndha, ukum
padni : ratu èstri
paduka : sampeyan
pita : jêne
patra : godhong
patik : tatrap, trètrès
patikbra : kawula
putus : rampung, pêdhot, têdhas, punggêl, pêpês
pusara : tangsul
pustaka : sêrat
puspita : sêkar
pusthi : cêpêng
puwara : wasana, têmah, wêkasan
pulunan : kapenakan
palakrama, palakrami : salakirabi
palwa : baita
palastra : pêjah
palupi : lêpiyan
pelag : sae, bagus
palôngka : dhampar
papa : apês, cilaka, asor
padhêm : pêjah
pajar : sanjang, wicantên
piyarsa, piyarsi, myarsa : pirêng
pamasa : ratu
pungkur : wingking
panglima : mantri
panggya : panggih
pingging, punggung : bodho
pêngung : bodho
dhiri : sarira
dhatu, dhatulaya : ratu, karaton
dhasthi : pangasihan
dhustha : awon, pandung, cidra
dhudhak : dhudhah, bêdhah
jana : tiyang
janma : tiyang
jrênih : brêsih
juti : awon, pandung
jawata : dewa
jwala, ujwala : gêbyar, sorot, cahya
jiwangga,  : sarirajalanidhi, jalanidi : sagantên
jaladri : sagantên
juga : satunggal
yun, kayun : ajêng, kajêng
yukti : prayogi
yuda : pêrang
ya ta : makatên
yasa, suyasa : dalêm
yayah : kados, bapa
yogi : pandhita
yogya : sae, prayogi
yungyun : sêngsêm, eram
muhung : amung
mausadi : jampi
mahawan : ngambah
mêne : mangke
mandara : paès, borèh, angrêngga
mandira : waringin
môndra : sangêt
mandrawa : têbih
minta : nêdha, têmbung
mentar, mintar : kesah
mantri wrêda : patih
manadhawara : matur
markata : ambranang
marikêlu : andhakukul
mardi : marsudi
murda : sirah
mardawa : lêmbat, lêmês, alus
mradipta : murub
marta : asrêp
marma : mila, wêlas
murang : nyimpang
muka : rai
muksa : musna, ical
madya : têngah, awang-awang
matra : kêdhik
mastaka : sirah
mular : nangis
mudha : nèm
myang : sarta, tuwin
miyat, myat : ningali
mêmalad : mêmungu, mêmengin
mangu : kanggêk
mong : sima
mungkar : tegan
mangkara-kara : gumêbyar
manglah : gêrah
manggala : pangagêng
guna : sagêd, pangasihan
gônda : ambêt
guntur : jugrug, gêludhug
gantya : gêntos
gra : pucak
gora : agêng
grah, gêrah : gêludhug, swara ingkang rame
garjita : ngunadika, ngangên-angêngarbini, anggarbini : ambobot
gita : anggit, têmbung
gupita : budi, anggit, ginêm
gusthi, gosthi : rêmbag
gupuh : enggal
gya, agya : enggal
giyota : baita
gambira : bingah
gêgana : langit, awang-awang, nginggil
gingsir : ewah
bêndu : duka
bacira : alun-alun, pasowanan
bra, abra : anjrah, waradin, gumêbyar
birat, berat : sirna, ical
bramatya, bramantya : duka
bukti : têdha
budaya : budi
basuki : wilujêng
baskara, bagaskara : srêngenge
bawana, buwana : jagad
badhudhak : ngigêl, anjogèd
buja, bujana : dhahar, sêgah
bijaksana : wicaksana, sagêd
bayu : angin
byantara : ngajêngan
biyada : èstri
boga : têdha
bibi : biyung, adhuh, babo
bathara : dewa
bangke : wangke, bathang
bangkit : sagêd
ngênu : ing margi
ngunadika : ngudaraos
nganjur : ngajêng
ngênjali : nyêmbah
ngrêmbaka : ngrêmpayak
ngèstupada : bêkti, nyêmbah
nguwuh : ngundang
nglut : ambajêng, tumut
ngujiwat : nyukani ulat
ngêmasi : pêjah
ngambara, ngumbara, ngêmbara : mabur, muluk, nglambrang
ngong : aku__________