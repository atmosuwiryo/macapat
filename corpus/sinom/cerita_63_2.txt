mupakat prentah sri nata
kabyawara sanagari
pra santana ingkang seba
rêsi ajar ingkang mrêgil
wus sami angèstrèni
partisaranya sang wiku
jumênêng panêmbahan
wênang sinêmbah sabumi
para taki para tapa sukur suka

samana Sang Panêmbahan
Juru Martani pinundhi
sinung suyasa satunggal
anèng sakulon cêpuri
rêspati singit sêpi
mênggêp pasênêtan wiku
dene murid srênggala
ajak angsang wawar kikik
ingkang kèri nèng wukir wus samya seba

samya ingupami srama
ana winisudha linggih
kapangkat sapantêsira
dadya dwija rêsi-rêsi
indhung manguyu cantrik
kang maksih muja nênungku
kèh kadanan pradana
lumintu ing sabên sasi
marma sagung srênggala ngajap sumantra

samana alama-lama
siyang ratri nganor budi
Mongpraja mring sang sinêmbah
inganggêp ayah sayakti
sadarpa amangudi
dining kawruhing tumuwuh
gunarjaning prajarja
sadu parikramaniti
ambawani wibawa buwana kobra

nuju ing ari sajuga
Mongpraja sowan sang rêsi
nyuwun sih lunturing jarwa
babare sual nêm warni
kang nglimputi tyas pingging
mangkana Mongpraja matur
adhuh sang panêmbahan
amba minta wahyèng budi
pranawamba yun ngungkuli diwangkara

lir sabda tuwan kang mimba
gurendaning ati budi
kang cukul pôncapranawa
amba yun têrang rumiyin
panguwaling karna dwi
netra grana tuwin tutuk
yèn punika wus têrang
umanjing kulunging ati
kumacèlu ring wahyèng warsitotama

ananging pangintên amba
datan sagêd anampèni
rèh kawistara ing wêca
mêmêt nyamut amêtêngi
marang kang dèrèng tampi
cupêt manah ingkang cubluk
ewadèntên tan wênggah
sabab paduka payungi
anênetah nuntun lumpuh midêr ing rat

ngandika sang juru warta
bênêr ujarmu malarsih
aturira gèndèng trisna
nênarik wahyaning jarwi
punang kawruh sajati
sun kira sira anyakup
sukur sèwu ing nala
bakal warsitèngsun dadi
lah bukakên anggèr pamirêngmu karwa

karna netra darbe daya
ing swara tan wujud kèksi
têmpuh sampyuh lir cancala
manjing sajêroning budi
dadi jumênêng ati
ing kono ana maujud
aran tirta nirmaya
banya kayat midrèng jisim
lah ta iku kang bangkit liring panêdya

sajêromu ana napas
manjing mahyèng netra kuping
ingkang datan darbe karsa
datan krasa ngêlak ngêlih
waras utawa sakit
kang darbèni karsa banyu
manjing panguwal driya
nampani sabarang kalir
nanging kudu kanthi dayaning udara

têgêse udara hawa
hawa basane ing Arbi
wong Mlayu aran udara
wong Jawa tan darbe nami
kasêbut wangwung kaki
lirnya wangwung iku suwung
sajatine udara
angin ingkang nora mosik
nanging asung nikmat mratani sajagad

sadaya kang aran gêsang
antuk hawa mahya manjing
manuksmèng nupus tênapas
nêmpuh tirtaning kayati
lir kang wus kocap ngarsi
tanpa pangrungu pangambu
dene warnining hawa
datan kakung datan èstri
midêring rat nanging dinumuk tan kêna

marma pra guru mèh wrata
iku dèn anggêp Hyang Widhi
kang mangkono durung muhtas
kang tatas sarta patitis
tan arsa nganggêp yêkti
kajaba muhung pikukuh
urip olèh udara
tirta maya plas nampani
wus têtela manjing purbèng pôncadriya

udara nglêlantih nala
nikmat trangginas nampani
ngambil pangrungu pamriksa
kadayaning hawa luwih
kuliling midêr jisim
angên-angên kuwat kukuh
jênêngkên solah bawa
dadya panyananing ati
kabèh-kabèh hèh ta kaki rasakêna

napas nupus myang tênapas
anpas nanging seje margi
lah iku asale tunggal
kang seje mung banyu urip
khayati dunya kaki
têmbung Arab wus kalaku
midêr midrawèng raga
dalah pranawanta kaki
ambu rasa pangrungu lawan pamriksa

akèh kang kumpul satunggal
uga akèh kang tan tunggil
mangkono kodratul rahman
rina wêngi mèt pamyarsi
saha mamèt pangèksi
ngupa pangucap pangambu
dalil kitab muhtasar
pôncadriya darbe pamrih
muhung napas kang tan milu apa-apa

mung dadi pikukuh iman
myang pikukuhing sipati
lêbur yèn tan ana napas
subrastha wor asal bumi
dayèng khayun mumpuni
marma ran sipata siku
têgêse kang karya sah
kabèh ananing dumadi
jumênêngkên marang sipat kalih dasa

lan manèh wêruha sira
kewan iki awit bayi
praptane samêngko uga
maguru sasami-sami
guru ginuru kaki
nini saha bapa biyung
tan pae lawan sira
titènana kang nastiti
kang narima pintêr tuwuh saking liya

Amongpraja aturira
kasinggihan jêng sang yogi
panêmbahaning sadunya
amba sèstu sampun tampi
namung nêrang sakêdhik
bab kayat dunya gènipun
tirtaning kang nirmaya
parnahipun ingkang pundi
dahat kodhêng kawula mêminta jarwa

Sang Juru Martani jola
o o siranggèr patitis
bab iku sèwu tan kêna
guru tan wignya sung uning
gumlèthèk nanging wêrit
lah coba ingsun awèh wruh
pasêmon tampanana
uninong aning ununing
aning unong uninong aning anana

lah iku kaki gonira
saksi netyasmu pribadi
kewan arang ingkang wikan
sanadyan kang nulis iki
ngrêncana ngathik-athik
ingsun kira durung wêruh
jaba asu jlagêdhag
kang brata Suracalardi
Amongpraja trusthèng tyas nungkêmi pada

ing kangjêng mardika brata
kancil gêtun dènnya urip
dupi minum punang tirta
purbèng napas miwah pikir
têrang wus tanpa kardi
sawusira minum wau
kancil matur wotsêkar
mangkyamba sampun udani
siyang ratri kalonge nyawa kawula

bilih makatên kawula
nyuwun gêsang datan olih
nyuwun pêjah datan angsal
awon sae sugih miskin
sakeca mulyèng jisim
nyuwun tamtu datan antuk
sakadarnya kewala
pasthi punika nututi
têtelanya manawi sampun kawahya

srênggala sumambung nabda
wus bênêr tampanirèki
murub atimu sayuta
danumaya manjing ati
sranane kayu garing
iyèku angên-angênmu
pôncadriya mirantya
mulad midêr jroning jisim
kang mangkono wus têngaluk warsitarja

wus wêruh dayaning prana
gônda rasa karna èksi
tuhu mêrdu musthikèng rat
bijaksa manyukrawarti
misudhèng sih sasami
bawani buwana kasub
ing jagad kawiryawan
mijèni cukul ing wuri
ing sasmita kawruh kang murti sarjana

prataksitaning utama
pancêrêting tyas kang mingis
ginrenda dayaning jarwa
mirut kasmalaning bumi
tulus midana juti
baud ngulah kawruh kusus
salawas sun tan wignya
mahyakkên sajarwa luwih
ingsun tulis ing kartas lagi punika

para siswaningsun sona
ajag wawar asang kikik
pawiyatan Suracala
durung ana kang sun dumi
panguwal netra karni
para ngulama myang jamhur
durung mirib lan sira
nadyan wus tumraping dalil
parandene sayuta siji kang bisa

lawan malih anggèr sira
durung kongsi sun jarwani
pêpacanganing agêsang
sida seda saking urip
sira wus mèh ngênggoni
praptaning sasana luhung
mung sasiliring bawang
jroning kanjanmahpiyani
sira kaki uning anong uningana

prataksitaning utama
bangkit mèt prana malarsih
ing liyan maharjèng kara
kranarda sira mangudi
tambahing kawruh murti
lêpiya di kang wus maksut
sukur anggèr ciptanta
tabêri ngatas sajarwi
nora merang ngênorakên jiwaraga

yayah kasmaran wanita
mring barang wuwus sun kaki
kabèh kang wus manjing cipta
Amongpraja matur malih
dhuh sang sudibya murti
sadaya èstu kacakup
tumanêm manah amba
namung wontên kang tan uning
bab udara têmbungipun Ngarab hawa

nyuwun mugi katêrangna
supados sagêd naksèni
rèh sadaya ngèlmining Hyang
kêdah sumêrêp sajati
yèn datan wrin sayakti
tamtu datan aran ngèlmu
atasing Manon bawa
sadaya wimbanirèng ling
kêdah uning datan ngawag ruwag-ruwag

kasmaran ing tyas sang rêsi
myarsa ature Mongpraja
nabda hèh ta sira anggèr
bênêr pangatasmu priksa
katranganing udara
supaya nrima atimu
têrange dayaning hawa

obahe udara dadi
angin midrawa ing jagad
kang nora obah arane
hawa dene saksènira
yèn sira arsa têrang
lah age jukuka gêndul
kang kothong kalawan toya

ing jêmbangan kang mênuhi
nuli gêndul lêbokêna
jungkir bolonge nèng ngisor
pasthi nora klêbon toya
awit jro gêndul ana
udara kêbak ing ngriku
darbèni daya santosa

banyune tan bisa manjing
nuli gêndul rubuhêna
hawa andêdêl wêtune
blubuk-blubuk suwaranya
dadyangin aranira
mahya saking jroning gêndul
cobanên anggèr ing mangkya

lan malih jukuka kêndhi
kang wus kêbak isi toya
kang dhuwur tutupên age
nuli cucupe êcurna
pasthi banyu tan mahya
wit hawa tan bisa mlêbu
sabab katutupan asta

ana manèh kanang saksi
kadayanirèng udara
upamane klênthing kothong
sèlèhna dhuwuring toya
èstune jun kumambang
awit sajêroning êjun
kêbak kadunungan hawa

sababe udara kaki
anduwèni daya ringan
lire ringan iku ènthèng
tinimbang kalawan toya
marma yèn êjun pêcah
wus tamtu yèn banjur klêbu
rèh wus koncatan udara

ana manèh tôndha yakti
giyota madyèng samudra
kêna dèn anggo wong akèh
kumambang isi momotan
kongsi akêkoyanan
yèn kenging bancana rêmuk
hawa mendra saking palwa

giyota kêlêm tumuli
akèh janma kasangsaran
ana tôndha nyata manèh
mina kali myang samudra
sring nênggak ngupa hawa
kabèh kewala kang idhup
santosane saka hawa

pira-pira môngka saksi
pitulunganing udara
barang suwara malbèng jro
nêmpuh karnaning manuswa
saha kupinging kewan
lakune ngungkuli punglu
mêsate saka ing tinggar

adoh parêk andhisiki
kanyataane mangkana
hèh ta wêruha siranggèr
sun nabda sira miyarsa
awit tanpa antara
nadyan adoh hawa mlaku
sira wus kêrêp uninga

pistul bêdhêl mriyêm muni
katon saka ing kadohan
kumêbul dhisik wêtune
kèri nêmpuhe kang swara
rèh hawa lagi mlampah
praptane manjing pangrungu
luwih manèh kang têtela

yèn sira micara mungging
omah gêdhong dhuwur dawa
pasthi ana kumandhange
kèri nirokakên swara
tan siwah uninira
poma kang waskitha kulup
wong bijaksa nawung kridha

panjèrèng sun dhuwur iki
upayanên wuwuhana
takokna mring kang waspaos
aywa merang muruhita
mring pra kridha mardawa
kang kasub widagdèng kawruh
anggèr yogya guronana

yèn sirarsa wêruh malih
lakuning udara rikat
bisa angungkuli pelor
coba nalènana kêrtas
gantungên lawan bolah
tumulya bêdhilên kulup
kang parêk pasthi tan kêna

awit hawa anglancangi
nèng ngarêping mimis iya
tandhane kabur kartase
kababan dening udara
marma kartas kumleyang
têmah pelor tan tumanduk
wus mutamat kawruh palak

lah anggèr jukuka malih
kinarya tôndha satmata
iku saksi rupa dêmon
uga anancanga kartas
wawasên kang sanyata
tumuli sêbulên kulup
lêmpung tan tumibèng kartas

titènana bab puniki
klakuan sipating hawa
gêni murub upamane
norantuk hawa pralena
datan dadi dahana
upêt lêbokna ing bumbung
tutupên mati sakala

myang bisa gawe gônda mis
arum arus mau hawa
akèh kewala tandhane
saksi gumêlaring dunya
watara satus yuta
kuwate kaanan wujud
kabèh dayaning udara

yèn sira lumaku kaki
têtulung nyurung mring sira
yèn jangkah tangan kumlawe
anut dumunung wurinta
kang ngarsa nyingkir piyak
cêtha têtela kadulu
sarana kaca prasana

udara iku nèng bumi
ujaring pujôngga palak
amung sèkêt pal dhuwure
sadhuwure ora ana
tanpa nêmu kaanan
dene hawa warnanipun
lamun adoh biru tuwa

iku warnane kaèksi
ananging tan kasat mata
priksanana langit anggèr
kabèh biru warnanira
sayaktine akasa
nglowong nora warna biru
kang biru punika hawa

tan pae samudra ardi
pinriksa saking kadohan
masthi yèn biru wujude
uga padha lan akasa
myang alas desa-desa
andarbèni dhapur biru
iku thole kang waspada

aywa ngawur bae kaki
kèlu lalu ngilo mudha
punggung kang cupêt budine
wruh kaanan tan rinêmbag
mung trima lowung gêsang
mring guna kagunan tambuh
tan nêdya ulah bijaksa

marmane wruha sirèki
biru yèn saking kadohan
wit saking hawa kandêle
darbe rupa biru tuwa
sayaktine akasa
nora darbe rupa biru
bola-bali mrih têtela

yèn kewan cupêt ing budi
kawruh mangkono tan doyan
dèn arani kawruh rèmèh
ana ingkang nganggêp Allah
anggèr iku wus lumrah
môngka sanyatane dudu
ywa kèlu salah ing cipta

ciptaning wong mudha pingging
para guru ngèlmu rasa
kang kanggo ing kana-kene
datan liya mung punika
mandhak kang ahli pana
nora pisan wani dumuk
rèh iku wujuding Suksma

kabèh jarwaningsun iki
kudu têngalukna ing tyas
bêbasan têngalug anggèr
iku têmbunge wong Êsam
kasêbut anèng Kuran
têgêse pamrihing kalbu
ingkang kongsi bisa paham

apal jaba jêro bangkit
lire jaba pôncadriya
kang yogya lanyah wêruhe
ngupaya têmpuhing swara
nyiram tirta nirmaya
yèku dununging têngaluk
pangudimu ratri rina

wus kalêbu yèn mumpuni
tabêri saliring guna
èstu murtyanjana kaot
ngawruhi ing jêro jaba
paningal pangandika
pamyarsa tuwin pangambu
wus kasêbut yèn sarjana

wruhanta sajroning jisim
ana wujud kaya sira
marmane yèn sira sare
tan bangkit mriksa miyarsa
nadyan anaa ula
ingkang mandi nora wêruh
iku tôndha lamun ana

ingaranan ati eling
nanging dudu Gusti Allah
puniku gurumu dhewe
marma kaki golèkana
êndi kang ngajak nendra
êndi ingkang ngajak idhup
tunggal kang ngajak pralaya

dene angên-angên eling
mung minta enak kapenak
lara sungkan mati êmoh
wangsul tirta kang nirmaya
adrêng sabarangkarsa
nendra tan kêna sinayut
luwih manèh yèn antaka

sajatine napas eling
mung dadi pikukuh Islam
lah êndi anggèr Eslame
cacade iki kang maca
kang nulis kang miyarsa
nora wêruh êmbuh mau
upayanên kaki poma

sababe atasing pati
tan ana kang bisa nulak
sanadyan dhoktêr Sêpanyol
Enggris Paris dhoktêr Prasman
kang wus gunarda pana
ngupaya gone tan mangguh
kang aran Islam punika

yèn santri buki ngarani
Imlam slamêt têgêsira
kyai kang wus lumrah ngakèh
amung kaborong kewala
Islam klimah tayibah
ana kang ngarani makbud
ana kang ngarani pasrah

mungguh satêmene kaki
kang aran Islam punika
kang nambêlèh kanapsone
kasêbut kitab muhtasar
Islam dabikul nupas
têgêse nambêlèh napsu
wus sah sira ngaku Islam

Amongpraja matur inggih
cundhuk lan guru kawula
sajêroning cipta cocog
lêrês sang mardikaning rat
nambêlèh napsu hawa
kadya kang kawula unjuk
uninong aning anana

mèsêm Sang Juru Martani
iku anggèr kasinggihan
wus madya mêngku kaprabon
pramodaning witaradya
bawani ing bawana
sira wus nyakup wulangun
ing kawruh agama mulya

wus sun palastha bab iki
kaki ywa kadawa-dawa
mardawa kèh tanpa gawe
mangkya sayogya narbuka
patanya nêm prakara
pasal sapisan sun tutur
mungguh wawênanging nata

kang pinucung jaman kukila rumuhun
kene tanah Jawa
manuswa lir pendah paksi
tanpa yudanagara tanpa agama

nguni rusuh ingkang rosa gêlut ontung
durung ana sastra
wong lagnyana wandanya lir
sato kewan tanpa wisma ngêrong samya

nuli nêmu busana klikaning kayu
murat sinasaban
baksana wohing warsiki
palawija juwawut jagung katela

watarantuk laminira sèwu taun
kang jaman kukila
waktu samana wong Jawi
amung bapa biyung kang dèn anggêp nata

samya junjung pinunjung kurmatan agung
kang sawênèh ana
inganggêp Hyang Maha Suci
nulya ana wong sangsêkrita ngajawa

amêmuruk sastra agama pikantuk
myang yudanagara
duga wêtaraning urip
nêmbah dewa ingaran agama Buda

iya iku utusan Brahma myang Wisnu
kawruh sangsêkrita
Hindhu Kling basane Jawi
duk samana wong Hindhu dibyèng bawana

akèh guru gêgaraning tyas rahayu
kala jaman Buda
misudha lajêring bumi
kang minôngka atining jagad narendra

marma ratu têmbung Kawi basa Hindhu
kang kanggo nèng Jawa
kalantur kongsi samangkin
sri bupati kanggêp dewa ngejawantah

waktu iku angadêgkên candhi watu
ingatur rarênggan
gambar patrakarasidhi
iya ika Barabudhur lan Prambanan

candhi Sèwu mangetan mangulon têrus
tan ngamungkên Jawa
ing sabrang saha ing Hindhi
luwih akèh patilasan jaman kuna

luwês bagus watu-watu kang dèn atur
kaki ingsun kira
jaman iki kinèn kardi
niru candhi wus pasthi nora kuwawa

akèh watu ingkang cinitra sastrayu
isi warsitarja
pêpèngêt nêmbah ing Widhi
supayemut suminggah alaku durta

dene ratu tanah Jawa wite mupu
beya pajêg lêmah
ingkang rupa pèni-pèni
rajapèni pêpêlikan mas salaka

rèh janma gung bumi desa tanpa kayun
amung sri narendra
kang dadya waktraning bumi
wus kasêbut jumênêng gustining dunya

gusti iku angên-angên jarwanipun
tunggal karan prana
atining jagad sakalir
mobah molah karsaning sri naranata

watarantuk laminirasèwu taun
nulya kabalabak
sangsara gung andhatêngi
banjir bandhang tanah Jawa karusakan

duk rumuhun Sumantra Burneo kumpul
Sèlèbês lan Jawa
Bali Timur dadi siji
pêcah-pêcah pulo karan jaman tirta

môngsa banyu lêgok jurang kambah ranu
tan lami tumulya
wong bôngsa Cina ngêjawi
gawa arta rupa gobog jaman kuna

wismèng dhusun akèh Cina dadi buyut
lirnya kamituwa
nyôngga pajêg ring narpati
bayar gobog sabên kalamôngsa warsa

kèh kapencut wong Jawa atiru-tiru
mring basaning Cina
kaya pajêg iku kaki
kawruhana basa nyilih têmbung Cina

wêwalêsmu yèn sira jumênêng ratu
marang narakarya
dèn ta mupu rupa dhuwit
angadili kang padudon rêbut basa

natrap kukum midana satru jaya gung
kang ngrusak silarja
duskartanirèng sabumi
sandeyane kuli mêminta narendra

kudu-kudu misudha patih pangulu
jaksa rumaksaka
siyang ratri ngupa karti
kongsi lama mamrih ngrabasèng mulyarja

siji iku minôngka walêsing ratu
walês ping kalihnya
pangulu ilining kali
kang balabar têtanduran narakarya

sayogyèstu ratu emut siyang dalu
wahyanirèng karsa
budi narmada kang dadi
dêdalane sètubônda rumaksaka

arjanipun marganing banyu tinuntun
sinung pradanarda
supaya kadadyan mili
lêliruning nata kadanan wong desa

kaping têlu ratu wruh panggonan siluk
singup limut mulat
rumanti kanthi pambudi
kudu karya sinung malading panjuta

sikêp bau anjaga jagèng pakewuh
dalan-dalan wrata
karti karêtêg rumanti
kang supaya mlijanu karta kartana

kaping catur ratu walêse mring wadu
rumaksèng sadeya-
ning kuli kang durung klair
rumaksaka yogya karya tanuhita

dhukun-dhukun kang birat sangsara agung
lire têluh braja
lêlara kang maratani
wêwalês kang kaping lima sri narendra

kudu wêruh kawula kang lara dudu
malarsih kabrastha
wastra baksana pinaring
para papa pêkir miskin pinisrama

ping nêm kudu narendra kajibah muruk
wadya puwa-puwa
para rare sayogya ji
karya samahita wong bijaksèng basa

tanpa gugung wêwalêse yèn kapetung
rèh pangulah lêmah
mosiking bumi narpati
wus narima wong cilik pinrês kringêtnya

èstunipun wong cilik kang aran ratu
jumênênging nata
saka kawula wus pasthi
têtêping wong akèh saking sri narendra

marma kudu gusti kumpul lawan wadu
nora kêna pisah
wong cilik kang angingoni
dhatu wastra babsana saking wong desa

sang aprabu ing jaman mangkya wus tamtu
sasêntananira
wong cilik ingkang ngingoni
wadya mantri kamulyan saka wong desa

pondhong pikul candhak kulak anênandur
padha golèk arta
yèn wus nglumpuk konjuk maring
sri narendra sawadyabala sêntana

marma ratu marsudi ilining banyu
myang sirnaning durta
murih sirnèng durkarta di
supayane sêmpulur lulus wèh arta

dangu-dangu wong bangsawan akèh rawuh
anèng tanah Jawa
gawa têmbaga ran dhuwit
iya iku wong Portêgal Enggris Prasman

datan dangu Walônda Nèdêrlan rawuh
gawa êmas slaka
sarwa sarwendah mêpaki
duk samana wong Jawa wiwit prasaja

sira iku anggèr wani ngaku ratu
tyasmu binathara
nanging satêmêne kaki
ratu nunut amung ngêmpèk-êmpèk kwasa

rèhning durung wêruh pardikaning ratu
aranmu sulaya
lan kanyataanirèki
Amongpraja têgêse sumarah tata

môngka tyasmu tan sumarah tan mêmatut
kajaba mung karsa
mêrês gêtihe wong cilik
tansah doyan rêruba pawèwèhing lyan

tujunipun tan kalêlêgên gulumu
marma ywa pêpeka
yèn sirèku ratu cilik
yèn sirarsa wruh nata kang binathara

narendra gung mratani ing jagad kêmput
lautan dharatan
alas gunung jurang trêbis
lah ing kono ana asma lan warnanya

wruhanamu kawasa rupaning ratu
gambar kang nèng sêmat
yeka kang dibyarja murti
wicaksana pul kidul praptèng utara

tuhu luhuring Hyang kang sinipat kayun
anggèr priksanana
cirining rupiyah ringgit
lètêrira gud simèt onês uninya

Hyang suksma gung awor kawula sadarum
puniku têgêsnya
lamun sun jèrènga kaki
èstu êntèk kartas pirang-pirang kêndhang

nora amung pikirên pribadi kulup
sakèhe jarwèngwang
tambahe saking pambudi
darma bapa wêwarta rèh martotama

pasal pindho anggambuh
sun jarwani têgêse wong sujud
nêmbah marang ratu purwakaning nguni
agama ingkang nênuntun
tinuntun sujud Hyang Manon

katamtu siyang dalu
supayèku narik tyas rahayu
ywa na ingkang dalurung ngrusak karta di
dining tumuwuh manggayuh
kamulyan nyingkiri awon

sadaya para putus
ngrekadaya silaning karta yu
nêmbah maring lata wal ujwa pinundhi
sawênèh dewa Hyang Guru
Jagad Pratingkah kang elok

ana manèh anjunjung
maring Hyang Otipati angunggung
kang sayogya ginanjar sawarga adi
rinêngga pocapanipun
satêmêne mung pasêmon

marma wêruha kulup
sarupane agamaning makluk
kang gumêlar ngisor wiyat luhur bumi
kabèh ala kabèh bagus
mung gumantung ciptèng batos

salah sawiji kudu
kang kinasdu ywa keguh ing dudu
kèhing gama pêpacuh duryasèng bumi
Lônda Cina Buda Hindhu
cinadhang ganjaran kaot

wong nêmbah mring Hyang Agung
rèhning tanpa jaman makam suwung
ingupadi ngêndi-êndi sêpa sêpi
kana kene panggya samun
wangwung tan ana Hyang Manon

parasdyaning tumuwuh
mantrastuti sucipta kang jumbuh
wimbuhing tyas gambuh kawula lan gusti
jatine kancil atimu
dhewe kang siranggêp Manon

rèh sira wus kasêdul
gandhul-gandhul gêgandhulan suwung
parandene sêmbah sujudmu kakèsthi
isthaning Allah sawujud
sipate tyasmu kang bodho

salire gama kukuh
yèn tinakon Pangerane êmbuh
nora ana sawiji gama kang muksis
wus pasthi Hyang Maha Luhur
kang dumunung datanpa gon

marma silaning tuwuh
yèn yun nêmbah mring Allah pakewuh
mung kalipahing Pangran kang dèn bêktèni
iyèku kangjêng sang aprabu
kang nyirnakkên sukêrtyèng wong

pra siswa yugya kudu
srinarendra amardiyèng sujud
nanging pêrlu uninga dununging bêkti
êndi kang wajib ingujung
mangkono jênênging katong

dene sêmbah puniku
ingsun ringkês rong prakara cukup
ingkang dhihin nêmbaha Hyang Maha Suci
kang pasthi prastawèng wujud
daliling Kuran wêwartos

mangkana lapalipun
tampanana yèn sirarsa kusus
la makbuda pil wujudi illalahi
nora nêmbah barang wujud
anging Hyang Kang Nuksmèng Manon

mungguh wujude kulup
uning unong aninong ananung
dudu napas dudu hawa dudu eling
rèh sira kalingan suwung
uning unong aninunong

sandeyaning panggayuh
ing panyakrabawa kabèh luput
wong manêmbah ing Allah sakêthi gampil
mobah molah mosik muwus
srahna dadi sêmbahing wong

nanging yèn yun wruh wujud-
ing Pangeran sayuta pakewuh
awit sira puniku tinitah langip
nêmbah asma bae cukup
lamun wus wêruh uninong

amung pamintaningsun
rèhning sira trah rêmbêsing madu
ambawani witaradyèng tanah Jawi
turasing dwijawara nung
yèn nêmbah ywa kongsi katon

aywa lir santri kumprung
mêndêm kulhu rina wêngi bingung
kicah-kicih lir cakranggana nèng warih
sumuci-suci mèt ranu
cakrama lêlangèn ciblon

dat kang wajibul wujud
nuksmèng kôntha isthanira kulup
nora siwah barang tingkah solah sami
nanging satêmêne kulup
datmu pribadi kang katon

dadi dununging sujud
yèn sirarsa wruh kanthèng maujud
padha lêbu-linêbu panjing-pinanjing
sêmbah-sinêmbah puniku
gêdhe cilik datan kaot

yèn sira durung wêruh
sun dumuke saksènana kulup
thole iki uninong aning ananing
Amongpraja matur nuhun
ngungun ngangên-angên cocog

tumancêp kulung kalbu
trusthaning tyas mathêm dènnya dhaku
saking dene kanyataan kondhang saksi
kang sinêmbah wus dumunung
wayanganirèng Dat katon

nulya kancil umatur
dhuh sang dibya pramodaning wiku
sampun têrang èsthining tyas datullahi
jatining kawula wêruh
mangkyamba nuwun wêwiyos

ingkang pasal tri mumpung
antuk wênganing kawêkèn ulun
kadadyaning kewan sato kang kumêlip
asal punapa witipun
jarwakna amba mrih bolong

kang sarta kawula yun
wruh ing tambah kalongirèng umur
kadospundi kababarna bab puniki
sona pasrangkara arum
anggèr bab asaling sato

saka rahsèng tumuwuh
pêpêrêsan kodrat betalmakmur
nuli bumi gêni banyu lawan angin
kang wus lumrah para guru
ing tanah Jawa mangkono

ananging lamun ingsun
anyalênèh sajatine blilu
satêmêne purwa asaling kumêlip
kang mêngku sipat rongpuluh
saking kidam purwaning wong

Ngadam praptaning wujud
jroning wujud mêngku ala bagus
swarga nraka bagya cilaka ngrakêti
lah ing kono datullahu
mandhiri jumênêng kraton

dene kaki asalmu
sira dhewe biyèn kang wus tau
duk samana ingaranan ngadam bakin
iku purwaning tumuwuh
saking êmbuh jatining wong

êmbuh mau buh mau
rèh panêmu dèn anggêp wong putus
asal sato saking wadi madi mani
maningkêm wus kanggo maphum
sun sumêlang lamun goroh

kaya ta bumi banyu
gêni angin kaki durung tamtu
awit sira pribadi datan udani
ngadam mustakirul wujud
kêna inganggêp pitados

akèh kewala guru
sung pituduh purwaning tumuwuh
kinarya nêmbêlas prakara sakawit
pamijange adu bathuk
ananging yaktine goroh

saksine nora wêruh
nadyan yayah rena uga tan wruh
rèhning iku wus kanggo satanah Jawi
prayogyane sira kulup Amongpraja. Sang dwijawrêksa.| ngawruhana ywa maido

lan malih sirarsa wruh
têtelane bab kalonging umur
prakarèku anggèr dahat dènnya rungsit
ewuh pakewuh satuhu
muhung sun wèhi pasêmon

sajatine wong iku
pacangkramanirèng kayat kayun
duk maksih nèng guwa garba têkèng mangkin
kaki nora wuwuh-wuwuh
rina wêngi tansah kalong

kalonge uwis tamtu
uning unong aninong ananung
panjalukku cundhukna lawan pamikir
prataksitanta wus baud
kaya lamun datan keron

Amongpraja umatur
kalingga murda sinuhun-suhun
manjing sanubari trus têkèng dimagi
mathênthêng mathêm manyakup
sakêp cukuping pasêmon

wrêka nabda ywa keguh
lamun ana guru sung pituduh
dunung sêmbah nyulayani lawan iki
yèn tan antuk saksinipun
poma ywa narimèng batos

pasal ingkang kaping catur
winahyèng sêkar kinanthi
sababe kawadis sirna
basa artining kawadis
iku têmbunge wong Arab
têgêse anyaring bumi

kabèh kaanan maujud
sajêroning bumi langit
kang gumêlar kang kumilat
cêcukulan pèni-pèni
baskara wulan tranggana
sadayèku ran kawadis

lamun kagulung ranipun
ngalam têmbunge wong Ngarbi
lire kumpulaning barang
sakalir ingaran siji
yèn kaprinci winastanan
saeun jarwane kaki

sawiji-wiji kang mujud
tunggal kasat mata jinis
ing têmbe sadaya sirna
brastha lêbur tanpa kèri
marma ujaring musakab
myang dalil usul wêwarti

kulu saeun alikun
illa wajahu kang arti
sabarang satunggal-tunggal
kang gumlar têmbe kabèh nir
nanging ana kang tan rusak
mung Allah kang nuksmèng budi

dene mutamating kawruh
kang datan rusak mung warni
pikirên dalil punika
yèn têmên-têmên pinanggih
tan adoh lawan tyasira
mangkya sun jèrèng sathithik

kakekate ingkang maksut
bumi langit sagarardi
candrama lan danumaya
kabèh satêmêne kaki
iku datan kêna rusak
awit kuna praptèng benjing

dene wicaraning usul
ingkang aran kiyamati
wêkasaning dina dunya
mangkana unining dalil
wal kyamat akiru dunya
kayêktèn sira pribadi

kiyamat mau sutèngsun
satêmêne kalih warni
sapisan kiyamat kobra
kapindho kiyamat sahir
kobra gêdhe jarwanira
sahir pardikane cilik

laraping dalil puniku
sira pribadi ngêmasi
sadaya kaanan dunya
rusak wus datan kaèksi
nora ana apa-apa
lah saksènana pribadi

priksanên kyamat sahiru
yèn sira nendra tan ngimpi
apa kang katon nèng kana
puniku tandhane kaki
nuli tangi saking nendra
marma ran kiyamat cilik

kancil Amongpraja matur
kasinggihan sang wikwadi
panêmbahaning buwana
sadayamba sampun tampi
mung sakêdhik nyuwun priksa
karananipun angimpi

dene yitmaka tan mêtu
kuliling jajah nagari
yèn mahyaa saking angga
sèstu wandane ngêmasi
datan wande dadya sawa
dhuh sang wiku kadipundi

mèsêm nayakaning wiku
saha pasrangkara ririh
bênêr sira yun uninga
ywa ngawur kaworan pingging
manawa ing têmbe nular
marang putra wayah wuri

lamun sun buka bab iku
lamun sira bisa tampi
sirna bodhonira mangkya
cacade wimbaning wardi
kasintron dening paesan
nanging kaca bênggala di

sing sapa kang durung tau
mèksi kaca iku masthi
bingung têngên dadi kiwa
saha wuri dadi ngarsi
kang mangkono iku tuna
budine kurang tabêri

bab supêna sutaningsun
nêmu gumêlaring bumi
suryacôndra taranggana
wana samudra di mèksi
tan siwah nèng kene iya
prakarèku sun jarwani

wandanira kabèh kulup
ingsun pamèkakên cêrmin
kang jêro wus isi rasa
yèku netranira kaki
gumulung ing pôncadriya
urip sajêroning pati

sajroning netranirèku
ana gambar ngalam kabir
dene wandanta punika
ingaranan ngalam sahir
agal manuksma ing lêmbat
dalil Kuran awêwarti

anal ngalamun kabiru
dakala pi ngalam sahir
jarwaning lapal punika
jagad gêdhe manjing cilik
wujudmu dhewe sapira
prandene kalêbon langit

jatine nora malêbu
mung gambaring dunya manggih
yèku tirta kang nirmaya
cêngkrama midêr ing ati
manjing sajêroning netra
ingkang aran banyu urip

marma yèn wong ngimpi kulup
sahuwat lan wanudya di
nêmahi nikmat munpangat
yayah pulang rarasing sih
dayaning rahsa umahya
datan slisir lir sayakti

yèku aran sipat kudus
marmane kaki nglabêti
nanging yèn sira supêna
manggya sangsaraning jisim
anggèr tan karasa lara
yeka aran rahsa kadim

lirnya kadim sipat alus
mung mêngku prakara kalih
bungah ingkang sarta susah
sajêroning nendra ngimpi
marma têmbung kawi jarwa
nendra têgêsira têbih

sanyatane lamun turu
ingkang tan supêna kaki
adoh nglangut tanpantara
tan kêna dinalih yakin
yèn sun jèrènga punika
ngêntèkkên kêrtas saêrim

ananging pamintaningsun
pikirên ingkang satiti
rèh siranggèr mêngku sipat
rongpuluh kang wus nyukupi
atas pramodèng sarjana
rina wêngi mardi budi

mung lowung tinimbang nganggur
wajibing aurip mosik
lan mênêng swarjana tama
datan kadi sela glinting
gumlethak bisu tan muna
pantês kinaryancik-ancik

sirèkurèhning wong idhup
yogyane jaba jêro wrin
jêro mosik jaba mobah
sirna kasmalaning ati
marma ngakait pung warah
mukmin kayun pidarèni

jarwane mukmin wus tamtu
urip anèng desa kalih
maksude sira punika
thole lungguha nèng ngriki
pikirmu anjajah jagad
ngêndi-êndi ko uripi

nora rêkasa pikirmu
tanpa netra ngudanèni
ngrungu datan mawa karna
ngandika tan nganggo lathi
marma pasêmoning buda
aran lumpuh midêr bumi

cebol gayuh susup-susup
iku budayaning ati
sira dhewe wus uninga
kadayanirèng pamikir
yèku lire mosik muna
saèstu wajibing urip

seje wong kang yayah ênthung
mobah molah tanpa pamrih
uripe urip-uripan
iku singkirna kang têbih
prataksitaning bijaksa
rina wêngi ngeling-eling

dayaning kayat lan kayun
cêngkrama midêr ing jisim
nadyan tirahirèng dunya
kêmput ingubêngan angin
kadya kang sun jèrèng ngarsa
nguripi isining bumi

Amongpraja aturipun
sampun kawula tampèni
sadaya warsita tuwan
umanjing ing sanubari
sampun têngaluk tyas amba
nendra supe tangi eling

ing mangkya kawula nyuwun
pasal kaping gangsal inggih
mugi paduka babarna
supados tumangkar wingking
sumêbaring putra wayah
palasthaning mudha pingging

dwija sona sabdanipun
bênêr thole kèhing ngèlmi
kadibyan lan kasantikan
nora kêna dèn simpêni
kang sapa nutup kawignyan
puniku dursilèng bumi

ngèlmu kumbi slingkah-slingkuh
kukuh sinumpêt ing ati
wahyèng ling angon iriban
ting klêsik lir adol dhêmit
yèn ana wong seje têka
lir orong-orong kapidih

kawruh kang mangkono kulup
dadi wisunaning urip
karya pêpêtênging manah
datan wurung bujuk dhuwit
seje lawan dwija wrêka
ngèlmune ginlar ing bumi

singa krungu lir maguru
prasasat mijang yèn angling
sidyèngsun kaki supaya
winancaha para bangkit
rèh timbule kang sanyata
wimbane angadu budi

ping pira bae ing dangu
lêledhang ing Bramartani
gêlar dibyèng pramabasa
ing gunardika rèh lungit
supaya winancah para
nawung kridha bijaksa di

tan merang kasoran kawruh
mangkono wong ulah budi
mèt wignya kawruhing liya
pabarataning pawarti
jamake palastha mudha
sirna wus tan ana kèri

seje guru luru-luru
yèn kalah wicara isin
padune sor ngaku mênang
budi andhap ngaku inggil
mung murih payuning kôndha
nulya kèh wong manjing murid

sang pandhita ngandika rum manis
rêngên thole pasal kaping lima
bab kraton ngakirat gone
sun tan wignyangsung tuduh
margadurung tau ngêmasi
sanadyan ngicipana
sun pribadi layu
kapriye goningsun mijang
bokmanawa sira datan bisa tampi
awit nguni ciptanta

kukuh bakuh mantêp ing pangèsthi
anggandhuli kawruhmu kang lawas
wijange gurumu biyèn
kang siranggêp wus jumbuh
lima nênêm tunggal sawiji
anaa kang sulaya
jaba-jabanipun
nanging kêkêrane padha
kang sirèsthi jumbuh kawula lan gusti
tan gusti tan kawula

mung pribadi kang sira antêpi
mulih marang asaling manuswa
bumi gêni angin lan we
warih bali mring banyu
angin mulih dadyangin malih
bumi mulih mandhala
dahana dadyapuy
mung eling midrawèng jagad
kang sawênèh ana guru sung sajarwi
anggulung badan wadhag

ginawa ring ngalam ingkang suci
ana guru sajar malbèng sonya
suwung wangwung lir wong sare
salah sawiji iku
koantêpi salami-lami
marma yèn sira tômpa
gêgandhulan ingsun
kocakrabawa sulaya
upamane sun wijang bae sirèki
kang lumrah guru kathah

tumanggal mring bêbayi sirèki
kadya para guru panitisan
bênêr luput êmbuh kuwe
tan bisa ngêdu têlu
wus mangkono lakuning kyai
kancil sumambung sabda
dhuh sang maha wiku
kawula minta kang nyata
sanyataning ngèlmu mawi tôndha saksi
lir sajarwa paduka

manawi tan kasaksèn ing ati
guru kawula ing jroning nala
kadospundi pitadose
rèh sawarnining kawruh
amba kêdah uning kakiki
wignyaa anjun mudhar
anjèrèng anggulung
gumlindhing lir kênèkêr glas
yèn kababar midrawa ngêbêki budi
mangkatên bicaksana

kang wignyamot sasmita di murti
rèh jroning wong kadya jagad raya
barang apa kamot kabèh
kang amis bacin arum
rumakêt ing kulunging ati
wit kadunungan ayat
hidayat Hyang Agung
kang mèdêm padhang narawang
têrus têrang yayah kèkêr tanah Prankrik
adating Manon bawa

angandika Sang Juru Martani
yèn mangkono sêdyaning tyasira
wus sumanggêm datan mèngèng
sadarpa kumacèlu
ring sasana kratoning akir
sun untapakên mangkya
mring silaning layu
kang wus tan kacakrabawa
rasaning dat tirtamaya nganyut pati
pati patitis nyata

trangginas sang dwija nglaksanani
mugut yitmaka nir Sang Hyang Atma
kancil pinêluk griwane
sinidi dayèng tuwuh
lêlantaran uning ananing
uninong aningêna
sakala wus layu
kadyangganing krêndhasawa
wus nirdaya yayah gusthika kaèksi
subrastha tanpa sesa

sèsining jiwanggati arda nis
niskarèng tyas nora kara-kara
karana cupêt atmane
rêjasèng maya mayut
kaniditan rèh mantrastuti
pamunahing sang dyija
tumanduk ngendranu
kadewan carêm Hyang Endra
tejamaya têngran jagad sonya ruri
wus rumakêt jiwangga

nikmat manpangat nèng têpêt suci
rawiranya ing kanjanmahpiyan
aninong aning unune
Ngarabe anta mutu
kablarmutu kang rahsa jati
carêm ring widhi dhustha
pathining rahsa nung
dumunung ing sonya pringga
tanpopama wus layu kayapul yakin
nora kinaya ngapa

la yaklamu illaillolahi
la yakripu la yakdirulilah
sajatine êmbuh kuwe
tan wujud datan suwung
nora nendra myang nora ngimpi
luluh lêbdaning kôntha
abadi ajalu
jalining arilokarja
kona-kene kakênan jumalèng pati
yayah sewandakala

têtêp alkaju baetullahi
kanyataan tan lyan kalbul insan
kasdu takrul takyin mangke
wus kapugut kasuwuk
hyang yitmaka panoning pikir
rahsa surasèng lena
pranarda tan wêruh
kapurbèng tirta nirmaya
wus têtela kayat kayun tanpa dadi
saking bayaning laya

rêjasèng tyas derarsa malarsih
parasdyaning kancil Amongpraja
nukarta karta kridhane
godha nora kasandhung
munggèng kanjanmahpiyan lêwih
dining karti sampeka
agnyaning tumuwuh
têmah tinêmu sacipta
nèng sasana dudu nraka dudu swargi
dudu ngakir myang dunya

mangabyaring Hyang datul guyubi
abdi manuksma ring Dat maola
sudyarsa manuksma age
ing kothong nuksmèng jumbuh
tambuh jalu tambuh pawèstri
abang seta myang pita
irêng ijo êmbuh
sirna sawarnaning rahsa
jaman muksa langgêng nora ika iki
uninong aningêna

wus têtela wijangan nocogi
kang wus kacakup ing prana nyana
srambut sapara sèwune
tan salisir rèh kusus
kasatmata makripat jati
jatining kang nupiksa
ingkang nganyut layu
mung langgêng tambuh parasdya
masalahnya babu makripatul pati
pandoning suksma purba

samanantuk sadina sawêngi
Amongpraja dènnya minum tirta
nirmaya ing panganyute
sang mahabrata uluk
salam tanggap kancil tarampil
nabda ngalekum salam
uninong unanung
gregah tangi linggihira
wadana nor mandhala sara tumuli
sutignyaning sang brata

swanitanya tinuras lir tiris
lalu lêbda tan kêna tinahan
kadyangganing wungu sare
jatine dudu turu
pungun-pungun dhêlêg mangarti
dènira minum tirta
wimbaning sawuru
kodhêng gêndhêng lir supêna
lêngêr-lêngêr ngungun ngunandikèng ati
lah iki dirgasana

alon matur dhuh sang maha rêsi
ing samangke kawula uninga
ing pêjah kang saèstune
umanjing betollahu
nuksmèng pati wajibing urip
sapisan babarpisan
ingagnya sinau
amba prastawa satmata
kayat kayun kodrat iradat myang ngèlmi
ing pati tanpa guna

tirtamaya ingkang murbèng urip
dede êroh saha dede napas
eling angên-angên dede
ewuh kularsa dumuk
sasananing kang banyuurip
asma musamèng gêsang
yèn makatên sèstu
punika kang nama gêsang
sadayanya kaanan sajroning jisim
namung dados pikêkah

sampun têrang ingkang ngajak urip
ngajak nendra tuwin ngajak pêjah
bagya cilaka dununge
angên-angên tan ayun
lara sungkan mati tan arsi
mung enak lan kapenak
kaarsayanipun
ati lêmbut sakti dibya
dadya muka nglêngkara sabarang kardi
tan wignya karya tilas

barang karsa kudu andhisiki
ala yogya ing sadina-dina
datan kaprah sasêdyane
tan kêni yèn tinurut
singa ingkang nuruti budi
yaktyarda ngômbra-ômbra
dursilaning ayu
marma wong budha ingaran
sang hyang guru guruning manungswa urip
rèh tan wruh tirtamaya

Amongpraja nulya matur malih
kawula mugi nyuwun pitêdah
kang murba masesa mangke
punapi gih puniku
dwija sona ngandika aris
thole sira têtanya
ingkang murbèng tuwuh
tunggal pancêr tirtamaya
nanging kodratira pribadi kang dadi
dadèkkên wujudira

tanpa sangkan sarana pribadi
duk sira maksih nèng kalkaosar
iku wus jumênêng dhewe
murba ing siyang dalu
nèng ngajali praptèng ngabadi
kongsi saiki uga
kaki durung tutug
kodrat ingkang bila alat
yèn wong Arab thole dèn arani puji
puji alkamdulillah

mangkya sira sun tuturi malih
rasaning puji midrawèng raga
sakojur ana isine
iyèki warnanipun
uninunong uning unaning
cundhuk utawa ora
saksèna atimu
kang murba masesèng sira
tunggal ingkang karya wujudmu sakalir
dudu roh dudu nyawa

kala maksih nèng jagad kang suci
puji uwis jumênêng priyôngga
gawe mangkene kanthane
uninong uninanung
têtêp bapa biyung tan kardi
wus dene malaekat
nabi Allah dudu
ing nguni sun wus wêwarah
jroning urip ana nraka suwarga di
karatoning Hyang Suksma

rikalane sira durung dadi
sonya sêpi tan ana punapa
mung iku jumênêng dhewe
nadyan sira tan wêruh
kêna sira dugi prayogi
yogya kacakrabawa
kang aran alkamdu
iki kanthane wêruha
aning unong Amongpraja cêg nampani
suka sukur narima

rèhning cundhuk lawan tyasirèki
kasat mata jarwèng nawung kridha
trang têtela glèthèk pêthèl
rèh wong manon bawa nung
datan kadung dènnya ngêcupi
tarêcêp wus kacakan
jatining tumuwuh
wêruh kang murbèng jiwangga
lawan tôndha saksi wus kamil mukamil
sampurna kasampurnan

wusnya titi titising kara di
sangkan antara praptaning paran
ing sasana kanyatane
dayèng titah tumuwuh
kawruh kusus kinosok bali
mutamat sajagad rat
silarjaning kawruh
têtêp mukmin baetollah
parasdyaning kancil ngèlmu dunya ngakir
kadriya tanpa môngsa

siyang ratri lumintu mangèsthi
tanpa ingan jumbuh ing nirmala
rèh kusumaning wiradèn
pramodèng rat sawêgung
sinasaban yudanagari
ywa kawistarèng kathah
jamak satriya nung
lêlajêring witaradya
tan sayogya jiwangga rêjasèng ngèlmi
nuwuhkên praja rêngka

trunaning tyas Amongpraja
wusing tampi jarwèng rêsi
pasal kang limang prakara
sawiji-wiji nastiti
titis manuksmèng ati
ewuh makewuh kacakup
têngaluking aguna
manjing puat sanubari
betal makmur pacêngkramaning caksana

muhung pasal kang satunggal
kang dèrèng dipun jarwani
Amongpraja aturira
dhuh Risang Juru Martani
kawula nyuwun nuli
kang kaping nêm babaripun
kanang ngodhêngkên cipta
bab wijiling surya saking
purwantara surup mring pracimantara

punapa malih candrama
yèn maksih nèm krowak nginggil
mindhak ari krowak suda
têkèng catur wêlas ari
katon sadaya nuli
krowak malih ingkang luhur
kadi duk nèng pracima
punapa malih kulapti
ingkang pundi lêrês têngahing buwana

srênggala dwija manabda
bab iku luwih mustakil
kasêbut ing kitab palak
palak iku têlung warni
kang siji palak langit
kaping pindho palak laut
katrine palak dharat
siji-sijine hèh kaki
padha dadi kitab crita pira-pira

sun saguh mêruhkên sira
saha sinawung ing gêndhing
macapat têmbung têmbangnya
sun jaluk kartas pèn mangsi
kira-kira bab langit
dluwang rong kêndhang tan cukup
apamanèh sirarsa
wruh grahana surya sasi
kudu titi marang durarining dunya

tuwin ukuraning jagad
saking pulo Piroegris
yeka awit das sapisan
mangetan mangulon sami
dene gambaring rawi
iku bêncèt warnanipun
dadi jam lan mênitan
sêkondhê petungirèki
ingsun kira sira nora bisa tômpa

awit panganggonira jam
hèrloghi durung pisan wrin
tansah mung asêsongaran
sadhela-dela ingèksi
tinèmplèkake kuping
badhêdhêg tyasmu sagunung
kasèt mas jaran bandhang
watu mainan ting kranthil
nanging tuna rèh tan wêruh paedahnya

môngka hèrlogi punika
darbe karêp rolas warni
kanggo atasing agêsang
siji bae sira tan wrin
manganggo mung kapengin
tiru-tiru wong kang blilu
dene nguni sakolah
panganggomu lir wong tani
tani yuta tan wruh globê myang sêkondhah

aywa kang globê lawan jam
ewuh pakewuh yèn yun wrin
bab sastra kewala sira
sacuwil durung mangarti
apa manèh kakawin
jêjêr wasesa tan wêruh
wus dene kitab Kuran
buku-buku têmbung Jawi
Mlayu Wlônda saya durung pisan wruha

môngsa kayaa srênggala
dwija titi ngèksi tulis
yèn katrênjuh angèl lêmbat
mandhak pinungsêng kabudi
nora wis yèn tan panggih
yakti kanyataanipun
manjing sajroning nala
ewuh wong maca sayêkti
awit kudu bisa krasa kulunging tyas

bedane kaki lir sira
wêruh sastra tan pinikir
pangrasamu yèn wus apal
paham kasêbut yèn wasis
nanging sira wus pasthi
pathokaning tulis tan wruh
traping paramasastra
durung pisan-pisan ngarti
suprandene sira wani ngaku bisa

kawignyan dudu kur gambar
dudu etung règêl pandri
lire gunadikèng praja
kabèh kagulung sawiji
sabarang takon ngarti
ngisor têngah dhuwur cukup
beda kang kaya sira
anggitmu pintêr pribadi
yèn katêmu lan wong pintêr sira ewa

rèh kabèh kawignyanira
siranggêp pintêr pribadi
tan ngaku gêguru liya
tan rumôngsa mamèt misil
suka ginunggung wasis
pintêr nora anggêguru
tan kadi dwija sona
kabèh kagunane luwih
olèh saka maguru sapadha-pada

dadi darbe sêsendheyan
wêwaton wimbanirèng ling
nadyan ngadua kagunan
anèng kabar Bramartani
Yapa Budhêng Batawi
Bintang Timur Slomprèt Mlayu
lamun darbe pathokan
tuwuhing kagunan saking
pra bijaksa sarta kitab kuna-kuna

yèn nora mangkono kalah
nadyan unggul wahyaning ling
lamun tinakon watonnya
tan wruh sinurak pra murti
ping pira bae sun wrin
samyolah dibyaning kawruh
nèng pabaratan kabar
katara kang tunèng budi
kumawasis ngaku pintêr tanpa ajar

nguni jaman kuna ana
wong ngaku putus pribadi
aran Ki Puspa Wibawa
sabarang micara mêthit
sastra myang kawi-kawi
tanpa waton yèn binuru
yèn kongkulan kawruhnya
ewa yèn padon muthakil
ora gêlêm kalah mring sapadha-padha

bab palak mau basa Rab
têgêse bundêring bumi
saha saisining jagad
kacrita nèng kono sami
kaananing dumadi
sabab-masabab kasêbut
uriping têtuwuhan
surya côndra tranggana di
padhangira kabèh kasêbut ing palak

kira-kira sèwu koras
kang maksih têmbung Ngarabi
sèwu rungsit sèwu lêmbat
ing mangkya bôngsa Walandi
kang mrêtal têmbung Jawi
mung sapara sèwunipun
ingkang pêrlu kewala
karya mulang anak murid
para siswa pawiyatan Surakarta

ing mangke ngalih Magêlang
marma pamintèngsun kaki
kang titi waskitha pana
mring wicaraning wong murti
lan sira kang tabêri
apa alane wong thêkul
ywa darbe ati sungkan
kêsèt ngrusakake ati
tuhu lamun mangkono susuhing setan

kêsèt sungkan singkirana
kang adoh aywa na kèri
manawarsa ngaji palak
kangwus salin têmbung Jawi
sanadyan mung sathithik
nanging cukup yèn atasmu
manawarsa lir ingwang
asu ing Suracalardi
tangèh lamun miriba sapara sasra

ingsun wus dibya ing palak
tinimbang samining anjing
nanging kang sun wèhkên sira
sathithik kewala dhisik
yèn kakehan tan tampi
iku bae durung tamtu
rèh sira ngaku limpad
guna kasusastran ngênting
wruhanira kabangkitan dudu sastra

marma anggèr poma sira
nganggoa wasita mami
yèn nêdya wira utama
pratanjana sun sajari
kulup ngèlmu durari
palak rêringkêsan lowung
dadya gurendaning tyas
saking warsita kang luwih
sun tuturi anggèr wujuding candrama

ujaring palak akasa
bonu iku wujud siti
tan pae dunya punika
gêdhe jêmbare tan slisir
luhure saking bumi
katêmu ukuranipun
rongpuluh yuta êpal
lumaku ngidêri bumi
punang tèngsu punika pêtêng wujudnya

dene katonira padhang
awit kasorotan rawi
yèn tanggal nom dhuwur krowak
kang padhang ngisor jalirit
sunaring bagaspati
kang nêmpuh marang sutèngsu
marma kang antuk padhang
jalirit amung sathithik
dene wulan kaki lumaku mangetan

saya tuwa saya padhang
yèn wus praptèng wetan nuli
rêmbulan katon sadaya
ingaran purnamasidhi
jatine mung sapalih
kang antuk sunaring tèngsu
nanging tan kasat mata
saya tuwa krowak malih
anèng wetan tan pae duk nèng pracima

lamun pêtêng babarpisan
candrama ingaran mati
yaktine mêtu raina
sulap marmane tan kèksi
dadya etunging sasi
tanggal pisan pindho têlu
têkaning tigang dasa
mung krowake kang winilis
kabèh mau titènana warsitèngwang

dene tanggal ping sapisan
tan ajêg krowakirèki
kadhang sisih kidul kathah
kadhang kang êlor tan mêsthi
yèku saking durari
lire bumi midêr gulung
ngalor ngidul lakunya
yèn kapara ngalor kaki
abot kidul yèn ngidul êlor kang awrat

dene panggulunging jagad
kajaba obahirèki
gulung saking kulon ngetan
patlikur jam têpung malih
dadining surya mijil
saka wetan ngulon surup
kaetung mung rolas jam
sadina sawêngi ugi
lamun bêngi nora kasorotan surya

hèh sutèngsun Amongpraja
kadiparan gon sun nganggit
gulunge kulon mangetan
bab candrama kurang titi
padhang pêtêngirèki
miwah yèn grahana kulup
kurang sapuluh warsa
sun wus uninga saiki
tan sulaya tibaning jam lan mênitnya

nanging yèn sinawung têmbang
ewuh pakewuh tan sipi
awit ingsun punggung mudha
gita wigatining bumi
nadyan macapat kaki
sadhela-dhela sun kudu
tumênga rèhning cingkrang
wong nganggit angeling-eling
sring gantung pèn kadhang anètèsi kartas

cawangane pirang-pirang
ting clurêg pating cêlarik
lir cinakar-cakar ngayam
masang têmbung bolak-balik
sastrane tanpa titis
ukarane ora dhaup
jêjêr wasesa lesan
kêrêp bubrah tan kapikir
parandene kumawawa angrêncana

seje lawan guruningwang
Arya Lêngkawa ing nguni
widagdèng paramabasa
gita têmbang têmbung Kawi
lêlagon mèt surastri
swara manjing karna turut
tiba sèlèhe enak
titipalane patitis
tumêkane ingsun maksih bangêt kurang

mung lowung kinarya ngajar
pawiyatan para murid
palak ingsun gita têmbang
macapat supaya gampil
rèh sira sênêng gêndhing
sarta adrêng kusung-kusung
mung sêngka ananira
bab surya mangke sun anggit
uga mamèt unining palak akasa

kulandaragni punika
dèn arani wujud gêni
kinodrat murub tan pêgat
gêdhene ngungkuli bumi
tikêl ping satus luwih
maksih gêdhe surya iku
tan ngulon datan ngetan
tan anjog datan manginggil
panggulunge nora sah luwih rikatnya

jroning pitu likur dina
panggulunge têpung lagi
saking gêdhene punika
ana cihnane kang yakti
saksine mawa pranti
sêmprong palak angsung tuduh
ika srêngenge ana
blêntong têtela kaèksi
praptèng pitu likur dina blêntong sirna

wus têrang panggulungira
lir gilingan wana pêti
sanadyan mubêng tan owah
saka panggonanirèki
ngalor ngidule kaki
iku yaktine awakmu
katut ubênging lêmah
bumyanggung angolah-ngalih
kang mangkono dadi mangsane wong Buda

dene surya winitara
kadunungan kutu kumlip
sabab sarupaning papan
iku pasthi dèn ênggoni
êmbuh warnanirèki
saking kira-kira tamtu
marma pikirên poma
ywa siramaido dhingin
saha aja sira age marcayèng tyas

kudu timbangên ing nala
ati kang wruh goroh yakti
mangkono wong ahli cipta
prayitna sarta patitis
mobah mosiking urip
tuwin barang kang maujud
budinên lan katimbang
aywa tambuh barang warni
kang mangkono kalbu mukmin baetollah

ing mêngko sun asung warah
caritaning palak langit
kang isi lintang malêksan
tan pisan kêna winilis
adoh saka ing bumi
kongsi tan kêna ingukur
mungguh sakèhing lintang
yeka jagad siji-siji
luwih gêdhe ngungkuli dunya punika

tinon saking pranti palak
ing kaca prasana kèksi
pirang-pirang yuta jagad
kongsi tan kêna winilis
prandene dèn kawruhi
amung satus patang puluh
punjul papat arannya
sawiji-wiji tinulis
tan kacrita nèng kene ngêbaki papan

akèh arane kang lintang
maksih têmbunging Arabi
dene lintang kang lumampah
cacahe mung rolas iji
samya ngidêri bumi
surya lan candrama kêmput
araning lintang rolas
uga tan sun tulis ngriki
sabab tanpa daya marang atasira

sarupaning lintang-lintang
antuk soroting hyang rawi
marmane padha sumunar
wit saking kulandaragni
kajaba iku kaki
ana lintang mawa buntut
iyeka kala-kala
mahya muk swara lir agni
dhasar nyata lintang pangawak dahana

wondene langit punika
tanpa wujud tanpa warni
suwung wangwung nora kôntha
sanadyan udara sêpi
jêmblong kewala kaki
dene ingkang rupa biru
luhure mung sèkêt pal
lir kang wus sun jèrèng ngarsi
pirang-pirang critèng palak dadi tôndha

mêngko sun ringkês kewala
yèn jinèrèng kurang mangsi
kaananirèng akasa
udara maruta sêpi
marma kèh kukus sami
tan mumbul mubêngpuniku
tan têrus ing awiyat
manèh sun ringkês bab langit
kari jagad gumêlaring dunya pada

sira subrôngtaa kaki
kaananing jagad raya
gumêlaring bumi kabèh
kaya ta punang samudra
kasôngga ing buwana
dene thole warnanipun
bundêr kêmplêng wus têtela

bundêre saengga mimis
marma aran cakrawala
iya iku pangkêluke
pinriksa saking kadohan
yakti kaling-kalingan
kang awit bumi malêngkung
tandhane waspadakêna

manawa grahana sasi
nuju tanggal ping patbêlas
adate katon mancorong
kasunar ing prabangkara
môngka surêm kang wulan
awit kalingan puniku
dening wayanganing dunya

soroting pratônggapati
côndrasa kala kalingan
têmahan sirna prabane
wayangan mau têtela
srana kèkêr kapriksa
kang nasabi côndra mau
bundêr cêtha wela-wela

marma krowaknya lumaris
saka ing dhuwur mangandhap
ngrêgêmêng bundêr wujude
yeka wayangan pratala
rèhning kabèh wayangan
tan pae lan wujudipun
saksi malih kang sanyata

yèn sira nèng têpi jladri
priksanên plêngkunging toya
bundêr alus rata tinon
lamun ana prau têka
sèstu datan katingal
kabèh muhung tiyangipun
apadene layarira

sababe kalingan maksih
pangkêlukirèng pratala
marma praune tan katon
lamun lakune wus pêrak
kabèh saya katingal
tiyang layar tuwin prau
iku ingkang dadi tôndha

tandhane yèn bundêr yakti
saka anggiting pujôngga
palak ginawe gambare
dening Tuwan Pitahoras
Walônda tanah Prasman
saha yasa ukuripun
saya têtela nyatanya

jêmbaring bumi pinanggih
têlung atus sawidak grad
sangang puluh sabên pojok
nganggo garisan mangetan
mangalor ngidul uga
dhewe-dhewe aranipun
maksih basa ing Eropah

tan ana têmbunge Jawi
marmèwuh sinawung têmbang
ing mêngko sun rancag bae
lowung dadia bêbuka
kawruh pamine sarah
angên-angên yayah laut
barang apa manjing bisa

yakti tan sêsak kang ati
marang kagunaning dunya
sira wus wêruh ênggone
nèng madyèng jantung lan utak
mancorong lir jabarjad
kancil Amongpraja tur wruh
adhuh sang manggala brata

amba nyuwun priksa malih
mugi katarbukakêna
grahana surya sababe
kaling-kalingan punapa
dene kenging pinetang
nadyan kirang sèkêt taun
paduka sampun uninga

dwija sona amangsuli
sira yun wêruh grahana
kudu ana pirantine
ngèksia plêthèking surya
myang surup ing pracima
anèng ngêndi surupipun
ing ngarêp sun wus sungwarta

grahana surya myang sasi
kudu nganggo ukur palak
kaetunga durarine
dadi ananing grahana
rêmbulan miwah surya
pasthi ana sabên taun
tan kèksi sing tanah Jawa

yèn sira wus angawruhi
tibèng ngêndi bae wikan
ing wayah jam mênitane
lah kaki mara majua
iki globê ajara
durari ukuranipun
marga tibaning grahana


tumbukanirèng tri warni
surya wulan tuwin dunya
bumi anèng ngisor dhewe
kang nèng têngah wulan kôntha
ngaling-alingi surya
dadya sunare katumbuk
surêm padha sanalika


marma kudu wayah lingsir
yèn ana grahana surya
ing wulan kôntha tumbuke
payo marang papan lêmpar
kancil sira sun ajar
kabênêran mangsanipun
amênangi tanggal tuwa


priksanên obahing bumi
saha obahing candrama
durarine ngidul ngalor
yeka kang dadi grahana
rêmbulan 

 saha surya
kancil lêngêr-lêngêr ngungun
pangetunging grad buwana


Amongpraja matur malih
lêrês jêng paduka dwija
kêdah uninga etange
durari ukuraning grad
marma ing mangke amba
nyuwun priksa wijangipun
grad ingkang satunggal-tunggal


Sang Juru Martani angling
kaki sirarsa ngukur grad
payo mring pulo Piro ge
iyèku gon bas sapisan
lintang lor priksanana
wawasên plorodna kulup
yèn klêlêp antuk saêgrad


kapriye sun jèrèng mangkin
anaksèni ngukur dunya
mil pal cêngkal tuwin elo
rêringkêsanirèng warah
elo iku mèt dunya
para satus patang puluh
yuta saelo Nèdêrlan


kalane ing nguni-uni
ananing elo punika
kumpulan pra pintêr kabèh
wong Enggris Itali Prasman
Dhitslan Bèlgi Switsêrlan
ing taun sèwu astha tus
lumaksana ngukur dunya 




saking pulo Piro awit
kapal lakune mangetan
tan menggok-menggok lakune
dupi antuk tigang warsa
kagyat para bijaksa
praptèng pulo Piro sampun
doning pangkatira ngarsa


nulya ingetung kapanggih
sapra patang puluh yuta
siji ingaranan elo
mètêr basane wong Prasman
wong Dhislan aran toas
samana purwaning rujuk
bobot kang sarta ukuran


kongsi praptèng jaman iki
kanggo mring bôngsa Walônda
saantero rujuk kabèh
bobot ukuran takêran
purwane saking jagad
iku pêpathokanipun
kudu sira kawruhana


sun balèni crita malih
gêdhe jêmbare kang dunya
saking wetan têkèng kulon
têpung kongsi têmu gêlang
têlung atus swidak grad
dunya dènira anggulung
ngubêngi ukur punika


jroning sadina sawêngi
riningkês patlikur êjam
gradnya 

 ginawe samono
sajam antuk limalas grad
nulya mênit kapara
mangkya têtela katêmu
patang mênit antuk sagrad


marmane têrangna kaki
amriksani èrloji jam
sukur yèn bisa wruh bêncèt
bêncèt mêngku rong prakara
satunggal gambar surya
kapindho ukuranipun
jêmbarirèng janaloka


lan malih wêruha kaki
ingkang aran sêkal Prasman
mangkya ginawe wêwaton
pangringkêsirèng ukuran
malih lakuning jôngka
lan pasikon kanggo parlu
atase anyêngkal lêmah


nanging sun kira sirèki
kapintêramu mung lumrah
durung wruh jôngka myang sikon
luwih manèh etung sêkal
têlu iku utama
wruhmu sêtun tukang kayu
kanggo ngukur gawang lawang


ngukur bumi nora ngarti
marma aran wong prasaja
maksih lumrah bae thole
seje lan kang wus bijaksa
ing kawruh ngukur dunya
môngka 

 sayaktine kulup
sabên manungswa punika


dadi juru ngukur pasthi
gawe ngukur barang-barang
nanging sirèku durung wroh
ing mêngko kaki sun buka
supaya bisa ngêkar
bisa wêruh bae cukup
aywa kongsi salah netra


yèn ingkang durung mangarti
mriksani gambar-gambar kar
kapencut wêruh pulase
saha alusing manyêrat
ukuran tan rinêmbag
pira jêmbar ciyutipun
mangkono wong nganggo netra


akèh kagunaning bumi
wawasên kang kongsi wignya
supaya sirnaning bodho
gumêlaring pamulangan
wus luwih sèkêt warsa
wus wêruh kapintêramu
lagi sapara sayuta


ananging wus ngaku bangkit
awit tulismu jlagêdhag
ngatumbar Jawa Ngarabe
wus dene tulisan Wlônda
wruh pêpathokanira
kabèh têngêran wus nyakup
pangrasanira sampurna


iku witmu ngaku wasis
nora kurang gunardika
nanging yèn sira katanggor 


wong bijaksa nawung kridha
têmah ewamu têka
rumakêt badan sakojur
dadya bisu tanpa muna


mangkono wong tunèng budi
wirang lamun têtakona
jêr nalare mung samote
tan praduli wong sarjana
kancil tumungkul nêmbah
saha matur klu nun klu nun
ngèsthi wahyaning wasita


kancil nulya matur malih
adhuh sang srênggala dwija
kawula nyuwun pawartos
saking pandangu paduka
nguni maksih kajaja
mrêngkêl salêbêting kalbu
kodhêng rèh bodho sadarpa


ingkang paduka wastani
êndi têngahing buwana
lan watêse jagad kabèh
sona alon wuwusira
bab iku luwih gampang
têngah ingkang buwana gung
wêwatone saka sira


wija purwantara tuwin
utara pracimantara
pugêraning sujanma kèh
wus dene made pratala
têlênge ngisorira
coba ukurên mangidul
mangalor èstune padha


marma

pêpathokan saking
saking iku krama saka
têgêse wujudiranggèr
pikirên lamun pinanggya
sira wus madyotama
kang sanadyan tiru-tiru
bêcik kang wêruh sababnya


mangkya sajarwèngsun wus nis
lagya samene kang mahya
yogya upayanên dhewe
warsitaningsun sadaya
palak lan saprabotnya
kang satiti pangudimu
ywa uwis-wis yèn tan panggya


wis mundura kaki aji
marang dhatu prabayasa
yèn sira tansah nèng kene
lena panêkêming praja
nuwuhkên aru-ara
kitab palak globê iku
gawanên saatlasira


sêkal sikon jôngka tuwin
blêbês mètêr busol kompas
kèkêr sipat gantung plangsèt
rontèk irêng abang seta
kabèh gawanên padha
besuk watara sataun
bakal sun takoni sira


wêkas sun poma kang eling
aywa kêmba ing pamriksa
aja mlangkah kêbetane


milih ingkang gampang-gampang
kang angèl linangkahan
yèn wus judhêg pamikirmu
takona mring bôngsa waswa


algêbrah ukuran bumi
etung mangracut pêcahan
pra puluhan rèhning kowe
uwis katara yèn limpat
muhung kèri sajuga
bab pilasi têmbe ingsun
kang mulang sira priyôngga


sira rèh jumênêng aji
nata gung binatharèng rat
bawani bawana kabèh
wahyanirèng wahyu wirya
bawani ing bawana
midana dursilèng ayu
wajibing narendra tama


dene byu-abyuk ta tuwin
adil karta wisnungkara
sun sajarwakakên dhewe
nanging sira kudu lêga
pangulu patih jaksa
abipraya kapatipun
rumaksaka ing rasika


gumulung dadya sawiji
pramodaning witaradya
yeka têtêping karaton
ratu pangulu pêpatya
jaksa sabyantu karsa
ngatas sudarsanèng kewuh
muwuhi arjaning praja


Mijil
nanging 

 ana pamintèngsun peling
kang mijil sang katong
supayarja luhur kotamane
mandrawasa midêr nyakrawarti
mantrastutyèng abdi
kang nandhang kaswayun


sun mêminta manawa marêngi
pra murda rumojong
patih jaksa pangulu rêmbuge
rèhning maksih ana kang gung tistis
rina wêngi nangis
iyeka si kuwuk


rèh wil pusa nguni laku juti
gêmpal tatèng sato
nindakake apus maridake
jaluk pitik dhuwit mori muslim
sakèhing patinggi
mèstu amituhu


rèhning uwis linakonan lami
sun watara kapok
ingsun kira tri warsa saprene
iku bae apuranên kaki
dimèn mulih saking
Ngayah antuk ampun


awotsêkar kancil matur inggih
lumèngsèr lon-lonan
lampahira wus prapta ing made
bangsal rukma lunggyèng burdha manik
nuju ri Rêspati
pasewakan agung


pêpak para santananing aji
pêpatih 

 sumaos
pra nayaka bupatyarya akèh
ulubalang panèwu lan mantri
pangrêmbenya tuwin
nara praja pênuh


saha para yogi swara rêsi
sumiwi ing katong
uwa-uwa kang môngka ulune
indhung uluguntung cèkèl cantrik
janggan puthut wasi
atap urut lungguh


kabupatèn jaksa anambungi
dwirada dibya nom
kori sarayuda saprabote
gripir carik uruting palinggih
sadaya wadya ji
bungkuh marikêlu


nulya Radèn Amongpraja ngliring
patih trang pasêmon
tanggap ing tyas marêk byantara ge
agnyanira Mongpraja mring patih
hèh mukaning mantri
ing mêngko karsèngsun


si wil pusa kang nandhang prihatin
kukuming karaton
kang nèng Ngayah timbalana age
anuduha mantri môngka dadi
dutaning nagari
Sugriwantuk ampun


patih nêmbah sandika anuding
kêkalih mantri nom
mundhi 
-  -

Sang Amongpraja tinangkil, misudha para wadya.

 rontal luwara siksane
kuwuk kang nèng Ngayah kawlasasih
salire winangsit
duta mangkat sampun


Amongpraja bubaran tinangkil
kondur angadhaton
kawuwusa caraka lampahe
enggaling crita kuwuk wus kerid
margi tan winarni
prapta ing praja gung


nulya sowan dyan bèi marêngi
siniwi kaprabon
ingkang sewaka kadi adate
kawistara kuwuk nrimèng ati
Mongpraja wahyèng sih
samana mring kuwuk


winisudha jinunjung ing linggih
wil pusa samêngko
dadya buyut tuwanggana kinèn
mardi mardawa wiwekèng wèsthi
sadaya ngèstuti
suka myang jumurung


sêsarêngan amisudha linggih
pra narapraja nom
undha usuk pinantês pangkate
ana dadi punggawa manguri
panêngkar myang sêndhi
pandêlêgan umbul


dêmang rôngga kabayan ngabèi
kang samya mangartos
punang partisara nyêngkutake
kaya ta

lutung pinaring buslit
dadya juru sakit
tanuhita dhukun


sarupane kewan ingkang gêring
wus kontap ing criyos
pramèng guna usada sranane
wus pira-pira lêlara mari
wit dayèng anjani
tuhu ahli nujum


saha lingsang pinaringan ing sih
kangkat saking ngisor
dadya samahita pardikane
mardi basa basukyarjèng kawi
pawiyatan tulis
para siswa dhusun


tuhu putus kasusastran tuwin
kalungidan ngartos
wus kasusra nirmala malane
saking lami ulah sasmita di
amisudha malih
luwak juru tênung


sampun tamat caritaning kancil
dintên Sêtu Kliwon
Mulud Wawu pitulas tanggale
ôngka sèwu wolung atus tuwin
kawan dasa siki
ing pangêcapipun


tumbukanirèng tri warni
surya wulan tuwin dunya
bumi anèng ngisor dhewe
kang nèng têngah wulan kôntha
ngaling-alingi surya
dadya sunare katumbuk
surêm padha sanalika

marma kudu wayah lingsir
yèn ana grahana surya
ing wulan kôntha tumbuke
payo marang papan lêmpar
kancil sira sun ajar
kabênêran mangsanipun
amênangi tanggal tuwa

priksanên obahing bumi
saha obahing candrama
durarine ngidul ngalor
yeka kang dadi grahana
rêmbulan saha surya
kancil lêngêr-lêngêr ngungun
pangetunging grad buwana

Amongpraja matur malih
lêrês jêng paduka dwija
kêdah uninga etange
durari ukuraning grad
marma ing mangke amba
nyuwun priksa wijangipun
grad ingkang satunggal-tunggal

Sang Juru Martani angling
kaki sirarsa ngukur grad
payo mring pulo Piro ge
iyèku gon bas sapisan
lintang lor priksanana
wawasên plorodna kulup
yèn klêlêp antuk saêgrad

kapriye sun jèrèng mangkin
anaksèni ngukur dunya
mil pal cêngkal tuwin elo
rêringkêsanirèng warah
elo iku mèt dunya
para satus patang puluh
yuta saelo Nèdêrlan

kalane ing nguni-uni
ananing elo punika
kumpulan pra pintêr kabèh
wong Enggris Itali Prasman
Dhitslan Bèlgi Switsêrlan
ing taun sèwu astha tus
lumaksana ngukur dunya

saking pulo Piro awit
kapal lakune mangetan
tan menggok-menggok lakune
dupi antuk tigang warsa
kagyat para bijaksa
praptèng pulo Piro sampun
doning pangkatira ngarsa

nulya ingetung kapanggih
sapra patang puluh yuta
siji ingaranan elo
mètêr basane wong Prasman
wong Dhislan aran toas
samana purwaning rujuk
bobot kang sarta ukuran

kongsi praptèng jaman iki
kanggo mring bôngsa Walônda
saantero rujuk kabèh
bobot ukuran takêran
purwane saking jagad
iku pêpathokanipun
kudu sira kawruhana

sun balèni crita malih
gêdhe jêmbare kang dunya
saking wetan têkèng kulon
têpung kongsi têmu gêlang
têlung atus swidak grad
dunya dènira anggulung
ngubêngi ukur punika

jroning sadina sawêngi
riningkês patlikur êjam
gradnya ginawe samono
sajam antuk limalas grad
nulya mênit kapara
mangkya têtela katêmu
patang mênit antuk sagrad

marmane têrangna kaki
amriksani èrloji jam
sukur yèn bisa wruh bêncèt
bêncèt mêngku rong prakara
satunggal gambar surya
kapindho ukuranipun
jêmbarirèng janaloka

lan malih wêruha kaki
ingkang aran sêkal Prasman
mangkya ginawe wêwaton
pangringkêsirèng ukuran
malih lakuning jôngka
lan pasikon kanggo parlu
atase anyêngkal lêmah

nanging sun kira sirèki
kapintêramu mung lumrah
durung wruh jôngka myang sikon
luwih manèh etung sêkal
têlu iku utama
wruhmu sêtun tukang kayu
kanggo ngukur gawang lawang

ngukur bumi nora ngarti
marma aran wong prasaja
maksih lumrah bae thole
seje lan kang wus bijaksa
ing kawruh ngukur dunya
môngka sayaktine kulup
sabên manungswa punika

dadi juru ngukur pasthi
gawe ngukur barang-barang
nanging sirèku durung wroh
ing mêngko kaki sun buka
supaya bisa ngêkar
bisa wêruh bae cukup
aywa kongsi salah netra

yèn ingkang durung mangarti
mriksani gambar-gambar kar
kapencut wêruh pulase
saha alusing manyêrat
ukuran tan rinêmbag
pira jêmbar ciyutipun
mangkono wong nganggo netra

akèh kagunaning bumi
wawasên kang kongsi wignya
supaya sirnaning bodho
gumêlaring pamulangan
wus luwih sèkêt warsa
wus wêruh kapintêramu
lagi sapara sayuta

ananging wus ngaku bangkit
awit tulismu jlagêdhag
ngatumbar Jawa Ngarabe
wus dene tulisan Wlônda
wruh pêpathokanira
kabèh têngêran wus nyakup
pangrasanira sampurna

iku witmu ngaku wasis
nora kurang gunardika
nanging yèn sira katanggor
wong bijaksa nawung kridha
têmah ewamu têka
rumakêt badan sakojur
dadya bisu tanpa muna

mangkono wong tunèng budi
wirang lamun têtakona
jêr nalare mung samote
tan praduli wong sarjana
kancil tumungkul nêmbah
saha matur klu nun klu nun
ngèsthi wahyaning wasita

kancil nulya matur malih
adhuh sang srênggala dwija
kawula nyuwun pawartos
saking pandangu paduka
nguni maksih kajaja
mrêngkêl salêbêting kalbu
kodhêng rèh bodho sadarpa

ingkang paduka wastani
êndi têngahing buwana
lan watêse jagad kabèh
sona alon wuwusira
bab iku luwih gampang
têngah ingkang buwana gung
wêwatone saka sira

wija purwantara tuwin
utara pracimantara
pugêraning sujanma kèh
wus dene made pratala
têlênge ngisorira
coba ukurên mangidul
mangalor èstune padha

marmapêpathokan saking
saking iku krama saka
têgêse wujudiranggèr
pikirên lamun pinanggya
sira wus madyotama
kang sanadyan tiru-tiru
bêcik kang wêruh sababnya

mangkya sajarwèngsun wus nis
lagya samene kang mahya
yogya upayanên dhewe
warsitaningsun sadaya
palak lan saprabotnya
kang satiti pangudimu
ywa uwis-wis yèn tan panggya

wis mundura kaki aji
marang dhatu prabayasa
yèn sira tansah nèng kene
lena panêkêming praja
nuwuhkên aru-ara
kitab palak globê iku
gawanên saatlasira

sêkal sikon jôngka tuwin
blêbês mètêr busol kompas
kèkêr sipat gantung plangsèt
rontèk irêng abang seta
kabèh gawanên padha
besuk watara sataun
bakal sun takoni sira

wêkas sun poma kang eling
aywa kêmba ing pamriksa
aja mlangkah kêbetane
milih ingkang gampang-gampang
kang angèl linangkahan
yèn wus judhêg pamikirmu
takona mring bôngsa waswa

algêbrah ukuran bumi
etung mangracut pêcahan
pra puluhan rèhning kowe
uwis katara yèn limpat
muhung kèri sajuga
bab pilasi têmbe ingsun
kang mulang sira priyôngga

sira rèh jumênêng aji
nata gung binatharèng rat
bawani bawana kabèh
wahyanirèng wahyu wirya
bawani ing bawana
midana dursilèng ayu
wajibing narendra tama

dene byu-abyuk ta tuwin
adil karta wisnungkara
sun sajarwakakên dhewe
nanging sira kudu lêga
pangulu patih jaksa
abipraya kapatipun
rumaksaka ing rasika

gumulung dadya sawiji
pramodaning witaradya
yeka têtêping karaton
ratu pangulu pêpatya
jaksa sabyantu karsa
ngatas sudarsanèng kewuh
muwuhi arjaning praja

nanging ana pamintèngsun peling
kang mijil sang katong
supayarja luhur kotamane
mandrawasa midêr nyakrawarti
mantrastutyèng abdi
kang nandhang kaswayun

sun mêminta manawa marêngi
pra murda rumojong
patih jaksa pangulu rêmbuge
rèhning maksih ana kang gung tistis
rina wêngi nangis
iyeka si kuwuk

rèh wil pusa nguni laku juti
gêmpal tatèng sato
nindakake apus maridake
jaluk pitik dhuwit mori muslim
sakèhing patinggi
mèstu amituhu

rèhning uwis linakonan lami
sun watara kapok
ingsun kira tri warsa saprene
iku bae apuranên kaki
dimèn mulih saking
Ngayah antuk ampun

awotsêkar kancil matur inggih
lumèngsèr lon-lonan
lampahira wus prapta ing made
bangsal rukma lunggyèng burdha manik
nuju ri Rêspati
pasewakan agung

pêpak para santananing aji
pêpatih sumaos
pra nayaka bupatyarya akèh
ulubalang panèwu lan mantri
pangrêmbenya tuwin
nara praja pênuh

saha para yogi swara rêsi
sumiwi ing katong
uwa-uwa kang môngka ulune
indhung uluguntung cèkèl cantrik
janggan puthut wasi
atap urut lungguh

kabupatèn jaksa anambungi
dwirada dibya nom
kori sarayuda saprabote
gripir carik uruting palinggih
sadaya wadya ji
bungkuh marikêlu

nulya Radèn Amongpraja ngliring
patih trang pasêmon
tanggap ing tyas marêk byantara ge
agnyanira Mongpraja mring patih
hèh mukaning mantri
ing mêngko karsèngsun

si wil pusa kang nandhang prihatin
kukuming karaton
kang nèng Ngayah timbalana age
anuduha mantri môngka dadi
dutaning nagari
Sugriwantuk ampun

patih nêmbah sandika anuding
kêkalih mantri nom
mundhi Sang Amongpraja tinangkil, misudha para wadya.rontal luwara siksane
kuwuk kang nèng Ngayah kawlasasih
salire winangsit
duta mangkat sampun

Amongpraja bubaran tinangkil
kondur angadhaton
kawuwusa caraka lampahe
enggaling crita kuwuk wus kerid
margi tan winarni
prapta ing praja gung

nulya sowan dyan bèi marêngi
siniwi kaprabon
ingkang sewaka kadi adate
kawistara kuwuk nrimèng ati
Mongpraja wahyèng sih
samana mring kuwuk

winisudha jinunjung ing linggih
wil pusa samêngko
dadya buyut tuwanggana kinèn
mardi mardawa wiwekèng wèsthi
sadaya ngèstuti
suka myang jumurung

sêsarêngan amisudha linggih
pra narapraja nom
undha usuk pinantês pangkate
ana dadi punggawa manguri
panêngkar myang sêndhi
pandêlêgan umbul

dêmang rôngga kabayan ngabèi
kang samya mangartos
punang partisara nyêngkutake
kaya talutung pinaring buslit
dadya juru sakit
tanuhita dhukun

sarupane kewan ingkang gêring
wus kontap ing criyos
pramèng guna usada sranane
wus pira-pira lêlara mari
wit dayèng anjani
tuhu ahli nujum

saha lingsang pinaringan ing sih
kangkat saking ngisor
dadya samahita pardikane
mardi basa basukyarjèng kawi
pawiyatan tulis
para siswa dhusun

tuhu putus kasusastran tuwin
kalungidan ngartos
wus kasusra nirmala malane
saking lami ulah sasmita di
amisudha malih
luwak juru tênung

sampun tamat caritaning kancil
dintên Sêtu Kliwon
Mulud Wawu pitulas tanggale
ôngka sèwu wolung atus tuwin
kawan dasa siki
ing pangêcapipun

