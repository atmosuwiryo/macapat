pèh amba maksik taruna
sagêda muksising puji
aywa muja tawang-towang
suwung wangwung tanpa saksi
kang cocog sajroning sir
Gusti myang kawula jêmbuh
ngênalyakining cipta
amba èsthi kang tan slisir
laksitamba ing têmbe manggih punapa

sajatine Kul wus wikan
yèn Kancil titah linuwih
têmbe yun kasumbagèng rat
mardu mardika ing bumi
susila kramaniti
budya yu maharja tulus
lulus panjênêngannya
tata titi yudanagri
ambêk tama putus mranata agama

ngluhurkên dzatu'lmaula
wêdi asih amêmuji
Kancil sinihan ing para
nabi mukmin ulya wali
ahli yukti kang budi
kadarman tyas santa sadu
sutrisna ing sasama
kaananirèng dumadi
pratignyèng rèh 'ilmu rasa sasmitarja

saha têmbe mêngku drajad
nurbuwat midrawèng bumi
kajibah ruwêt rêntêngnya
sukêrtining rat tinapis
sato kutu kumêlip
wêdyasih manêmbah sayuk
tuhu yèn wirotama
nanging mangke maksih nganti
rèh tinutup sinêngkêr dening Hyang Suksma

ciptèng Keyong wus tan samar
satiti mèksi mring Kancil
sanadyan ambêke mangkya
nglunyat kiyanat adrêngki
awit durung nêkani
jangji tarbukaning wahyu
maksih sinurang lampah
dèrèng kawistarèng bumi
wahyèng drajad nganti lokh-makfuling kodrat

marma pramana pamriksa
tandha kasatmata gaib
sumêla antarèng imba
kadya wangkawa ngawêngi
prabane ngilat thathit
pasuryanira nyutèngsu
Keyong nulya mêmijang
mring Kancil sampun dèn ncupi
kawruh murti sampurna ing sangkanparan

mukswaning angga waspada
yayah brangta ulah 'ilmi
Kancil matur angrêrêpa
bapak kulèsthi yun muksis
ywa bawur samar miring
kyai khususe kang jêntus
gêsang trus pêjah mulya
mulyèng akhir kadospundi
nyatanipun kang têtela kasatmata

kapriksa netra kêpala
supados mantêping ati
ngèsthi nganggêp ingkang muhtas
sahir kabir dèn ngèngèri
pinungsèng jroning urip
tunggal rasa cipta jumbuh
pamoring Gusti kwula
paran dènnya nglaksanani
laksitanya têmbe ingkang amba sêdya

Keyong mèsêm nambung sabda
Kancil wuwusmu patitis
mawèh tandha cipta rasa
klair pêcah silèng budi
yèn mangkono sirèki
têmên-têmên pangungsêdmu
èstu datan suminggah
ingsun Darmawasita di
pami wiji cukul ora wit sasana

sirèku pami panggonan
'ilmu luwih dadi winih
yèn loh saha rabuk kathah
wijine luwih andadi
woh mêntês mêratani
mawur sumêbar misuhur
kang mangkono sêdyanta
payo umanjinga aglis
marang kana sajêroning guwagarba

garbaningsun lêbonana
Kancil kagyat matur aris
ing pundi margi kawula
rèh amba agêng tur inggil
tinimbang lan kiyai
buntut kawula kang puthuk
yakti masa sêdhênga
Keyong mèsêm nabda aris
gêdhe êndi sira lan gumlaring dunya

sakurêbing dirgaloka
kang isi surya sitèngsi
salumah isining dunya
tan sêsak ring garba mami
yèn manjing lobok pasthi
Kancil saya dahat sêngkut
medêm danurjèng nala
matur sandika ing tuding
mèstu tikswèng sutagnya karsa tan taha

kakyage sira parêka
iki grananingsun kering
dwara adoh tanpantara
Kancil nawang sigra manjing
cocog wasita uning
pintu sajuga anglangut
tan dangu laksitanya
praptèng jro garba myar mèksi
tanpa tirah awang-uwung nglangut nglamat

tan wêruh kulon lan wetan
lor kidul myang ngandhap nginggil
ngarsa wuri kering kanan
dudu rina dudu wêngi
Kancil sêdhih kang ati
Keyong nabda hèh ta kulup
ywa maras atinira
sanalika Kancil ngèksi
ing Kul Darmawasita asrêp tyasira

nulya wruh padhanging jagad
lor kidul wetan kulon wrin
ngisor dhuwur têtela trang
wêruh surya candra tuwin
têtuwuhaning bumi
kadulu pêpak sadarum
lawan Keyong pinanggya
nèng sajroning 'alam sahir
saha sami sagêd awawanan sabda

kul nabda dhatêng Palguna
hèh Kancil kang awas eling
nuli ndêdulua sira
apa kang katon ing warni
kang kinon matur inggih
wontên kang kawula dulu
kantha catur prakara
abrit cêmêng kuning putih
adhuh kyai punika jinis punapa

mangsuli ingkang tinannya
hèh thole sira mangèksi
durung wêruh asmanira
iku sajatine kaki
pancabayaning ati
kang nênuntun marang dudu
iyèku sifat mokal
dadi manggalaning ati
luwih kuwat nggêgèndèng sifat kang mulya

yeka paningaling cipta
têngêrana kang sayêkti
ing ngêndi panggonanira
dene irêng abang kuning
iku durtaning budi
ngèbêki jagad jisimmu
dayaning tigang warna
dadi pamurung utami
ambuntoni marang cipta kautaman

marma sapa bangkit nulak
ing warna bang irêng kuning
katrike munahing tapa
gunadikane tan yukti
ngadhangi tyas kang suci
nyirnakkên sakèhing ayu
arda ngrusak kamulyan
mahyèngkara durtèng bumi
sapa ingkang bangkit nulak sabilu'llah

bisa wor Gusti kawula
yèn sirna bang irêng kuning
lêstari wor sajugarsa
dene jèrènge napsu tri
dayane datan sami
ingkang irêng luwih kukuh
mahyakkên duka cipta
narik dur pamuring-uring
ngambra-ambra brangasan tanpa wusana

nutupi pangudi wirya
dene napsu ingkang kuning
nggêgèndèng mring panasaran
cêgah nêmbah mring Hyang Widhi
sabarang karya yukti
pinambêngan kuwat kukuh
kudu karêm musibat
dene kang abang karêm ring
sandhang pangan turu tanpa nganggo duga

cipta ngangsa-angsa kurang
drêngki srèi kang ingathik
dene kang putih punika
antêng ora ika iki
prawirarja basuki
susila kramambêg alus
'ilmu sasmita rasa
sarjana murtining budi
santa darma ayu sabaring klakuan

yeka putih tanpa daya
tansah kasoran pribadi
dening irêng kuning abang
gênti karsa tan watawis
yèku paminirèki
marma yèn ngasorkên têlu
dadi mustikèng titah
murtya di sarjana murti
kanugraning Hyang Kang Murwèng Buwana

tandya nir kang kantha papat
nulya ana malih kèksi
manthêr murub mung sajuga
nanging wêwolu kang warni
Palguna matur aris
dhuh punapa wastanipun
pundi ingkang sanyata
kang yogya dipun ulati
wontên kadi rêtna muncar mawa praba

saha wênês maya-maya
istha pradapaning jêring
kang wilis abra markata
biru wênês angebati
wênèh lir golèk gadhing
prabanya adi umancur
dhuh punika punapa
Keyong amangsuli aris
wruhanira iku cipta lan pangrasa

mungguh sakabèhing warna
ana ing sira pribadi
samoha gumlaring dunya
ginambar sajroning jisim
'alam sahir lan kabir
nora siwah ananipun
waspadakna kang nyata
muhsis pamriksaning sahir
iya iku ing têmbe panggonanira

mungguh uriping buwana
kang ngêbêki bumi langit
ingisèn dzat wajib mutlak
ingkang jumênêng pribadi
yèn iku tan ngênggoni
tamtu lamun jagad suwung
sabarang tanpa warna
datan manggya makhluk kaki
jroning suwung ana isi wujud apa

mangkya sun ringkês sajuga
datan kakung tan pawèstri
nora rupa nora warna
datan kasatmata kèksi
mung awra midrèng bumi
iku kaananing wujud
dzat kang mulyèng buwana
musamanira Hyang Widhi
kang ngêbêki dununge panggonan sunya

dene kang cêngkrama nuksma
aran dzatu'l-insan kamil
dadi sahadat kang nyata
ingaranan salat daim
puni kang tanpa tuding
sahadat kang tanpa asdu
komram dadi pralambang
pasêmone pra undhagi
randhu alas mrambat witing kêsèmbukan

sifate langgêng tan owah
nora milu ngêlak ngêlih
suka bungah lara lapa
datan pisan dèn rakêti
de kang kanggonan kaki
Mukhammad kang mêngku rasul
rusuling Suksmantaya
ingkang yogya amumpuni
tur waskitha pramana rèh karsaning Hyang

dene kang cêngkramèng jiwa
Hyang Ptamana dèn wastani
iku têmbunge wong Budha
kalamun basa 'Arabi
napas arane kaki
mutamating para guru
ing Jawa kang wus pana
napas iku tali urip
angên-angên panggonane kang sanyata

yèn pisah urip priyangga
jumênêng Suksma sajati
nuksma mratani buwana
Palguna umatur inggih
yèn makatêna kyai
inggih punika saèstu
pathining rasa mulya
kang sayogya dèn ulati
wujud tunggal tunggale yèn sampun pisah

Keyong alon wuwusira
lah pisahe kadipundi
myang kumpule kayaparan
upayanên kang pinanggih
yèn wus katêmu mangkin
kasêbut jatining wujud
rangka manjing curiga
têtêpe sira lan mami
iya ingsun iya sira tunggal karsa

marma lamun sira tinakonan kulup
apa aran Islam
wangsulana kang patitis
basa Islam têgêse slamêt nèng dunya

lire ayu panjing wêtunirèng khayun
kaki dadya sêmbah
puja puji rina wêngi
bakin langgêng salami tumitah gêsang

sapa tan wruh Islame ingkang saèstu
tumiba ing sasar
tlusurên jênênging urip
tanpa kasil prasasat kewan alasan

kapir kupur kapiran agamanipun
kayaparan sira
tan ulah tandhaning urip
kapriyanghyang mubêng tan darbe pencokan

jênêng makhluk kadadianing tumuwuh
lire kadadian
pasthi ana ingkang kardi
ananira thole saka kodratu'llah

nora nêmu Pangeran loro têtêlu
de jatining rupa
iya Mukhammad hakiki
wujudira mulajamah sifatu'llah

luwih ewuh nggêgulang muksising kawruh
kang wêruh satmata
ewuh rungsit dèn kawruhi
nora wikan yèn cêdhak tanpa gêpokan

sira kulup anèng jroning garbaningsun
yaktine tan beda
nèng jro harbanta pribadi
iya sira wujud tan pisah lan Suksma

dene sun wus sung wruh sanyataning kawruh
tilik maring paran
'alam sahir 'alam kabir
nora beda jaba jêro warna juga

saksinipun yèn sira dulu-dinulu
apa jroning kaca
sawujud 'alam sakalir
nora siwah cocog lan daliling Kuran

wal'alamu kabir dakala sahiru
jarwane mangkana
jagad gêdhe manjing cilik
wruhanira sira yun manjing akhirat

warnanipun iya iki kang têrtamtu
ni'mat lan munfa'at
nora ngrasa ngêlak ngêlih
kang mangkono aran jaman uluhiyah

Kancil matur kyai kula nyuwun tuduh
kadadosan amba
saking punapa ing nguni
wontên ngriki dipun wastani punapa

mênggah ulun dumunung sajroning kalbu
pundi sasananya
mugi kajarwakna kyai
Keyong Darmawasita gya anarbuka

wruhanamu mas kaki dadining makhluk
wit Hidayatu'llah
ingaranan rokh ilafi
tunggal wujud dèn arani johar awal

asal catur bumi gêni angin banyu
kumpule satunggal
iya Gusti iya abdi
sayaktine Gusti kawula sriranta

lamun puput uswamu bali mring usul
aran wujud tunggal
tan ana kawula Gusti
badan suksma langgêng ing salawasira

kang kadyeku mati mulih ilang nglangut
kang mati rokh kadas
kang mulih wujudmu kadim
nanging thole nora katon kasatmata

panggonanmu iya kang dèn arani nur
nuring Mukhammad khaq
pardikane cahya nabi
hakekate ênur cahyanta priyangga

rupa jumbuh istha cahyaning jabarjud
kuning maya-maya
iku kang sira lêboni
lah puniki rasane karasakêna

Kancil matur yèn makatên kyai ulun
sampun datan nêdya
wangsul saking ngriki mangkin
sampun kraos judhêg ni'mat amunfa'at

Keyong muwus ho o kaki iku dudu
yakti durung kêna
lamun tan kalawan pati
aywa sira nggege masa kodratu'llah

balik amung ngêningna musthikèng kawruh
ngungsêda ing cipta
mumpung gêsang ywa salisir
barang pikir kabèh hidayating Suksma

saksinipun jroning tafsir sung pituduh
muni innahuda
hudallah jarwanirèki
karsanira saka pituduh dzat mulya

ing jro kalbu rumasaa sira makhluk
sakrêntêking cipta
ngrasaa dzat ingkang sukci
nanging aja wani angaku Pangeran

rèhning wujud kidam baka mukalapu
sinandhang ing sira
ing ananira pribadi
al insanu siri wa anna siru'llah

têgêsipun rasanira rasaningsun
tan liya dzat mutlak
marma tan pisan sirèki
kagadhuhan kuwasa kalawan karsa

mobah muwus kumrêntêk arahing kalbu
purbèng kodratu'llah
tan miwiti tan mêkasi
tan timbangan datan nganggo lêlawanan

marma jromu sayaktine iku dudu
rèhning maha mulya
nora pakrana lan dasih
lah budinên manawarsa danurjèng rat

Hyang Maha Gung nora wênèh ananipun
kartining buwana
gêdhe cilik amênuhi
pandulune pamyarsane anèng sira

ing pamuwus Gusti datan mawa tutuk
karsa tanpa masa
budinên pasthi pinanggih
awit nora adoh saking ananira

tan lyan nêmu urip kang luwih pakewuh
rasaning ngagêsang
wus jamak jênênging urip
lir kalpika êmbanan kalawan soca

yayah alun lan sagara tunggal banyu
myang kalak kênanga
Wisnu Krêsna dadi siji
wujud loro wêwayangan jroning kaca

paminipun sira yèn dulu-dinulu
anyar sifat padha
jaba paèsan jro carmin
sapa ika sajati-jatine sira

ingkang maksud nggêgulang lakuning wujud
wong kang ahli tekad
darajatun dunya akhir
kang tan mikir yakti pêkir budi dama

kudu maksus lumiyat rupa satuhu
lamun wus waskitha
titi kasatmata muksis
nora lami bangkit jumbuh angga suksma

yèn wus mathuk Gusti lan kawula jumbuh
ywa dèn nggo rêrasan
sungkan kasoran pamanggih
sasabana mangkono trahing kusuma

lamun muwus parah-parah aja kaduk
awit sêsêngkêran
laranganing dwija wali
yèn kongsia kawahya mêdhotkên jangga

mung wêkasku ingkang eling pisah kumpul
yèn tunggal lir paran
lamun pisah kadipundi
sabên dina kudu wêruh kasatmata

aja kanut santri kang kranjingan kulhu
Allah sabên dina
dèn onggrong-onggrong ing dikir
nanging maksa nruthuk mamak tuli wuta

arang wêruh wandane ngalor angidul
kinandhut ginawa
nyunggi anggendhong anyangking
marma akèh bae santri kang kiyanat

kitab Usul Kuran Rafsir kang ginilut
prandene kasasar
èngêtane narik silib
ngambra-ambra kèhing dalil manjing jiwa

nanging bawur saya gasruh mawut mawur
mirang-miring merang
kêndho nora na ngantêpi
moh mangeran wujud moh mangeran swara

êmoh ndhaku asma moh mangeran suwung
sajatine sunya
mung aran kang dèn gandhuli
sasat Cina nèng klênthèng mèndêl carita

durung wêruh nèng dunya panggonanipun
akhir manèh wêruha
ngantêpi unining tulis
panarkane sampurna jênêng manusa

tiru-tiru rukuning Islam dhinaku
sahdat salat zakat
puwasa myang munggah khaji
akèh bae santri ingkang kasangsaran

nadyan cukup barêng têka khajji njlêbut
awit arta têlas
dhasar dhuwite mung thithik
inthik-inthik nèng laut kandhêgan utang

ingsun wêruh contone kêrêp kapangguh
Yogya Surakarta
Kêdhu Pagêlèn Kêdhiri
ing Batawi Samarang lan Surabaya

wruh saèstu khajji kandhêg luru butuh
anèng Singgapura
Mlaka pulo Penang tuwin
nglarut Acih khajji macul nandur kênthang

iya iku wong Jawa kang kapiluyu
kèlu ciptanira
Mêkah Madinah kang kèmpi
yun sampurna dèn lakoni utang-utang

ingkang putus kudu awas saha emut
ning irèng sarira
nadyan khajji ping sakêthi
yèn nora wruh wandane pribadi wuta

Kuran sung wruh wa man ngarapa napsahu
pakat ngarapalah
têgêse wong wruh ing jisim
ing wandane têmên-têmên wruh Hyang Suksma

brangta nadyan nora khajji
yèn patitis budi cipta
tan darbe polah kang awon
sanadyan budyambêk murka
yèn badan tan lumaksa
yakti nora nêmu dudu
ing syara' yudanagara

marma kang bangkit prang sabil
suci dêdalan kamuksan
dunya akhir bagya gêdhe
ambêk santa budi darma
tamarja nyinggah durta
muksising akhir kajurung
jinurung tutug sêdyanya

wêkas ingsun wanti-wanti
ambudi rasaning Suksma
aywa rumasa siranggèr
ngaku sifating Pangeran
mung narimaa sira
mobah molah mosik muwus
atas karsaning dzat mulya

têrang yèn sirèku abdi
pamine wayang walulang
mring ki dhalang mung cumadhong
yèku angên-angênira
kumpule tanpa arah
yèn pisah kanthining wujud
padha rupa kaya sira

lire wayang kewan urip
blenconge Hyang Danumaya
dêbog bumi upamane
kêlire jagad punika
lor kidul kulon wetan
têmu gêlang kongsi kêmput
nurut pakone ki dhalang

wit ing urip mêngku kalih
sira dhalange myang wayang
aywa nuksma ing tyas awon
rèh badan enggal lumaksa
dhalange tanpa bahya
puniku upamanipun
pasthi lamun tibèng sasar

Palguna umatur inggih
kasinggihan sabda tuwan
nanging kula kintên dèrèng
sagêd rumakêt susila
ambêk santa budyarja
yaktine klakuan bagus
angèl mênggah ing sarjana

gampil ingkang tanpa budi
ngantêpi ulah agama
kang mangka kintên-kintêne
awon-awoning manusa
botên sanès kang limpat
kang duraka kèhing dudu
dununge inggih sarjana

amba yakti dèrèng manggih
undhagi kang lêmbah manah
kang susanta budi kaot
kang kathah durta murkarda
makatên sumrêp kula
pundi ingkang lampah dudu
èstu janma wicaksana

Keyong pasrangkara malih
Kancil bênêr wuwusira
marma mau sun asung wroh
sing sapa kang sabilu'llah
yakti kramat gêng prapta
lirnya sabil bisa ngêluk
ati ingkang durtèng kara

sapa kapulêt ing katri
kuning irêng tuwin abang
sida ing kono wurung wong
tan bisa wor Gusti kwula
sasar tanpa wusana
ing dunya akhir kalantur
sira dhewe tampa siksa

kanut tinuntun ing juti
kagèndèng ing pancadriya
pantoging rèh patakane
dunya akhir tibèng nistha
rèmèh tan yun sujana
kalanggêngan nora ngrêmbug
mung wêdharing karsa ala

kang mangka urip puniki
nèng dunya upama sanja
umur sapira lawase
têtaunan wêwindonan
maksih nganggo etungan
yèn akhirat tanpa peting
langgêng kang tanpa wusana

Palguna umatur inggih
kasinggihan bab punika
nanging èsthi kula mangke
rèh amba trahing kusuma
rêmbêsing madukara
kawruh wusananing idhup
amba pusthi tan kawahya

nanging batin kula budi
kang tanpa ingan pamawas
kang kongsi waskitha mangke
luluh pangudining laya
prandene sinasabab
ywa konsi kawiyos muwus
makatên trahing satriya

Keyong pasrangkara aris
iku bênêr tekadira
ingsun nayogyani anggèr
nanging sasab kang utama
sare'ating Anbiya
wus wrata ing jagad agung
lakuning syara' agama

ginêlar winurukkên mrih
rata tataning agama
yogya nêmbah ring Hyang Manon
dhasar laku wus byawara
narik rèh susilarja
muksis kinarya kêkudhung
mèstu para nabi kuna

'alimu kamil mukamil
pangulah laksanèng dunya
pinusthi akhirat kanggo
upama sira lêlungan
ing têmbe bakal pulang
apa kinaryantuk-antuk
kang kanggo ing kene kana

yeka sare'ating bumi
kang gumêlar kasatmata
kêna kapriksa ing akèh
mungguh sre'ating Anbiya
Kancil matur krepana
lêrês bapak kula nyuwun
'ilmu jêro kawijangna

mumpung wontên 'alam sahir
tan mêdal yèn dèrèng têrang
mênggah ing badan lênggahe
ingkang dados 'ilmu rasa
Keyong mèsêm wacana
Kancil majua sun pêluk
kang dinuh ngangsêg manguswa

murdanya tansah tumiling
pasanging karna sopana
mangkana wijanging Keyong
anggèr iki tampanana
la ilaha illa'llah
wa anna Hu Mukhammaddun
Rasulu'llah jarwanira

tan ana Pangran sajati
kang sinêmbah dalêm dunya
anging Allah sajatine
Mukhammaddun Rasulu'llah
Kangjêng Nabi Mukhammad
utusanira Hyang Agung
juru wartaning manusa

de rasul rasanirèki
Mukhammaddun wujudira
mim awal sirahmu dhewe
ake dununge ing dhadha
mim akhir pusêrira
sastra dal têgêse suku
dene Allah iku napas

nanging napas kang sayêkti
dudu sifating Pangeran
kêmladheyan nunut bae
khayun arane kang nyata
tandhane maksih muja
lêbuning napas muni Hu
lamun mêtu muni Allah

yèku aran salat daim
mau ingsun wus sung warah
dudu iku sayaktine
wong Budha ran Hyang Pramana
mungguh wujuding Allah
kang ngêbêki buwana gung
dudu angin dudu hawa

wêkas ingsun manèh kaki
mungguh kanthaning ngagêsang
waspadakna tyas rasane
bab jroning wujudmu ana
mosik mênêng dzat mulya
angên-angênira kulup
winastan khayatu dunya

ingkang cebol nggayuh langit
lumpuh angidêri jagad
luwih mokal budayane
miyarsa tan mawa karna
nupiksa tanpa netra
ngandika tan mawa tutuk
puniku dzating manusa

mungguh lungguh ingkang pasthi
nèng utêk sasananira
ing benjang yèn praptèng layon
iku ingkang ngikal nyawa
dèn gulung kadi bolah
wusing nis nyawa kinêlun
angên-angên badan suksma

sigra manjing 'alam sahir
kang tanpa kinira-kira
rokh ilapi panêngrane
cahya lir nuksmèng cancala
danumayaning kantha
lungsir kuning lungsir biru
wungu warnaning jabarjat

yeka sasana kang suci
aran jaman uluhiyah
sirèki jumênêng dhewe
sirna Gusti lan kawula
sira pribadi iya
tunggal wujud atêtêmu
pêpasihan ananira

Kancil pungun-pungun tampi
andhadha surasèng jarwa
nulya matur mêlas asor
miluta lunturing jarwa
kyai amba yun wikan
panêngêraning tumuwuh
lamun mèh têkèng antaka

Madukara Kul pasrangkara ris
sira takon babing panêngêran
yèn arsa têkèng jangjine
lamun kurang sataun
kudu mulat ing wayah enjing
soroting bonu mahya
cahyane umancur
rupa pitu manca warna
êndi ingkang kaya kaca angebati
sajroning kono ana

jalanidhi nglangut tanpa têpi
thole nulya netramu kèjêpna
tamtu gya parêk ênggone
kasatmata satuhu
kongsi kanggo ingtêlung sasi
nuli salin kang tandha
dulunên wujudmu
wayangan kang warna rêkta
pasthi katon lir sira rupane putih
solah tingkah tan siwah

dene lamun mung kurang nêm sasi
wujud seta mau tan kapriksa
antuk tri wulan lamine
bêbarêngan andulu
ana warih kumilah wêning
kèksi ing ngarsanira
saha malih kulup
plênggahan rasul tan krasa
yèn wus kurang pitung dina cahya nabi
nur Mukhammad tan ana

yèn kurang tri dina kulit daging
tan kumrisik myang swarèng talingan
gumrêbêg ilang swarane
yèn kurang sadina wus
Hyang Pramana asrêp kapati
lêbu wêtune kurang
mahya tandha catur
irêng abang kuning seta
anyiptaa ana rupa kang sajati
tan slisir lan rupanta

nanging nggawa tandha cap kang yakin
sastra alip mancêr ing wadana
yèku panêngêran gêdhe
alip muta kalimun
Satrajendra ayuning bumi
tumuli sira pasrah
nala ring Hyang Agung
mun pakun pêcat kang uswa
wusing puput angên-angên nggulung angin
nuksmèng sahiru 'alam

iya iku sampurnaning urip
manjing kanjan-mahpiyan têgêsnya
gêdhong samar panggonane
ngaèn musamanipun
'alam langgêng tanpa winilis
jumênêng wujud tunggal
ngaènalyakinu
nugraha munfa'at ni'mat
nora nana ing dunya kang ngupamani
karaton ing akhirat

tanpa arah nglangut angrêsêpi
rata jêmbar tan kêna kacêngkal
kasilir samiranane
ganda kasturi mrêdu
Bangawan Nil nurut botrawi
woh anggur tinaratag
mas pinatik jumrut
pasèt barliyan sumêbar
nèng plataran marma datan rina wêngi
kamulyaning suwarga

akèh bae kang uwis nastiti
tandhaning wong yun murud kamuksan
miwah swarga kamulyane
sira sun katêmu
garwa suta bapa myang bibi
sanak sadulur panggya
rèhning jagad agung
jagad cilik nora beda
bangkit panjing-pinanjing jangjining tafsir
kang tan kliru paningal

'ilmu iki yèn kewan wus inggil
boboting sato buron wanarga
judhêg mulya panggonane
seje lan janma luhur
kang wus muhsis pangulah 'ilmi
sayakti nora arsa
kabèh mau palsu
kang sarjana musthikèng rat
wus pramana dudu iki kang dèn èsthi
maksih sasar satus grad

ora nana janma kang linuwih
nganggo 'ilmu lir wijangan ingwang
kang wus kotampani anggèr
ananging mungguh ingsun
atasing Kul iku wus muksis
cukup dunya akhirat
tandhane wus wêruh
kanthi mantêp cipta rasa
rasèng suksma manuksma ing sahir kabir
tamat warsitaningwang

lah ta uwis Kancil sira bali
marang jaman rame tutugêna
ngawula uripmu dhedhe
mring dunya ywa kaliru
ywa kasuwèn sira nèng ngriki
kèjêpna netranira
Kancil amituhu
kèjêp kang dwi aksa nulya
byar katingal ara-ara pinggir kali
kalèn kalane mlajar

pinanggih Kul anèng pinggir warih
gêgandhulan lumut Kancil têrang
dahat njêntung ngungun tyase
tapak-tilasing playu
naksih anyar mangka Si Kancil
ciptaning tyas wus lama
pirang-pirang taun
elok mokaling lampahan
sira Kancil gyèngêt patapaning bibi
nèng alas Ampèldênta

nulya pamit kalilan wus mulih
tan antara praptèng Ampèldênta
atur uninga ibune
purwa wusananipun
amaguru kang ibu amin
tyas suka marwatatma
awit 'ilmunipun
cocog lan suwarginira
langkung malih Maesa suka ing ati
titi panjaganira

wus têtela wau sira Kancil
putusing kawruh sampurnèng gêsang
têrusing kamuksan tètèh
nanging cacade amung
kurang yuswa wus ulah 'ilmi
sampurnaning kasidan
têmah kurang laku
watêking sato taruna
kaduk wani ananging kurang dêdugi
dupi alama-lama

ing panuju ari sira Kancil
pêpara pribadi murang marga
mring wana gung jurang pèrèng
anjajah nggon kang ewuh
guwa-guwa kang sungil wêrit
nulya mring patêgalan
kang cêlak lan dhukuh
ing janma bêbara babad
wus raharja kèh wonge sawatawis
samya dhêdhukuh gaga

ana tuwa-tuwaning wong tani
dhukuh kono aran Sutatruna
karan anak Pakne Kêdèl
wayahe têngah tuwuh
kèh sutanya jalu lan èstri
ana kang wus diwasa
ananging ta durung
nambut tataning akrama
rèhning mlarat Sutatruna mêngku singgih
kamituwaning desa

upajiwanira amung tani
nandur palawija warna-warna
waktu samana Pak Kêdèl
darbe tanduran timun
salor omah wayah sumêrit
siji loro kang tuwa
karan timun wuku
kang mangka bênêri masa
larang timun ambaning papan salupit
rong atus sèkêt cêngkal

luwih ndadi akèh wong kang prapti
para bakul nganyang sèkêt rupyah
Ki Sutatruna tan awèh
kudune pitung puluh
lunga têka bakal kang prapti
nganyang timun punika
Pak Kêdèl tyas sêngkut
timune tansah jinaga
pinagêran rapêt saubênging têgil
sato mlêbu tan bisa

kawuwusa malih wau Kancil
miling-miling jabaning talunan
wayahe jam papat sore
kagyat ing tyas dupi wruh
pagêr ndhêndhêng rapêt tur inggil
ngunandikèng wardaya
lah apa ta iku
atrêtip nganggo jinaga
nulya nginjên Palguna waskitha ngèksi
he e dene sarapan

ana timun sêdhêng rênyah lêgi
tuwa anom nandhing milih bisa
saiba sumrah sêgêre
samana ingkang tunggu
lagi mulih ngupaya warih
Kancil tuwuh budinya
mbarobos malêbu
nèng jêro sukèng wardaya
dupi wikan timun lagya kèh sumêrit
agahan ngangsa-angsa

nandhing milih ingkang tan prayogi
binuwangan nadyan kang prayoga
amung cinakot pucuke
sinêsêp-sêsêp muhung
oyodgodhong winolak-walik
ron timun ting balengkrah
kêmbang pêlik runtuh
pêntil-pêntil karusakan
ciptanira nutugi sênênging ati
wantu kewan taruna

watawis wus tigang jam tumuli
sampun surup Sang Hyang Danupraba
Kancil mbarobos wêtune
pangunandikanipun
sesuk-esuk bae sun bali
nutugkên sukaning tyas
amangani timun
tan dangu wus praptèng wisma
Kancil dènnya turu tansah mêrêm mêlik
eling timun satêgal

byar raina Kancil nulya bali
marang têgal timunan anasak
kèh bosok gogrog pêntile
yèn wus mbigarkên kalbu
mlayu-mlayu anuli mulih
tan dangu anèng wisma
cangkelak awangsul
malbèng pagêr patimunan
esuk sore gulungan koming sêsirig
nahên kang kawuwusa

Sutatruna angendhangi têgil
yun mangèksi timun nom tuwanya
dupi wêruh tyase jèngkèl
bab rusakirèng timun
akèh gogrog bosok kang pêntil
godhong wit pating slengkrah
woh kèh krowak pucuk
ngungun njêntung jroning nala
e lo kojur dene ta sun nora ngimpi
arda bilai prapta

kewan apa iki gawe rugi
kapitunan luwih slawe reyal
wasana sru muwus thole
mreneya wruhanamu
suta prapta nulya mangèksi
gèdhèg-gèdhèg anggrêsah
adhuh bapak kojur
buron punapa punika
kang ngrêsahi salami kawula urip
têka dèrèng uninga

kados kidang tapakipun alit
lêbêtipun ambêrobos bapak
punika bolong margine
wit saking alitipun
wontên ngriki agulung koming
tabête lusah-lusah
kados dèrèng dangu
he e sepahe angêmbrah
kaya kalong pamangane dèn sêsêpi
ananging buron alas

marma kula tan nglêgewa kyai
saking alitipun tan katingal
tibane wus rusak kabèh
Ki Sutatruna muwus
narimaa thole wus pasthi
rèhning manusa wênang
istiyaring laku
gawea uwong-uwongan
papat pojok lima têngah nyêkêl gitik
kayu randhu kewala

nganggo sirah tangan tuwin sikil
yèn dinulu katona lir janma
lah age njukuka pêthèl
nulya atmaja mantuk
sigra bali pêthèl cinangking
sinungkên ing sudarma
sigra nêgor randhu
enggaling crita wus dadya
lima iji istha janma nyêkêl gitik
sinung sikil mragagah

sirah agêng tangan malangkêrik
mandhi gantar sinampiran gombal
tumuli pinasangake
pojok papat têngah wus
bapa lawan anake mulih
praptèng wisma wêwarta
bab rusaking timun
gêtun ngungun wong saomah
kawuwusa Palguna kang dahat ngincih
timun wuku ing têgal

lampahira duk nèng pagêr ngèksi
pojok papat lima têngah ana
sujanma njêjêr adêge
mathènthèng nyêkêl gêbug
Kancil muwus lah apa iki
mragagah mandhi watang
bandera ing pucuk
apa te pandhêl Nèdêrlan
wus pramana têrang manawa mêmêdi
ho o dene wong-wongan

nulya manjing ing pagêr sêsirig
mlayu-mlayu akoming gulungan
saha marêki mêmêdèn
sru muwus têmbung Mlayu
apa kau ini mêmêdi
pênakut jangan saya
masuk makan timun
tapi nin kita tiadak
ambil takut ada sribu saya brani
kayu binijig sigra

wusnya ngglimpang rumuh Kancil nuli
marang pojok papat nggon wong-wongan
binijigan ambruk kabèh
nulya mangani timun
sarwi rêngêng-rêngêng mênyanyi
ngguyu alatah-latah
ngunandikèng kalbu
iki sèwu kêthi bêgja
mung cacade ora ana cokak landi
anaa dinggo ngacar

nahên Kancil ucapên Kiyai
Sutatruna kang darbe tanduran
sabrayat mring têgal kabèh
praptèng kono samya wruh
mêmêdine wus rubuh sami
tumuli pinaranan
Kancil alon mêtu
nanging tan ana kang wikan
dupi padha wruh wong-wongan tibèng siti
tilase binijigan

kanan kering roning timun malik
sêpah mblasah angêt dadi cihna
yèn lungane durung suwe
wong-wongan lima gupuh
tinupiksaing kanan kering
trang rubuh saking kewan
kang durta silayu
tuwun tyase Sutatruna
alon muwus mring sutane thole yakin
kang rusuh iki kewan

ingsun kira rubuhing mêmêdi
iya saka panggawening kewan
katara kiwa têngêne
bosah-basihing timun
sêpah tlethong angêt katawis
hèh thole prayoganya
ngupayaa pulut
pulut bêndha pulut gondhang
dadèkêna siji ulêtên kang murni
pasangna ing wong-wongan

ingkang kandêl kang alus manawi
gêlêm bali mbijigi wong-wongan
pasthi pulut plikêt kêlèt
wit cilik kiraningsun
kewan ingkang ngrusuhi iki
sêmbranane andadra
gawe krugianku
kang sinungan ling lumampah
ana ingkang nggawa wêdhung arit kudhi
cuwo kinarya wadhah

para mudha kang ngupaya
pulut marang wana sami
antuk wit gondhang lan bêndha
cuwone dipun kêbaki
têkèng omah tumuli
winuwuhan malih sampun
pulut nangka lor wetan
wus winèhkên kang sudarmi
tinampanan pinasangkên ing wong-wongan

lima pisan kandêl rata
winatara nyatêngah dim
mêmêdi dèn dêgkên sigra
sadayatma kinèn mulih
Sutatruna pribadi
kang tunggu ana ing gubug
dangu angantya-antya
dupi wayah 'asar inggil
samana Pak Kêdèl lèyèh-lèyèh nendra

kêpati wong tani yuta
sadina dhêg ngangkat kardi
wuwusên Kancil wus têka
nginte-inte pagêr srisig
wêruh ingkang mêmêdi
wus ngadêg manèh lir wau
sigra malbèng timunan
njujug sandhinging mêmêdi
tan uninga yèn tinambahan wisaya

Kancil mèsêm sarwi nabda
hèh sira iki mêmêdi
ada sribu saya tidak
takut jangan ambil posing
apa lu mau jadi
kendati trebang trak takut
lah mau main apa
sekadrun sekeremdagi
apa sukak marilah kita sêgotrah

apa lu trak cari kabar
ini Kancil memang cerdik
antero bukit dan hutan
trak brani lawan sedikit
dari sayini sakti
jangan lagilah mukak-ku
randu nyang purak-purak
rupa orang saya brani
tradak heran kau mau kejadian

tinabok punang wong-wongan
tinepang suku kang ngarsi
katampan pulut wus makan
suku kanan dèn gandhuli
dinudut nora kongkih
wali-wali pulut nggandhul
Palguna durung wikan
mandhak ascarya ing ati
malih nabda hèh bêcik mêmêdi sira

sêmbrana aparikêna
dene anggandhuli sikil
ingsun dudu mitranira
kojak tabik cara Landi
salaman kaya khaji
prasan atinira patut
yaktine kurang tata
tan wêruh dugi prayogi
têtêp sira murang silaning akrama

dene têka sumantana
nganggo nggèndèng-nggèndèng sikil
wruha yèn rupamu papa
amung mandhi gombal jarik
ciptamu lir angampil
pandhêl mas Nèdêrlan umuk
jatine rontèk nistha
gombal amoh jarik lurik
jaran kepang Kramaleya Samarata

punang pulut saya gupak
Kancil tambah sukèng ati
gumuyu alatah-latah
suku kang kering nêmpiling
thèmêl pulut nggandhuli
sigra murdèng Kancil numbuk
ganul pitrang wus mangsah
marang cangkêm irung kuping
suku ingkang wingking mancal wus katampan

pulut mulêt gupak wrata
nutupi dalaning angin
gebas-gèbès sru subadya
nora daya malah mipit
mêpêti dalan angin
kagyat ing tyas wruh yèn pulut
paekaning manusa
sakala Kancil anangis
ardaningkang sangsara nêmpuh sarira

ngantêp budi tiwikrama
ngapalakên mantra sêkti
kêmat bandung bandawasa
kêmayan lan donga sêpi
gilingkre Gilingwêsi
tracah bêsmah balasrèwu
nurbuwat donga kasah
ayat-ayat sinuksmèng sir
wêlut putih panglèmunan donga Sleman

pulut maksih plikêt kuwat
kêkêt lèngkèt buntut kuping
dadya sakêpêl pangrasa
Kancil rumasa tan bangkit
hèh para mitra sami
kang maca saha kang krungu
sapambak kasusastran
myang 'ilmu kang luwih-luwih
lamun nora wêweka têmah sangsara

Kancil lêsu lêsah ing tyas
pulut lèngkèt midrèng jisim
dupi wus nir dayanira
mangkana osiking ati
ho o dene ta dadi
rubeda sèwu miliyun
tan wurung puput jiwa
tinjo marang jaman akhir
saking pitrang bêndha ingkang èstha janma

ingsun sêsuwun ing Suksma
manusa kang masang sandi
muga-muga ngungkulana
satus sangsaraku iki
têtêp janma tan yukti
mitênah samèng tumuwuh
walêsing Dzat wasesa
tan lawas pasthi nêmahi
'adat kuna wong siya nêmu cilaka

dhuh Allah Kang Murbèng Jagad
wêlasa satriyotami
kang manggih bênduning Suksma
lantaran janma tyas drêngki
tan wus badhe ndhatêngi
khayat khayun yun ginulung
dayaning pulut bêndha
nangka gondhang paksa srèi
wus katêkêm pangwasanirèng sujanma

rèh sampun tita diwasa
kawula molah tan bangkit
mupus karsaning Dzat Mulya
kang wajibu'lmaujudi
marma mêmalad budi
muhung nêgês karsèng ulun
lunturing trêsna tuwan
kang mayuta-yuta margi
datan kirang kodrat iradating Tuwan

kèhing kewan wanawasa
èstu tan sagêd nulungi
bab pulut 'akaling janma
marma liyaning Hyang Widdhi
kang paring sih ing dasih
wajibing sifat kadirun
bi la alatin lirnya
kawasaning Maha Sukci
datan mamèt lêlantaran gaibing Hyang

kadi datan kêkirangan
matrapkên siksa mring Kancil
lah bok sampun srana pitrang
mindhak dados kidung benjing
Kancil gêlahing bumi
têmah kasasar ring laku
kajlungup ing sangsara
datan sah lakuning 'ilmi
dadya kondhang lir undhang margi prapatan

pêjah amba dados koran
Locomotief Bramartani
Bintang Timur Slomprèt Mlajar
Java Bode ing Batawi
kabagyaning rêdaksi
pra korèspondhèn manjurung
yèn Kancil kenging saya
malbèng babad jaman akhir
sinawung ing têmbang dadya uran-uran

saiba wirang kawula
dados gêguyon ing benjing
dene Kancil nawungkridha
ulah dini dibyèng bumi
susilarja mumpuni
sadu parikrama ayu
tyas dirga samahita
têka katamèng pranatis
adhuh Rabbi'l'alaminna tobat amba

ing dintên wingking tan nêdya
ngrusak tanduraning tani
kang tanpa duga watara
wana tan kirang rijêki
gumêlar ing sabumi
ingkang sêgêr lêgi kêcut
dadya panganing kewan
kang mangka kulambêk srèi
ngrusak palawija panganing sujanma

sabab kasupèn kawula
amila nyuwun aksami
hèh surya candra tranggana
bumi gêni angin warih
rewangana minta sih
ring Dzat kang wajibu'lwujud
suwunna luwar ingwang
saking sangsaya puniki
tan wus mati tan pakantuk kênèng siksa

hèh kutu wong alang taga
mujia ayuning Kancil
sukur salah siji wignya
awèh lantaraning urip
ngluwari kang piranti
rupa janma carma pulut
kang lumêkêt ragèngwang
kang yun ngêlun nyawa mami
lah wêlasa ring kusuma witaradya

adhuh ibu sori amba
punapa ta datan ngimpi
pun Kusnun kenging rubeda
bapa kêbo paran mami
tulungana dèn aglis
dhuh nabiku satus èwu
saha wali sasanga
myang yogiswara mahmuni
'ulama gung musanip para pukaha

pintanên luwar kawula
abot siksa nêmpuh jisim
dahat susah sayah lêsah
tan wun kulit daging gusis
lamun kang masang prapti
kawulèstu winayungyung
kinarya mêmainan
watêking manusa jail
pinilara tan wande yèn pinêjahan

kang mangka wong tani desa
kaya buta doyan daging
Rase Luwak Kuwuk doyan
aja ingkang daging Kancil
rèh sujanma datan wrin
yèn Kancil putus ing kawruh
caksana nawungkridha
ing kasusastran mumpuni
datan wurung kinayah lir kewan rucah

yèn wruha gunadikèngwang
wirama ulah lêlungid
putus munah kang tiarda
murtyambêk susatyèng wukir
kadhang sun dèn guroni
wruha wicarèngsun 'ilmu
saking bodhone ingkang
masang pulut mikat Kancil
mung miyagah ingsun kewan bodho mamak

he e dene tan ana wlas
wus ratuning pasthi mati
yèn tan wis sasa'at êngkas
tinarik talining urip
uripe wiji aming
yun mati kabèh ragèngsun
ngênting panlangsanira
kongsi luhe dadi gêtih
tandya Kancil nêkung ing puji mantrarja

jinumbuh ing puji puja
tyas wêning paningal êning
mênêng ngèksi tikswèng grana
jumbuh kawula lan Gusti
napi isbat pinusthi
maksa tan wal saking pulut
nulya nêbut istifar
kalimah tayibah ndhrindhil
maksa tita diwasa judhêg tan daya

angapalakên kidungan
ayat limalas kang pamrih
enggala luwar sing pitrang
nanging pulut angranuhi
yèku lêpiya dadi
têpa larasing pituduh
cocog daliling Kuran
kang kajarwa nèng 'Akaid
hayukbilulipikdiintisal lirnya

nora tinarima sira
rèh sêpi tan ngalap warti
têrange kang sapa manggya
rubeda kang nggêgirisi
tan sirna saking puji
awit sadurunge nêmpuh
tan pinikir dadunya
marma janma kang tyas murti
wus pinikir sadurunge mas kinambang

wus mangkono atining wong ngaku luwih
wruh ing kasampurnan
ambêk jumbuh kwula Gusti
prasan atine wus pana

dupi nêmu pakewuh Gusti tan bangkit
têtulung wèh luwar
padha lan kang wus wruh 'ilmi
dèn andêlkên nora kêna

dumèh putus ing kawruh kang dakik-dakik
yèn katêmpuh lara
'ilmu êntèk sirna gusis
marma padha rasakêna

ri kalane Kancil murang sila yukti
tan tinimbang nalar
angên-angêne tan mikir
mung nguja wêdharing durta

apa manèh manusa jaman saiki
dahat muji muja
nanging yèn wus anèng sêpir
utawa yèn lagi susah

kawuwusa Kyai Sutatruna nglilir
dènnya lêlèyèhan
gregah tangi yun mangèksi
wong-wongan kang mawa pitrang

kagyat ing tyas kang lor kulon datan kèksi
wus anyakrabawa
rinubuhkên kewan drêngki
kang dahat gawe pituna

sigra cancut trangginas anglinting klambi
marani nggonira
kagyat Pak Kêdèl mangèksi
kewan kang nakal wus kêna

nulya surak-surak amarwata siwi
têtaya tayungan
uning unong jênthik manis
tibaning gong pasrangkara

padha manèh padhaa sira lan mami
untap-untapana
kewala prasasat mirib
bilai antakanira

rasakêna sira dhustha laku juti
maling palawija
mêmagan tindak pranatis
panastèn gawe pituna

ana timun lagi wayahe sumêrit
dene sira dhustha
bisa têmên karya rugi
luwih yèn rongpuluh reyal

dyan cinandhak Kancil maksih kêmpis-kêmpis
Sutatruna nabda
he e sukur ijèh urip
cilik têmên têka ngglathak

wus sinrimpung sikil papat dadi siji
nuli tinalenan
pulut binuwangan rêsik
marang gubuk ginosongan

dèn brukakên kantêp Palguna anjêrit
dyan thinuthuk sangkal
ing pêthèl ênggon pok kuping
pêt sumaput konang buyar

huh rasakna êndhasmu saiki posing
nora wurung mangkya
praptèng wisma dadi tai
balunge kang ênom rênyah

mung cacade cilik têmên tan mratani
tangga-tangganingwang
mung bangêt lêganing ati
sirna werinirèng têgal

lah kapriye iki wus sore kang wanci
jam satêngah lima
punjule patbêlas mênit
bocah ora ana têka

prayogane nuli sun gawane mulih
yèn kawêngèn mangkya
pangolahe kewan iki
enggal-enggal Sutatruna

sikil kancil taline wus dèn kêncêngi
cinocol pikulan
kasisihan kayu garing
Kancil gumandhul ing ngarsa

samantara laksananira wus prapti
sapinggiring dhadhah
Pak Kêdèl nguwuh ing siwi
hèh thole kewane kêna

samya ngrungu swami suta priya êstri
mêthukkên gancangan
gumrubyug sabrayat sami
bungahe marwata suta

suka sukur para tangga akèh prapti
samya takon warta
tuwa anom gêdhe cilik
lanang wadon êlur prapta

sadaya kang nonton durung ana kang wrin
warna myang arannya
nyalênèh samining kumlip
warta kewala tan ana

kono ana janma wrêda marêpêki
mring kang nêmbe kêna
pamuwuse kaki-kaki
iki Kancil aranira

sasamining têtaga nakal pribadi
baut ngomandaka
ngrekadaya ngathik-athik
nanging ujaring wirayat

kang wus kocap ing kuna rontal tinulis
iki dadi srana
sarate wong among tani
bisa nyingkirake ama

buntut kanggo nyêbar gaga iku benjing
dene patrapira
pinêndhêm madyaning têgil
winor godhong dhadhap kleyang

mung sadina sawêngi nuli dèn jrangking
sabên masa gaga
maksih kanggo bola-bali
dene tracak papat pisan

bisa dadi sarak yèn kinarya jugil
nandur kacang tunggak
kacang lanjaran andadi
lan nyirnakkên ulêr wana

cumplungira pinêndhêm tulakan sabin
kang kiliran toya
ama mênthèk walang kalis
wulu dadi tamba kadhas

kulit tipis lêmês wulêt kanggo mranggi
gawe jangêt kuwat
dadi tali jara bêcik
iwak lêgi gurih kêsat

nadyan dèn nggo ulap-ulap uga kenging
lulange punika
rèhne tipis rangkêp kalih
Sutatruna suka ing tyas

saha para brayat swami tuwin siwi
angrubung Palguna
ana kang njèwèr nyalênthik
ya ta surup Danupraba

Kyai Sutatruna nabda marang swami
êmbokne lir paran
prayogane iku Kancil
sinambêlèh sapunika

bokmanawa kasulak wêngi tan rêsik
iki sun watara
jam nênêm luwih sathithik
olahên sakarêpira

biyang Kêntruk mangsuli dhumatêng laki
yèn panujwèng karsa
ing mangke dalu prayogi
wanci bangun mijil lênga

ingkang kaping kalihipun kyai
kula sampun kongkon
ngajak-ajak tangga samya dhèdhèl
mbucali glagah gadhangan gagi
dintên benjing-enjing
Kancil kangge lawuh

nadyan alit tinambahan krambil
rinêmpah kemawon
murih babar warata ing akèh
ingkang priya nabda bênêr yayi
wayah bangun enjing
lêmu gajihipun

sarèhning wus kasulak ing wêngi
dokokna ing pawon
ngarêp luwêng kurungana bae
sênik gêdhe tindhihana nuli
watu kang supadi
kukuh nora mêtu

uculana taline ing sikil
dèn bisa têturon
mubêng-mubêng anèng jro sênike
nulyatmaja sami nyandhak Kancil
kinurungan sênik
tinindhihan watu

Sutatruna nutug sênêng pikir
dènnyantuk bêburon
Kancil ingkang karya ngguyokake
akèh tangga kiwa têngên prapti
pitakon ingkang wit
Kancil kênanipun

sinung wikan yèn kênèng piranti
pulut kèh kang njontong
rigên nalar mungguh kapikute
tan ngapaa rupane anylinthis
ngrusakakên pêntil
timun kèh kang runtuh

ya ta wau Kancil kang nèng sênik
dhat-dhatan andhrodhog
gêtêring sanubari puate
ciptaning tyas wus tamtu tan urip
tiwikrama ngungkil
sênik nora keguh

dahat kukuh watu kang têtindhih
ciptèng nala ngaso
pasrah ing tyas narima patine
wus rumasa yèn tan antuk margi
lantaraning urip
kang bisa têtulung

nabda dhuh Sang Sukci Murbèng Bumi
sumangga kemawon
kawula mung sumarah sapangrèh
tan rumaos amba darbe jisim
kataman ing pasthi
sirna trahing pungkur

kabudayanamba sirna ênting
siniksa dening wong
awit saking klakuan kang dede
culika gung tindak kang tan yukti
katêmpuh bilai
aksamanên ulun

dyan ngêningkên panêngêran pati
sawiji tan kalong
dahat ngungun pangunandikane
hèh dene ta sèwu mokal iki
sun tan praptèng pati
apa marganipun

sigra mêpêt napasira Kancil
nyipta nganyut layon
rumasa wus tan wurung patine
ya ta ing ratri wanci jam kalih
Sutatruna nglilir
anggugah ing sunu

Kêntruk Mênik kinèn marut krambil
sawuse mirantos
bumbu-bumbu sapanunggalane
anèng omah kewala lamun wis
sadaya rumanti
rèhning maksih dalu

pating klêpruk mêcah marut krambil
jawah cinariyos
Kyai Sutatruna ngon-ngone
sona lanang abang buntut putih
ratri rèhning riris
Srênggala malêbu

mbrobos gêdhèg angupaya gêni
rèh adhêm mring pawon
kêrug-kêrug nèng ngarêp luwênge
ngringkêl anèng awu cêlak sênik
Palguna duk uning
Asu kêrag-kêrug

nulya darbe èngêt ngreka sandi
wajib wênang goroh
wong katêmpuh ing bilai gêdhe
ngomandaka kêna yèn nguripi
nulya nabda wêngis
Kancil marang Asu

sigak-siguk hus-hus mambu sangit
hèh sira Sagawon
lah lungaa kang adoh dèn age
ywa nèng kene wèh kuwuring ati
kang lagya mangèksi
ing dzat kang linuhung

sun mulya di susila rèh niti
kusuma kinaot
putus guna dibya sasamine
si cing si cing sumingkira anjing
ingsun lagi sêdhih
mambu sira langu

gawe kuwur nyipta nrang ing Widhi
najis marêk kêlon
ing pamawas tan awas ciptane
lamun sira cêraki puniki
jêjambaa maring
kali adus slulup

ambunira bacin prêngus lêdhis
bab panganmu crobo
patut têmên Kirik sifat kere
kuru kèri karo samèng kumlip
tanpa guna niti
mung ngèngèr uripmu

karam mutlak cêmêr tanpa budi
cêgahanirèng wong
dahat nistha dama sirik gêdhe
kitab Hadis Kuran wus njarwani
sor-asoring bumi
tan ana lir asu

sona kagèt krungu sabda wêngis
nginjên kang anèng jro
atêtannya hèh ta sapa kowe
nêng jro sênik akêmêring-kêring
bangêt ngèsi-èsi
mring padhaning makhluk

apa sira kang kênèng piranti
pulut kang istha wong
uwong-wongan randhu wingi kae
sumakèhan têmên tur gumaib
Kancil nabda malih
o budhêg Si Asu

nora krungu tan yun ngupa warti
atimu lir togog
tunggal kobong iku pardikane
ingsun kira lêluhurmu nguni
kakèk moyang Anjing
marma tyasmu kuthung

durung manjing pasamuan lungit
dêlês tyas Sagawon
tan wruh guna myang tatakramane
apa manèh sastra 'Arab Jawi
sasmitarja 'ilmi
nora pinaèlu

kitab Kuran Hadis ulah dini
tan pisan mangartos
sabab srawunganmu salawase
kirik kuru gudhigên agêring
mung ngupaya tai
iku kadayanmu

lah ajara titi surtèng budi
budya yu kinaot
ingkang neka-neka pangawruhe
supayane bisaa umanjing
mring padhanging bumi
kumpulan wong putus

ho o Asu tan ngrasa sirèki
uripira bodho
solah wicaranta tandha rèmèh
bobote sun iki satriya di
pangrasamu kenging
punang saya puluh

tan wruh sun dèn ulati wus lami
wit kèh barkah ingong
siji loro têlu-têlu gawe
dhihin kinèn dadya mestêr tulis
pindho mulang 'ilmi
ping tri pinèt mantu

marma dahat kapungsèng binudi
mungguh praptaningong
mring si Bapak Sutatruna kinèn
nglaksanani tri prapara iki
nanging sun tan apti
yuas-sun luwih kukuh

sapiraa yèn tan pinèt siwi
sinaosan bojo
suta èstri kang gêdhe karone
Rara Kêntruk kalawan Kèn Mênik
nadyan ingsun sêlir
si bapa jumurung

saking dahat kasêngsêm ing warti
bab kotamaningong
trahing daniswara ingsun kiye
marma nastiti sabarang bangkit
putusing agami
gêgamaning maut

yèku wite prawan ro gung kingkin
bapa biyung condhong
uga ngrujuki si kakang Kêdèl
marma wus katêkêm ngasta mami
si rara kêkalih
arsa ingsun wayuh

kêkanthèng roro garwèngsun
si bapak nyarah ing karsi
amung kinarya jimatan
pinèt turun trah sun benjing
yèn turasing wicaksana
pasthine bangkit nuruni

lawase wus pitung taun
dènnya mrih sabên kapanggih
ingsun ingimur kinudang
winèhan sabda mêmanis
sinungan garwa parawan
Dyah Kêntruk lawan Kèn Mênik

nguni sun sakêthi lumuh
nambut tataning akrami
dene mangkya sun manyarah
watara kêna ing dhêsthi
sêmar-mèsêm jaran-guyang
marma dèn pasangi kenging

wong-wongan kang crêma pulut
sun wus wêruh yèn piranti
saking wêlas sun mring bapak
nrajang pulut nuli kenging
tansah kinuswa kinudang
pinangku dèn isik-isik

sun molah sarosa gêtun
yun miruda ciptèng galih
laju linêrêpkên ingwang
malêbu jêroning sênik
tinumpangan watu krama
sarat supaya sun krami

dêlêngên ing duwur iku
watu kang tumumpang sênik
adoh pinangkaning sela
cênthang Kuthagêdhe iki
sing sapa kang kaungkulan
kuwat wayuh prawan kalih

sesuk ijab banjur têmu
sa'at Ahmad wayang enjing
nuju wuku Mandhasiya
Dewa Kamajaya Ratih
suku ro kêkobok toya
mandhi umbul-umbul kalih

gêdhong mênga ngarsa pungkur
kayu gurda manuk nori
etung satriya wibawa
iku dina benjing-enjing
tumurune Sri Sadaya
pancasuda tiba bêcik

marmane lurahmu gusruk
mêcah krambil marut krambil
ngolah sidêkah wiwaha
mêmule ngatur-aturi
dhanyang kang kahyangan miwah
kang cakal-bakal ing ngriki

bojakrama nanggap krumpyung
tangga-tangga dèn suruhi
mangka kaurmatan ingwang
jaka antuk prawan kalih
lah mara sesuk nontonna
Asu ing bawahan mami

saiba untungmu balung
dhasar sira karuh mami
balung kang nom tan sun klêthak
sun uncalakên sirèki
sêga wuduk golong punar
tuwin walimah sun wèhi

apa manèh roti gandum
martega keju sirdhèncis
lan lidhah sun wèhkên sira
ywa sumêlang yèn sun gêmi
nora ana trah satriya
ingkang kumêt saha ithil

ingsun rèh wus kondhang kidung
ranku ring rat datan kalih
mardu kasêbut swarjana
caksana budi martani
widagda pangulah yoda
dibyarja sujana murti

iku sababe dèn luru
midêr ing rat njajah wukir
sapira bae saratnya
masrut kinarya ngupadi
marang sarirèngsun mangkya
katêmu cêk lagi wingi

pamungsênge bapak iku
kabrangtan saka pawarti
dhasar nyata kang pawarta
kang midêr anyakrawarti
Kancil trahing Yogiswara
Kênthus dhepok Ampèlgadhing

marma yèn wus dadi mantu
lugyèng bale jèjèr linggih
lan bapa biyung pra kadang
sun kabênêr tuwa dhingin
mangan sêga tuwin iwak
wedangan tèh nuli nyukit

hèh Sona tontonên sesuk
adining panganggo mami
raja kaputran sarwendah
wah ingsun anèng jro sênik
watu canthèng kang tumumpang
pusaka jêng senapati

sona duk prastawèng wuwus
Palguna dahat mêmengin
kani'mataning kamulyan
Srenggala dahat kapengin
wit kênèng sih pamiluta
wusana pasrangkara ris

bagyanta angumbuk-umbuk
seje kaya awak mami
ngèngèr kirik kongsi Sona
nora dèn trimani siwi
luput sathithik kewala
pinênthungan dèn pisuhi

pirabara pinèt mantu
mung trima ywa dèn kêrêngi
sayuta suka wiryèngwang
aja kang lir sira Kancil
têka wingi kinasihan
mandhak tinariman siwi

apa ta Kancil dongamu
saha sarate punapi
supaya sihing bandara
bok ingsun njaluk sathithik
têtulunga wong cilaka
pasthi yèn sun walês benjing

lah malih manawa sarju
ciptanta kang rila suci
pacanganmu kang sajuga
sing êndi kang sira tampik
prayoga paringna mring wang
sun tampani tangan kalih

têlungane sira baut
bisa nandhing milih rabi
sêmpulur saciptanira
bobote kewan wanadri
sadarpa kinayalepa
paran nggon sun ngirib-irib

supaya tiru sirèku
apa sun manjing jro sênik
kang kongkulan wau bêgja
parênga panêmpil mami
cuwilna lelatu'lkadar
kadi kang sinihan Widhi

Palguna nabda mring Asu
mungguh prayogèngsun mangkin
ingsun ngalah tampanana
wanudya ro mring siranjing
ananging salah satunggal
ywa sira wayuh tan bêcik

siji kewala wus untung
dene mungguh awak mami
darbe swami wong punika
durung mathuk ing panggalih
kang dhihin rupane kiwa
pindho asor tanpa krami

wus mangkono prawan dhusun
irêng mbêsisik alêdhis
lamun pinggiring samudra
rambute abang njuwuwug
cahyane lutih yèn prawan
pinggiring bangawan pasthi

bêlang krowak tilasipun
gudhigên pating bênyinyih
rèmbès raine amangkak
bêlakên sikile kalih
utawa bubulên padha
ambune amis abacin

ingkang ingsun pungsêng amung
wanodya atmèng priyayi
putus silakramèng priya
sutaning panèwu mantri
bokmanawa kabênêran
bapa seda mlêbu waris

sukur sèwu lamun antuk
dhuwure panèwu mantri
sangkêping warna utama
ulat tangguhe rêspati
nugraha gumantèng drajad
dadi abdining narpati

biru sèrèt payungipun
dèn iring panurung lampit
yèn gaweku bêcik munggah
dadi kaliwon bupati
kongsi tumrah putra wayah
iku 'adating priyayi

mangkono Asu ciptèngsun
marma pinèt mantu suthik
rèh wong desa luwih papa
tanpa tata yudanagri
yèku Kyai Sutatruna
wong dhukuh tur tani bêntil

rèh sun bangêt wêlas ndulu
marang ing sira samangkin
urip sapisan nèng dunya
rina wêngi lara ati
yèn darbe bojo manusa
dhasar bandara pribadi

iba ni'matira besuk
marma karsaningsun nuli
manjinga sênik dèn enggal
nggêntèni kawiryan mami
ingsun sèlèh kadrajadan
sira gumantiya waris

sesuk-esuk ijabipun
surup rêp pangantèn panggih
'adate balangan gantal
ingayap kang para ahli
panggya nèng madyaning lawang
sikilira dèn wisuhi

dening bojomu Dyah Kêntruk
nuli kanthèn canthèl jênthik
lunggyèng kêbèt seta jajar
samantara angabêkti
mring para wrêda sadaya
sigra sêga iwak mijil

kadawan lamun sun tutur
enggaling crita sira glis
manjing jêroning pasuptan
sakarsa-karsamu dadi
mahyakkên asmara tantra
manuhara rarasing sih

Srênggala nambungi wuwus
kayaparan ingsun manjing
ing sênik rèh ndhuwur ana
watu canthèng mangka tindhih
apa sun ungkil kewala
mêngko watune nibani

Palguna sumambung wuwus
e bodho têmên Si Anjing
mangkono bae têtannya
klimput nalarmu nyang ngêndi
lah jongkèngên iku sela
supaya tiba ing siti

yayah pucung Srênggala angungkil watu
tungku kang tumumpang
anèng sadhuwuring sênik
tibèng kisma Palguna tyasira suka

dupi krungu watu tibane gumêbrug
wus nyiptantuk marga
sihing Hyang Kang Murbèng Urip
lantarane saka pitulunging Sona

Kancil muwus age malêbua Asu
mring jro sênik ana
kabagyan Lelatu'lkadri
tampanana kamulyan kang tanpopama

ingkang emut gêganjaraning tumuwuh
bêcik lide ala
Asu manjing Kancil mijil
mahya saking sênik bablas têkèng latar

nulya emut aywa katara yèn palsu
bali sigra-sigra
marang pawon sandhing sênik
alon nabda hèh Sona sun tan kapenak

ingsun pundhut bali kabagyan sun mau
sun timbang ing nala
datan prayoga wong nampik
nora wurung antuk sikuning Hyang Suksma

ingsun emut Darmawasita sung tutur
ywa nampik sabarang
lamun durung olèh tandhing
kang sinêdya yèn wurung katêkêm ngasta

mangka durung kacêkêl kang ingsun luru
marmenggal mêtua
sun jabêl kewala mangkin
ingsun arsa bali marang sênik Sona

owêl gêtun sira tampani bêgjaku
amung srana trima
pangalêmbana ing lathi
Sona matur nor raga amêlas-arsa

sèwu nuwun manawi paduka pundhut
bok inggih bêndara
sampun kagungan panggalih
amangsuli dhawuh kang sampun kawahya

datan baut matur têmbe walês ulun
tan langkung mung pasrah
mring Hyang kang samingun basir
ingkang wikan awon saening kawula

nambung wuwus Kancil sru gumuyu ngguguk
yèn mangkono sira
dahat wus mathêm nampani
sèwu suka sukur mantêp mêngku garwa

sun jumurung rahayu bagya sêmpulur
muga tumêraha
nanging ing têmbe ywa lali
wis ta Sona kèria slamêt sun lunga

nulya mlayu sukèng tyas marwata sunu
bagya tanpa kira
sasat mati urip malih
wus 'adate duka ciptantuk kamulyan

dahat sukur ing Hyang Kang Murbèng Pandulu
nulya gêgulungan
jingklak-jingklak asêsirig
sarwi rêngêng-rêngên ngura-ura gita

nahên kang wus ucul kacarita wrêku
kang nèng sênik tansah
anggagas kawiryan adi
ngajap-ajap enggala tumêkèng rina

kabagyèngsun sesuk-esuk tanpa petung
ijab nuli panggya
lungguh jajar lan bok rabi
sun nèng têngên Ki Kèn Kêntruk lunggyèng kiwa

tan cinatur pangrêmbug mulyaning Asu
wus trontonging surya
bangbang wetan mèh byar enjing
jam satêngah lima tambure yun munya

nguwuh-uwuh Ki Sutatruna mring sunu
hèh thole tangia
pragatên ika si Kancil
mumpung bangun esuk kèh gajihe nglênga

gupuh-gupuh kang ingagnyan gregah wungu
ngadêg nyangking gobang
mring pawon marani Kancil
kagyat mulat sênik tindhihe wus tiba

kiranipun Kêdèl yèn Kancile ucul
rinogoh yèn ana
nabda he e sukur isih
sru gambira sênik binukak sakala

sikil catur kacandhak tinêkêm kukuh
glis ginawa mêdal
kala nèng pawon tan kèksi
sabab maksih pêtêng tan pati nglêgewa

wusnya mêtu nèng latar têrang yèn Asu
binanting saksana
kantêb tibane tan mosik
pêt sumaput Sona dahat kapidhara

dyan pinênthung klèngkèngan tansah pinupuh
Kêdèl sarwi nabda
adhuh katiwasan Kyai
Kancilipun binadhog dening Srênggala

gupuh mêtu sabrayate èstri jalu
Kyai Sutatruna
dupi myarsa swarèng siwi
nyandhak slumbat milu mala marang Sona

sarwi muwus dene ta saya kêpaung
denira caluthak
nora pisan amarèni
ngingu kirik kongsi Sona tanpa tata

nora patut wêwalêse wong diingu
nyêkêl manèh yaa
mandhak nyêkèk mring si Kancil
hèh ta thole nuli titikên tilasnya

apa ucul apa binadhog ing Asu
karuhane mangkya
gampang ênggone matèni
kudu têrang ywa kongsi gawe duraka

pinriksa wus kayaktène Kancil ucul
lamun pinanganna
ing Sona ana kang gêtih
nadyan ucul uga panggawening Sona

Srênggala kasmaran arsi
miruda rèh yun pinatyan
marang Bapakne si Kêdèl
sigra-sigra dènnya lunga
sêdya nêgês ing Suksma
pêlênging tyas maring gunung
malbèng guwa Suracala

Palguna ucapên malih
mulih praptèng Ampèldênta
nora êsah pangungune
lakuning tumitah gêsang
têrang ngrakêt sangsara
wus akèh kupiyanipun
ingkang durga kang susila

bab wus nglaya njajah bumi
nyêrang wèsthi pancabaya
Kancil saya mêmêt tyase
nênitèni lêlampahan
kewan sato wanarga
dahat undhagi ing kewuh
saking kathahing lêpiyan

kang ganal tuwin kang gaib
tingkah polahing sasama
pinulung manuksmèng batos
marma kèn Maenda bungah
punapa dene Mesa
dahat ascaryaning kalbu
wit momongane caksana

dupi samantara lami
lêledhang malih Palguna
awit saking gambirane
mring nggon kang durung winruhan
ngiras pantês ngupaya
pangan ing saolèhipun
samana kacaryan ing tyas

ana papan kang prayogi
nguni tilas pakarangan
manusa ingkang dhêdhepok
nyambi among tani gaga
dene papaning wisma
arja sawataranipun
ananging tan kongsi lama

tinilar kewala nuli
ana sabab kurang têrang
maksih katara tapake
batur wisma pawon kandhang
wus kathukulan glagah
alang-alang kandri sêmbung
kêmadhuh uyah-uyahan

parnah lor wetan tan têbih
ana tilasing guskara
tawinge mubêng wus longsor
awit wêdhi lêmahira
maksih jêro wus asat
korugan romot-romot wuh
lamun udan kilèn toya

dene ambaning parigi
ana tri mètêr Nèdêrlan
sapuluh mètêr jêrone
Kancil sunya pasang cipta
nir prayitnaning nala
nusup-nusup kajalungup
têmah kacêmplung guskara

kagyat ing tyasira Kancil
kumêsar kêkonang buyar
dupyèngêt wruh lamun jêro
pangunandikaning nala
saiki ingsun sida
mati anèng jêro sumur
marga ora bisa mêntas

nulya klintar-klintêr mlipir
jinjat-jinjit andêngangak
tumênga tumungkul bae
ngira jêroning guskara
apa dene ambanya
Kancil amicarèng kalbu
yèn tan antuk gaibing Hyang

nora wurung têkèng pati
wus ana tandha satmata
sumur samene jêrone
sanadyan anaa andha
sun iki sikil papat
kaya paran pamancatku
ewasamono manawa

ana pitulunging Widdhi
atas kauripaningwang
malaekat nyunggi gêdhèk
sinèndhèkkên kene nulya
pasthi sun bisa mêntas
ananging sun durung wêruh
malaekat nggawa êmpyak

Kancil nuli mêrês budi
mêmuja ing Suksmantaya
ngêningkên kalbu sêdyane
anjêrit kanang suwara
sahdat klimah tayibah
têlu kang pinudyèng têmbung
sinahit mutawasitah

mutaakhirah prituwin
muta awilah katrinya
galik-galik suwarane
wusirantuk kalih dina
tan ngombe datan nadhah
nulyana Gajah gung luhur
wisata krungu suwara

angêlik agalik-galik
mêmuji marang Dzat mutlak
ngucap têtêlu klimahe
ngluhurakên Nabi Sleman
ratuning sato kewan
Dwirada kenyut ing kalbu
mangkana Liman osiknya

swara apa nggèndèng ati
ewuh panyakrabawèngwang
ucape kanthi pasêmon
ngapilkên klimah tayibah
ngluhurkên Nabiu'llah
Suleman ing jagad agung
èstu iki wong utama

yèn dudu kewan murtyadi
tan baud mring têmbung 'Arab
njungjung karatoning Manon
pantêse iki utusan
Oliyaning Pangeran
sigra linuru katêmu
ana sajroning guskara

Kancil kang sru muja bêkti
lungguhe njingkrung amawas
tikswèng nasika dèn ilo
Palguna nglirik mring Gajah
mung wêruh sawatara
kalamun angungak sumur
age dènnya pasang cipta

rèhning wus putus ing sandi
sakêplasan nora kewran
mingising budi nalare
ngupaya sirnèng sangsara
sêngadi tan uninga
malah saya tambah sêngkut
sinêngkakkên swaranira

tandya Gajah tanya aris
Kancil sirèku lagyapa
dene ta ana ing kono
wataraningsun wus lama
katara tapak tilas
punapa Kancil sêdyamu
kang tinakon tanggap sabda

sarwi tumênga nauri
mring Èsthi kang ngungak-ungak
ho o bodho têmên ta nèh
apa nora krungu warta
caritaning kiyamat
Pangeran wus paring dhawuh
gumêlar anèng Musakab

mratani ing bumi-bumi
tinampèn para Anbiya
kang sinêdhahan ngabarke
mring umat tunggal agama
wus dene Nabi Sleman
rina wêngi tansah muruk
bab praptanirèng kiyamat

muhung kurang têlung ari
tangkêbing bumi akasa
mung pitung dina lawase
ingaran kiyamat sogra
uwis arêp tumêka
lah apa sira kalimput
tan ngèsthi unining kitab

dene wus sinung pamyarsi
pangucap ganda paningal
panganggonira wus suwe
tan ngupaya kautaman
kang sayogya ingalap
aywa dahat kumprung pêngung
tan maelu dalil Kuran

marma wêruha sirèki
tangkêbe bumi akasa
kurang tri dina têkane
marma sun malbèng jugangan
rèhning kiyamat sogra
mung sadhela langit mumbul
mangkono dhawuhing Suksma

yaktine yun karya suci
Allah ngrusak wong durcara
kèriya kang yukti bae
marma sun iki istiyar
ywa katangkêban kisma
wajibe atasing makhluk
ngupaya sarating gêsang

dhasar trang dhawuhing Nabi
Suleman kinèn ngupaya
jugangan sumur kang jêro
supaya ywa katangkêban
saha sun kinèn maca
klimah tayibah kang jumbuh
sirnaning Gusti kawula

La Ilaha Illa'llahi
Mukhammadan Rasulu'llah
nuli sun gulung rasane
ilat tinêkuk ing cêthak
mawas wijiling napas
lawan manêmbah muni Hu
ran tarèk nakisbandiyah

ywa Kumambang ing kono panggonan kang ning
nêgês ing tyas pana
mring Dzat Kang Murwèng Dumadi
nuyla katon kasatmata

panêngêran Dzat mutlak kang ngenalyakin
wujud sifat seta
tan siwah solah myang warni
mila kodrating Pangeran

kacihna yun nyirnakkên sukêring bumi
kang ngrusak silarja
kang mungkir tataning dini
karsèng Hyang bakal binrastha

bebas larut ingkang malang-malang gusis
mungguh ing klakuan
wus kabyawara nèng Hadis
nuli-nuli klakonira

saking kira-kira panimbangsun Èsthi
têlung dina êngkas
tumêkane ingkang jangji
yèn tan ngandêl tumêngaa

dhuwur bênêr langit iki wus kaèksi
ika mêngkap-mêngkap
kèri sèkêt pal watawis
Gajah ndêngangak osiknya

he e nyata dene tan ana pawarti
layak Kancil ngupa
sarana sambunging urip
umanjing marang guskara

pantês bae muji angêningkên budi
wong wis tampa prentah
dening Suleman Jêng Nabi
ratuning sato wanarga

kutu-kutu kang gumrêmêt kang kumêlip
kang sarta wiyangga
ing bênawi myang jaladri
ngidhêp Suleman samoha

pantês bae Jêng Nabi murtining bumi
ganal gaib wikan
aja kang tangkêbing langit
nadyan khirat wus pramana

Brajamuka alon nabda marang Kancil
adhuh sang sinihan
wêlasa mring amba mangkin
kawula srah jiwa raga

yun mruwita karatoning Maha Sukci
ing dunya dêlahan
ciptamba ngupaya yukti
nêtêpi syara' utama

mèstutyarja ing satêblat puji dikir
muja Suksmantaya
marma yèn panujwèng galih
kawula ndhèrèk paduka

sêg-êsêgan wontên ing jugangan sami
dunya akhir tunggal
mituhu tataning dini
kawula anjlog kewala

Kancil nabda o Gajah sira tan mikir
saking bodhonira
arsa tunggal anèng ngriki
ewuh pakewuh asêsak

kapindhone sira iku agung inggil
ingsun cilik andhap
yèn tan kabênêran mati
golèk urip têmah lena

nora wurung macèdhèl kapidak sikil
tlapakanmu kaya
tampah nyamlêng anasabi
sarirèngsun tanpa polah

nadyan ingsun ndhampènga ana ing gigir
uga tan kapidak
nanging tansah ingsun sêdhih
marga tlethongmu Gajaksa

mangka suwe nèng kene nunggoni jangji
kongsi pêndhak dina
tlethongmu tan wun ngrêgêdi
iba susahe tyas ingwang

wong wus rêsik suci awoworan tai
apa manèh muja
kalimah tayibah muksis
Dwirocana nambung sabda

lah bok inggih paduka têtulung urip
bab sêsaking papan
sarta rêgêding rêrêpih
prayogamba ing paduka

kula gendhong tansah wontêna ing gigir
gêgêr amba wiyar
èstu wagêd klintang-klinting
Kancil suka ing wardaya

ngunandika ing tays sukur bage Èsthi
saguh nggendhong ingwang
yèn wis anèng gigir mami
nuli munggah amancolot

ingsun kira iku Gajah rolas kaki
kuranga sapira
sun nyêngka nrancag manginggil
kaya nuli bisa luwar

alon nabda lamun mangkono prayogi
yèn sira kaduga
salawase nggendhong mami
ngêntèni bubar kiyamat

ingsun ndhampèng anjloga Dwipa dèn aglis
angkahên ywa midak
sun kamiwêlasên ngèksi
marang sira Brajamuka

wêkasingsun dina akhir aja mungkir
sun sambungi gêsang
sarana nalar utami
olèh marganing raharja

nulya Kancil ndhampèng sanalika Èsthi
malêbèng guskara
anjlog kang pratiwi gonjing
nuli njêrum Brajamuka

sarwi matur paduka minggaha gigir
sampun wancak driya
pintên bobot tuwan inggih
Kancil miturut ing têdah

munggwing gigir ngadêg mlaku wira-wiri
alon pasrangkara
coba ngadêga sirèsthi
sun arsa miyat kang tandha

sun têrangne kapan tangkêbing pratiwi
yèn kurang têtela
mêngko sun ngatas Jêng Nabi
nuwun priksa besuk apa

wusnya ngadêg Gajaksa nuli Sang Kancil
ngukur kurangira
saking dharat têkèng gigir
kari rong mètêr kewala

ciptèng nala mancêlata durung dugi
kawêkèn tyasira
mênêng ngupaya pambudi
budayèng dora sêmbada

aywa kongsi katara dènnya ngapusi
marang Dwirocana
dènira mèt 'akal sandi
rèh atasing urip wênang

ngupa srana isarat ingkang nguripi
nanging ywa mitênah
awit khayat khayun dadi
sifating Hyang Maha Mulya

kapungkur gunging piwulang
Kancil nulya nabda dhumatêng èsthi
kayaparan pamikirmu
apa sun matur nêrang
sowan jangkêng nabi ngatas ingkang dhawuh
têkaning dina kiyamat
besuk apa kang wus pasthi

ingsun manut karêpira
apa amung ngêntèni anèng ngriki
Dwipangga alon umatur
bab punika prayoga
lamun sarju paduka ngatasa dhawuh
sowan Jêng Nabi Suleman
benjing punapa kang mêsthi

manawi kalamèn têngga
wontên ngriki kalirên datan bukti
pados gêsang têmah lampus
dene yèn sampun têrang
benjing dintên punapa ingkang saèstu
paduka kalihan amba
mlêbêt ing jugangan malih

Palguna tanggap ing sabda
yèn mangkono ingsun arsa sumiwi
age unggahna mandhuwur
sarana tlalenira
Kancil nulya kinruwêl ing tlale sampun
kainggahakên dharatan
srêk tan rêkasa nèng nginggil

Kancil alon sabdanira
hèh Gajaksa sira tungguwèng ngriki
poma-poma wêkas ingsun
ywa sira lunga-lunga
lamun ingsun durung bali aja mêtu
Dwipa manthuk Kancil mentar
sukèng tyas marwata siwi

sasat pêjah manggih gêsang
sukur ing tyas antuk parmaning Widhi
sèwu yuta nuwun-nuwun
lir manggih wukir rêtna
jingklak-jingklak sirig-sirig pacak gulu
wus mangkono kauripan
tan siwah kewan lan janmi

Palguna èngêt ing rena
ingkang anèng pasraman Ampèlgadhing
praptaning dhepok katêmu
uga samya raharja
dupi antuk rong dina Kancil gya emut
ubayane mring Dwirada
kang ana ing sumur mati

enggal dènira wisata
tan kacrita ing marga praptèng prigi
uluk salam 'alaikum
Aku'lmikmin Dirada
anauri wa 'alaikum salamu
Kancil ngungak alon nabda
ho o bênêr sira èsthi

ingsun wus ngatas parentah
nyuwun wikan praptanirèng prajangji
kangjêng nabi paring dhawuh
Hyang Kang Murwèng Buwana
durung têmtu panggulunging bumi pitu
tangkêbe bumi akasa
gumantung karsaning Widhi

ananging pasthi klampahan
rèh wus komram kasêbut dalil Hadis
pangandikaning pra Kutup
kang winahya ing Kuran
marma kangjêng nabi pangandikanipun
besuk yèn kurang sapasar
paring dhawuh marang mami

Jabarail kang dinuta
angupaya ngêndi nggone pinanggih
dhawuhing Hyang mangke mundur
dhawuh iku pacuwan
tan karilan sabên kewan bae krungu
nanging ingsun sira padha
dhinawuhan ulah dini

njênêngkên klimah tayibah
rina wêngi kinèn cipta tyas eling
salat sarta sujud rukuk
kadya prentahing Kuran
saha kinèn nggêgulang surasèng 'ilmu
kang maksud sajroning tekad
kang cocog surasèng dalil

mangkana jarwaning cêgah
wa sre'atu bi la tarekat batil
têgêse sare'at kudu
nganggo 'ilmu tarekat
lamun datan mangkono batal kang laku
tarekat bi la ma'rifat
loro iku tanpa dadi

têgêse 'ilmu ma'rifat
barang kawruh kudu wruh tandha saksi
surasa myang rasanipun
tanpa kacakrabawa
basukining nala narima satuduh
sajroning atimu ana
patang prakara 'ilmu writ

iyèku 'ilmu sare'at
tarekat lan hakekat ma'rifati
papat pisan kudu wêruh
kang muksis ingkang pana
jênêng urip wus pasthi jodhone lampus
nèng akhir nêmu panggonan
kang tan ana ngupamani

Dwipangga tanggap ing nala
wasitaning Kancil kang wus kawijil
mawèh tandha ahli 'ilmu
sangkêp silaning gêsang
praptèng layu sangkanparanira putus
Gajah matur nganor raga
silakramanirèng urip

dworada nir subasita
tanpa kira lamun panggawe sandi
amung ngungun mantêp njêtung
rèh tyase wus kakênan
kênèng wuwus dibya pangulahing 'ilmu
dhasar nyata Kancil tama
putus 'ilmu dunya akhir

Palguna malih manabda
rèhne sira nèng sumur kadipundi
lah apa ta bisa mêtu
saking daya priyangga
lamun nora bangkit ingsun enggal matur
marang Bagendha Suleman
malaekat kang nulungi

nanging prayogèngsun Gajah
êntèkêna kuwat rosanta dhihin
budidayanirèng kalbu
dene lamun wus tita
nora bisa ingsun ingkang enggal munjuk
Brajamuka nambung sabda
yèn namung sêmantên inggih

kados-kados dèrèng wêgah
ewadene yèn têlas ingkang budi
tan daya amba pukulun
inggih masaboronga
wangsul ingkang sampun mung samantên baud
paduka nyingkira enggal
kawularsa mamèt budi

manawi katut ing kisma
Kancil mire Gajah tumandang aglis
sarosa gadhing tumanduk
njugrugi ngering nganan
ngarsa wuri têmah longsor punang sumur
warata padha sakala
mangkono digdayèng èsthi

aja kang tilas guskara
nadyan jurang pèrèng wrêksa gung gusis
samantara Dwipa mêtu
saking tilas jugangan
Kancil maksih nunggoni arsa wèh tutur
nulya Dwirocana mendhak
èsthane ujung mring Kancil

sarwi matur nganoraga
manuhara mlas-arsa milutèng sih
adhuh Sang Widagdèng Kawruh
bijaksa nawungkridha
amba nyuwun barkah puruhitèng 'ilmu
sare'at dini'lmustafa
kamuksan tingkah agami

agama gaman akhirat
manjing Islam kangge ing dunya akhir
amba nyuwun wijangipun
ingkang wijang-wijangan
galur turut têturutanirèng 'ilmu
ingkang kangge ngriki ngrika
rèh paduka aku'lmukmin

amba dèrèng nate wikan
kewan wana kang putus 'ilmu jati
cakêp silaning tumuwuh
wanuh lan Nabi Sleman
saha bangkit mêdharkên 'ilmu linuhung
marma sadarpa mêminta
sajar wijangirèng 'ilmi

têdahna ing sangkanparan
kang sanyata kulèsthi dunya akhir
nadyan kinèn ambêk sadu
sabar lêgawèng nala
yèn wus têrang gadhuhan kawula tuhu
dados botên lêbar lahan
mangkana sabdaning Kancil

bab iku luwih prayoga
sira darbe cipta kapengin mami
nglakoni mangulah 'ilmu
agama kang sampurna
Islam kudu mituhurèhirèng rusul
pra nabi kêkasihing Hyang
gampang kewala yun 'ilmi

'ilmu apa bae ana
ingkang dakik-dakik atasing urip
abote pitukunipun
nggadhuh 'ilmu utama
ingsun kira sira Gajah durung cukup
tyas sudirja paramarta
sabar perang rina wêngi

darêdah akèh kang ala
rina wêngi wahyaning pikir silib
kêrêp kalindhih kang ayu
dening dajal jin setan
luwih kuwat panggodha dayaning napsu
yèku lakuning Oliya
sapa kang bisa nglakoni

sayaktu mukmin utama
manut ing rèh napsu kang rupa putih
lurus mulus cipta alus
anglês rasaning driya
budi pasèk bidêngah sirna sadarum
yèku kang kasêbut Islam
cocog daliling 'Akaid

unining lafal mangkana
al islamu dabiku'lnupussati
têgêse Islam puniku
nambêlèh napsunira
kang mangkono ngampah budi cipta dudu
têtêp Oliyaning Suksma
budyarja rilambêk niti

marma 'ilmu luwih gampang
mung lakune kang ewuh dhêmit rungsit
sèwu siji ingkang saguh
nglakoni tyas raharja
ajining wong aku'lmukmin putus 'ilmu
wranane sabar darana
sêtyeklas rahina wêngi

akèh lamun sun jèrènga
patrapira pêrang lan napsu katri
sabên kewan bae wêruh
'ilmu agama Islam
mung rêgane luwih larang tanpa petung
rina wêngi nêmbah ing Dzat
lan prihatin cipta eling

iku musthikaning tama
yèn katiban 'ilmu ma'rifat wêning
wênang winruhkên kang jêntus
pathining rasa mulya
iya iku dhalang sajati kang mêngku
mosik mênêng ngatas karsa
wus tan rumasa ndarbèni

dwipangga matur sandika
bab punika nuwun sakêthi amin
lampah kang sampun tinutur
cêgahaning ma'rifat
kêdah lampah sabar santa budi sadu
bokmanawi angsal barkah
kawula sagêd nglampahi

lir sarkara sabdanirèng Kancil
hèh Dwirada rèh sira wus sagah
'ilmu kinaot lakune
atasing kewan sagung
ing ma'rifat yèn wus ngawruhi
têgêsirèng ma'rifat
wruh rasaning 'ilmu
manjing sajêroning nala
nora samar pramana Dzzt maujudi
tan ana Pangran liya

anging Allah kang sinêmbah puji
daliling kitab Usul pratela
la makbuda pilwujude
illa'llah têgêsipun
tan manêmbah wujud sakalir
anging Allah Ta'ala
wondene patrapmu
anêmbah marang Pangeran
mobah molah mosik mênêng atas Gusti
ingkang samingun basar

aywa ngaku kawasa sirèki
paningalmu pangambu pamyarsa
pangucap Allah kang darbe
cêngkrama nèng sirèku
yèn wus têrang tampa bab iki
tamtu karan wong wikan
mangka panêmbahmu
pramana Gusti kawula
iya sira dadi kwula dadi Gusti
sirnane anèng sira

Rusul Rasul Mukhammad nèng jisim
wus têngaluk jaba-jêronira
dene Mukhammad jabane
rasa kapenakipun
lara lapa rasa mêngkoni
rusul mobah pratingkah
awas na bab iku
kabèh kawulaning Allah
dene Allah tanpa rupa tanpa warni
nanging mêngku ciptanta

upamine yèn sira lagya ngling
aningali mirêng tuwin ngganda
sapa puniku kang akèn
lan sapa ingkang krungu
sira amung darma nglakoni
sumarah ing saprentah
mungguh Hyang Maha Gung
ingkang sifat kadim baka
tanpa arah nora jaman makam sêpi
nora kacakrabawa

datan ngalap wiwitan mêkasi
mung jumênêng lawan dhewe nyata
pira-pira pralambange
lêmbut ngungkuli banyu
lumoh bisa ngidêri bumi
cebol anggayuh lintang
kadayane punjul
kasampar kasandhung kocap
nanging arang sato kewan kang udani
cêdhak tanpa gêpokan

sarta tanpa lesan lamun angling
aningali tanpa nganggo netra
tanpa karna pamirênge
nuksma ing wicaramu
sajatine Gajahsirèki
nora bisa micara
yèn tan ana iku
padhange ngungkuli surya
barang karsa nglindhung karsanirèng Gusti
pungsêngên kang kapanggya

barang karsa kudu andhisiki
arsa sêmbahhyang iku wus salat
lumaku dhisik parane
prentah mring rusul rasul
nora kêna mrêngkang pribadi
maksih angatas karsa
tandhane yèn makhluk
datan rumasa kuwasa
anging Allah kang sifat sulbiyah yakin
wujud kang tanpa warna

nanging yèn wus panganggêpmu muksis
saha wus wruh budayaning 'akal
salin-salin pangwasane
gunge sajagad kêmput
yèn dèn ringkês amung satugi
malah tan kantha warna
sunya êmbuh mau
Hajah ywa sira pêpeka
nora kêna mungkir tanpa budi pikir
wus kasandhang nèng sira

marma Dwipa yèn sira hyun 'ilmi
ma'rifat kang kanggo kene kana
yèn wus wruh sifatmu dhewe
nanging ywa sira ndhaku
rèhning sira maksih kêkalih
wujud loro jro jaba
uga wênang ngaku
manawa wus warna juga
wujud tunggal iya kawula ya Gusti
sah badan Suksmantaya

dene lakuning ngurip kudu wrin
atasing sato buron wanarga
sampurnakna wruhmu dhewe
lan têgêsing sastrayu
yuning jagad ananing tulis
têgêse Jendra dunya
luwih jêmbar nglangut
rahayu kaananira
kana kene ujare pandhita murti
kewan wruh dadya janma

Sitijênar asal saking wrêjit
dupi ngrungu kang Sastra Arjendra
nulya dadya manusa ge
dinangu bangkit matur
warnèng Jendra rasanirèki
tuwin suwaranira
dene warnanipun
pêcahing lambe punika
maratani mênuhi badan sakalir
Ratunirèng Antaya

unine Hu umanjing ing tarki
bait-almakmur basane wong 'Arab
lirnya bait: omah têgêse
makmur prameyanipun
yeka dhatu karaton suci
kasuciyaning kewan
mungguh aranipun
kang kalumrah bangsa Jawa
têmbung 'Arab alip mutaklimunwakid
lambe nginggil galêrnya

uga padha mung têmbunge slisir
wong Jawa lan wong 'Arab tan siwah
nanging surasane cècèg
marma Gajah dèn emut
rumakêting 'ilmu sajati
luluh wor sêdya tunggal
wruh pisah myang kumpul
kumandêla ing Dzat mutlak
kang tan samar krêntêk polah cipta uning
cundhukna dalil Kuran

kang jinarwan dening pra musanip
tanah 'ajam gelengan Asiyah
mungguh Allah waskithane
wa Allahu ngalimun
bidatissu sudurinnasi
têgêse Gusti Allah
ngawruhi krêntêkmu
dhadhaning umat sadaya
marma kudu tingkah polahmu kang yukti
wong tariku'lngapiyah

rina wêngi pasraha ing Widdhi
yèku Islam ingkang ahli 'amal
aywa sah mêmuji dhewe
nèng panggonan kang samun
patitisna kêcaping lathi
mau sun wus wêwarah
yèn sira dikir Hu
ilatmu têkukna cêthak
ngèksi grana luluh tekad kang sawiji
tarèkna kisbandiyah

yèn sira yun wêruh warna putih
sifatmu têtela rupa seta
nèng ngarsanta kaya kowe
dikira ingkang jumbuh
pandêngên trus ing lair batin
tanganira kang kiwa
nutupa pusêrmu
tumumpang pangkon kang kanan
dikira hu hu hu hu tamtu dumêling
ing sifat seta mulya

wus sun rungkês pamijangsun èsthi
wuwuhing nugraha 'ilmu rasa
tan ingan budinên dhewe
bab jèrènganing kawruh
pami wit pang godhong lan pêntil
wuwuhana priyangga
rèh lajêre sun wus
awèh pancêr marang sira
lamun kewan kawruh mangkono wus inggil
yèn manusa tan arsa

Brajamuka dupi wus nanggapi
sasmita di tumanêm ing puat
sanubari sadayane
tyas judhêg tanpa wuwus
sirnaning was lakuning urip
pangulahing kasidan
andhepa lon matur
sèwu panuwun kawula
datan bangkit atur walês kang ngiribi
tarlèn mung tuhu sêtya

botên langkung amba amêkathik
manakawan nglêbur tapak tilas
mèstu mituhu sapangrèh
Kancil sumambung wuwus
ingsuntrima sêtyanta Èsthi
aywa sira tut wuntat
besuk dina pungkur
lamun sira tampa warta
sarirèngsun sangsara utawa mukti
enggal sira nusula

lan kancamu dwipa liman Èsthi
ingkang padha nèng Krêndhawahana
kang sarju iridên kabèh
myang tularana kawruh
'ilmu rasa sasmita kang writ
pangawulaning gêsang
dunya akhiripun
sun arsa nutugkên lampah
mèstu ing tyas nuruti paraning sikil
ngêndi tibaning mulya

amituhu warahirèng dalil
Kuran pangandikaning Pangeran
kang mungguh kalame dhewe
man talaba sahêun
wajidahu sing sapa mamrih
sayêkti tinurutan
rahmaning Hyang Agung
lah age Gajah muliha
mring wismanta Krêndhawahana wanadri
Dwipa sandika mangkat

datan lami Dwirocana prapti
ing wismanya mêpakakên kadang
warga mitra sasamine
samya winèhan kawruh
ing ma'rifat dinil agami
tarekat lan hakekat
kathah suka sukur
sadayèsthi muruhita
mantêp têtêp têmên-têmên ing pangèsthi
nglakoni rèh susila

akèh ingkang angêningkên budi
nglaksanani sabar rila eklas
Sambunge kamot ing Bagiyan Têngahan.