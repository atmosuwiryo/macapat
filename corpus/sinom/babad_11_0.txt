lampahe sangsaya pêrak
Kuda Tilarsa ningali
duk sarêng pagut ing tingal
sarêng kumêsarnya sami
Radèn Kuda Rêrangin
hèh babo uwong lêlaku
sapa ta aranira
lan ing ngêndi kang winuri
warnanira apêkik magsih taruna

Rahadèn Kuda Tilarsa
nauri wêcana aris
aku iki wong alasan
kêmul mega kandhang langit
laku ngong tanpa kapti
mung nut saparaning suku
Kuda Rêrangin myarsa
talingan kadya sinêbit
nêbda asru babo-babo dene ladak

ngêndi wong datanpa sêdya
lan manèh datanpa panti
sajêg ngong andulu janma
durung wrin kadya sirèki
eman warnamu pêkik
cacat ujarmu jalêbut
tan wêruh tata krama
adol akuh nèng wanadri
ya ta Kuda Tilarsa sarêng miyarsa

talingan kadya sinêbrak
mara lajêng anampiling
Kuda Rêrangin anyandhak
lambungira gya tininggil
binuwang datan têbih
tagsihngadêg tibanipun
wangsul sigra anyandhak
lambunge Kuda Rêrangin
gya binuwang tibèng doh kajêngkang-jêngkang

Kuda Tilarsa sêsumbar
aja sira angoncati
dèn padha sura mêrata
ya ta Dyan Kuda Rêrangin
wangsul mangunus kêris
Kuda Tilarsa sinuduk
ya ta Kuda Tilarsa
sêgsana angunus kêris
sami gênti suduk-sinuduk tan pasah

karone sami prawira
lir panjang putra upami
sinuduk ing alang-alang
swaraning pating carêngkling
kêris wus tanpa kardi
sarêng buwang kalihipun
gênti candhak-cinandhak
adugang bithi-binithi
kalih samya mangarah sêndhal-sinêndhal

udrêg gèndèng tan kasoran
Rahadèn Kuda Rêrangin
sêmu repot ing ayuda
cinandhak lambungirèki
binuwang tiba têbih
Kuda Tilarsa sru muwus
padha môngsa padhaa
ya Kuda Tilarsa mami
atmajane Rêkyana Patih Udara

pêpatih ing Majalêngka
Kuda Rêrangin miyarsi
èngêt ing wawêlingira
sang pandhita kala nguni
nir dukanya barêsih
ya ta mara gupuh-gupuh
sarwi lon dènnya mojar
dhuh adhiku sira yayi
katujune yayi mas padha raharja

Rahadèn Kuda Tilarsa
sêgsana rinangkul aglis
kang sarta ingaras-aras
mring Radèn Kuda Rêrangin
Kuda Tilarsa nênggih
wus sirna mêmarasipun
tan môntra yèn mêntas prang
tyas rêsêp lajêng ngabêgti
ya ta Kuda Rêrangin lon wuwusira

yayi mas kawruhanira
lamun tan ora kêpanggih
kang dadya têlênging driya
ngong ulati sira yayi
nguni ingong winêling
ajar kang pratapèng gunung
Arga Wilis mangkana
dènira wêling mring mami
têmbe ngakir kêlamun sira pêpanggya

satriya bagus taruna
Kuda Tilarsa kang nami
iku kadangmu taruna
lawan sira seje bibi
sayêgti dadi kanthi
Radèn Damarwulan iku
kadangmu ingkang tuwa
Kuda Tilarsa miyarsi
lajêng nêmbah umatur marang kang raka

wontên ing pundi sêmangkya
inggih Radèn Damarsasi
Kuda Rêrangin lon mojar
krungu ngong nèng Majapait
pan lagi pinisakit
marang Brawijaya prabu
marma yayi karsèngwang
payo rinêbuta yayi
Radèn Kuda Tilarsa alon turira

langkung prayogi kakang mas
Kuda Rêrangin lon angling
lan ing nguni sun winêkas
marang ring sang maha rêsi
pandhita Gunung Wilis
lamun ingsun aprang pupuh
mungsuh prajurit dibya
bisa nir madyaning jurit
iya iku kadang ngong Dyan Damarwulan

dhawuhe sang maha tapa
nuli kinon angabêgti
ingsun yayi lawan sira
kinèn pratelasudarmi
kang rayi matur aris
kangmas swawi bidhal gupuh
ngupaya ywa klayatan
bok kasêlan dèn pêjahi
lajêng bidhal satriya kalih sêgsana

gancange carita prapta
ing nêgari Maospait
jujug madyaning paprangan
Rahadèn Kuda Rêrangin
kêlawan ingkang rayi
sasumbar anguwuh mungsuh
payo wong Majalêngka
kêmbulana ing ajurit
lah ta iki satriya dibyèng ayuda

kagèt Arya Menak Koncar
myarsa sumbaring ajurit
dinuga satriya Wandhan
dyan arya sigra miyosi
sarwi asikêb biring
sêmana sampun apangguh
tanya Dyan Menak Koncar
sapa aranmu prajurit
mêgsih anom pêkik-pêkik warnanira

Kuda Rêrangin manêbda
iya tanpa aran mami
ubêngan datanpa wisma
Menak Koncar amiyarsi
krura sru dènnya angling
si bêlis angumbar langguk
aja oncat kewala
tadhahana tumbak mami
gya tinumbak Kuda Rêrangin apanggah

manangkis asta kewala
watangira kapalêsit
ya ta sarêng narik katga
suduk-sinuduk agênti
tan ana asor kalih
karone prawira têguh
ya ta Dipati Tuban
Dipati Daha ningali
Menak Koncar yudane sêmu kasoran

kalih mangsah ing ayuda
atêtulung ing ajurit
lajêng angarubut ing prang
ya ta waspada ningali
Kuda Tilarsa nênggih
kadangira kinarubut
lajêng têtulung yuda
Dipati Tuban Kadhiri
gya cinandhak binanting binuwang kentas

Menak Koncar gya cinandhak
mring Radèn Kuda Rêrangin
binanting binuwang kentas
tiba sajabaning baris
Buta Katbuta mègsi
dyan katri kasoran pupuh
ya ta kalih umangsah
prapta madyaning ajurit
lajêng campuh patih Buta gya cinandhak

binuwang muluk mring tawang
ing Radèn Kuda Rêrangin
tibane lajêng cinandhak
adangu kinarya undhi
ya ta binuwang aglis
tibèng jaban baris agung
tibanira alênggah
mênggèh-mênggèh kyana patih
arsa mangsah sarira wus lêsu lupa

Angkatbuta rame yuda
lan Kuda Tilarsa nênggih
adangu kakal-kakalan
Angkatbuta kasaliring
cinandhak lambungnèki
kinisar muluk mandhuwur
tiba kinarya onclang
wus dangu binuwang aglis
tibèng jawi barisan amênggah-mênggah

Sang Aprabu Brawijaya
nèng panggung awas ningali
solahe kang bôndayuda
pamit marang garwa aglis
dhuh nimas mundri mami
dèn eca lênggah nèng panggung
pun kakang minta lilah
arsa têtulung ing jurit
dhuh tontonên kusuma yuda manira

pra garwa sami dèn aras
sang prabu tumêdhak aglis
praptèng ngandhap lajêng mangsah
ari katri dèn dhawuhi
padha nyingkira yayi
ngong papagne mungsuh iku
wus praptèng ranagana
sang nata sampun kêpanggih
jêng-ajêngan lan radèn kalih punika

Kuda Tilarsa umiyat
lan Radèn Kuda Rêrangin
dhumatêng sri naranata
saya gumêrgêt kang galih
sang nata angling aris
dhuh karo sapa aranmu
dyan kalih asru mojar
tanpa aran ingsun iki
sêdyaningsun mung ambêg pati kewala

sang prabu arum ngandika
mundura ta sira kalih
eman-eman praptèng pêjah
ngur sira ngabdia mami
ingsun karya bupati
jumênêng punggawa agung
Sang Prabu Brawijaya
wus karaos ing jro galih
yèn mungsuhe ayuda pan kadangira

Kuda Rêrangin miyarsa
ngandikane sri bupati
asugal pamuwusira
dene kaya bocah cilik
kêjaba awak mami
uwis ajur kumur-kumur
iku gêlêm ngawula
tadhahana kêris mami
radèn kalih narik kris anêmpuh sigra

anitir panyudukira
Kuda Tilarsa sing kering
Kuda Rêrangin sing kanan
sangnata tan kewran tangkis
sang nata narik kêris
sêgsana suduk-sinuduk
tan ana kang kuciwa
èsmu repot sri bupati
nulya matak aji limunan sang nata

sêkala lajêng murcita
ya ta sagung pra garwa ji
lumyat sang prabu murcita
sadaya gêtêr ing galih
prasamya têdhak nuli
sangking saluhuring panggung
ngupaya sri narendra
ya ta Dyan Kuda Rêrangin
awas mulat-mulat mungsuhira yuda musna

kanggêg ing tyas têrataban
kumêsar raosing galih
èngêt wêlinge sang tapa
dyan kalih lajêng anangis
sarwi ajêrit-jêrit
sambat kakang sadulurku
dhatêng pundi kakang mas
Brawijaya kègsi malih
sarwi mojar lah kene padha nyuduka

dyan kalih datan sarônta
anyungkêmi ing pada ji
pan sarwi lara karuna
sang nata ngandika aris
tutura kang sayêgti
karane padha amuwus
Kuda Rêrangin nêmbah
ing nguni amba winêling
mring pandhita kang sagêt mêcah kaluwak

Pocungmênawi ngong angandoni ing prang pupuh
lamun mêngsah amba
sagêt musna tan kaègsi
gih punika sadhèrèk kula kang tuwa

kang pêparap inggih Radèn Damarsantun
sêmangke klampahan
paduka sayêgti pêsthi
kadang amba ingkangwasta Damarwulan

dupi myarsa sang prabu sigra angrangkul
alèn andikanya
katuju padha basuki
sun tan nyana yèn sira kadang manira

Menak Koncar lan ari kêkalihipun
nusul mring paprangan
tênapi kang para rabi
sami andhèr umarêg sri naranata

ngandika rum sri nata mring garwanipun
nimas wruhanira
iku ari ngong sayêgti
atmajane jêng rama Patih Udara

para garwa sêdaya sami angrungu
sukur ing jawata
sang nata ngandika aris
yayi karo kabèh iki bakayunta

garwaningsun mara ngabêgtia gupuh
dyan kalih umangsah
ngabêgti mring para rabi
sri narendra ngandika mring Menak Koncar

tuwin ari Tuban Daha kalihipun
yayi ngabêgtia
iku kadangmu sayêgti
sadulurku tunggal bapa kang taruna

katiga wus ngabêgti mring sang binagus
rayi matur nêmbah
Rahadèn Kuda Rêrangin
bok marêngi pukulun karsa narendra

kawula mit aminta lilah sang prabu
umagut ing yuda
mêngsah tuwan Wandhan Anggris
sri narendra sêkala sarêng miyarsa

inggaring tyas wusana ngandika arum
iya ngong tarima
prasêtyanta marang mami
nanging poma yayi mas dipun prayitna

ari katri sinasmitan mring sang prabu
kinèn bantonana
yudane rahadèn kalih
tur sandika dipati katiga pisan

sang aprabu sigra minggah dhatêng panggung
lawan para garwa
ayun wrin kang andon jurit
yudanira kang rayi kêkalih samya

praptèng panggung wus sami atata lungguh
lênggah ngarsa nata
Prabu Kênya Majapait
Anjasmara lawan Sang Dyah Rarasatya

lênggah munggèng kananira sang aprabu
Sasmita Susela
munggèng keringe sang aji
pra apsari munggèng wuri nata aglar

Radèn Kuda Rêrangin lan aripun
Dyan Kuda Tilarsa
lampahira sampun prapti
pêbarisan ing Anggris kêlawan Wandhan

lajêng nêmpuh pangamuke ngiwat-ngiwut
singa sinrang pêjah
kang lumayu nandhang kanin
kagegeran prajurit Nganggris lan Wandhan

radèn kalih sinosog ing watang ganjur
biring myang gudebag
dèn karutug sasêr mimis
datan kandhêg pangamuke saya sura

lir gêgilang sinosog ing godhong têbu
radèn pangamuknya
kadi banthèng tawan kanin
wadya Wandhan lan Anggris giris tumingal

bubar larut baris gung arêbut dhucung
ngungsèkkên umurnya
paprangan padhang barêsih
radèn kalih katingal sru sumbar-sumbar

payo kene rêbutên ing aprang pupuh
ratu Nganggris Wandhan
mêtua tandhing ajurit
papagêna arine Sri Brawijaya

datan bêtah santana Wandhan angrungu
ran Menak Suteja
prawira taruna pêkik
marêg ngarsa nêmbah ingidèn umangsah

mandhi lawung praptèng rana sampun pangguh
Dyan Kuda Tilarsa
mara yun-ayunan panggih
sugal angling sira sang Menak Suteja

sapa ranmu satriya anom abagus
tandangmu ngayuda
sira pêgsa ngêlanangi
gya sumaur ya ingsun Kuda Tilarsa

prawirèng prang sudira prajurit punjul
wudhu tanpa lawan
lah payo numbaka agis
ngong rasakne ênya dhadha pilihana

sigra Menak Suteja angikal lawung
dhapur bring lanangan
sarosa panumbaknèki
Radèn Kuda Tilarsa panggah tan pasah

Dyan rinêbun Menak Suteja kang lawung
nulya narik katga
sinudun rahadèn mantri
eca dènnya gumuyu alatah-latah

dhuwungira sêmana lajêng rinêbut
gya Menak Suteja
sirahnya dipun idoni
dhasnya sigar Menak Suteja palastra

gya tinigas kang sirah tinampan gupuh
mring Kutis prêpatnya
rajèng Wandhan aningali
goyang muka gya Menak Jayasantika

mangsah ngrana rêspati asikêp lawung
nèng rana wus panggya
lan Kuda Tilarsa nênggih
sigra numbak Ki Menak Jayasantika

wus rinêbut watange tinikêl putung
anarik curiga
panudukira anitir
dyan rinêbut kêrise kang mêgat nyawa

Mêgatruhwus rinêbut Jayasantika kang dhuwung
gya sinuduk jajanèki
tatas praptèng gigir lampus
Kuda Tilarsa ambêlik
sêsumbar anguwuh mungsoh

raja Wandhan lan Anggris agea mêtu
ing kene tandhing ajurit
raja Wandhan dupi ngrungu
talingannya lir sinêbit
parentah nabuh kêndhang gong

sigra muni kêndhang gong bêndhenya umyung
lir pendah karêngèng langit
raja Wandhan miyos pupuh
sarwi pêdhange tinarik
ya ta mara radèn karo

Radèn Kuda Tilarsa mapag ing ngayun
sigra pinêdhang tinitir
panggah wulune tan runtuh
malêsa padha wong bêcik
radèn maju nus gupoh

pedhangira pinêdhangan sang aprabu
lamêng datan anêdhasi
rame pêdhang gênti caruk
tan ana nêdhasi kalih
sarêng dènnya buwang karo

narik kêris agênti suduk-sinuduk
kêris kalih tanpa kardi
binuwang sarêng angrasuk
acandhak bithi-binithi
Kuda Rêrangin wlas anon

marang ari sêmana lajêng têtulung
yayi mas mundura dhingin
sun lawane mungsuh iku
wus prapta ngayunan panggih
Kuda Rêrangin ling songol

raja Wandhan apa kang ana sirèku
tamakêna marang mami
raja Wandhan angling asru
lah iya dèn ngati-ati
sun pêdhang dèn padha tanggon

narik pêdhang Kuda Rêrangin pinupuh
panggah raja Wandhan angling
malêsa padha wong punjul
narik pêdhang Kuda Rangin
sinabêt murdane pêdhot

Raja Wandhan sêmana pan sampun lampus
wadya lit sami ningali
lamun gustinira lampus
Raja Anggris mangsah jurit
sarêng mangsah radèn karo

ngikal pêdhang Raja Anggris kinarubut
sinabêt ing pêdhang mati
wadya lit miyat lumayu
bubar larut sirna gusis
salah-tunjang solahing wong

Kyana Patih Lugêndèr anumbuk-numbuk
lumayu lan putra kalih
katunjang wadya lumayu
nèng marga tiba kuwalik
dèn idak-idak ing uwong

sampun adhèng sagunging wadya lumayu
Dyan Seta lawan Kumitir
ki patih wus sami lungguh
sarirane ngêmu gêtih
lênguk-lênguk anjêdhodhog

 mêgap-mêgap ambêgane ngangsur-angsur
barangkang sami lumaris
katunjang wadya lumayu
galinting mangkurêp siti
tiga pisan angguloso

kunêng wau kang sangêt kawêlas-ayun
kocap Dyan Kuda Rêrangin
lan ari lajêng umangsuk
marang pasanggrahan aglis
anjêjarah ambêboyong

rajabrana tuwin sagung para arum
sêdaya tan wontên kari
kang para putri sêdarum
radèn kalih sampun prapti
ing ngarsanira sang katong

sampun katur boyongan jarahanipun
sang nata suka ing galih
manglêmbana arinipun
sang nata ngandika aris
yayi Lumajang karsèngong

ingsun kondur malêbu marang kêdhatun
undhangana wadya mami
Menak Koncar tampi dhawuh
têngara bêndhe tinitir
obah kang wadya gung bodhol

kang jajari nèng ngarsa ri kalihipun
Rahadèn Kuda Rêrangin
lan Kuda Tilarsa patut
nitih kuda dèn songsongi
lir putra Wiratha tinon

Menak Koncar kang sumambung wurinipun
anulya Dipati Tubin
Dipati Daha sumambung
Sêbdapalon nyambung wuri
jajar lawan Nayagenggong

nitih kuda rêspatibusananipun
ngagêm kampuh ngagêm nyamping
nganggo udhêt abêbêngkung
nganggo kuluk nganggo caping
payungan sarwi lêlagon

nunggang kuda marêb buri manggut-manggut
gumêr kang sami ningali
samarga dipun gêguyu
tênagane lir wong baring
tan pêgat dadi gêguyon

kang sumambung ing wuri kang para arum
anulya sri narapati
ing wuri para tumênggung
rôngga dêmang lan ngabèi
prajurit swara gumuroh

tan winarna ing marga lampahe rawuh
ngalun-alun sri bupati
alaju manjing kêdhatun
lawan sagung para rabi
tuwin sagung para sinom

kang wadya gung sêdaya bubaran mantuk
Rahadèn Kuda Rêrangin
lan ari wus sinung dunung
jinaga para dipati
rumantya karsa sang anom

Sri Bupati Brawijaya nèng kêdhatun
pinarak lan garwanèki
sêdaya pêpak ing ngayun
sang nata ngandika aris
sagung para garwaningong

piyarsakna iya ing parentah ingsun
têtunggule garwa mami
maha sang kumaraning rum
dene kang dadi pêpatih
yayi Anjasmara karo

Rarasati kang môngka gêbayanipun
Sasmita Suselawati
angêrèhna garwaningsun
wolung atus para putri
sêdaya sami rumojong

langkung mugti wibawa sira sang prabu
Brawijaya Majapait
kasosèngrat sang aprabu
anglir Radèn Pandhusiwi
nèng Tinjomaya sang anom

pan ingayap pra widadari sêdarum
Sang Hyang Guru aparing sih
akrama para apsantun
mangkana upamanèki
Brawijaya sang akatong

Brawijaya amugti wibawa tuhu
kèringan ing mônca bumi
wadyabala asih lulut
akèh para ratu ngabdi
datan marga aprang popor

awit sangking kungkulan ambêg marta lus
utama ngapurèng dasih
tyas arja ngasturi anrus
santana myang wadya alit
tyas eca sêdaya golong

siyang dalu sang nata tansah mong lulut
lawan sagung para rabi
suka bungah para arum
tan ana rêngat ing kapti
sang nata gung asmarèng ron

Asmaradanakunêng wau sri bupati
Brawijaya Majalêngka
ya ta gênti winiraos
Lugêndèr Rêkyana Patya
lan kalih atmajanya
Seta Kumitir sêklangkung
merang ing wardayanira

 dhumating sri narapati
têmah kesah nguladara
mring Sulebar ing ciptane
pan arsa aminta sraya
lampahe kyana patya
lan malih atmajanipun
nèng marga sangêt musakat

wus sirna sipatirèki
labête mugti wibawa
sakêlangkung musakate
wontên gêmpalaning kôndha
kocapa ing prêtapan
Gambir Sakêthi winuwus
sang pandhita ing sêmangkya

ajar Pamênggrê Sang Rêsi
sangêt dènnya mati raga
kinasihan ing dewane
jinurung sakayunira
wrin dèrènge jinarwa
ajur-ajèr datan ewuh
putus amangolah laga

ing nalika jênêngnèki
Sang Aprabu Urubêsma
Pamênggêr ginawe pundhèn
binapa sinung mardika
kinarya ngarsèng rêmbag
andhahara aturipun
ki ajar tan têkèng lena

nguni Prabu Urubêsmi
mung nut karsa digung pugal
surarda dir kumawanèn
ing mangke sang maha tapa
lênggah nèng dhepokira
lawan atmajane jalu
wasta Dyan Menak Supêna

abagus taruna pêkik
anglir pendah Krêsnaputra
sêmbada kèh kawignyane
prawira têguh digdaya
limpat pasang graita
rèhing wêweka wus putus
kiajar sangêt sihira

lir gone yoga pribadi
tumplêg ngèlmune ki ajar
sadaya winulangake
mila langkung kasêgtènnya
pilih ingkang anôngga
kaprawiraning apupuh
mring Radèn Menak Supêna

jatinira sang apêkik
Rahadèn Menak Supêna
lan ki ajar atma pupon
arine Sang Menakjingga
kang tunggal yayah rena
ing nalika sedanipun
Sang Aprabu Urubêsma

radèn yuswa tigang sasi
lajêng binêgtèng prêtapan
dèn ulig kinarya jago
malah ta ngantya diwasa
langkung sêgti digdaya
ki ajar alon amuwus
mara ing atmajanira

kulup sira ing saiki
ngabdia mring Majalêngka
Brawijaya Sang Akatong
dèn bisa sira suwita
amrih asih sang nata
sirnaa tyase kang rêtu
yèn wus klakon sutaningwang

karpanta kang angèl gampil
ingkang gampil lulus arja
Menak Supêna ature
paranta jarwaning sabda
kawula dèrèng dungkap
ki ajar mèsêm nêbda rum
wruhanira sutaningwang

malêsa ukum nak mami
marang Prabu Brawijaya
kadangmu dhingin pinatèn
ana sajêroning pura
patine siya-siya
tinugêl ing murdanipun
rahadèn sarêng miyarsa

sêbdane Hyang Maha Yêgti
mawut tyas wêntaring krodha
sumung-sumung pranajane
wadana kadya sinêcang
ginigit wajanira
cipta agea katêmu
lan Sang Prabu Brawijaya

asru kagagas ing galih
waspa adrês marawayan
awor lan tangis ature
dhuh rama pangèstu tuwan
ulun amit umentar
mugyantuk kakang pangèstu
sagêt malês ukum pêjah

sang tapa aris mangsuli
kulup poma wêkas ingwang
dèn bisa namur kulane
saupama kuwanguran
cupêt lêlakonira
wruhanamu sang aprabu
Brawijaya Majalêngka

kinasihan dewa luwih
sêgti dibya mahambara
jinurung barang karsane
pan ora kêna kinasap
yèn luput lakunira
susah sira têmu kulup
ngong gawani kanthi sira

minôngka amramugari
ya si cantrik Jagabaya
rumêgsaa sira anggèr
sang tapa alon ngandika
hèh cantrik Jagabaya
ngong tuduh mong bêndaramu
mring nagara Majalêngka

yèn wus prapta Majapait
dèn bisa amèt upaya
ya môngsa bodhoa kowe
sira cantrik Jagabaya
nêmbah matur sandika
sang wiku alon amuwus
lahuwis kulup mangkata

sun jurung puja sêmèdi
poma kulup dèn prayitna
katêkana sasêdyane
Menak Supêna manêmbah
gya mentar sangking ngarsa
Jagabaya atut pungkur
tan kawarna anèng marga

gancanging carita prapti
nêgari ing Majalêngka
sang prabu nuju siniwèng
adipati ing Lumajang
Tuban tênapi Daha
lan ari kalih nèng ngayun
Kuda Rangin lan Tilarsa

lênggah ing dhampar sang aji
ingayap para biyada
lir mas sinangling slirane
sami ngampil upacara
dhêdhêp ing pasewakawan
ya ta kêsaru kang rawuh
Rahadèn Menak Supêna

lan panakawane siji
anjujug waringin kêmbar
mabukuh ing pasilane
kawistara sri narendra
ya ta alon ngandika
sapa nèng waringin kurung
paranbaya kang sinêdya

wus asuwe ngong tingali
Dyan Kuda Tilarsa nêmbah
mentar prapta sor wringine
kapanggih Menak Supêna
alon dènnya têtanya
ngong dèn utus sang aprabu
paran dadya sêdyanira

lan sapa aranirèki
ing ngêndi pinangkanira
Menak Supêna turnya lon
sêdyamba arsa suwita
dhumatêng sri narendra
Menak Supêna ran ulun
wismamba sangking aldaka

prêtapan Gambirsakêthi
sêmana sawusnya jarwa
Kuda Tilarsa nulya ge
marêg ngarsaning narendra
wus katur saaturnya
ing purwa wusana putus
Brawijaya angandika

mara timbalana yayi
Dyan Kuda Tilarsa nêmbah
prapta sor waringin age
dhawuhkên sabda narendra
wau Menak Supêna
gya kering ing lampahipun
samarga-marga darminta

wus prapta ngarsa narpati
marikêlu pilênggahnya
lir konjêm siti mukane
sang nata alon ngandika
wong anom ingkang prapta
têmên sêdya ngabdi mring sun
lumakya sakarsaningwang

Menak Supêna turnya ris
pukulun sri maharaja
manawi parêng sang katong
ulun tumindak sakarsa
sakit dhatêng ing pêjah
ulun tan rumêngkang kayun
nglampahi rèh padukendra

sang nata angrês ing galih
kalane sarêng miyarsa
Menak Supêna ature
baya wus karsaning dewa
sih mring Menak Supêna
lir kadi sadhèrèk tuhu
sang nata alon ngandika

iya sira ngong tampani
ingsun nyatakakên sira
piraba besuk têmbe
ngong bisa mugtèkkên sira
Menak Supêna nêmbah
muka sumungkêm ing lêbu
sukèng tyas kinanthi nata

Kinanthisang nata jêngkar ngadhatun
bubar sagung kang sumiwi
sami mantuk sowang-sowang
Dyan Menak Supêna nênggih
pan sampun sinungan pêrnah
ing wisma langkung prayogi

langkung kapracayanipun
radèn marang sri bupati
rina wêngi datan pisah
sumewa kadang sayêgti
rahadèn Menak Supêna
karoban sih mring sang aji

mèh lali pratingkahipun
ing karsa sang maha rêsi
ya ta èngêt ing wardaya
sêgsana katgadèng wèsthi
nir trêsna marang sang nata
madêg tyas sura kuwanin

èngêt lenaning sadulur
mangangên upaya sandi
putêg wardaya tan mênga
wusana manabda aris
praye cantrik Jagabaya
paranta rèhira iki

ngong tan wignya ngampah nêpsu
paran mrih bisa tumuli
kêlakyan sêdya manira
Jagabaya matur aris
anggèr yèn mênggah kawula
sang nata gusti aturi

dhatêng wana ambêburu
sampun mawi bêgta dasih
ngamungna lawan paduka
sang prabu yêgti marêngi
jêr sangêt sampun pracaya
mring paduka lair batin

yèn sampun prapta wana gung
cinidra sayêgta gampil
Dyan Menak Supêna myarsa
sêklangkung sukaning galih
lajêng malêbêt ing pura
marêg ing ngarsa sang aji

prapta ngarsaning sang prabu
manêmbah sumungkêm siti
sang nata alon ngandika
yayi baya ana kardi
sira marêg ngarsaningwang
Menak Supêna turnya ris

dhuh pukulun sang aprabu
ulun ngaturi upêgsi
wingi dasih ulun prapta
inggih sangking ing wanadri
misaya kang buron wana
saklangkung kathahnya gusti

lawan malih tutut-tutut
kang buron saklangkung gampil
nanging gusti rêncang amba
wangsul suka prigsa mami
awit gusti tanpa rencang
manawi tuwan marêngi

sumôngga tindak sang prabu
sampun mawi bêgta dasih
anamung lawan kawula
lan rencang ulun satunggil
punika ingkang wuninga
ênggène buron kang gampil

ya ta Brawijaya Prabu
sakala sarêng miyarsi
kêlangkung sukèng wardaya
nir ing kasujanan nênggih
baya wus karsaning dewa
kênèng cinthung parêng pasthi

sang nata alon nêbda rum
yèn kadya mangkono iki
sirèku arumantia
mangkat mêngko bangun enjing
aja na wong ingkang wikan
wong têlu bae lumaris

lah wis mundura sirèku
bangun marêka mring mami
Menak Supêna manêmbah
mentar sing ngarsa narpati
sapraptaning pantinira
rawan Jagabaya panggih

warta barang ing rèhipun
miwiti malah mêkasi
Jagabaya amiyarsa
kêlangkung sukaning galih
ya ta lajêng arumantya
sadaya rèhing sakêrti

kunêng dalu sampun bangun
Menak Supêna miranti
sumêgtaning kêlangênan
bêburu marang wanadri
Ki Jagabaya tut wuntat
nyadhong karsa mramugari

wus busana sang aprabu
miyos sing butulan nilip
rawuh sajabaning pura
Menak Supêna wus panggih
sêgsana lajêng lumampah
sampun prapta ing wanadri

Ki Jagabaya atuduh
marga jurang pèrèng sungil
sang nata nir ing panyipta
yèn iku upaya sandi
ananjak karti sampeka
maling aguna mrih pati

Menak Supêna lingnya rum
marang Jagabaya nênggih
ing ngêndi panggonanira
buron alas ingkang gampil
Jagabaya aturira
ing ngarsa ngrika ta gusti

ya ta lajêng lampahipun
sumêngkèng pringganing margi
siluk sungil jurang-jurang
wus prapta gon jurang sungil
sêgsana Menak Supêna
katgadèng tyas sura mamrih

manabda kras sura sanggul
sang nata ywa tambuh mami
wruhanira jênêng ingwang
arsa nagih lara pati
iya marang sira mangkya
awit ing nalika dhingin

sira mrih ing lena tuhu
ing kadang ngong Urubêsmi
tanpa dosa marang sira
mung sirago tiba sampir
marang sri kumaraning rat
payo rasakna sêmangkin

sêbrak gya anarik dhuwung
sang nata dipun larihi
kawatgata jajanira
têrusing walikat kering
rah muncar sumêmbur mabang
sang nata sêrêt dènnya ngling

kalingane sira iku
kadange Sri Urubêsmi
murdane kang ingsun tigas
sira satriya pênyakit
pantês sira tan wrin wirang
lakunira mamrih silip

yèn nyata satriya tuhu
surèng prang sudira sêgti
yèn arsa amamrih pêjah
rêbut rok asilih tandhing
satmata mangun jayèng prang
singa ingkang praptèng lalis

Menak Supêna sru muwus
sang nata sira dèn eling
jati-jatining satriya
utama ingsun tindaki
ngong anut ing gustinira
kakang prabu duk ing nguni

nalikane sira lampus
lakunira laku maling
sirèku dhustha pusaka
ingkang gada wêsi kuning
siranggo mrêjaya marang
kakang prabu Urubêsmi

sira tigas murdanipun
katur marang prabu dèwi
môngka patukonmu krama
sandhangên sira sêmangkin
ingsun kang nagih mring sira
sang nata sarêng miyarsi

anglêg ing wardayakêju
kênyatan solahing nguni
amrih pati laku cidra
nimpang ing rèh satriya di
tumindak kêlawan nistha
mrih lena culikèng jurit

ing samangke kênèng ukum
jawata ingkang linuwih
sang nata pasrah ing Sugsma
Sugsmana Kang Luwih Adi
kang misesa ing kawula
ing rèh mobah lawan mosik

osiking tyas sang aprabu
narima sinung bilai
rèh sumôngga ing satitah
titahe darma nglakoni
nglakoni karsaning Sugsma
Sugsmana kang kumambang sih

Maskumambangngangsêg-angsêg napase sri narapati
ngêsah èngêt ing tyas
sagung ingkang para rabi
sang nata mijil kang waspa

kawistara mring Menak Supêna nênggih
asru dènnya mojar
Brawijaya wêdi mati
baya dudu wong utama

pantês lamun têrahe wong cukit dulit
sang nata ngandika
dêstun yèn wêdia mati
marmane mijil waspèngwang

kang sun rasa kaya papolahe sami
para garwaningwang
lawan kadang warga mami
ngong pralena tan uninga

ya ta angling Menak Supêna pan iki
ing panyaurira
duk kakang prabu ing nguni
apralena dening sira

garwanira lan sawadya brana sami
padha siralapgang
samêngko sira ngêmasi
iya dening jênêng ingwang

pasthi iku isine ing Majapait
kaduwe maring wang
wis ta aja sira pikir
Brawijaya amiyarsa

mêgêng napas murcita yuswanirèki
layon gilang-gilang
busana wus dipun ambil
marang Dyan Menak Pupêna

ngeka warna Menak Supêna anuli
kadi Brawijaya
katrima jawata luwih
mung tênaga datan sama

sigra wangsul Menak Supêna mring puri
lan Ki Jagabaya
sapraptanirèng jro puri
panggih lawan prabu rara

lawan sagung sêdaya kang para rabi
angajak asmara
mangkana sang prabu dèwi
garjita sajroning nala

paranbaya sang nata ingkang suwadi
dene têka owah
lan sabên-sabêne iki
prabu rara lon aturnya

dhuh sang nata sabarna kula sêmangkin
sawêg mintèng dewa
tan kenging parêg sang aji
nulya ngalih para garwa

ya ta sagung pra garwa sêdaya mègsi
sêmunya sang rêtna
dadya samya asêngadi
pan akathah sêngadinya para sang dyah

warna-warna pra garwa ingkang sêngadi
langkung èmêng ing tyas
prabu tiron tan angsal sih
ya ta garjitèng wardaya

yèn mangkene tanpa wêkas awak mami
prabu tiron ing tyas
wus sangêt kasmarannèki
tanbuh paraning kang duka

yèn ngong babar Menak Koncar magsih urip
pasthi dadi beka
bêcik ngong sirnakne dhingin
puniki si Menak Koncar

tinimbalan Menak Koncar praptèng ngarsi
manêmbah suku sang
muka lir konjêm ing siti
sang nata alon ngandika

yayi sira ngong duta seba sang rêsi
ingkang amrêtapa
anèng ing Gambirsakêthi
aturêna layang ingwang

Menak Koncar sandika anulya amit
amundhi walgita
prapta dalêm budhal aglis
lampahira gêgancangan

praptèng wana Kyai Ajar Tunggulmanik
mangwuh lah mandhêga
sira arsa marang ngêndi
Menak Koncar amiyarsa

mulat ngarsa tan samar tingalirèki
yèn sang maha tapa
Kyai Ajar Tunggulmanik
sigra mudhun sangking kuda

gurawalan nungkêmi pada sang rêsi
ya ta angandika
sira ajar Tunggulmanik
paran sira anèng alas

matur nêmbah Menak Koncar mring sang rêsi
kawula dinuta
putranta sri narapati
ngaturkên surat punika

inggih dhatêng bêgawan Gambirsakêthi
sang tapa ngandika
lah êndi ngong ayun uning
nuwala ngaturkên sigra

wus tinampan binuka sang rêsi angling
lah wacanên arya
nuwala sinugmèng galih
kaduga têmbunging sêrat

lêgêg ing tyas Menak Koncar tan andugi
sang rêsi ngandika
kulup wruhanira mangkin
jro pura kalêbon dhustha

maling sêgti aguna upaya sandi
amangendrajala
mara sandu bisa manjing
ajur-ajèr datan kewran

wis balia marang praja Majapait
matura sang nata
yèn ingsun kang akon bali
wruhanira Menak Koncar

kakangira Brawijaya uwis mati
ana têngah ngalas
kang madêg nata saiki
yaiku kang duratmaka

Menak Koncar talingane lir sinêbit
jaja bang ngrêbabak
wadana lir wora-wari
sang tapa malih ngandika

dèn awadi kulup ing pratingkah iki
tan kêna kinasar
iya ing pratingkah iki
sirèku pan ora kêlar

anadhahi yudane maling puniki
marma dèn asamar
aja pêgat ngati-ati
gonira rumêgsèng praja

sang pandhita murcita datan kaègsi
Radèn Menak Koncar
wangsul praptèng Maospait
samarga giris ingdriya

Girisalajêng marêg ing sang nata
praptèng ngabyantara nêmbah
pukulun sang maharaja
kawula anuwun duka
kaduta wangsul ing marga
awit sangking sang pandhita
Tunggulmanik ingkang karsa
sang nata sarêng miyarsa

yayi tiwas têmên sira
nuruti pandhita gila
wis yayi sira mundura
manêmbah dyan arya mentar
amikir samarga-marga
yèn ta ingsun rasa-rasa
kaya bênêr sang pandhita
iku ingkang duratmaka

sun timbang solah ngandika
yèn nyata sri naranata
sayêgti môngsa karsaa
anjunjung pandhita gila
iya marang ingkang rama
nanging yèn ngong dulu warna
sanyata Sri Brawijaya
apane ta ingkang beda

radèn Arya Menak Koncar
saya putêg ing wardaya
krodhanya tanbuh sinêdya
kunêng malih cinarita
Ajar Tunggulmanik prapta
ênggone layon narendra
sang tapa alon ngandika
kulup-kulup lah wungua

dêlêngên kadhatonira
kalêbon ing duratmaka
sang nata anulya lênggah
mulya kadya kuna-kuna
angraos lir wungu nendra
mulat kanan keringira
umiyat ana pandhita
tan samar paningalira

ing nguni kang asung mulya
duk anèng satêngah wana
binegal ing Layangseta
Kumitir sang nata sigra
nungkêmi ing padanira
pan sarwi lara karuna
sang tapa alon ngandika
dhuh kulup sira linggiha

mênênga aja karuna
sang nata kagyat alênggah
manêmbah mangranupada
sang tapa alon ngandika
sirèku bangêt pêpeka
misuda Menak Supêna
kadange Si Menakjingga
satêmah gawe wisuna

dene Si Menak Supêna
pakone wong maratapa
Ajar Pamênggrê kang nama
Gambirsakêthi dhepoknya
pan iku pandhita gila
nrapakên panggawe ala
samêngko sira muliha
hèh kulup kadhatonira

dèn goni Menak Supêna
malah wus umadêg nata
malih rupa kaya sira
sang tapa anulya musna
Brawijaya mundur sigra
Majapait sampun prapta
kandhêg ngasokkên napasnya
ngêncêngi ingkang busana

mung cipta mangrurah dhustha
sang nata tan wrin ing baya
gya tindak sitinggil prapta
dukane sangsaya dadra
lajêng prapta pêlataran
malêbêt sajroning pura
murcita sagung wêweka
baya wus karsaning dewa

bupati jaga tan wikan
Sang Aprabu Brawijaya
dukane saya andadra
kaya ge nuli panggiha
lawan ingkang duratmaka
kunêng malih winursita
prabu tiron lagya lênggah
nèng sajroning prabayêgsa

langkung putêg ing wardaya
tan antuk minta asmara
dhumatêng ing para garwa
têkan para nyai ala
tan kênèng awor sarasa
mila langkung susahira
sagunging para biyada
kadya wus saeka-praya

kasaru sang nata prapta
angadêg anèng ing ngarsa
sarwi sru wêdharing sabda
hèh nyata sirèku dhustha
têdhak turune wong kompra
umadêg ratu culika
tan wirang ing surya côndra
nututa payo sun bônda

yèn sira pêgsa sudira
kene payo ngadu yasa
kantar bau tamèng jaja
angadu tose kang tulang
kêncênging otot samoa
lêding kulit têpung jôngga
surèng prang sira kasora
mêngkono padha prawira

tan kaya lêlakonira
satriya nisthapanistha
jalêbut bêtahing wirang
prabu tiron amiyarsa
brêmantya madêg kang sura
tandang acandhak-cinandhak
udrêg dêdêr liru papan
kalihe sami prawira

pyuk putêr dêdêr-dêdêran
sagunging para biyada
gègèr tan ana kang pirsa
kang êndi sang nata nyata
wusana gumrah karuna
kadya suraking ayuda
kagèt bupati kang jaga
malêbêt marang jro pura

Menak Koncar nulya prapta
andulu kang bôndayuda
warnanira karo padha
èngêting driya dyan arya
wêlingira sang pandhita
nalika kapêthuk wana
wusana jêtung kewala
ari kalih Tuban Daha

Kuda Rangin lan Tilarsa
prapta arsa tulung yuda
kewuhan tan wikan nyata
bok kaliru kadangira
wusana jêtung kewala
datansah anggigit waja
ya ta kang abôndayuda
kalihe sami prawira

suduk-sinuduk agêntya
kris kalih sarêng rêmpunya
binuwang tumibèng kisma
sagunging para biyada
lumyat kang abôndayuda
pating jalêrit sambatnya
sawênèh gulung nèng kisma
wastra singsal tan kêrasa

sangking sangêt marasira
manawa sang nata lena
sawênèh ana biyada
gêdrag-gêdrug jêjak kisma
Anjasmara Sang Kusuma
putêg tyas tan wrin ing nyata
kang êndi sri naranata
mila têmah jrit karuna

ana sawiji biyada
anggêlut ing kancanira
sumbar payo sun lan sira
ing kene ijèn kewala
singa tiwasa kewala
pinisah ing kancanira
winêngkang-wêngkang tan kêna
arubung para biyada

sami mi nora bisa
saya rame swaranira
ya ta Prabu Brawijaya
sajroning yuda mêmuja
katrima Hwang Nilakôntha
lajêng ngangsêg ing ayuda
sinuduk sang nata panggah
prabu tiron gya cinandhak

tininggil ngubêngkên tawang
lir pendah angikal mêrang
wus dangu binanting kisma
prabu tiron kapidhara
adangu tan bisa obah
panganggone rinacutan
mung kari saruwalira
wus warni rupane lama

èngêt lênggah gya karuna
matur sarwi ngusap waspa
aminta ingkang agsama
sangking sru kadedenira
kang para ari duk umyat
sakêlangkung bramantyanya
gangsal sami sarêng mara
karsa dèn jur lawan kisma

Menak Supêna karsanya
sang prabu alon ngandika
yayi sêdayanira
dimène Menak Supêna
mulih marang dhepokira
Gambirsakêthi pan iya
puniku namung sadarma
gonira alaku cidra

pan iku ana kang duta
dimèn warta ing pratingkah
yèn pandhita durung lêga
arsa ngawaki priyôngga
wuwuha sayuta môngsa
manira sêdya mundura
sang prabu malih ngandika
hèh Menak Supêna sira

muliha mring dhepokira
tutura mring gurunira
sabarang pratingkahira
manêmbah Menak Supêna
mentar sarêng praptèng jaba
panggih lawan Jagabaya
tutur polah tingkahira
sru ngungun Ki Jagabaya

sang nata bisa waluya
kalih lajêng lumagsana
gancanging carita prapta
ngarsane sang maha tapa
nyungkêmi pada karuna
umatur pratingkahira
sang tapa malih ngandika
paran kulub budènira

yèn girisa atinira
ngamongna samono nistha
satriya adarbe sêdya
wirang yèn tan kêlakona
tumingal ing surya côndra
samêngko sira balia
ngong jangkung salakunira
ya ta pinanjingan sigra

sakabèhing kaluwihan
kadibyan myang kanuragan
kuwanèn sadaya pêpak
Menak Supêna lêgèng tyas
anêmbah sêgsana mentar
dhumatêng ing Majalêngka
sarêng si jangkung nèng wiyat
kunêng Prabu Brawijaya

sang nata wusnya mêmuja
sangking sruning marasira
Ajar Pamênggrê sêgtinya
sêmana lajêng sineba
pêpak sagung wadyabala
ari kalih munggèng ngarsa
katiga lan Menak Koncar
tuwin Adipati Tuban

tênapi Dipati Daha
sang nata alon ngandi
hèh ariningsun sêdaya
dèn padha prayitnèng driya
pan iku Menak Supêna
amung lumaku sadrêma
Ajar Pamênggêr kang karsa
luwih sêgti môndraguna
wus gambuh sabarang bisa

Gambuhyayi mas nora wurung
anêkani iya aprang pupuh
marma sira dèn padha angati-ati
pra ari nêmbah wotsantun
Menak Koncar matur alon

pukulun sang aprabu
yèn ngarsakna mangkarsa sun êjur
padhepokan inggih ing Gambirsakêthi
kawula pribadi sanggup
sang nata ngandika alon

yayi tan kêna iku
ginagampang Pamênggêr Sang Wiku
sawusira ngandika jêngkar siniwi
sapraptanira kêdhatun
pinêthuk garwa sang katong

lênggah ing prabayêgsa wus
lajêng dhahar para garwa kêmbul
wus dumugya linorot ambêngnya sami
kunêng wau lampahipun
Mênak Supêna sang anom

ing wanci têngah dalu
lajêng malbèng ing jroning kêdhatun
jujug anèng plataran sumbar mêlingi
payo mêtua sang prabu
Brawijaya atandhing rok

ing kene lawan ingsun
nora wurung lamun sira lampus
marang ngêndi gonmungungsi ingsun ungsir
ya ta wau sang aprabu
kang anèng sajro kadhaton

kagyat sarêng angrungu
wong sêsumbar wus nyana yèn pandung
têdhak sangking ing tilam angrasuk aglis
sakapraboning prang pupuh
sang nata anulya miyos

praptèng gon ari têlu
duk kapangguh prasamya aturu
gya winungu Menak Koncar mring sang aji
lan atmajèng Tuban lungguh
katiga sarêng wotsinom

ngandika sang aprabu
cabar têmên yayi sira iku
kakangira karo padha anèng ngêndi
Menak Koncar awotsantun
duk nganglang Jawi kadhaton

wau ing kesahipun
rinta kalih lajêng nendra ulun
kadi kenging sirêping sandi sinêgti
sang nata ngandika arum
yayi mas sira tan wêroh

maling malbu kadhatun
sumbar-sumbar ingsun kinèn mêtu
lah papagna ri têlu dèn ngati-ati
ngong ngampingi anèng pungkur
nanging sun nora ngaton

sandika dyan katêlu
sakêlangkung sukèng tyas sang bagus
nêmbah mentar sapraptanira ing jawi
sasumbar anguwuh-uwuh
êndi ta rupane kang wong

dhustha kang mara sandu
nanjak kartisampekambêg digung
ngêmping lara genjah pati mring jro puri
payo papagêna ingsun
ngadu kyating balung otot

Menak Supêna ngrungu
wong sêsumbar prayitnèng ing kewuh
sigra marêg prapta yun-ayunan panggih
Menak Koncar awas dulu
yèn ingkang malbèng kêdhaton

Menak Supêna iku
Menak Koncar abrêmantya asru
anudingi sarwi ngling rêgêding bumi
tan idhêp ngisin nyarungus
prapta nyandi mring kêdhaton

gya Menak Supêna gupuh
anarajang sarwi ngunus dhuwung
Menak Koncar sinuduk datan ngoncati
eca bapang sarwi muwus
wulu sawiji tan bodhol

katogna sira asu
panyudukmu payo dèn asêru
ngantya kiyu Menak Supêna astèki
gya cinandhak lambungipun
binuwang tibane adoh

kuwalik klêngrê dangu
ya ta wau ingkang jangkung luhur
awas mulat mêdhun lajêng animbuli
wus tinimbul lajêng emut
ki ajar lingira alon

dhuh aja maras kulup
iya lamun isih urip ingsun
môngsa sira kalaha padhaning janmi
Menak Supêna wotsantun
wangsul mangsah ing palugon

wus prapta gya mangrasuk
Menak Koncar cinandhak kang lambung
dyan ingikal binuwang tiba kuwalik
kalêngêr nèng siti dangu
kang rayi kalih was anon

sêgsana gya tatulung
sarêng prapta kalihe sinambut
adipati kalih binanting ing siti
kalesedan kalihipun
radèn kalih awas anon

Kuda Rêrangin maju
lan ari Kuda Tilarsa gupuh
angadhangi radèn kalih kanan kering
Menak Supêna sinambut
lambunge marang sang anom

Kuda Rêrangin nêpsu
gya binanting sru winasuh-wasuh
lambungira radyan gya cinandhak aglis
binuwang asru sumêbut
lir sawat tibane kulon

Kuda Tilarsa nyambut
Menak Supêna winasuh-wasuh
dyan binuwang adangu kinarya undhi
marang radèn kalihipun
Menak Supêna kalêson

napase kêmpus-kêmpus
mêgap-mêgap kang panon sumaput
dyan cinandhak mring Pamênggêr Sang Arêsi
rahadèn lajêng tinimbul
kaluwihan ingkang ngatog

pamungkas dibyanipun
kinèn bali radèn sigra wangsul
sangêt runtik anulya Kuda Rêrangin
lan ari cinandhak gupuh
ingadu kumba gas karo

radèn kalih ngalumpruk
kalêngrê ring sit apan dangu
awas mulat Brawijaya Sri Bupati
kantaka ri kalihipun
sru runtikira sang katong

lir bêsmi buwana gung
mangsah panggih kêlawan kang mungsuh
dyan cinandhak Menak Supêna tininggil
binanting siti ngalumpruk
cinandhak malih sang anom

winasuh têngah lampus
arsa tinigas ing murdanipun
sang pandhita awas myat aniyup aglis
cinandhak binêgta mumbul
lajêng ingusadan gupoh

Brawijaya Sang Prabu
sakêlangkung cuwane tyasipun
de mungsuhnya murca tan ana kaègsi
mulat kanan kering suwung
asru sasumbar sang katong

maling aja lumayu
hèh balia kêlamun dibya nung
aja sira oncat ngucira ing jurit
Ki Ajar Pamênggêr wau
wusnya ngusadan sang anom

alon ing wuwusipun
kulup sira dèn prayitnèng kewuh
nyata sêgti Brawijaya ing ajurit
yêgtine dudu tandhingmu
kalah tuwa sutaningong

nging aja sumlang kalbu
lah ta yayo sun rewangi kulup
nêmbah Radèn Menak Supêna gya bali
tan dangu wus praptèng ngayun
sumêdyarsa bêrêg kêbo

DurmaSang Aprabu Brawijaya sangêt suka
karsane nyandhak nuli
nulya kadhinginan
marang Menak Supêna
sinêndhal binuwang aglis
Sri Brawijaya
tibèng doh kraos sakit

ya ta wangsul wus panggih ayun-ayunan
sêndhal-sinêndhal gênti
gapyuk rukêt samya
dangu udrêg-udrêgan
agênti banting-binanting
ya ta cinandhak
Brawijaya Sang Aji

dyan binuwang tibèng doh lajêng kantaka
ya ta wau kang prapti
sangking awang-awang
têtulung mring sang nata
sira Ajar Tunggulmanik
lajêng cinandhak
sang nata dèn tambani

lon ngandika dhuh kulup aja pêpeka
ana ingkang botohi
mungsuhira yuda
jangkung nèng awang-awang
pandhita luwih sinêgti
sira balia
lah iki gonên kaki

pusakaku nora êning pan wasiyat
eyangmu buyut nguni
cupu sakêmbaran
kadebyan kaluwihan
ya ta lajêng dèn tampèni
sri naranata
sayembah surèng galih

wus apanggih ayunan Menak Supêna
asru dènira angling
sira magsih gêsang
Sang Prabu Brawijaya
alon dènira nauri
karsaning
magsih salamêt mami

payo kene Menak Supêna ayuda
apa anèng sirèki
tamakna maringwang
sigra Menak Supêna
sêdhèt narik curiga glis
lajêng mrêjaya
wanti-wanti tan titis

gya cinandhak sira Dyan Menak Supêna
nèng asta sru tininggil
binanting ing kisma
ngalumpruk mèh palastra
Ki Ajar Gambirsakêthi
awas tumingal
sagêndhinge kang siwi

ngadu yasa mangrok prang tansah kasoran
ki ajar dyan samèdi
manungku ing cipta
ênir sakèh wikara
sumurub garbaning siwi
Menak Supêna
gadgada mangsah jurit

ya ta wau sêmana awas tumingal
Ki Ajar Tunggulmanik
asru dènnya mojar
kulup-kulup lèrèna
nya ajar luwih juti
prang padha bocah
munduran dèn tuwani

ya ta Ajar Tunggulmanik sigra nugsma
ing garbane sang aji
sêgsana umangsah
panggih ayun-ayunan
Menak Supê nyuduki
marang sang nata
wanti-wanti tan titis

gya cinandhak mring nata binuwang kentas
tibèng doh kajumpalik
asru bêndunira
lajêng ngêningkên cipta
tis grana apusikaning
manêdhèng dewa
saciptanira dadi

prapta ngayu dahana amubal-mubal
kadi mèh sundhul langit
lir yamadi babal
nulya sinung parentah
gêni sirnakêna aglis
mungsuh ngong aprang
dyan mara ponang agni

marang gone Sang Aprabu Brawijaya
sang nata aningali
sigra nyipta udan
sêkala alimêngan
udan dêrês sangking langit
tibèng dahana
padha kasirêp mati

langkung duka Rahadèn Menak Supêna
gunane tanpa dadi
gya malih mamuja
samèdi marang dewa
tan antara naga prapti
gêng saandaka
panjangira nglangkungi

netra kalih sinawang lir surya kêmbar
siyung sadhêpa sisih
ilatnya lir kilat
mangap mêtu wisanya
kumêbul saengga riris
dyan sinung sabda
naga sirnakna aglis

mungsuh ingsun ayuda Sri Brawijaya
tagsaka gya lumaris
ngakak swaranira
kumêbul wisanira
sang nata awas ningali
gya nêdhèng dewa
maladi sêmèdining

pamintanya manyura garudha yagsa
katrima ya taprapti
pêgsindra saendra
patut amawa braja
sang nata ngandika aris
garudha yagsa
papagna naga iki

asandika garudha mumbul ngakasa
naga sinambêr kêni
sirahira pêjah
gya binêgta gêgana
sirna pêngabarannèki
Menak Supêna
sêdaya tanpa dadi

miris ing tyas ki ajar miyat wêrana
mumbul marang wiyati
sarwi asêsumbar
hèh payo tututana
ya ta Ajar Tunggulmanik
miyak warana
lajêng mumbul wiyati

panggih lawan Pamênggêr nèng awang-awang
Ki Ajar Tunggulmanik
asru dènnya mojar
Pamênggêr tutugêna
sira arêp amrih pati
ya aja oncat
ing kene padha bêcik

giris ing tyas Ajar Pamênggêr tumingal
mring Ajar Tunggulmanik
sêgsana lumajar
tinut saparanira
ya ta Ajar Tunggulmanik
nyipta pawana
katrima lesus gumrit

sinung prentah hèh barat sira sirnakna
Ajar Pamênggêr iki
ya ta nêmpuh sigra
barat gung alimêngan
Pamênggêr katut ing angin
nora karuan
tiba lan pêrnahnèki

kunêng wau kang aprang Menak Supêna
kêlawan sri bupati
gya Menak Supêna
cinandhak mring sang nata
nèng asta tininggil-tinggil
kadya likasan
wus dangu gya binanting

sinabêtkên Menak Supêna angganya
ing kayu nagasari
ajur anggalêpang
wancinya wus byar rina
kumpul sagung para ari
nèng ngarsa nata
ya ta wau kang prapti

cumalorot nèng ngarsa sang nata nêmbah
Ki Ajar Tunggulmanik
alon dhawuhira
kulup samêngkonira
Ajar Pamênggêr wus ênir
nora karuan
ginaib ing Sugsma Di

ya wus kulup ing galih manira lêga
sirna kalilip mami
si ajar culika
samêngko wus murcita
kulup sira sun jatèni
saèsthinira
ngong sudarmanta yêgti

iya ingsun kulup Ki Patih Udara
beja tuhu nak mami
umadêg narendra
tinunggu yayah rena
kadang warga amêpêki
sang nata myangsa
ngandikane sang rêsi

sèwu suka lajêng anungkêmi pada
sarwi lara anangis
ulun botên nyana
tuwan sudarma amba
duk ulun amanggih wèsthi
mulya sing tuwan
ciptamba lyan sudarmi

angandika sang tapa kulup linggiha
arinta anèng ngêndi
Kuda Rangin lawan
rinta Kuda Tilarsa
dyan kalih majêng ngabêgti
rinangkul sigra
kang rama nêbda manis

Dhandhanggulawis lungguha kulup putra mami
Menak Koncar majêng awot sêkar
gantya dipati Tubane
anulya arinipun
apan sami rinangkul sami
wus samya tata lênggah
nèng pandhapa agung
Brawijaya lon ngandika
lah ta yayi Kuda Tilarsa dèn aglis
sira manjinga pura

bakyunira timbalana sami
ngabêgtia kangjêng rama prapta
kang rayi gya nêmbah lèngsèr
wus prapta jro kêdhatun
marêg nêmbah mring prabu dèwi
matur dhawuh sang nata
sêdayanya katur
ya ta sang prabu wanodya
Anjasmara Rarasati dhawuh aglis
ya marang para garwa

ingandikan marang ing pandhapi
Anjasmara dhawuh mring Sasmita
Rarasati dhawuh age
marang Susela sampun
lajêng tumrap mring para rabi
wus sami abusana
gya sang kumarèng rum
miyos marang ing pandhapa
ginarêbêg sagung ingkang para putri
sampun praptèng pandhapa

marêg nêmbah marang sri bupati
angandika Prabu Brawijaya
nimas ngabêgtia age
yaiku sudarsun
aywa kari arimu sami
lan kabèh garwaningwang
sang rêtna wotsantun
ya ta sang prabu wanodya
angabêgti mring Ki Ajar Tunggulmanik
ingaras kang lungaya

alon nabda Ajar Tunggulmanik
bêja tuhu pun bapa punika
nugraha gêng kang dhumawoh
aduwe mantu ayu
madêg nata pra dewa asih
sang prabu dèwi nêmbah
mring rama anuwun
nulya Dèwi Anjasmara
marêg nêmbah sumungkêm pada sang yogi
rinangkul ingkang jôngga

lan ingaras bêmbunira nênggih
angrês wêlas anuntak trêsnanya
sruning sih nrus ing kalbune
Dyan Anjasmara mundur
Rarasati majêng wotsari
Sasmitaningrum nulya
wusira amundur
Suselawati manêmbah
garwa gangsal wusira atata alinggih
nulya sagung pra garwa

nugsmèng pada sagung para putri
ganti-ganti wusira sêdaya
samana tata lênggahe
sang tapa ngandika rum
Brawijaya karsèngong mangkin
yun dhepok nèng pungkuran
nimbali ibumu
karyakna wisma lit ingwang
kinubênga ing balumbang isi warih
nata matur sandika

angandikamarang ari katri
lah yayi mas inggal akaryaa
dadyoa tri dina kiye
sandika ri katêlu
gya tumandang anambut kardi
kalih dintên wus dadya
asri dhepokipun
binusanan kêmbang-kêmbang
jinêmbangan pinarnah têpining warih
singa myat langên ing tyas

tur uninga wau sri bupati
mring kang rama yèn dhepok wus dadya
sang tapa lon timbalane
boyongana ibumu
Sabdapalon lan Nayakarti
ki prabu gawakêna
mrih tyas aywa kuwur
lan rinta Kuda Tilarsa
lan maninge arimu Kuda Rêrangin
prihên boyong ibunya

nêmbah lèngsèr wau sri bupati
nèng pandhapa sigra pêparentah
yayi mas Tuban karone
pondhongana jêng ibu
Sabdapalon lan Nayakarti
kang dadi kanthinira
yayi mas sirèku
Kuda Rangin mondhongana
kangjêng bibi sira yayi sun kanthèni
Si Rôngga Minangsraya

yayi Kuda Tilarsa sirèki
kangjêng bibi sira pondhongana
sun kanthèni bupatine
Menak Giyanti iku
tur sandika ingkang tinuding
samêgta nulya budhal
tan winarnèng ênu
praptaprênah sowang-sowang
nir wuwusên gênging suka onênging sih
ni endhang katrinira

sigra budhal lawan sang arêsi
sang bêgawan musthika amilya
cinatur wau praptane
anèng ing Majalangu
lajêng manjing marang jro puri
sang nata mêthuk natar
gupuh nugsmèng suku
kang ibu ngrangkul kang putra
kèh sambatnya kagagas wartanya nguni
mangkya têmah wibawa

sèwu kêthi sang dyah rosing galih
dènnya datan nyana ing wardaya
pêgat-pêgat ngandikane
kulup iku iyangmu
sri narendra sigra ngabêgti
dhumatêng ingkang eyang
ring sang maha wiku
lajêng lênggah nèng pandhapa
sampun tata bok endhang sarêng ningali
mring raka ngraup pada

sarwi asru kalara anangis
Kyai Ajar Tunggulmanik umyat
mring garwa sangêt wêlase
ya ta gya nugsmèng suku
nênggih Ajar Sang Tunggulmanik
dhumatêng maratuwa
wusnya tata lungguh
anulya sang prabu rara
nugsmèng pada dhatêng maratuwa èstri
lajêng dhatêng kang eyang

wusnya mundur sigra para rabi
ganti-ganti wus rampung sadaya
anulya tata lênggahe
kasaru praptanipun
Radyan Kuda Rangin lan bibi
sarêng Kuda Tilarsa
lawan ibunipun
lajêng prasamya pranata
wusing sami atata dènira linggih
dhadharan gya tinata

sampêt pênuh kang pamboja asri
samubarang kang tinata ana
wusnya dhahar bubar kabèh
nata malbèng kêdhatun
lawan sagung kang para rabi
Hyang Tunggulmanik marang
dhepokira pungkur
lan garwa katiga pisan
mangun onêng-onêngan nutukkên ing sih
Rêsi Musthikamaya

pinarnahkên ing sanggar panêpi
kunêng sigêg ingkang mangun suka
ya ta gênti winiraos
mangsuli kôndha ngayun
duk nalikanira ing nguni
Kyai Patih Udara
duk kalane nglangut
marang nêgara Sulebar
krama antuk putranya sri narapati
nata Prabu Sulebar

apêputra jalu mung satunggil
yoswa wolung warsa gya tinilar
wus sinung parap ramane
Rahadèn Panji Wulung
eyang seda wayah gumanti
madêg natèng Sulebar
bagus dibyèng pupuh
tan kewran gêlaring yuda
kunêng malih lampahe Rêkyana Patih
Lugêndèrlan kang putra

Layangseta lan Layangkumitir
kyana patih nèng praja Sulebar
anambangi lan putrane
sampun lami misuwur
gènnya dadi juru nambangi
nèng desa gêng kang bawah
ing Sulebar iku
Prabu Panji Wulung mangkya
siniwaka punggawa para prajurit
aglar tarap nèng ngarsa

ingkang munggèng ngarsaning narpati
kyana patih wasta Pêcattôndha
ing wuri bupati andhèr
sang prabu ngandika rum
bapa patih ingsun miyarsi
yèn ingkang madêg nata
nagri Majalangu
jumênêng ratu wanodya
luwih ayu ing jagat datanpa tandhing
kyana patih wotsêkar

kasinggihan dhawuh dalêm gusti
patihipun nèng Praja Sulebar
wit sangking sangêt wirange
suwita ratu ayu
sri narendra ngandika aris
lamun mangkono bapa
patih Majalangu
ingkang lunga timbalana
kyana patih sigra anduta sira glis
nimbali ki jru nambang

tan cinatur rêroncèning kardi
kyana patih wus kèrit ing duta
prapta ngarsaning sang katong
wus kinèn jajar lungguh
lan patihe sri narapati
sang nata lon ngandika
bagea praptamu
nuwun patikbra bathara
dhawuh dalêm dadosa jimat paripih
kapêtêg mustakamba

angling malih wau sri bupati
sira prapta gawe sukaningwang
ingsun tanya sayêgtine
paranta marmanipun
sira tinggal ing Majapait
Patih Lugêndèr nêmbah
sagung tingkahipun
ing purwa madya wusana
langkung ngungun Panji Wulung Sri Bupati
wadana sêmu duka

dangu datan angling sri bupati
awusana dhawuh mring patihnya
hèh bapa dandana age
sakêprabon prang pupuh
dèn samêgta wadya ngong sami
lawan mêpaka palwa
sun arsa anglurug
mring nêgara Majalêngka
ingong budhal iya dina benjing-enjing
patih matur sandika

sri narendra jêngkar malbèng puri
kyana patih prapta pagêlaran
sigra dènnya nabuh bêndhe
tambur bèri gumuruh
slomprètira munya mêlingi
têngara magut yuda
wadya gung wus kumpul
sumêgta kaprabon yuda
Sri Narendra Panji Wulung sampun mijil
angrasuk praboting prang

lajêng budhal marang ing pasisir
lan sawadya wus samêgtèng yuda
wus kamot ing palwa kabèh
têngara jangkar daut
babar layar katiyup ngangin
kunêng ta anèng marga
pêlabuhan rawuh
ing tanah Sêdayu enggal
aparentah labuh jangkar layar giling
sang nata sigra têdhak

sangking palwa nèng pinggir pasisir
abra sinang tata pêsanggrahan
wadya gung umyang swarane
tabuhan dina umyung
samya giris sagung wadya lit
prasamya ngungsi kutha
wênèh marang gunung
ana marang alas-alas
jurang trêbis kubêng kang anèng pasisir
kocapa sri narendra

Brawijaya Nata Majapait
siniwaka aglar pra punggawa
sêdaya wadyabalane
kang parêg ngarsa prabu
Menak Koncar lan ari kalih
Kuda Rangin Tilarsa
lan ri kalihipun
Adipati Tuban Daha
yèn sinawang sananya kang sumiwi
lir wukir kembang-kêmbang

sri nata ngling mring Dipati Tubin
yayi paran wartane ing jaba
Dipati Tuban ature
pukulun sang aprabu
patik ulun atur udani
wontên dêdamêl prapta
nèng kisik Sêdayu
sangking nêgari Sulebar
tungguling prang Prabu Panji Wulung pêkik
sêmbada prawirèng prang

lajêng sami jêjarah wadya lit
tiyang dhusun sami kagegeran
sang nata lon timbalane
yayi lamun kadyèku
têngaraa samêgtèng jurit
sun arsa mapag yuda
nèng jaban prajèku
sandika Dipati Tuban
sri narendra kêngkar kundur malbèng puri
pinêthuk para garwa

lajêng lênggah prabayêgsa nênggih
pan ingayap sagung para garwa
Prabu Kênya nèng iringe
sang prabu ngandika rum
ingsun yayi aminta pamit
lan kabèh garwaningwang
sun arsa amêthuk
ripune natèng Sulebar
pawartane Ratu Sulebar sinêgti
surèng prang tur taruna

Sinomumatur sang prabu rara
tuwin sagung para rabi
mênawi parêng sang nata
kawula dhèrèk ajurit
sang nata ngandika ris
aywa mèlu mirah ingsun
karia tunggu pura
pun kakang umagut jurit
pasrahêna Sugsmana ingkang winênang

andhêku sang prabu rara
tuwin sagung para rabi
jroning tyas sami sungkawa
wusana rumajong kapti
ya ta wau sang aji
pamit marang ramanipun
tuwin marang kang eyang
ingidèn gya malbèng puri
kunêng nata kocapa paseban jaba

Radèn Arya Menak Koncar
tuwin sagung pra dipati
têngara umyang gumêrah
sadaya sampun rumanti
sapraboting ajurit
akumpul sajuru-juru
ya ta sri naranata
wus ngrasuk kaprabon jurit
sigra budhal kèndêl anèng sitibêntar

adhawuh têngara budhal
bêndhene sigra tinitir
kang dadi cucuking lampah
Menak Koncar lan ri kalih
Dipati Daha Tubin
lajeng wau sang aprabu
ginarbêg pra dipatya
ari kalih kang nindhihi
Kuda Rangin kêlawan Kuda Tilarsa

sinawang untabing bala
lir pendah sela blêkithi
kadya wêrdu ôngga sasra
atata lampahing baris
lir udan sinêmèni
kang swara umyang gumuruh
wadya tanpa wilangan
wus lêpas lampahirèki
lajêng tata barise nèng ara-ara

blabar lir jaladri pasang
wus rinakit gêlarnèki
kang wadya cucuk myang dhadha
panjawat lan awaknèki
buntut tênapi kiping

Sang Panji Wulung nênggih
siniwaka anèng tarub pasanggrahan

Patih Pêcattôndha ngarsa
prajurit jêjêl nèng wuri
sang nata alon ngandika
bapa prabu Majapait
samêgta ing ajurit
payo têngaraa gupuh
pratôndha mêtu ing prang
sandika rêkyana patih
sigra nabuh têngara nitir wurahan

kumêrab sagunging wadya
samya sadhiya ngajurit
bandera lêlayu abra
daludag bul-umbul nênggih
lajeng tata abaris
budhal ingkang baris agung
praptèng papan apanggya
lan wadya ing Majapait
sarêng surak sarêng nêmpuh ing ayuda

rame kang abôndayuda
kapanggih prasami wani
têmpuh wor ulêng-ulêngan
ana kang bêdhil-binêdhil
sawênèh gênti biring
ana kang suduk-sinuduk
ana pêdhang-pinêdhang
sawênèh bithi-binithi
ajotos jêjêg adugang-dinugang

kang aprang kathah warnanya
mungsuh rewang kathah mati
ting galêrêng wong kabranan
padha sambat kaki nini
wênèh sambat nak rabi
ana sambat bapabiyung
ana kang sambat kadang
wanuhan mitra kêkasih
kang sawênèh ana sambat bedhangira

Kyana Patih Pêcattôndha
pangamuke ngowak-awik
wong Lumajang Tuban Daha
tênapi wong Majapait
tan ana môngga pulih
sêdane bubar larut
kantun lajêr kewala
Menak Koncar aningali
sru bramantya sigra mangsah ing ayuda

ngagêm lawung wus apanggya
kêlawan rêkyana patih
Pêcattôndha atêtanya
sapa aranmu prajurit
mundura dipun aglis
eman aja prang lan ingsun
sira tanya maringwang
Menak Koncar aran mami
iya ingsun Adipati ing Lumajang

sira sapa aranira
sumaur kang dèn takoni
ingsun Patih Pêcattôndha
Sulebar prawirèng jurit
lajêng lêmbing-linêmbing
kalihe prasami têguh
dangu amain watang
Menak Koncar kasaliring
watangira ginêbang putung tinumbak

dhadhane tan pasah niba
dangu kalêngêr ing siti
lajêng rinêbat ing bala
binêgta lumayu aglis
Dipati Tuban panggih
lawan Môndhalika sampun
rame lantaran watang
Dipati Tuban kalindhih
kawatgata tinumbak jaja tan pasah

kontal kantaka nèng kisma
rinêbat ing wadya aglis
dene Sang Dipati Daha
dangu dènnya main biring
lan Môndhasiya nênggih
agênti lawung-linawung
ya ta Dipati Daha
kasliring tinumbak kêni
jajanira kantêp kantaka nèng kisma

lajêng rinêbat ing wadya
larut wadya Majapait
Lumajang Tuban lan Daha
ing payudan sirna gusis
wong Sulebar nyuraki
swarane lir gunung guntur
payudan bêrsih padhang
mung kari wadya kang mati
kawistara ing radèn Kuda Tilarsa

nênggih lawan ingkang raka
Rahadèn Kuda Rêrangin
sêklangkung brêmantyanira
sêgsana mangsah ing jurit
langak-langak nèng margi
lir sêmpal lembeyanipun
ingoglèng kang curiga
kampuhe cinincing-cincing
gleyah-gleyah kadya mênjangan kêtawan

sêsumbar ariyak-riyak
pathak papagêna mami
Kuda Rêrangin kêpanggya
lawan Pêcattôndha Patih
radèn amuwus bêngis
hèh pathak sapa arakmu
sato payo numbaka
pilihana ngarêb buri
aja mlongo kêbak lalêrcangkêmira

sira Patih Pecattôndha
dangu tan bisa mangsuli
wusana alon amojar
aku ing Sulebar Patih
Pêcattôndha ran mami
dhuh pantèn sapa aranmu
Kuda Rêrangin mojar
sato sira tambuh mami
Kuda Rangin hèh kênyung payo numbaka

yèn kuwatir sôngka ngarsa
pilihana ênya gigir
mung sok aja numbak mata
sêpêt rasane yèn enjing
Pêcattôndha nglarihi
anitir panumbakipun
malah bêngkung kang tumbak
rahadèn wulu tan busik
alon mojar mara manèh anumbaka

dene ta panumbakira
kaya mêri nocor mênir
Patih Pêcattôndha ngucap
malêsa Kuda Rêrangin
radèn sugal nauri
nistha asu ingsun nuduk
jêr ta dhêdhapurira
kaya kirik gudhig mêngi
radèn riyak cumêngkling suwaranira

Pêcattôndha ingidonan
sumaput niba tan eling
Môndhalika Môndhasiya
kalih mangsah ngêmbat biring
Kuda Tilarsa panggih
lawan Môndhalika wau
lajêng nitir anumbak
rahadèn kinrubut kalih
tinumbakan sangking wuri sangking ngarsa

nanging radèn datan pasah
Môndhalika crah kang biring
lajêng anarik curiga
panyudukira anitir
nanging datan nêdhasi
wulu sawiji tan runtuh
Kuda Rêrangin inggal
têtulung marang kang rayi
Môndhalika pinancat sêsalangira

pinuntir gulune pêgat
aniba lajêng ngêmasi
Pranalika gya lumajar
Môndhasiya sangêt runtik
mangsah anitih wajik
tan sarwi asikêp lawung
lan Kuda Rangin panggya
Môndhasiya asru angling
hèh ta thole sira sapa aranira

mundura sira sun eman
mênawa sira ngêmasi
nututa sira sun bônda
sumaur Kuda Rêrangin
dene têka gumpil
arsa abônda maringsun
hèh ta payo têkakna
budinira gênjik gudhig
Môndhasiya ngêmbat lawung sigra matang

Dyan Kuda Rangin apanggah
tinumbakan nora busik
nyandhak dhase Môndhasiya
gulune pêdhot pinuntir
kinarya clang kang jisim
binuwang tiba gumêbrug
anèng ngarsaning nata
Prabu Panji Wulung mègsi
sangêt duka wruh jisime Môndhasiya

sêgsana nitih turôngga
ngêmbat lawung mangsah jurit
sapraptanira ing rana
kêpanggih Kuda Rêrangin
sang nata asru angling
hèh prajurit pêgsa langguk
ngêntèkke balaningwang
sapa ta aranirèki
lah mundura sun eman mênawa pêjah

Dyan Kuda Rêrangin sugal
aja tambuh sira bêlis
Kuda Rêrangin manira
sadulur nom sri bupati
kondhang prawirèng jurit
tau mocok dhasing ratu
hèh payo têkakêna
apa sakarsanirèki
ngêmbat watang Prabu Panji Wulung numbak

Kuda Rêrangin anggêbang
adangu lantaran biring
kalihnya lawunge patah
sarêng binuwang kang lêmbing
rukêt banting-binanting
ya ta Prabu Panji Wulung
cinandhak lambungira
kinisar tibane têbih
kraos sakit dhêlêg-dhêlêg sarwi lênggah

pangunadikaning driya
sajêg ingsun mangun jurit
durung amanggih satriya
ingkang kaya siji iki
Sri Panji Wulung nuli
asidhakêp astanipun
tis grana pusika
nutupi wara sangèki
ninging cipta manêgês karsaning Sugsma

pamintaning jroning puja
anyipta bramastra angin
katrima panêdhanira
prapta kang prahara gumrit
lesus mêsês wor riris
anêmpuh marang ing mungsuh
datan kêna tinulak
akèh katut dening angin
Kuda Rangin Tilarsa giris ing driya

Girisadyan kalih katut maruta
tiba ngarsaning kang raka
lumyat Prabu Brawijaya
ari kalih kasangsara
angrasuk kaprabon yuda
ngêmbat lawung nitih kuda
sapraptanira ing rana
pagih lawan mungsuhira

Prabu Panji Wulung tanya
sapa prajurit kang têka
warnamu bagus taruna
mundura yèn mati sira
ratumu Sang Brawijaya
konên mêtu ing ayuda
sêdhêng mungsuh lan manira
sun arsa wruh bobotira

wusana tan mêtu yuda
ratu nistha jrih ing baya
wêdi mungsuh wong prawira
sumaur Sang Brawijaya
sang prabu ywa tambuh sira
yèn durung wruh jênêngira
iyèng sun Sang Brawijaya
narendra di Majalêngka

lah kapriye karêpira
Prabu Panji Wulung myarsa
mèsêm sarwi angandika
hèh ta kalingane sira
ratu culika trun desa
tan pantês dadi narendra
praptèng ngong kene ngumbara
ayun mikul marangsira

yèn sirarsa manggih arja
nututa ingsun pusara
garwanta sang prabu rara
aturna marang manira
praja gung ing Majalêngka
ngong pundhut sêdayanira
sira mari dadi nata
suwitaa mring manira

yèn nora mêngkono sira
sayêgti anêmu papa
yèn mêtu krodha manira
tan angèl mrih patinira
Brawijaya mèsêm nêbda
lah iya luwih prayoga
yèn bangêt kapenginira
marang ing garwa manira

lawan praja Majalêngka
ingsun tan pasah mring sira
môngsa-borong kang amurba
nging ta alêrana yuda
ngong yun wrin kadibyanira
yèn sêmpal bau ngong dyinya
kadugèn sakayunira
lah kene payo têkakna

kasuranmu ing ayuda
Prabu Panji Wulung sigra
ngêmbat watang sru ngandika
lah iya ingsun prayitna
sambata ingkang ayogya
tumungkula ing pratala
nêngènga sirèng akasa
tan wande sira palastra

amataka pujamôntra
ywa kongsi tumpang-so dyinya
tan wurung kantaka sira
dene ing asta manira
sigra matang sri narendra
kontal Prabu Brawijaya
sangkang kuda tibèng kisma
lênggah slira krasa lara

 nanging kulit tan tumama
duka ngikal lawungira
mangsah anglarihi sigra
Prabu Panji Wulung kontal
tiba sangking wahananya
tan pasah tumibèng lêmah
tan èngêt purwa duksina
gya kasilir samirana

èngêt wungu mangsah panggya
binuwang watang kalihnya
sarêng anarik curiga
gênti asilih prajaya
rêmpu sara kalihira
gumuruh suraking bala
sarêng ambuwang curiga
rukêt acandhak-cinandhak

dêdêr-dinêdêr kalihnya
lir kupu tarung upama
kalihe tuhu prawira
kang miyat suka miyarsa
kang yuda nora kuciwa
padha ngêtokakên guna
sêdaya tanpa dadia
Prabu Panji Wulung sigra

aji pamungkas cinipta
pangrurahe mungsuh dibya
inggal Prabu Brawijaya
cinandhak binuwang sigra
kantaka tumibèng kisma
sarêng kasilir maruta
lênggah lêgêg ing wardaya
sêkala èngêt ing driya

lamun adarbe pusaka
wêsi kuning bindi sara
kang sangking Sri Urubêsma
tan ana janma sudibya
kataman yuswa murcita
pinusthi ngasta gumêbyar
Prabu Brawijaya sumbar
hèh SangPrabu ing Sulebar

tumêngaa ing akasa
sumungkêma ing pratala
sambata kang yoga sira
mataka kang pujamôntra
ywa tumpa-so dèn prayitna
yêgta yuswamu murcita
mêngko wêkasmu nèng donya
mari mulat surya côndra

wusnya Prabu Brawijaya
têlas ing sasumbarira
ingkang jangkung ing akasa
paningalira tatela
kang putra kurdhane prapta
niyup angrangkul kang putra
adhuh putraningsun nyawa
mandhêga mungsuhmu yuda

kadangmu dhewe taruna
manira ingkang ayogya
duk mring Sulebar lêlana
pinèt ing mantu narendra
wawêka namung sajuga
nuli sun tinggal nagara
samêngko iki dadinya
Prabu Brawijaya myarsa

kêlangkung ngungun ing driya
Ajar Tunggulmanik mara
marang gone atmaja
Prabu Panji Wulung myarsa
yèn kang rama mangke prapta
sumungkêm manugsmèng pada
Ajar Tunggulmanik lingnya
dhu kulup katuju padha

karone nêmu raharja
wruhanta mungsuhmu yuda
atmajèng ngong kang atuwa
kadangmu dhewe sanyata
dèn age sira nyêmbaha
amintaa pangaksama
jêr wus kulup wajibira
bêgti marang kang tuwa

puniku gêntining bapa
Prabu Panji Wulung myarsa
pangandikane kang rama
sangêt ing pangungunira
ya ta amarani sigra
marang gèn Sang Brawijaya
kang raka sarêng uninga
mring ari marêg sumêdya

inggal mêthuk sri narendra
duk panggih rinangkul nulya
Prabu Panji Wulung sigra
nugsmèng padane kang raka
sru dènnya minta agsama
ing lampah kadedenira
ya ta Prabu Brawijaya
mangsuli aja rinasa

bangêt sukurku ing Sugsma
tênapi mring dewa mulya
Ajar Tunggulmanik lingnya
kulup Panji Wulung sira
pan kêkalih arinira
ya padha atma manira
wus ngandikan praptèng ngarsa
Kuda Rêrangin tilarsa

wotsêkar sapraptanira
kang rama alon ngandika
kulup karo ngabêgtia
mring Sri Sulebar kakanta
wruhanta kadangmu tuwa
dyan kalih ngungun ing driya
lajêng sami ngaras pada
pinêluk gênti kalihnya

ingaras lungayanira
marang kang raka sang nata
sêdaya bungah ing driya
lir manggih rêtna saarga
ya ta Prabu Brawijaya
sasmita akèn tangara
pratôndha bubarkên yuda
gumuruh swaraning bala

prajurit Sulebar padha
kumpul wadya Majalêngka
Prabu Panji Wulung sigra
lawan Prabu Brawijaya
ajajar nitih turôngga
sapraptane siti bêntar
lajêng aboga drawina
gumuruh ponang pradôngga

warata sagunging wadya
sadaya sinungan boga
rampung boga ôndrawina
Prabu Panji Wulung sigra
pinarnah pakuwonira
lan sawadyabalanira
wus bubar dènnya sewaka
sang nata gya malbèng pura

pinêthuk sang prabu rara
tuwin sagung para garwa
lajêng lênggah prabayêgsa
tan pisah Sang Prabu Kênya
lan sagunging para garwa
Brawijaya awêwarta
dhumatêng prabu wanodya
dhuh mirah wêruhanira

mungsuh Sulebar kang prapta
jêbul kadang ngong taruna
prabu rara sukèng driya
lan sadaya para garwa
sang nata malih ngandika
hèh Sêpêtmadu Wilaja
dhawuhna yayi Lumajang
lan yayi mas Tuban Daha

lan yayi Kuda Tilarsa
Kuda Rêrangin dèn padha
rumanti pisuguhira
aja nganti kêkurangan
mring yayi Prabu Sulebar
lan sawadyabalanira
wadya Sulebar sadaya
sandika Sêpêt Wilaja

nêmbah mentar praptèng jaba
wus dhinawuhakên sigra
mring kang tampi pangandika
kalima munjuk sandika
kunêng malih kawuwusa
Prabu Sulebar sawadya
kêlangkung sukèng wardaya
ginantya mijil têmbangnya

Mijilwong Sulebar sadaya gêng alit
suka tyasnya kasok
de mênuhi sang nata urmate
pasanggrahan rinarêngga asri
pinêtha jro puri
pinajang kumêndhung

boga-pamboganira mênuhi
pisunggatèng katong
tuwin wadyabala sêdayane
barang karsa tan ana kang sêpi
warêg ing pambugti
wong Sulebar sagung

ya ta kocapa wau sang aji
Brawijaya miyos
lênggah anèng ing siti bêntare
anèng ngarsa sagung para ari
sadaya glar sami
nèng paseban pênuh

jêjêl atap sagung pra prajurit
mantri satriya rob
ulubalang lan pêcattandhane
rôngga dêmang kêlawan ngabèi
pandêlêgan tuwin
dêmang jêjêl pênuh

busana abra mawarni-warni
kumilat mancorot
kataman ing hyang arka sonare
kadya kilat barung lawan thathit
hyang pratônggapati
kang sunar mawêlu

Brawijaya angandika aris
marang ari karo
kinèn mêthuk mring ari sang rajèng
ing Sulebar sigra mentar kalih
tan winarnèng margi
pasanggrahan rawuh

Sang Aprabu Panji Wulung nênggih
wus dangu rumantos
pan kasaru prapta ri kalihe
ingandikan sami praptèng ngarsi
Radèn Kuda Rangin
nêmbah mring sang prabu

dhuh dewa ji kawula tinuding
rakanta sang katong
nginggalakên ing tuwan praptane
Prabu Panji Wulung ngandika ris
hèh yayi karoning
matura sang prabu

lumakua dhingin sira yayi
ing wuri ngong bodhol
radèn kalih mundur sing ngarsane
Prabu Panji Wulung budhalan glis
tan winarnèng margi
pangurakan rawuh

Kuda Tilarsa lan Kuda Rangin
prapta ngarsa katong
atur sêmbah pukulun sang rajèng
rayi dalêm ing mangke wus prapti
pangurakan nganti
timbalan sang prabu

sri narendra angandika aris
hèh ta yayi karo
Tuban Daha iritên dèn age
yayi Panji Wulung mring sitinggis
kalih awotsari
pangurakan rawuh

panggih Prabu Panji Wulung kalih
sarêng awotsinom
dhuh pukulun paduka sang rajèng
ingandikan lajêng mring sitinggis
ya ta sampun kèrit
Prabu Panji Wulung

sampun prapta anèng ing sitinggis
gya têdhak sang katong
angurmati kang rayi rawuhe
Prabu Panji Wulung angabêgti
gya cinandhak aglis
mring raka sang prabu

dyan binêgta ajajar alinggih
nèng dhampar mas kaot
sami eram kang andulu kabèh
de warnanira karo mèh sami
yèn sinawang kadi
Krêsna lawan Wisnu

tan winarna sagunging wadya lit
manglêmbanèng katong
warna-warna nênggih ing osike
tangèh lamun winar ing tulis
kunêng sri bupati
andhatêngkên kayun

gunging suka-suka amênuhi
tyasira sang katong
Ajar Tunggulmanik lênggah mangke
lan kang Yang Musthika Maha Rêsi
nulya dhahar sami
sang prabu anutug

lan pra rayi tuwin pra dipati
sarêng lan sang katong
pênuh asri sagung dhaharane
samubarang tinanya nganani
sawusnya abugti
anulya dèn undur

kang lorodan anulya binugti
ing wadya lit galong
wong Sulebar lan Majapaite
sami pênuh ing boga prasami
gênti kang kawarni
sampun gangsal dalu

Prabu Sulebar anèng jro puri
wusana matur lon
mring kang raka alon ngandikane
dhuh pukulun amba nyuwun runtik
manawi marêngi
kundur mring nagri sun

Brawijaya ngandika amanis
dhuh yayi riningong
iya kapan yayi ing budhale
benjing-enjing mênawi marêngi
awit sampun lami
tilar nagri ingsun

enjingira atêngara aglis
budhaling sang katong
ing Sulebar sawadyabalane
ingkang tumut ngatêrkên ing margi
Sang Brawijaya di
lan ri kalihipun

Menak Koncar lan Tuban Dipati
miwah ring sang anom
Dipati Dahakang nèng wurine
sarêng prapta ing pinggir pasisir
Panji Wulung aglis
nungkêmi kang suku-

nira ring sang kang raka narpati
sigra awotsinom
dhuh pukulun arsa manjalmangke
amba nuwun pangapuntên kang sih
sagung sisip mami
nuwun lêburipun

ingkang raka nulya ngandika ris
adhuh ariningong
uwis aja rinasa salire
kang wus klakon sun pikir pribadi
lah mangkata yayi
slamêta lakumu

ri wusira kang rayi nembah glis
sigra mentar alon
numpak kapal sawadyabalane
bêdhol jangkar layar binabar glis
lêpas lampahnèki
marga tan winuwus

ingkang kantun ing pinggir jaladri
wau sang wiranom
maha ring Sang Brawijaya mangke
sigra têdhak akondur tumuli
ganarbêg pra dasih
anulya ngêdhatun

gya pinêthuk dhatêng pramèswari
ring sang ruming sinom
Prabu Kênya lan Anjasmarane
sawusira nulya pinarak glis
gênti kang winarni
pangikêting kidung

Sinomkocapa ing sanungswa Jawa
karaton ing Maospait
murah sandhang lawan boga
sangking sawabe sang aji
Maha Brawijaya di
titise maha dewa gung
mila kathah pra mônca
kang samya ngupados bugti
dhatêng nagri Maospait kang raharja

ngrêda pra nangkoda prapta
sangking ing liyan nagari
aringing tyas têmah samya
mardi papan apêpanti
turut tirahing margi
praptèng jawi kitha kêmput
pêpêt kang nambut karya
mêmala maling sirnanting
kaprabawan wimbaning kang pêngadilan

kontab kotamaning nata
kêtartambêt silastuti
titikaning pra punggawa
nêracak samya bèr budi
sabên sawiyah mantri
wikan ing wêweka putus
têtêp saliring sabda
sêtya tuhu mring narpati
yèku môngka pratôndha arjaning praja

Sampun dumugi gènira maos sakpunika.Tamat