gumuruh ingkang karuna
sagung pabarisan sami
anugêli buntut kuda
pratôndha sangêt prihatin
Raja Taltal tinuding
marang Sang Prabu Sêmakun
anaking Kalakodrat
sira mangkata pribadi
anusula Wong Agung Surayèng Jagad

mangkat sira Raja Taltal
samarga atawan tangis
lan prajurit nitih macan
tigang lêksa winitawis
tan mawi dharat siji
karya sadaya kang kantun
angruktèni tabêla
tan wus ramene kang tangis
mêngsah kèndêl Uktur Gajimôndalika

wadyane kabèh ngundhangan
aja na mêtu ajurit
apan lagi mungsuhira
gustine anandhang kanin
mangkana ingkang prapti
bupati ingkang anusul
marang Pangeran Kelan
pakuwone wus kapanggih
ingaturan kang raka sampun palastra

dènnya bêbêrêg anasar
mring kitha Sorangan nênggih
lajêng ginêcak prajanya
ratune miyos ing jurit
kang nama Raja Gaji
nênggih Môndalika Uktur
tukang amôngsajanma
Rustamaji rame jurit
sedanipun kunduran saking paprangan

duk miyarsa atêngara
budhal sawadyanirèki
dhomas para ratu ngarsa
balane kadya jaladri
Pangeran Kaelani
samarga-marga amanggung
udrasa sedanira
kang raka kunduran jurit
sabalane sami atawan karuna

Prabu Sayid Ibni Ngumar
lan putra Natèng Betarti
Sang Prabu Aris Munandar
gêgancangan sawadyèki
wau kang sampun prapti
kutha Môndalika Uktur
sira Pangeran Kelan
nitih kuda jonggiraji
kadya palwa antuk angin dhinayungan

ing dalu pukul sadasa
Jêng Pangeran Kaelani
sarêng lawan arinira
Rahadèn Hasim Katamsi
prapta lajêng ngrukêbi
layone kang raka prabu
Urmus Sêmakun samya
mire anganan angering
anjagani ingkang putra kalih pisan

adangu Pangeran Kelan
tan wungu dènnya nungkêmi
sagung ingkang para raja
atut samya munggèng wuri
atusan damar lilin
sawêntis-wêntis gêngipun
wau Pangeran Kelan
wungu ingkang paman kalih
Raja Urmus Sêmakun alon mangrêpa

anak mas aja dinawa
pupusên têkdiring Widi
raka para wus dilalah
mung samono yuswanèki
ngêndi ana wong jurit
amungsuhan ratu agung
nungkulkên para paman
lan nungkulkên para ari
ratu abot Uktur Gajimôndalika

wauJêng Pangeran Kelan
wungune dènnya nungkêmi
marang layone kang raka
netyane pucêt aputih
tinon asawang mayid
dupi wau dangu-dangu
netyane rêngu prapta
cinipta ingkang mêjahi
mring kang raka sri bupati ing Sorangan

Uktur Gajimôndalika
kaya agea pêpanggih
amalês sedaning raka
kumutug braja mukandik
kêjot padoning lathi
sumung jaja latu-latu
muka sawang dahana
yayah kadya anggêsêngi
mung saêjam gêmpure kutha Sorangan

kumêdut-kêdut kang asta
thukul ciptanirèng galih
wus katon kacakrabawa
ing cipta karsa nandangi
mring raja mungsuh aglis
Gajimôndalika Uktur
eram kang sami mulat
mring Pangeran Kaelani
cahya kadi dahana kang mulad-mulad

sirna sipating busana
sadayane amarnani
sampun koyup ingkang cahya
kadya ulade kang gêni
kêkês ingkang ningali
ing runtike rajasunu
durung anon miyarsa
sujanma ngisoring langit
prabawane duka kadi putra Kelan

ulade brajaning muka
sor ulade damar lilin
pantês tungguling nagara
sigra ingkang paman kalih
Urmus Sêmakun sami
marêpêki muwus arum
dhuh anggèr putraningwang
aja anarka sirèki
misesèng prang maring Uktur Môndalika

karana iki pakaryan
iya salahe pribadi
raka para kang amawa
ngalu prang sapa ngidèni
panjinge aprang sabil
apan tri prakaranipun
lilane putra garwa
wong tuwa kalawan gusti
lamun nora mangkono sabile batal

rinangkul Pangeran Kelan
marang ingkang paman kalih
aja kaya kakangira
kang wus luput praptèng pati
ya dimèn dèn lakoni
dhewe mring kakangirèku
pan iki karsanira
ingurus kalawan pikir
aja kongsi tumindak kalawan nistha

pan wus kocap ing carita
padha putra ing Mêdayin
Raja Sêmakun punika
wignya ing tyas agal alit
anglêr yèn darbe pikir
kataman ing agal lêmbut
yèn aprang têtêg gagah
prakoswa wantah ing jurit
têtêkone êndi iki ênya ika

wuwusên pangêlusira
mring kang putra Kaelani
lah nyawa dèn eling sira
padha putra Pusêr Bumi
gêgambèn amungkasi
ing prang prakoswa debya nung
tungguling para putra
wus katon labêtirèki
asêmbada warna pêkik tanpa sama

amindha yanghyanging jagad
lan alus ambêkirèki
wani asor barang tingkah
tyasira anrus mêmanis
amot apura yêkti
wani katon ing rahayu
nyawa arum kewala
kang uwis sira tindaki
isining rat siji tan ana kang nacad

barang kang tinitah dunya
sêmut rayap jangkrik gangsir
kêbo sapi bèbèk ayam
kabèh isine wanadri
lan isining jaladri
mèlumuji ing sirèku
muluk kalok ing jagad
mêngko karsanira kaki
têka nyimpang ing bêcik anêmpuh nistha

ambelani kadang tuwa
luput ing prang praptèng pati
anut tyas gambira nistha
anglêbur kramaning jurit
palikramèng narpati
kadangira kang wus lampus
yèn ingsun maksih ana
kinaryaa nunggal baris
patènana si paman iki kalihnya

yèn sira kudu amêksa
alila lunasên aglis
mendah kang nuduh maring wang
uripa amênggik-mênggik
bênêr kang nutuh sami
dene ana wonge dhawuk
wong anom kongsi nistha
nêmpuh kanisthaning jurit
gawe apa urip tuwa tuwa bôngka

kalairan rong prakara
cacadira ing ajurit
yèn sira andhinginana
malês amarwasèng jurit
kêkiwul amatèni
Gajimôndalika Uktur
jêr maksih duwe kadang
putra pra ratu prajurit
kang ngalangi anyandhêt bramatyanira

Jayusman Samsumirijal
anak Prabu Parangakik
lan anak Prabu Karsinah
Ruslani Danurusamsi
yèku pantês kang dhingin
padha anêkakna nêpsu
iya sabab kang tuwa
barang gawe wajib dhingin
yèn pakone kang tuwa kang nom tumandang

wau kalane miyarsa
Jêng Pangeran Kaelani
mring ngandikane kang paman
Prabu Sêmakun tur pati
aja magut ing jurit
Gajimôndalika Uktur
nyandhêt bramatyanira
têmah karuna tan sipi
wus karuna ki putra lajêng kantaka

sinundhang marang kang paman
sarirane kadi wêsi
dinumuk atos sadaya
keran-keron kang para ji
dadya atêmah tangis
sagunge kang para ratu
satriya myang punggawa
susah kabèh kang prajurit
ya ta kunêng gêntya malih winurcita

lampahira Raja Taltal
bala pinarênca sami
anjagani marga-marga
bok ana simpangan malih
manawa dèn margani
ing tindakira wong agung
amung satus binêkta
nurut marga kang sawiji
pan wong agung lampahe tan mawi bala

amarêngi lampahira
Sang Raja Taltal pribadi
anèng ing bêbulak têbah
ningali bala lumaris
karêmpêlira kêdhik
kèndêl sayêkti kadulu
têdhak saking wahana
dupi cêlak malayoni
anungkêmi wong agung maksih nèng kuda

umatur sarwi karuna
pukulun tiwas kang dasih
rumêksa ing putra tuwan
Sang Aprabu Rustamaji
tan kenging dèn aturi
awit saking ambêburu
sapraptanipun wana
wun têbih kawan dasa ri
pan anyilib mring kang paman kalih pisan

andangu kutha Sorangan
dènnya katêlanjur prapti
paminggir kutha Sorangan
lajêng kêdah magut jurit
lawan kang darbe nêgri
Gajimôndalika Uktur
tan kenging ingaturan
angantosana kang rayi
Pangran Kelan gène bêburu kapisah

miwah paman kalih pisan
Urmus Sêmakun tan kêni
nganutakên ing saparan
sami kinèn têngga baris
mung sayuta wadyèki
mung salawe para ratu
amba ingkang kabêkta
kalayan wadya sakêthi
têmpuhing prang ratune sakawan pêjah

nuntên gusti ngawaki prang
tan kenging dèn tanggulangi
rame têmpuhing ayuda
adangu anandhang kanin
tiba gumuling siti
Gajimôndalika Uktur
ingangkat datan kangkat
puring prang kasaput ratri
praptèng kuwu kunduran gusti palastra

rubung sagung para nata
Prabu Lamdahur anjawil
hèh yayi ing Kalakodrat
wong agung sira jagani
dèn padha ngati-ati
apan adate wong agung
langkung trisna mring putra
ingsun nèng têngên turanggi
ya ta wau wong agung duk amiyarsa

mring ature Raja Taltal
sumaput tan tolih dhiri
kawratan trisna mring putra
ngadêg saluhur turanggi
aniba anèng siti
wau sêdyane wong agung
nanging prayitnanira
Raja Salsal kang nadhahi
pan kumabruk lajêng binopong kewala

prakosa Sang Raja Salsal
tan osik dènnya nadhahi
tibane saking turôngga
tumanduk para narpati
prasamya anangisi
gumrumung nungkêmi suku
kêkambiling turôngga
linemekan sinjang putih
sinarèkkên wong agung dènnya kantaka

wus dangu panglilirira
wontên duta prapta malih
saking kang rayi Gumiwang
Prabu Sêmakun kang nuding
pun Raja Bulêndarin
wongagung lagya pêpungun
matur sarwi manêmbah
kawula atur upèksi
rayi tuwan Prabu Sêmakun kawratan

rumêksa ing putra tuwan
Jêng Pangeran Kaelani
runtik kêdah magut ing prang
kang paman kalih ngambêngi
amalês pati maring
Gajimôndalika Uktur
yèn suwawi nuntêna
inggale paduka prapti
pamêksane katèmpêr sarêng ambêngan

wong agung sarêng miyarsa
ture dutane kang rayi
Raja Sêmakun Gumiwang
sira Raja Bulêndarin
yèn kang putra mrih jurit
lan Sri Môndalika Uktur
kiwul magut ayuda
krodhane sêdya nêkani
ginondhelan mring kang paman kalih pisan

sigra anitih turôngga
askardèwi cinamêthi
adheyan lampahing kuda
gugup kang para narpati
kang ngamping kanan kering
Sri Salsal lawan Lamdahur
kêkalih kadi patah
tan pisah ing kanan kering
kang jinaga bok èngêt putra kantaka

adat niba saking kuda
punika dèn kuwatiri
dadya sagung para nata
turanggane animbangi
adheyan sadayèki
ngayap kanan kering pungkur
lêpas ing lampahira
Raja Taltal Bulêndarin
anèng ngarsa pangirid atêdah marga

lamat-lamat katingalan
saking doh wadya Rab sami
katon ingkang angon jaran
dangu dènira ningali
sadaya kang turanggi
têtugêlan buntutipun
tôndha prihatin dahat
barisewong Pusêr Bumi
duk tumingal Kalana Surayèng Jagad

aniba saking turôngga
Raja Salsal anadhahi
nulya sagung para nata
sadaya sami nulungi
Raja Salsal gagahi
amangku kantakanipun
lawan Sang Prabu Selan
amêngkul sukunirèki
mustakane kang mangku Sang Raja Salsal

malih ingkang kawuwusa
Sang Aprabu Parangakik
lawan Sang Prabu Karsinah
katiga Irman Mêdayin
sadaya ingkang maksih
anèng Kalakodrat tugur
sarêng wau miyarsa
budhal sri narendra katri
pan sadaya budhal saking Kalakodrat

ginêlak lampahing bala
ing marga datan winarni
dalêdêg balane prapta
ing barise Rustamaji
kuthanira narpati
Gajimôndalika Uktur
tumamèng pasanggrahan
piyak sagunge para ji
sami jêtung praptane ratu têtiga

sampun wontên ing bandhusa
layonira Rustamaji
sang aprabu ing Karsinah
tuwin Prabu Parangakik
katri Natèng Mêdayin
sami nênggak waspa minggu
dangu tan bisa ngucap
sèwu susah sèwu sêdhih
sami tan wrin darunanipun ing aprang

dènnya nêmahi palastra
ingkang rayi Rustamaji
pangungune kayaparan
dhêlêg-dhêlêg langkung sêdhih
dangu madêk kang runtik
brajaning muka kumutug
kadya age marwasa
ratu ingkang amatèni
sira Raja Uktur Gajimôndalika

ing ambêngan ingkang pamanRaja Sêmakun miranti
mring kang putra kalih pisan
ing Karsinah Pangakik
dènnya bramatya aris
kèndêl prasami tumungkul
obah gègèr ing jaba
Wong Agung Surayèng Bumi
praptanira pinucung kang para putra

sarêng rawuh têdhak sagung para sunu
nêmbah nguswa pada
wau ingkang rayi kalih
Raja Urmus Sêmakun katiga Irman

nguswa suku anangis Prabu Sêmakun
wong agung sêksana
nungkuli bandhusanèki
sarwi jêtung angungun anênggak waspa

tangisipun Darundiya sênggrak-sênggruk
wong agung umiyat
mring kang putra Kaelani
mukanira ambêrbabak ngêmu duka

netranipun lir mêtu gêni kumutug
eram kang tumingal
dene dèrèng kêna lilih
bramatyane Pangeran Amiratmaja

aris sampun sadaya sami pinupus
wong agung ngandika
saosa Darundiya glis
kang ngatêrna kunarpane sutanira

patang atus anggawaa bala ratu
sira nuwanana
yayi prabu ing Mêdayin
tur sandika miwah Prabu Darundiya

gya wong agung ngandika mring para ratu
padha èstrènana
kabèh kang para narpati
wayah ingsun Si Atasaji madêga

ratu agung binathara mahaprabu
anggêntèni rama
Nyakrawati Atasaji
para ratu sami ngèstrèni sadaya

wus misuwur Atasaji madêg prabu
wau kawarnaa
kang tinuduh têngga baris
angêpunga kutha Gajimôndalika

kalih èwu kang pinatah para ratu
senapatinira
Sang Natèng Ngrum Burudangin
kinanthenan ratu moncol Kewusnendar

ingkang agung balanira para ratu
aja mêtu ing prang
yèn mungsuh nora mêtoni
ya Si Raja Uktur Gamôndalika

sawusipun mêmatah budhal wong agung
kêrik para putra
ngiring layon Rustamaji
badhe kèndêl ing nagari Kalakodrat

ingkang banjur marang Kuparman angubur
sira Prabu Irman
Mêdayin lan Natèng Bangid
awatara wontên bala pitung yuta

ingkang agung Kalakodrat kèndêlipun
rinakit layonnya
adate ratu prajurit
palangkane tinumpakakên bandhusa

apan sagung daludag lan umbul-umbul
sêsêbaran dinar
yèn kala lumakyèng margi
sadinane pêsthi patang èwu dinar

uncalipun kumbala pan sinjang ciyut
sabaranging sinjang
sutra kalawan cawêni
patang puluh kodhi têlase sadina

songsongipun ing layon sadaya satus
nèng nginggil palôngka
panakawan alit-alit
punika kang sami nyêbarakên dinar

tan winuwus Kalakodrat sampun rawuh
layon winiwaha
ing puji kalawan dikir
panuwune urmate Sang Raja Salsal

kaum-kaum alêksa dalu gumuruh
mangkana sawusnya
jangkêp kawan dasa ari
binudhalkên marang nagari Kuparman

labêtipun layon ing panyèlèhipun
anèng Kalakodrat
kinarya astana adi
pagêr bumi korine tinundha sapta

cinacungkup cinapuri lapis pitu
bupati sakawan
salamine juru kunci
langkung asri rinarêngga kang astana

kang winuwus wau layon lampahipun
kang marang Kuparman
ing marga datan winarni
mèh praptane anèng nagari Kuparman

wus gumuruh praptane layon gumuruh
Radèn Warindiya
gègèr otêr sanagara
sêntanane saking ibu sakin rama

kadya guntur tangise wong sapraja gung
kang amatah-matah
sagunge para nrêpati
Rêtna Dèwi Marpinjun agung kantaka

ingkang ibu Juru Jinêm agung nayut
babo amupusa
elinga titahing Widi
pan putumu iku bae tingalana

dadi liru ing cupête ramanipun
madêg binathara
Nyakrawati Atasaji
wis mupusa Si Rustamaji dilalah

mati saru nungkulkên wong tuwanipun
pamanane padha
kadange ora udani
kang pinagut ratu datanpa sasama

ratu wudhu Gajimôndalika Uktur
Sang Putri Karsinah
Parangakik Burudangin
ngêlus-êlus Marpinjun sungkawanira

lurung-lurungwarata panjêranipun
tunggul lan daludag
bandera sadaya putih
kayon-kayon agodhong cawêni kasa

pan malêdug Kuparman ing môngsa iku
wadya jro nagara
sadaya anganggo putih
anglabuhi ingkang lagya dhandhanggula

tundha-tundha ingkang mêthuk sami
awit lêlakon ing patang dina
wong Kuparman pamêthuke
wau ta praptanipun
kadya robe ingkang jaladri
kang prapta kang amapag
tan aliyanipun
busana putih sadaya
Raja Irman Mêdayin ingkang rumiyin
layone wurinira

wuri layon sang nata ing Bangit
lawan patang atus kang pra raja
kabèh putih busanane
adikir kadya guntur
awor lawan sambate tangis
cinrita kalih wulan
munggèng ing wêwangun
praptane kèndêl pinêrnah
têlasira kang wadya sami ngurmati
wusnya lajêng pinêtak

kilèn kitha wangun Arlisarwil
tinuguran wusnya tigang wulan
kubure tinugur mangke
amung wau kang kantun
juru kunci ratu kêkalih
balane patang lêksa
pacak karya dhukuh
pan sarya ngapit nagara
gêmahira ing astana Arlisarwil
mangkana Raja Irman

anguruni bupati satunggil
tumut têngga astanane putra
rong lêksa saprajurite
apacak wisma sampun
nyai agêng sang pramèswari
badhene wus kinarya
yèn seda ing ngriku
anunggil kalawan wayah
ora tunggil lan natèng raka Mêdayin
kêdah seda Kuparman

sinarèkêna ing Arlisarwil
wus mangkana ingkang winurcita
Atasaji karatone
samêktane kaprabun
binathara anyakrawati
Narpati Darundiya
kang among ing kewuh
kang eyang Sang Raja Irman
ingaturan kundura anèng Mêdayin
nêntrêmêna kang wadya

angolaha enake wong cilik
Raja Irman tan suwalèng karsa
sing parentah ing wayahe
kunêng malih cinatur
pan Wong Agung Surayèng Bumi
kang anèng Kalakodrat
sawadya mangun kung
para ratu para putra
datan uwuh prihatin bala lan gusti
wau Sang Raja Salsal

andhatêngkên sabên-sabên ari
salin-salin warnaning kasukan
amrih lipuring gustine
acangkrama dêdulu
patilasan ing nguni-uni
duk akarya baita
ing nguni Nabi Nuh
mah kinêlêm jamanira
wontên pawon kang tilas mêtokkên angin
topan kalawan toya

tunggakipun kajêng iku maksih
kang kinarya Jêng Nabi Nuh palwa
sawulan mubêng tunggake
wong agung sare ngriku
tirakatan kawan dasa ri
lawan bêbalungira
sirahipun unuk
lawan bêbalunge asta
bêbalunge pukang wontên nagri Mêsir
amung pukang satunggal

untonipun apan sami maksih
anèng ing gunung ing Kalakodrat
untu êbam siji bae
dèn goni baris agung
patang lêksa pondhokannèki
prandene nora sêsak
milane wong ngriku
saurute pan prakoswa
lamun agêng anglabêt namanirèki
ngangge unuk sadaya

iya dene pangalape sami
sami putra Nabi Nuh sadaya
unuk kang kuwasa dhewe
apan luwih gêngipun
ora kêlêm padha tumuli
nadyan namaning Salsal
iya nganggo unuk
gih Sang Prabu Unuk Salsal
ing Sorangan Unuk Môndalika ugi
Uktur jêjulukira

ratu ingkang agêng kratonnèki
yêkti nganggo unuk nadyan Rokam
Sang Raja Unuk Gulangge
ana urut ing ngriku
nama ngangge unuk wus luwih
dene Unuk Marjaban
nadyan padha mantu
nadyan sang prabu ing Rokam
luhur dhewe sang ratu ing Ngambarkawit
Raja Unuk Marjaban

lawan wontên mantonipun malih
kang tan nganggo unuk namanira
mantune Unuk Gulangge
Nglimaya Ratu Agung
namanira Wuskahar nênggih
yèku Rajèng Nglimaya
lan malih kang mantu
Raja Prutgurgan punika
apêparab sira Sang Raja Gasiki
sami ratu prakoswa

nanging botên luhur duryadnèki
wontên malih kang kamantu marang
Sang Raja Unuk Gulangge
ing Burtun prajanipun
pêparabing Raja Ungkadi
para mantu sakawan
ingkang ngangge unuk
pan amung Unuk Marjaban
dene trahe Ratu Agung Ngambarkawit
mung satunggal kang nama

ya ta wau Sang Surayèng Bumi
tuwuk cangkrama tuwuk kirakat
nèng Kalakodrat lamine
ginubêl para sunu
ingkang sami kêdah ajurit
lan Unuk Gajimônda-
lika Uktur Prabu
ingkang putra tuwin wayah
lan sagunge ingkang para ratu sami
tan wontên sinung aprang

nênggih lawan Raja Uktur Gaji-
môndalika sakalangkung awrat
dudu manungsa yêktine
pan para ratu-ratu
gih gêgêdhêgira sabumi
wong agung wus sanega
lan sawadyanipun
anèng nagri Kalakodrat
Unuk Salsal Taltal bêbarêpi baris
cucuk Sang Raja Calcal

wontên duta kapêthuk ing margi
Natèng Êrum Brudangin tur wikan
Natèng Yujana dutane
atur uninga lamun
ingkang sami atêngga baris
angêpang kithanira
Môndalika Uktur
lami tan mijil ing aprang
sami nuwun parentah narendra kalih
punapa ginêcaka

ponang duta iku pan winêling
yayi karo ngantia maring wang
aja mungsuh ratu kuwe
jajahannya pukuluh
lêbar sami dipun gêcêki
kang sami môngsa janma
môncaprajanipun
amung pun Unuk Marjaban
lan Baktiyar punika kang sami mijil
saking lêbêting kitha

kang kinarya sêmanging ajurit
anging datan tanggên ênggènira
ngêlômpra wana barise
sagung bupatinipun
ing Sorangan môncanagari
ngumpul Unuk Marjaban
dènnya baris tugur
pinukul prang apan oncat
wontên kawan yuta Natèng Ngambarkawit
lawan Patih Baktiyar

amit nêmbah duta Burudangin
gêgancangan tan kawarnèng marga
wus prapta pabarisane
tundhuk lan gustinipun
Sang Natèng Ngrum ing Burudangin
raka paduka prapta
lan sawadyanipun
tuwin para rajaputra
sigra dandan Sang Natèng Ngrum Burudangin
lan Sri Natèng Yujana

samya mêthuk wong agung kang prapti
wus apanggih lan Sang Kakungingrat
katur ing sapawartine
yèn Môndalika Uktur
lami datan miyosi jurit
wong agung masanggrahan
lawan para ratu
ing dalu sami drawina
abujana karamèn sagung para ji
miwah kang para putra

pan sadalu kawuwusa enjing
sira Prabu Sri Tasangsulngalam
lan Kewusnendar ature
yèn suwawi pukulun
nuntên gêcak kitha puniki
dimèn amijil aprang
Môndalika Uktur
wong agung alon ngandika
iku durung yayi prabu karsa mami
sasukane kewala

nêmbah matur Natèng Burudangin
dasih paduka kang para nata
dêstun kêdah pranga age
lan Môndalika Uktur
botên ketang tumpês ing jurit
gusti badan amba
inggih darmi matur
wong agung malih ngandika
yèn mêngkono yayi PrabuBurudangin
anggawea pratôndha

nanging ana kadrêng akon mijil
lamun sira anggawe pratôndha
yèn ora mêtu dimèkne
aja maksa sirèku
yayi Salsal paran sirèki
nêmbah Sang Raja Salsal
inggih ta pukulun
alêrês rayi paduka
kakang Prabu Sang Natèng Ngrum Burudangin
sakèthènge kang wetan

tuwan bukaa lamun kadugi
yèn wus mênga nuntên kèndêlana
apan ing ngriku arane
sayêkti nuntên mêtu
gya wong agung ngandika aris
yèn lawange wus mênga
tinggalên riningsun
yèn mêngsah tan purun mêdal
sawindua sayêktine sun antèni
Si Uktur Môndalika

sigra nêmbah Natèng Burudangin
bêkta bala mung sakêthi kuda
salêksa mung dipanggane
bandera myang lêlayu
umbul-umbul kang botên mawi
binêkta luhur kuda
bandera lêlayu
ngubêngi kutha Sorangan
wong jro kutha prajurite nêningali
nanging tan wontên mêdal

sawusira ngubêngi kithèki
kèndêl kori sakèthèng kewala
piyak sagung prajurite
kang wontên ngarsanipun
ngêtab gajah sri narapati
mêrpêki lawang kutha
sigra dènnya ngulur
amutêr palu rante mas
kinosèrkên ingayat sinabêt aglis
sumyur pating palêsat

kinosèrkên ing kanan lan kering
luluh rêbah bata lawang kutha
sirna lawan panggunganemalumpat gajahipun
sri bupati pan sampun prapti
jroning larèn katingal
kang tunggu lumayu
prajurit para dipatya
angantosi asore mêngsah kang prapti
Prabu Tasangsulngalam

panyabête anganan angering
wontên dohe sapatiban panah
sirna tan nunggak batane
rata lan lêmahipun
kinoseran palu rantèki
nulya wangsul sang nata
lan sabalanipun
ing pakuwon amiyarsa
panyabête kang swara lir ruging wukir
rêbah sirnaning bata

kang atêngga palayune prapti
matur nêmbah marang ratunira
duk rumbu-rumbu gêrahe
sangêt kuwayonipun
duk prang lawan Sang Rustamaji
pukulun kori rêbah
lan banone gêmpur
wontên satiban pêmanah
luluhipun banone rata lan siti
pinalu ing rante mas

warti raja ing Ngrum Burudangin
ingkang rayi ing Sang Kakungingrat
kori kang amalu rante
tuhu lamun pinunjul
prakoswane Sri Burudangin
prawira môndraguna
inggih nuntên wangsul
pun Raja Tasangsulngalam
angandika lah padha pulihên maning
bupati ambêk taha

ingsun durung arsa mêtu jurit
mungsuh iku Si Surayèng Jagad
anake sêmono bote
mendah ta bapakipun
mila ingsun angati-ati
nulya sagung punggawa
mulih banon rubuh
miwah kori dinandanan
pandhe kawan atus ingkang karya gapit
wêsi kabèh korinya

wus mangkana pêndhakipun enjing
Raja Salsal matur aturira
pukulun èstu kèndêle
korine ingkang rubuh
sapêmanah nganan lan ngering
pinalu ing rante mas
ing rayinta prabu
mangkya pinulih kewala
kintênipun sawêg apradandan pikir
pun Gajimôndalika

wau Wong Agung Surayèng Bumi
wruh sêmune ing sang putra Kelan
dene maksih bramatyane
cahya anglir sitèngsu
ingkang sorot kuning awilis
mangkya wilise sirna
kadya gêni murub
bêranang akatar-katar
samya eram kang mulat para nrêpati
ing nêbsu kang mangkana

tuhu putra pituruning Widi
angluwihi sagung para putra
ing cahya miwah wangune
manawi Nabi Yusup
ing sairib bisa ngiribi
pangeran ing Suwôngsa
sajagad pinunjul
baya Dèwi Kelaswara
tinurunan ing wahyu ingkang sêjati
dènnya putra mangkana

ingkang rama angandika aris
sutaningsun Ki Jaswadiputra
ing Kelan dandana age
lan sawadyanirèku
para ratu dhomas ywa kari
ipemu karo padha
lan sabalanipun
Burudangin lan Yujana
apadene iya Sang Natèng Sêrandil
kalawan putranira

Urmus Sêmakun kang dèn bêciki
upayanên Kya Patih Baktiyar
padha suprihên elinge
aja kongsi kêlantur
awèt padha angrusak bumi
sadaya matur nêmbah
ngandika wong agung
hèh yayi ing Kalakodrat
pan Si Patih Kalkal gawakna ing margi
maring atmajanira

Kyana Patih Kalkal dèn prentahi
anggawaa patang kêthi wadya
nitih macan sadayane
ingkang tuduh dêlanggung
sigra nêmbah kang putra aglis
lan sagung para nata
ngabêkti kumrubut
sigra atêngara budhal
pan sapalih kapara kèh kang lumaris
lan kang têngga ing rama

para ratu putra sadayèki
amung bala ing wong Parangteja
ingkang kari kêkêtêbe
lawan Prabu Tamtanus
miwah Iskal Iskalan sami
Sri Sadat Kadarisman
wong Ngabêsi agung
lawan Marmadi kang wadya
kang kajawi para ratu Pangakik
lêlajêring barisan

prajurite akèh bêcik-bêcik
animbangi lan kang rayi Kelan
sami bala sadayane
mila tan wontên nyundhul
undha-usuk Hasim Katamsi
Rustamaji duk gêsang
kèh sêntananipun
nanging kèh etung kewala
nora kadi wong Kelan wong Parangakik
kabèh akèh prawira

sampun lêpas wau kang lumaris
ngiras bêbêdhag samarga-marga
akathah buron wanane
sami suka wadya gung
kèh warnane ingkang wanadri
Raja Unuk Marjaban
myarsa tuturipun
saking Kya Patih Baktiyar
yèn kêkirap putra Rab mangkya umijil
nênggih Pangeran Kelan

patbêlas yuta bala prajurit
gègèr manahe Unuk Marjaban
ngoncati saking ênggone
mangkana kang winuwus
bala Kelan kang dèn prentahi
kang putra nuwun mêngsah
ing panggenanipun
Raja Sayid Ibni Ngumar
lan kang putra nênggih Sang Rajèng Betarti
tumut lawan kang rama

andon bêbêrêg suka kang dasih
ya ta sira Sang Unuk Marjaban
miyarsa ing pamisahe
Rajèng Kaos punika
sukan-sukan sawadyanèki
angupaya paekan
ngrakit kêmatipun
wontên punggawa satunggal
ingkang kinèn arupa turôngga wilis
biru pan kadi sima

nanging tutul-tutulipun wilis
kang pinindha pun askarduwijan
pan linuwih yèn agênge
prajurit kalih atus
lampah nilip sami miranti
tan ana kang katingal
akiwa arungkut
lawan bêkta jêmparingnya
sikêp satus ing pratingkah wus miranti
mangkat marang ing wana

lêpas ngadhang ing têngah wanadri
Rajèng Kaos kalawan kang putra
bêburu saprajurite
wus karsaning Hyang Agung
kapisahe sri narapati
turôngga gya ngatingal
munggèng ngarsanipun
kagyat Sayid Ibni Ngumar
gya sinandêr turôngga ika ngoncati
nênggih sangsaya têbah

saya cakut sira sri bupati
eman luputa ingkang turôngga
wus kasêngsêm ing nalane
misah lan balanipun
miwah putra datan katolih
praptèng pirantinira
kèndêl kudanipun
Raja Sayid Ibnu Ngumar
têdhak saking turanggane marêpêki
saking pungkuring kuda

