duk samana wancinira
Hyang Bagaskara wus inggil
Kartimaya amit mentar
arsa mulih maring panti
kya patih anglilani
miwah sabdanira arum
kakang andum raharja
ywa manggya sakawis-kawis
botên namung donga-dinonga kewala

Kartimaya nulya mentar
sing ngarsanira kya patih
tan dangu wus praptèng wisma
ciptanira jroning ati
paran darunanèki
sun arsa sowan sang prabu
nulya tampi timbalan
karsanira sri bupati
mêngko sore kinèn sowan ngarsa nata

lan malih sri naranata
ing ari Rêspati iki
datan miyos sinewaka
apa ta sêkêl ing galih
karana mau ratri
myang apa ta sang aprabu
lagya ngupaya budya
marganingsun manggya sisip
awit kasor pamanggihira sang nata

makatên panyiptanira
Kartimaya jroning ati
dadya tan eca ing driya
bok manggya bêndu sang aji
kang tan nganggo ginalih
mung nurut ardaning kalbu
têmah tampi pidana
tan karana manggya sisip
gantya ingkang winursita sri narendra

saungkurira ki patya
sang nata utusan abdi
animbali Ki Jalena
datan dangu sampun prapti
ngabyantara sang aji
sang nata ngandika arum
marmane kaki sira
sun timbali ngarsa mami
ingsun arsa tanya maring jênêngira

paran sing panimbangira
mungguh Kartimaya mangkin
wani-wani marang ingwang
ngajak sêmbranan mring mami
bangêt amêjanani
lah kaki sun paringi wruh
kang uwis kalampahan
duk ing ratri mau iki
sri narendra wêwarta mring Ki Jalena

purwa madya myang wasana
tan ana kari sawiji
sang nata malih ngandika
paran panimbangmu kaki
ywa sira walangati
matura ing ngarsaningsun
dupi Kyai Jalena
mirêng sabdaning narpati
dahat suka ing driya marwata suta

panyiptanirèng wardaya
kalamun sêdyaning ati
masthi bakal kasêmbadan
dera mrih Kartimaya nis
saking jroning nagari
kalêrêsan sang aprabu
ing sêmu sangêt duka
marang Kartimaya mangkin
sawusira ki nujum ngartikèng driya

nêmbah matur mring sang nata
pukulun sri narapati
kasinggihan dhawuh nata
datan wontên ingkang sisip
mapan punika yêkti
cundhuk lawan primbon ulun
nama ngèlmu wirasat
sayêkti datan nalisip
janma ingkang lir Kartimaya punika

tan kenging yèn pinilala
cinakêtakên narpati
musebat watêkanira
drêngki srèi myang muthakil
tuhu ambêbayani
wit Kartimaya puniku
nadyan wasis mubarang
kawignyan nalar myang ngèlmi
miwah rekadaya langkung sagêdira

ngantya bangkit malbèng pura
dhustha singsim sri bupati
môngka tan kirang panjaga
tanapi sri narapati
sampun prayitnèng wèsthi
ewadene jêng sri mulku
Kartimaya tan kewran
dènnya malbèng dalêm puri
miwah dènnya ngambil singsim padukendra

makatên ugi sang nata
yèn Kartimaya darbèni
tindak ingkang tan prayoga
nêdya nyidra sri bupati
sayêkti lamun gampil
wit sing rekadayanipun
mangkya panimbang amba
kajawi karsa jêng gusti
tinundhunga sing praja langkung prayoga

wit lamun datan mangkana
satuhu ambêbayani
ing têmbe pun Kartimaya
wimbuh kapurunannèki
mring kangjêng sri bupati
nandukkên tindak kang dudu
tamtu yèn Kartimaya
wasis ngirup mring pra janmi
wusnya kathah anulya samya balela

lan malih jêng sri pamasa
warôngka dalêm kya patih
saking pandugi kawula
mring Kartimaya ngrujuki
pramila sangêt gampil
nglampahi dhawuh sang prabu
mangkya lamun ki patya
maksih klilan malbèng puri
miwah klilan mêdal saking kapatihan

sanadyan pun Kartimaya
sampun tinundhung sing nagri
maksih sangêt gampilira
nandukkên tindak tan yukti
ingkang mutawatosi
dhatêng pukulun sang prabu
lamun tan kalêrêsan
têmah risak kang nagari
praja dalêm nagari Karangwidara

dupi sang nata miyarsa
Ki Jalena aturnèki
wêwadul angamandaka
dahat bramatya tan sipi
kêjod padoning lathi
aringas pasuryanipun
idêp mangada-ada
pratôndha sangêting runtik
sri narendra gya nimbali Yasaguna

tan dangu wus praptèng ngarsa
sang nata ngandika wêngis
hèh Yasaguna sun duta
sira lumakua aglis
katêmu paman patih
dhawuhna timbalan ingsun
mangkya si paman patya
datan kêna malbèng puri
lamun datan ana timbalan manira

myang tan kêna lunga-lunga
dene pakaryèng nagari
myang ruwêd-rêntênging praja
ingsun dhewe kang nylirani
yèn paman maksa wani
mêtu saking wismanipun
aywa atakon dosa
ingsun tigas jangganèki
Yasaguna nêmbah mentar sing ngarsendra

saungkure Yasaguna
sri narendra animbali
mantri gandhèk praptèng ngarsa
sri nata ngandika aris
hèh gandhèk ingsun tuding
dhawuhna timbalan ingsun
marang Si Kartimaya
akanthia kang prajurit
ingsun utus amundhut kalpikaningwang

wusira nulya dhawuhna
ing samêngko karsa mami
Kartimaya datan kêna
ngambah sajroning nagari
mangkata dina iki
de yèn ngantya kumapurun
ngambah jroning nagara
yêkti ingsun ukum pati
myang atêrna ing têpis iringing praja

mantri gandhèk nêmbah mentar
lèngsèr sing ngarsa sang aji
mêdal sing dalêm pura
anganthi wadyabala tri
sang nata kang winarni
ngandika dhatêng ki nujum
mêne ki nujum sira
saking karsa jênêng mami
saban ari Rêspati tanapi Soma

sowana nèng sitibêntar
angrêmbug kèhing prakawis
Ki Jalena matur nêmbah
sandika dhawuh sang aji
sêmbah nuwun jêng gusti
parimarma sang sri mulku
nata maringi sigra
brana atanapi picis
kyai nujum nêmbah mentar sing ngarsendra

mêdal saking dalêm pura
dahat suka jroning ati
nyipta tamtu kasêmbadan
dera mrih Kartimaya nis
saking jroning nagari
asru lêga jroning kalbu
samana lampahira
sampun praptèng wismanèki
kawarnaa lampahira Yasaguna

wus prapta ing kapatihan
panggya lan rêkyana patih
Yasaguna gya manabda
dhawuhkên timbalan aji
dupi rêkyana patih
tampi timbalan sang prabu
kagyat jroning wardaya
dhêlêg-dhêlêg datan angling
sru duhkita anglês wus datanpa daya

nyana lamun sri narendra
dahat dukanya tan sipi
kya patih nulya manabda
sandika dhawuh narpati
kula amung sadrêmi
dhèrèt timbalan sang prabu
wusira Yasaguna
dhawuhkên timbalan aji
nulya amit mentar sing ngarsa ki patya

mangkana rêkyana patya
nyipta lamun manggya sisip
karana sing aturira
kasugihan kasor dening
kawignyan tuwin ngèlmi
wit nata sugih brana gung
myang kuwatosing driya
lamun Kartimaya manggih
kapidana kalangkung ing awratira

marma tan eca ing driya
mangkana ingkang winarni
lampahira gandhèk prapta
Kartimaya wismanèki
Kartimaya ningali
sru kagyat jroning tyasipun
gandhèk nulya manabda
dhawuhkên timbalan aji
kinèn mundhut kaplikanira sri nata

Kartimaya gurawalan
ngulungkên singsim sang aji
wusira tinampèn ngasta
gandhèk andhawuhkên malih
timbalan sri bupati
yèn Kartimaya tinundhung
Kartimaya duk myarsa
dhawuh timbalan narpati
lêngêr-lêngêr puwara matur sandika

gya ngatag mring rabinira
myang kabèhisining panti
kinèn age asiyaga
rabinya kagyat tan sipi
sênggruk-sênggruk anangis
Kartimaya nabda arum
aywa sira mangkana
wit iku karsa narpati
datan kêna kawula yèn ambangkanga

wusira rampung siyaga
Kartimaya abêbisik
ririh mring Nitilukita
kinèn angaturi uning
dhatêng rêkyana patih
kabèh dhawuhnya sang prabu
myang asunga uninga
dhukuhan kang dèn dunungi
ngidul ngilèn sing praja Karangwidara

Gêbangsari wastanira
wusira têlas kang wangsit
Kartimaya tandya bidhal
kabèh saisining panti
tan ana kari siji
mung pandaya kang sru ewuh
winawa dening janma
punika tinilar sami
ingiringkên gandhèk sarta wadyabala

ngidul ngilèn lampahira
tantara nulya wus prapti
têpis iringing nagara
mantri gandhèk myang prajurit
ingkang samya angiring
sadaya anulya wangsul
malbèng jroning nagara
gandhèk laju lampahnèki
malbèng pura sarêng lawan Yasaguna

sowan byantarèng narendra
tur uninga mring sang aji
sasolahira dinuta
sang nata lêga ing galih
nulya ngandika aris
Yasaguna karsaningsun
wismane Kartimaya
supaya nulya jinagi
aywa ngantya ana kang owah sajuga

myang ywa dèn ênggèni janma
wit iku sangar kang siti
mangkya sira wus kalilan
mentar saking ngarsa mami
mangkana janma kalih
gya lèngsèr sing ngarsa prabu
mêdal sing dalêm pura
kunêng gantya kang winarni
lampahira Nitilukita wus prapta

kapatihan sampun panggya
kalawan rêkyana patih
kya patih aris ngandika
mara dèn kaparèng ngarsi
Nitilukita aglis
marêk wontên ngarsanipun
kya patih angandika
sira sowan ngarsa mami
apa ana prakara ingkang wigatya

dene mung sira priyôngga
kakang mangkya anèng ngêndi
Nitilukita anulya
tur uninga mring kya patih
kabèh dhawuh narpati
purwa myang wasana putus
myang prênahe dhukuhan
kang arsa dipun dunungi
Gêbangsari wastanirèng padhukuhan

kya patih dupi miyarsa
dahat ngungun jroning galih
dêdukanira sang nata
mung nurut ardaning kapti
datan nganggo ginalih
apa saprayoganipun
amung ecaning driya
Kartimaya datan nganti
pinidana maring jêng sri naranata

kya patih aris ngandika
hèh Nitilukita mangkin
sira age sumusula
kakang maring Gêbangsari
sira sunga udani
mungguhing kaanan ingsun
mangkya tan kêna lunga
sing jro kapatihan iki
pan mangkono dhawuhnya sri naradipa

mangkene bae wêlingwang
yèn ana karya wigati
kakang kinèn akongkonan
wèh wêruh mring jênêng mami
nadyan sun datan kêni
mêtu saking wismaningsun
nanging manawa bisa
sung sarana kang prayogi
aturira Nitilukita sandika

kya patih maringi sigra
brana atanapi picis
kinèn maringakên marang
Kartimaya kadangnèki
samana sampun wanci
Hyang Bagaskara wus surup
Nitilukita mentar
sing ngarsanira kya patih
lumaksana mulih mring wisma priyôngga

tan dangu wus praptèng wisma
kawarnaa para murid
kang samya apuruhita
mring Kartimaya ing nguni
sampun myarsa wêwarti
yèn Kartimaya tinundhung
dening sang sri narendra
tan kenging wontên nagari
awit saking dènnya nglampahi timbalan

gya ngumpul mring wismanira
Nitilukita tumuli
pra siswa sagolong rêmbag
yun nusul mring Gêbangsari
mangkana para murid
sawêngi tan ana turu
nityasa arêrasan
kawarna wus wanci enjing
para siswa lan Nitilukita budhal

sigêg kang samya lumaksa
ya ta gantya kang winarni
lampahira Kartimaya
wusira antuk tri ari
anulya sampun prapti
maring kang sinêdyèng kalbu
Gêbangsari dhukuhan
wismanya sudaranèki
prênah sêpuh ipe lawan Kartimaya

lêlurahing padhukuhan
Nalasêtya wastanèki
dupi wrin sudanira
prapta anèng wismanèki
dahat suka ing galih
wit dangu datan pinangguh
wusnya atata lênggah
Nalasêtya nabda aris
salaminya pun adhi datan pinanggya

punapa samya raharja
kakang dahat ngarsi-arsi
Kartimaya nulya nabda
inggih samyantuk basuki
tan wontên kawis-kawis
wit sing barkahing dewa gung
nanging mangkya kularsa
mring kakang asung pawarti
mêne kula sing karsanya sri narendra

kinèn kesah saking praja
Karangwidara nagari
dene kang dadya karana
sang nata bèncèng pamanggih
lawan rêkyana patih
dwi prakara kang rinêmbug
kasugyan lan kawignyan
pundi kang langkung utami
myang punika pundi ingkang luwih guna

migunani mring pra janma
sang nata kêkah ing galih
yèn kasugihan punika
datan ana kang nimbangi
de kawignyan myang ngèlmi
kasor dening brana agung
nanging rêkyana patya
kêkah mring kawignyannèki
kasugihan kasoran dening kawignyan

ngèlmu miwah rekadaya
sang nata gya mundhut saksi
kya patih matur sang nata
yèn kula sagah ngunjuki
ingkang dadya pasaksi
yèn kasugihan puniku
kasor dening kawignyan
nulya kuladèn timbali
sowan wontên byantarèng sri naranata

pan mangkana Kartimaya
sung warta mring kadangnèki
purwa madya myang wasana
dupi Nalasêtya myarsi
langkung ngungun ing galih
puwara nulya nabda rum
mêne langkung prayoga
adhi wismaa nèng ngriki
padhukuhan ing Gêbangsari punika

ywa adhi rudah ing driya
wit sing karsèng sri bupati
tan karana manggya lêpat
mung nrimèng pasthèning dhiri
wit ratu iku yêkti
kuwasa karya bang biru
tan ana malangana
kabèh karsaning narpati
kontul dhandhang kawula manut kewala

Kartimaya eca ing panggalih
nèng wismanya kadang ipe wrêda
Gêbangsari dhukuhane
mangkana kang winuwus
para janma kanan myang kering
dupi samya uninga
mring Kartimayèku
samya rêsêp ing wardaya
miwah tindak-tanduk patrapira bêcik
dhumatêng Kartimaya

samya darbe paminta tumuli
Kartimaya pinurih mêmulang
kagunan myang kawignyane
ngèlmu tanapi kawruh
amardia mring sutanèki
mangkana Kartimaya
suka jroning kalbu
kaparêngan ing tyasira
mring pamintanira janma kanan kering
kalampahan mêmulang

kacarita wusira tri ari
para siswa dènnya lumaksana
prapta ing padhukuhane
Gêbangsari puniku
Kartimaya kagyat ningali
praptane para siswa
kang samya tut pungkur
umiring Nitilukita
nulya samya lungguh madyaning pandhapi
Kartimaya manabda

hèh pra kônca-kancaningong sami
nusul marang Gêbangsari mangkya
apa karaharjan kabèh
pra siswa saur manuk
inggih sami manggya basuki
tan wontên kara-kara
barkahing dewa gung
Kartimaya malih nabda
apagene sira nusul marang mami
paran ing karsanira

para siswa amangsuli manis
marma kula nusul mring paduka
pra siswa golong rêmbage
lamun sambadèng kalbu
pra siswanta nêdya tut wuri
dhatêng paduka mangkya
Gêbangsari dhukuh
kula tan sagêd kantuna
wontên praja Karangwidara nagari
nêdya dhèrèk paduka

Kartimaya nulya nabda malih
yèn mangkono iku karsanira
karyaa wisma nèng kene
para siswa sadarum
samya suka jroning tyasnèki
Nitilukita nulya
ngulungkên arta gung
tanapi alon lingira
pan punika pêparingira kya patih
pinaringkên paduka

kula sampun ngaturi udani
mring kya patih wêwangsit paduka
kya patih ngungun galihe
sêmu duhkitèng kalbu
tan adangu paring udani
mangkya rêkyana patya
sing karsa sang prabu
tan kalilan mêdal-mêdal
sing capuri kapatihan dalêmnèki
regol samya jinaga

mring pra wadyabala sri bupati
dene mênggah pusarèng nagara
kang ngasta ruwêd-rêntênge
gusti jêng sang aprabu
marma dahat putêking galih
sang nata sangêt duka
mring sang mantringayun
dupi Kartimaya myarsa
asru ngungun wardayanira tan sipi
mring bêndunirèng nata

kacarita tan antara lami
Kartimaya lawan para siswa
wontên Gêbangsari mangke
yun karya wismanipun
nging tan wontên panggenannèki
wit sampun kêbak wisma
tanna sêlanipun
pipit pêpêt pèt-êmpetan
akèh janma lyan desa kang samya ngalih
Gêbangsari dhukuhan

awit Nalasêtya langkung wasis
ngulah sawah nandur palawija
pratikêl wêkêl têtanèn
myang tindaknya rahayu
sabarang rèh kabèhutami
marma kathah pra janma
rêsêp jroning kalbu
miwah sru sih trêsnanira
maring Nalasêtya lurah Gêbangsari
mangkana kawuwusa

Kartimaya lawan para murid
golong rêmbag arsa babad alas
ing kidul kilèn prênahe
lan padhukuhan wau
kathah janma samya umiring
tumut ababad wana
samana winuwus
dènnya samya babad alas
sampun antuk astha côndra winatawis
kèndêl dènira babad

gya cinithak kinarya sêsabin
myang kinarya padhukuhanira
Kartimaya lan siswane
miwah janma kang tumut
babad alas samya angalih
mring dhukuhan punika
mangkana winuwus
padhukuhan sinung nama
Gêbanganom de kang môngka lurahnèki
Kartimaya pribadya

kawarnaa padhukuhannèki
Gêbanganom langkung têntrêmira
datan wontên duskartine
ingkang angarubiru
tanêm tuwuh tinandur dadi
rapêt biyêt ngrêmbaka
kathah wêdalipun
wit saking pratikêlira
Kartimaya srêgêp dènira mêmardi
mring para rowangira

lawan malih pra mudha kang sami
puruita kawruh myang kagunan
pakaryan miwah têtanèn
wêwah ing kathahipun
marma kathah tampaning picis
tantara lama-lama
Kartimaya wau
dadya tiyang sugih bôndha
datan kirang sandhang atanapi bukti
sênêng ing gêsangira

kunêng gantya winursita malih
sri narendra ing Karangwidara
wêwah dahat sih trêsnane
mring Ki Jalena nujum
sasat kabèh pakaryèng nagri
myang ruwêd-rêntêngira
pasrah mring ki nujum
mangkana Kyai Jalena
yayah kadya warôngka dalêm narpati
ngêrèh para bupatya

marma dahat suka ing tyasnèki
ambadhêdhêg sagunung anakan
wit kabèh ing sakarêpe
tinurut mring sang prabu
môngka tindakira tan yukti
maring para kawula
adigang adigung
mung ngrêmbug badan priyôngga
saban ari ngupaya wêwahing picis
srana ngirup pra janma

para janma kang darbe prakawis
lamun datan asung arta kathah
nulya kinunjara bae
nadyan tan manggya luput
nging kalamun nulya sung picis
nadyan janma punika
agêng lêpatipun
tan ana kang pinidana
sarta kathah punggawa jroning nagari
linorod pangkatira

malah kathah ingkang dèn pocoti
linerenan saking pangkatira
sinantunan ing janmane
pêngung-pêngung sadarum
ingkang sugih brana myang picis
mung mrih kathah bêktinya
mring piyambakipun
dadya nujum Ki Jalena
datan lama wêwah kasugihannèki
tan wontên nyamènana

datan ngrêmbag têntrêming nagari
miwah dhatêng kuncaraning praja
marma risak nagarane
kathah begal myang pandung
jarah rayah tan darbe wêdi
kalangkung rêsahira
nir santosanipun
kawarnaa para janma
myang sudagar lyan praja tan ana wani
malbèng jroning nagara

para janma sajroning nagari
kathah ingkang pindhah liyan praja
angupaya pangungsène
mangkana sang aprabu
dadya dahat sêkêl ing galih
tantara lama-lama
wimbuh sêkêlipun
nulya kataman ing roga
sri narendra tandya utusan mring abdi
nimbali Ki Jalena

tan adangu Ki Jalena prapti
sowan ngabyantara sri narendra
sang nata alon sabdane
marmane hèh ki nujum
sun timbali ing ngarsa mami
mangkya manira dahat
sêkêl jroning kalbu
wit ingsun kataman roga
mara kaki upayakna mausadi
tanapi japa mantra

dene mungguh dadya srananèki
sakarsanta pira wragadira
jaluka juru gêdhonge
sira aywa pakewuh
nadyan akèh sirnaning picis
iku tan dadi ngapa
mung sing pamintèngsun
roga manira punika
paripurna pulih kadya wingi uni
tuwin karsa manira

atugura nèng jro dalêm puri
salamine sun anandhang roga
matêka pujamantrane
nêgês karsèng dewa gung
amintaa ayuning dhiri
ki nujum matur nêmbah
pukulun sang prabu
mênggah roga padukendra
ywa sumêlang panggalih dalêm narpati
sakêdhap nulya sirna

wit pun kaki sayêkti yèn sugih
jopa-japu puji puja-mantra
donga kalangkung kathahe
sadaya ampuh-ampuh
myang paningal kawula sidik
wrin mubarang prakara
kang sampun kapungkur
miwah dèrèng kalampahan
marmanipun paduka ywa walanggalih
dhumatêng abdi tuwan

Kyai Nujum Jalena tumuli
aparentah mring wadya kang jaga
kinèn ngupaya sranane
anèh-anèh sadarum
atanapi awis kang rêgi
mangkana Ki Jalena
rintên miwah dalu
matêk puji puja-mantra
wontên ngarsanira sang sri narapati
sarwi ambêsmi dupa

saji-saji saban dina ganti
marma kathah wêdaling branarta
kinarya tumbas sranane
miwah pangruktinipun
kawarnaa roga sang aji
sampun antuk sawarsa
saya wimbuh asru
sarira pindha kunarpa
wus tan bangkit wungu lênggah sri bupati
orêg jroning kadhatyan

garwa nata jêng sang pramèswari
sakalangkung sêkêl ing wardaya
lir rinujit panggalihe
saban ari amuwun
sanityasa waspa drês mijil
nèng ngarsa sri narendra
mangkana winuwus
karsanirasri narendra
animbali maring pra ajar ing ardi
dhukun nujum prewangan

kathah ajar nujum ingkang prapti
sowan ngabyantarèng sri narendra
amatêk puja mantrane
asung usadanipun
gantya-gantya ing saban ari
nanging datanpa daya
puja mantranipun
usada datan tumama
malah wimbuh sru roga sang sri bupati
sariranya marlupa

kadya arsa nulya têkèng janji
sri narendra ciptaning wardaya
sampun sirna budayane
wit pra ajar myang nujum
tumbalira datanpa kardi
tumrap gêrah sang nata
gantya kang winuwus
wimbuh sru rêsahing praja
maling kècu durjana tiyang duskarti
rina wêngi ngrêrayah

awit para punggawèng nagari
datan ana bangkit ulah praja
mung ngrêmbug karêpe dhewe
gêblêgira kalangkung
têmah ratu liyan nagari
ingkang sami sumewa
nungkul mring sang prabu
wus samya sagolong rêmbag
datan arsa angunjukkên bulubêkti
malah nêdya balela

dhatêng Karangwidara Narpati
kawuwusa Prabu Jarumaya
wus miyarsa pawartane
kalamun para ratu
liyan praja sumêdya wani
wimbuh kêkês tyasira
ruwêd jroning kalbu
mangkana sri narapatya
jroning driya èngêt dhatêng kyana patih
gya nimbali kapêdhak

tan adangu kapêdhak wus prapti
sowan munggwing ngarsa sri narendra
sang nata alon sabdane
hèh kapêdhak sirèku
ingsun utus nimbali patih
barênga lakunira
sowan ngarsaningsun
kapêdhak nêmbah gya mentar
sing ngarsendra mêdal saking dalêm puri
sigra dènnya lumaksa

sampun prapta kapatihan panggih
cundhuk lawan Patih Dayayuda
kapêdhak dhawuhkên age
timbalannya sang prabu
kyana patih dupi atampi
timbalan sri narendra
sru kagyat ing kalbu
wit panyiptaning wardaya
anglêngkara sang nata nimbali malih
dhatêng priyangganira

mêne nata karsa animbali
kinèn sowan malbèng dalêm pura
patih sandika ature
nging sru sandeyèng kalbu
wit kanyana sri narapati
wêwah bêbêndunira
mring piyambakipun
kya patih nulya siyaga
sawusira nulya sarêngan lumaris
tan kawarna ing marga

lampahira laju malbèng puri
kyana patih lawan Yasaguna
marêk sang nata ngarsane
kya patih munggwing ngayun
sakalangkung dènira ajrih
dupi sang nata mulat
dhatêng mantringayun
dahat karaosing driya
sri narendra sumêdhot jroning panggalih
ngraos ing sisipira

nulya muwun sang sri narapati
waspanira drês mijil sing netra
kèngêtan mring dêdukane
dhatêng kya patih asru
ingkang datan nganggo ginalih
mung nut ardaning driya
anulya kasingkur
têmahan manggya sungkawa
sri narendra puwara ngandika aris
lir mas timbul ing tirta

marmanira paman patih sun timbali
anèng ngarsaningwang
ywa dadi kagyating ati
utawa pamikirira

ingsun dahat rumôngsa sru manggya sisip
paman marang sira
de ingsun tanpa pamikir
mung nurut ardaning driya

ngantya bangêt dukèngsun marang sirèki
amung sira paman
ywa ngantya dadi pamikir
agunga pangapuranta

aywa nganti paman darbe ika-iki
marang jênêng ingwang
dikaya ing sabannèki
gonira ngabdi manira

kyana patih nêmbah aturira aris
dhuh jêng sri narendra
pêpundhèn kawula gusti
ratu agung binathara

liyan praja tan wontên ingkang nimbangi
pukulun sang nata
tuhu asih mring pra dasih
kawula kang kawlas-arsa

angapura mring dasih kang manggya sisip
miwah anggêganjar
dhatêng kawula gêng alit
dhuh pukulun sri narendra

abdi dalêm kawula tan pisan runtik
dhatêng padukendra
pukulun sri narapati
malah kawula mêminta

kang aksama dhatêng pukulun jêng gusti
abdi tuwan dahat
sakalangkung sruning sisip
dhumatêng gusti sang nata

amung mangkya kawularsa sung udani
yêkti padukendra
tan samar dhatêng pun dasih
miwah dhatêng pra kawula

sintên janma jinunjung dadya pêpatih
warôngka narendra
punika yêkti tan gampil
tanapi datan prayoga

sok tiyanga winisudha dadya patih
lamun makatêna
tamtu risak kang nagari
miwah tan tulus widada

mapan kêdah amilih janma kang wêgig
wasis ulah praja
tan kewran kèhing prakawis
ingkang têtêp adilira

sabarang rèh raharja ayu utami
myang ambêk susila
têtêp madhêp maring gusti
titi surti tyasnya tatag

myang sudira labda rèh mring kramaniti
tanapi anjaga
kasantosaning nagari
tuwin kaluhuran nata

datan amung ngrêmbag mring badan pribadi
mung mrih sugih brana
miwah sakecaning dhiri
makatên gusti sang nata

de patikbra mangkya lamun manggya sisip
amung anyênyadhang
lumunturing sih jêng gusti
mugi agung aksamendra

yèn sambada ing karsa dalêm narpati
mangkya rèhning amba
pan sampun lungse ing wanci
tan kiyat anambut karya

angladosi ing ngarsa dalêm jêng gusti
pakaryèng nagara
sumanggèng ngarsa narpati
dalêm sampun tan kuwawa

amba dahat kapengin martapèng wukir
sumungku mring dewa
mêndêng rèh kamuksan jati
dupi sang nata miyarsa

sru karônta rontang-ranting jroning galih
Prabu Jarumaya
puwara ngandika aris
hèh paman aywa mangkana

paman patih ywa akèh-akèh pinikir
kang uwis kalakyan
ywa dadi rêngating ati
iya ingsun ingkang lêpat

asru limut kalimput panggalih mami
nanging mangkya paman
saking karsa jênêng mami
tulusa ngabdi manira

dene mungguh kabèh pakaryèng nagari
sun pasrah mring sira
kadya saban duk ing nguni
kya patih nêmbah turira

yèn makatên gusti jêng sri narapati
sabda padukendra
ulun mung drêmi nglampahi
timbalan dalêm sadaya

pan kawula karya jêjimat sayêkti
pinundhi mastaka
nging paminta ulun mangkin
sadaya pra natapraja

ingkang sampun pinocot sing pangkatnèki
mugi kawisudha
dhatêng pangkatira malih
wit sing panimbang kawula

samya cêkap garapa karyèng nagari
tan wontên kuciwa
sadangunira angabdi
tan darbe manah durmala

sri narendra nulya angandika aris
ya sakarêpira
gwanira nata nagari
ingsun pasrah maring sira

nanging mêngko seje kang sun rêmbug patih
mungguh sliraningwang
kataman roga panastis
kadiparan karêpira

kèhing ajar nujum wus datanpa kardi
tumbal japa mantra
miwah kèhing mausadi
kabèh tan ana tumama

mêne saking karsaningsun paman patih
karya sayêmbara
sapa janma ingkang bangkit
maluyakake rogèngwang

ya sanadyan janmèku trahing wong cilik
pidak padarakan
sayêkti ingsun paringi
ganjaran branarta kathah

miwah ingsun ganjar siti sèwu kikil
kinarya pusaka
sun angkat dadya bupati
dene lamun datan bisa

ingsun tigas murdane nulya tinanjir
madyaning bacira
kinarya tontonan janmi
mara paman undhangêna

mring sakèhing janma sajroning nagari
myang jaba nagara
ywa kaliwatan sawiji
miwah sira anaria

para ajar nujum kang nèng ngarsa mami
bokmanawa ana
ingkang saguh anglakoni
maring sayêmbaraningwang

kyana patih nêmbah mentar sing ngarsa ji
dhawuhkên timbalan
mring pangagênging prajurit
kang tugur anèng paglaran

kang liningan sandika nulya miranti
kanthi wadya tiga
gya bidhal anitih wajik
midêr sajroning nagara

angundhangkên sayêmbaranya narpati
sarana têngara
bêndhe tinatap prajurit
munya ing samarga-marga

cingak sagung janma kang samya ningali
enggaling carita
wus kêmput jroning nagari
tuwin jawining nagara

kawarnaa rêkyana patih wus bali
malbèng dalêm pura
ngundhangkên sayêmbara ji
mring para nujum myang ajar

ingkang samya nèng ngarsanirèng narpati
mangkana pra ajar
myang nujum tan ana siji
ingkang saguh nglakonana

mung Ki Nujum Jalena ingkang nyagahi
dhasar ambêk guna
rumôngsa tanna nyamèni
sidiking paningalira

dhasar kanggêp wontên ngarsèng sri bupati
kabèh aturira
tinurut maring sang aji
dadya kêmajon tyasira

para ajar nujum gya lèngsèr tumuli
sing ngarsa narendra
Ki Nujum Jalena kari
wontên salêbêting pura

Ki Jalena tumandang matêk kang puji
japa puja mantra
donga balasrèwu tuwin
amasang kang tumbal-tumbal

kawarnaa gêrahnyasri narapati
malah wimbuh dahad
mangkana wusnya sapta ri
sang nata nolih ki patya

tan adangu nulya angandika ririh
hèh paman samangkya
nujum cêkêlên tumuli
patrapana kang pidana

sarta kulawarganya tundhungên aglis
lunga saking praja
mangkata sadina iki
nulya paman lakonana

wit ki nujum dahat dènnya mêjanani
marang jênêng ingwang
ngaku paningalnya sidik
yêkti iku ngamandaka

mangkonèku saka karêpe pribadi
kaliwat duraka
wani goroh marang mami
hèh patih sira prentaha

mring sagunging para wadyabala mami
sapunggawanira
tumênggung tanapi mantri
miwah pra wadya sadaya

nyudukana mring nujum dèn kongsi mati
lamun wus palastra
tanjirên sirahe nuli
anèng madyaning bacira

kyana patih sandika nêmbah tumuli
ngirid Ki Jalena
lèngsèr sing ngarsa narpati
sapraptanirèng paseban

aparentah kadya timbalan narpati
tandya Ki Jalena
binusanan sarwa putih
binaktèng wringin sêngkêran

gya kinêpang sagunging para prajurit
mantri myang bupatya
miranti atap ing ngarsi
ingkang arsa tinêlasan

Ki Jalena têlas manahira atis
wus pinênthang-pênthang
pinanthêng-panthêng nyathinthing
anèng blabag kênthang-kênthang

ing bacira pênuh pra janma ningali
kya patih ngandika
Kyai Jalena sirèki
tômpa patrapan nagara

wus kabênêr kaukum lampus sirèki
gya para punggawa
sinasmitan gya nyuduki
nujum ajur raganira

Kyai Nujum Jalena sampun ngêmasi
nulya jangganira
kinêthok sirah tinanjir
wontên madyalaning bacira

gêmbungirakinubur jawining nagri
sagunging pra janma
ingkang samya aningali
têmahan dadya tuladha

wartanira warata ing sanagari
paukumanira
janma kang tindak tan yukti
manrang rèh maring duskarta

kawarnaa punggawa ingkang tinuding
nundhung warganira
ki nujum kesah sing nagri
kanthi wadyabala sapta

tan adangu lampahira sampun prapti
wismèng Ki Jalena
wus panggya lan ingkang rabi
miwah pra atmajanira

andhawuhkên timbalanira narpati
dupi Nyi Jalena
tampi timbalan sang aji
sru kagyat jroning wardaya

sênggruk-sênggruk Nyai Jalena anangis
langkung kawlasarsa
puwara anuli angling
kadiparan karsa nata

ngong tan dosa maring jêng sri narapati
mangkya kinèn kesah
tinundhung saking nagari
apa ta lakèngong manggya

kaluputan gone ngabdi mring sang aji
gya Nyai Jalena
nabda mring utusan aji
paran karsa sri narendra

jêngandika ingutus sri narapati
nundhung dhatêng kula
kinèn kesah sing nagari
ambok dèn sarèh kewala

kula arsa wêling unjuk ngarsa aji
duta gya anyêntak
de yèn jêngandika mangkin
tan manut timbalan nata

kula rangkèt binêsta astanta kalih
lan pra atmajanta
kula rodapaksa aglis
binêktèng ngarsa narendra

jêngandi yêntyantuk ukuman pati
rinampog ing wadya
dupi Nyi Jalena myarsi
kalangkung sru ajrihira

myang pra sutanira gumêtêr tyasnèki
nulya tata-tata
sadaya isining panti
tanapi rajabranarta

kinukutan tan ana kari sawiji
dèn êmot ing grobag
brana lawan artanèki
winot ing grobag sadaya

de busana miwah pandayèng jro panti
dadya astha grobag
nyata yèn ki nujum sugih
tan ana kang madhanana

nging pikantukira brana lawan picis
samantên kathahnya
dènnya manrang rèh tan yukti
tan pae janma duskarta

karya risak tata têntrêming nagari
santosaning praja
wus pantês ingukum pati
dhêndhaning wong laku durta

Nyi Jalena lawan pra atmajanèki
anulya budhalan
dhatêng satirahing ardi
Moria wismanya lama

asramane Ki Jalena duk ing nguni
ingiring pra wadya
duta sang sri narapati
praptèng watêsing nagara

kunêng ingkang antuk pidanèng narpati
mangkana winarna
kya patih malbèng jro puri
datan wontên kanthinira

patih rina wêngi tugur
wontên ngarsa sri bupati
anujwa ari sajuga
sang nata ngandika aris
dhumatêng rêkyana patya
paran karêpira patih

mungguhing roga paningsun
sakathahing mausadi
jopa-japu puja mantra
tumbal-tumbal tanpa kardi
ing samêngko sira paman
angupayaa pribadi

kang dadya usadanipun
budidayaa pribadi
kabèh apa sakarsanta
ingsun pasrah mring sirèki
kyana patih matur nêmbah
pukulun jêng sri bupati

lamun sambada ing kalbu
pun Kartimaya prayogi
tinimbalan sowan ngarsa
manawi punika bangkit
mulasara gêrah nata
myang ngupaya mausadi

wit saking pamawang ulun
Kartimaya duk ing nguni
kathah janma minta sraya
pinurih angusadani
mring janma kang nandhang roga
nulya sirna kang sêsakit

nyata Kartimaya wau
kajawi wasis mring ngèlmi
kawignyan myangrekadaya
ngèlmu dhukun ugi bangkit
tan sarana puja mantra
tumbal-tumbal datan mawi

mung sing budidayanipun
myang panggulawênthahnèki
yèn dhahar atur kawula
bokmanawi sri bupati
tan lama nulya waluya
roga dalêm jêng dewa ji

sang nata ngandika arum
lamun mangkono prayogi
sun manut karsanta paman
nging samêngko anèng ngêndi
unggwane Si Kartimaya
apa ta sira udani

kyana patih nêmbah matur
amba mirêng wartosnèki
samangke pun Kartimaya
wontên dhukuh Gêbangsari
kidul kilèn prênahira
saking praja dalêm ngriki

tri ari lampahanipun
sang nata ngandika aris
yèn wus têtela gènira
nulya utusana aglis
Kyana Patih Dayayuda
sandika nêmbah tumuli

lèngsèr sing ngarsa sang prabu
sapraptaning pôncaniti
kyana patih aparentah
kadya timbalan narpati
dhumatêng Ki Wirayuda
pangarsanirèng prajurit

kang liningan gupuh-gupuh
siyaga dêdamêlnèki
tantara nulya budhal
akanthi wadyabala tri
pan ginêlak lampahira
tan kawarna wontên margi

watara tri ari sampun
praptèng dhukuh Gêbangsari
jujug dhatêng wismanira
lêlurahing Gêbangsari
Nalasêtya langkung kagyat
dhinatêngan pra prajurit

Wirayuda tanya gupuh
kisanak ywa salah tampi
kula mung arsa têtanya
Kartimaya wismanèki
mangkya kularsa pinanggya
wontên prêlunipun kêdhik

Nalasêtya gupuh-gupuh
Wirayuda dipun irid
mring Gêbanganom dhukuhan
tan adangu sampun prapti
wismanira Kartimaya
sru kagyat Kartimaya wrin

praptane wadya sang prabu
Wirayuda nabda ris
dhawuhkên timbalan nata
jêngandika dèn timbali
SriNata Karangwidara
sarêng lampah kula mangkin

Kartimaya nulya muwus
kapundhi timbalan aji
kula sakalangkung bingah
nging mangkya kula tan bangkit
nglampahi timbalan nata
wus sakeca wontên ngriki

kula tan kapengin wangsul
manggèn salêbêting nagri
miwah kula mangkya datan
kawêngku dhatêng narpati
nata ing Karangwidara
mêne dadak animbali

mangkya jêngandika wangsul
umatur sri narapati
sadaya sing atur kula
dupi Wirayuda myarsi
nulya amangsuli sabda
kisanak ywa salah tampi

myang aywa sandeyèng kalbu
tinimbalan sri bupati
karsanira sri narendra
mapan amung amrih bêcik
ing mangke sang mantri wrêda
pulih kadya wingi uni

mênggah pakaryèng kadhatun
miwah pakaryèng nagari
pinasrahakên sadaya
warôngka dalêm kya patih
marma jêngandika mangkya
aywa sumêlang ing galih

mêne Ki Jalena lampus
pinidana mring sang aji
wit dening kumênthusira
ngakên paningalnya sidik
têmah sarêng sri narendra
kataman roga bêntèrtis

srana puja mantranipun
tan wontên ingkang ngudhili
kèhing nujum miwah ajar
sadaya datanpa kardi
nata nulya sayêmbara
sintên janma ingkang bangkit

maluyakkên gêrahipun
ginanjar brana lan picis
tanapi ginanjar sawah
wiyaripun sèwu kikil
dene lamun datan bisa
tinigas jangganya nuli

para ajar miwah nujum
tan wontên ingkang nyagahi
amung nujum Ki Jalena
rumôngsa tan ana nyami
kumênthus ambêk gumuna
nanging maksa tanpa kardi

gya tinigas jangganipun
sirahnya nulya tinanjir
wontên madyaning bacira
kinaryatingalan janmi
sapraja Karangwidara
mangkya têntrêm kang nagari

Kartimaya duk angrungu
Wirayuda sabdanèki
anulya datan lênggana
siyaga budhal tumuli
sêsarêngan lampahira
ginêlak dènnya lumaris

datan kawarna ing ênu
tri ari nulya wus prapti
wontên madyaning paglaran
Kartimaya kandhêg margi
Wirayuda malbèng pura
sowan byantara sang aji

tur uninga mring sang prabu
sasolahira tinuding
sri narendra angandika
mêne Kartimaya aglis
timbalana ngarsaningwang
tumamèng jro dalêm puri

Wirayuda nêmbah mundur
sapraptaning pôncaniti
andhawuhkên kang timbalan
Kartimaya nulya manjing
dèn irid Ki Wirayuda
sowan ngarsa sri bupati

sang nata ngandika arum
hèh Kartimaya ing mangkin
aywa sandeyaning driya
sun timbali ngarsa mami
myang ywa dadi runtikira
kang uwis aywa pinikir

iya manira kang luput
marma sira sun timbali
Kartimaya matur nêmbah
pangandika dalêm gusti
kapundhi kalinggamurda
ulun mung drêmi nglampahi

sadaya dhawuh pukulun
amba tan lêngganèng kapti
tanna mung amba mêminta
pangaksama gunging sisip
sri narendra angandika
kabèh kang uwis ya uwis

iku aywa sira rêmbug
de mangkya sing karsa mami
sun minta sraya mring sira
mungguh roganingsun iki
upayakna srananira
mrih nulya waluya jati

Kartimaya nêmbah matur
kawula darmi nglampahi
timbalan dalêm sang nata
bokmanawi amba bangkit
ambudi ngruruh usada
kinarya sarananèki

sang nata ngandika karum
ya sakarsanta pribadi
ingsun mung manut kewala
nadyan pait miwahgêtir
anggêre sariraningwang
pulih kadya wingi uni

ya ta Kartimaya gupuh
amatah mring para abdi
kinèn samya angupaya
kang kinarya mausadi
ron lêgundhi sandilata
miwah adas pulasari

tan dangu samaktèng ngayun
sadaya nulya rinukti
ginodhog dadya sajuga
wusira tandya dèn iling
ingêsok cangkir kancana
kinarya loloh sang aji

sampeyanira sang prabu
sontên atanapi enjing
dèn rêndhêm pangaron rukma
ingkang sampun isi warih
mangêt-mangêt tirtanira
winoran cokak sakêdhik

sarêm tuwin lôndha awu
bubukan banon sajimpit
babakan oyod kalenthang
kabèh winor dadi siji
wontên pangaron kêncana
mangkana usadanèki

kamar pasareanipun
saban sontên miwah enjing
kinutugan ing walirang
lawan ron tanjung binasmi
murih brêsihkên swasana
têmah anyêgêrkên dhiri

kathah rekadayanipun
bêcik-bêcik migunani
tumrap roga sri narendra
sing ngèlmu kawignyannèki
têmah roga sri bupatya
suda-suda saban ari

tri côndra watawisipun
waluya gêrah narpati
pulih kadya sabanira
sang nata suka tan sipi
Kartimaya gya ginanjar
brana atanapi picis

kalangkung ing kathahipun
miwah sabin sèwu kikil
jinunjung dadya bupatya
myang kinèn wisma nagari
dhatêng wismanira lama
ingkang sampun dèn dandosi

pinandara sri kalangkung
sadaya tan nguciwani
myang prênahing wismanira
anèng satirahing margi
pantês wismaning bupatya
sangkêp uparêngganèki

enggaling carita sampun
Kartimaya amboyongi
garwa miwah pra atmaja
wangsul mring jroning nagari
praja ing Karangwidara
kasmaran kang aningali

kawarnaa para murid
tan ana kang atut wuntat
kantun nèng padhukuhane
ing Gêbanganom sadaya
dene ingkang gumantya
lurah padhukuhanipun
pra siswa sagolong rêmbag

Nitilukita pinilih
ya ta gantya winursita
sang nata langkung asihe
mring Kya Patih Dayayuda
miwah mring Kartimaya
kêrêp tumamèng kadhatun
tinimbalan sri narendra

ngandikan kèhing prakawis
ngèlmu-ngèlmu myang kawignyan
ngrêmbag murih prayogane
sabarang rèhing nagara
aywa nganti kuciwa
tumrap kawula sadarum
mrih ayêm têntrêming driya

mangkana ingkang winarni
nagri ing Karangwidara
sarêng pakaryèng prajane
ingasta mring mantri wrêda
Kya Patih Dayayuda
myang sing budidayanipun
Ki Tumênggung Kartimaya

pulih kadya wingi uni
janma ingkang laku durta
maling begal sirna kabèh
dahat kêkês mirisira
katrêsan sru amaras
sirna larut budinipun
têmahan karta raharja

miwah punggawèng nagari
ingkang bodho tanpa nalar
tan adarbe kawignyane
mung ngrêmbag badan priyôngga
mung mrih wêwahing brana
tan bangkit mring wajibipun
samya linungsur pangkatnya

ginantenan pra sujanmi
kang putus maring kawignyan
nalar-nalar sakabèhe
bèr budyambêk susilarja
labda karyèng nagara
marma pulih têntrêmipun
gêmah ripah kang nagara

ya ta kawarnaa malih
para ratu liyan praja
wus miyarsa pawartane
lamun Patih Dayayuda
pan sampun tinimbalan
kalilan malbèng kadhatun
ngasta pakaryèng nagara

kadya saban duk ing nguni
têmah nir tyasnya durmala
tan nêdya balela manèh
wangsul kadya sabanira
dera nungkul sang nata
Karangwidara Sang Prabu
nahên gantya winursita

anujwa sajuga ari
karsanira sri narendra
tindak ngubêngi purane
wit sampun langkung sawarsa
anèng jro dalêm pura
mangkana ingkang winuwus
tindaknya sri narapatya

praptèng gêdhong branarta di
sang nata nimbali sigra
mring abdi juru gêdhonge
tan adangu praptèng ngarsa
sang nata angandika
wêngakna ingsun arsa wruh
isine gêdhong punika

jru gêdhong nêmbah nulya glis
korining gêdhong binuka
tri gêdhong wus suwêng kabèh
tan ana kari sajuga
de gêdhong juganira
mung kantun sapalihipun
rajabrana miwah arta

dupi sang nata udani
sru kagyat panggalihira
nulya sru pangandikane
hèh jru gêdhong kadiparan
sirnaning rajabrana
ngantya kèhira kalangkung
tri gêdhong têlas sadaya

mung kari gêdhong sapalih
kang isi rajabranarta
iku dahat duparane
hèh juru gêdhong matura
mungguhing sirnanira
jru gêdhong nêmbah umatur
dhuh pukulun sri narendra

tan wontên sajuga janmi
ingkang purun ngambilana
mring brana miwah picise
kagungan sri naranata
miwah amba pribadya
dahat asru ajrih ulun
nadyan mung gêpok kewala

yèn tan dhinawuhan gusti
kajawi abdi paduka
Kyai Jalena jênate
kang ngambili brana arta
kagungan naranata
ing sakajêng-kajêngipun
amba tan purun mênggaka

wit Kyai Jalena nguni
pinitayèng jêng paduka
marmamba amung andhèrèk
sakarsanyaKi Jalena
saking panyipta amba
sadaya karsaning nujum
tamtu yèn têrang karsendra

jru gêdhong ngunjukkên aglis
sêrat pêpèngêtanira
lêbêt wêdaling picise
miwah kèhing rajabrana
dupi sang nata mirsa
kathah wêdaling brana gung
ingambil mring Ki Jalena

sru ngungun jroning panggalih
myang dahat piduwungira
dera ngabdèkkên nujume
kaliwat ambêk durmala
manrang rèh laku durta
kumênthusira kalangkung
ngaku wruh barang pratingkah

amung lêganing panggalih
dene nujum Ki Jalena
wus tinrapan ing ukume
angantya têkèng pralaya
sang nata gya utusan
animbali mantringayun
miwah dhatêng Kartimaya

tan dangu wus praptèng ngarsi
patih lawan Kartimaya
sang nata alon sabdane
hèh patih lan Kartimaya
marmane sira padha
sun timbali ngarsaningsun
paran rêmbugira samya

de branartaningsun mangkin
akèh bangêt sirnanira
tri gêdhong tan ana kabèh
ingambil mring Ki Jalena
paran rekane baya
angupaya pulihipun
wit brana langkung kathahnya

kajaba mangkono patih
ki nujum iku kaliwat
dahat duskarta ambêke
sasuwene anèng praja
nyêkêl karyèng nagara
karya risak prajaningsun
myang sun wus mirêng pawarta

lamun ratu liyan nagri
kang nungkul mring ngarsaningwang
sumêdya balela kabèh
mangkya paran budinira
Kya Patih Dayayuda
anulya nêmbah umatur
dhuh gusti sri naranata

abdi dalêm kumawani
matur ing ngarsa paduka
kalamun wontên sisipe
tan lyan mung nyuwun aksama
ing ngarsa dalêm nata
sang nata malih nabda rum
iya paman umatura

kyana patih angênjali
gya matur ngarsa sang nata
makatên gusti yaktine
pan kasugihan punika
kasor dening kawignyan
rekadaya miwah ngèlmu
myang nalar ingkang prayoga

mapan têtela jêng gusti
ingkang sampun kalampahan
Ki Jalena pakartine
dahat manrang rèh duskarta
sadaya wicaranya
kumênthus digang adigung
yaktinya angamandaka

ngakên paningalnya sidik
wikan sabarang pratingkah
ingkang sampun miwah dèrèng
sarta sugih donga-donga
tyang ingkang arsa mulya
kabêgyan sasaminipun
atanapi palarisan

rajah jêjimatan tuwin
kadigdayan kanuragan
sadaya darbe ngèlmune
jopa-japu puja mantra
ngusadani tyang roga
tuju tuwin ngèlmu tênung
nanging punika sadaya

ngèlmu panggorohan yêkti
langkung dahat andupara
mung karya ngirup janmane
kang pêngung tan darbe nalar
myang tan darbe kawignyan
têmah kathah samya kelut
pruhita mring pyambakira

myang madhukun nêdha sugih
rajabrana miwah arta
myang dhawahing kabêgyane
marma Ki Nujum Jalena
kathah tampining arta
tanapi rajabrana gung
mung punika pamrihira

beda lan janma kang wêgig
putus saliring kawignyan
nalar myang rekadayane
kawruh kang langkung prayoga
tamtu datan mangkana
sayêkti amung gumuyu
yèn wikan janma kadyèka

wit tan pinanggih ing budi
nyêbal saking nalar-nalar
tuwin sing rekadayane
de mênggah katranganira
dwi prakawis punika
nguni amba sampun munjuk
ing ngarsa paduka nata

tanapi kang dadya saksi
mapan sampun kalampahan
sadaya rekadayane
abdi dalêm Kartimaya
ingkang angunjukana
dhumatêng gusti sang prabu
kajawi saksi punika

wontên saksènipun malih
praja dalêm sri narendra
ing nguni praptèng samangke
duk pakaryaning nagara
cinêpêng Ki Jalena
kadiparan wontênipun
pukulun mirsa pribadya

sang nata ngandika aris
iya paman tyas manira
mapan wus tumanggap kabèh
sun condhong lan aturira
miwah Si Kartimaya
tumanjêm mring tyasmaningsun
tuhu kalamun mangkana

kasugihan branarta di
kasor dening nalar-nalar
kawignyan rekadayane
ingkang bêcik lan prayoga
dene samêngko paman
kadiparan pirêmbugmu
mungguh pra ratu lyan praja

kang nungkul mring jênêng mami
samangkya arsa andaga
wani mring manira kabèh
kyana patih matur nêmbah
pukulun sri narendra
amba mirêng wartosipun
sasirnaning Ki Jalena

pra ratu ing liyan nagri
mêndha derarsa andaga
sirnèng tyas mring durmalane
dupi sang nata miyarsa
ature mantri wrêda
panggalihira sang prabu
suka amarwata suta

sri narendra dhawuh aglis
jru gêdhong kinèn nguncia
sadaya kori gêdhonge
sang nata gya malbèng pura
Kya Patih Dayayuda
lan Kartimaya tut pungkur
dhèrèk malbèng dalêm pura

sang nata lênggah ing kursi
kya patih sowan ing ngarsa
Kartimaya nèng kiwane
sang nata dahat sihira
dhatêng rêkyana patya
miwah Kartimaya wau
mangkana sri narapatya

kathah-kathah sabdanèki
mring patih lan Kartimaya
mrih tata têntrêm prajane
ngantya dangu sri narendra
dènnya samya ngandikan
tantara sang mantringayun
myang Kartimaya kalilan

lèngsèr sing ngarsa sang aji
kya patih lan Kartimaya
sarêngan nêmbah gya lèngsèr
mêdal saking dalêm pura
mantuk asowang-sowang
kawarnaa sang aprabu
èngêt tyas mring kapandhitan

gung asih mring para dasih
kêrtarta aparikrama
tanapi gung dêdanane
pulih kadya duk ing kuna
marma para kawula
têmahan samya asuyut
jrih asih mring sri narendra

pra ratu liyan nagari
dènnya ngaturkên branarta
kinarya bulubêktine
wimbuh langkung kathahira
dadya Sri Jarumaya
pulih kasugihanipun
êmas picis rajabrana

sang nata dhêdhawuh nuli
kinèn yasa pawiyatan
kinarya mulang pra rare
Kartimaya dhinawuhan
matah-matah pra janma
kang sampun wasis ing kawruh
kawignyan sarta kagunan

ngèlmu-ngèlmu kang prayogi
mangkana enggaling kata
nulya wus samakta kabèh
sadaya pra rare mudha
pinardi mring kawignyan
tan antara dangu-dangu
pra mudha Karangwidara

kathah ingkang sampun wêgig
putus saliring kawignyan
kagunan myang pakaryane
marmanira lama-lama
nagri Karangwidara
kabèh sawêwêngkonipun
wimbuh karta myang raharja

dadya pangungsèning janmi
ngêrda pra nangkoda prapta
saking ing liyan prajane
aringing tyas têmah samya
mardi papan awisma
turut tirahing marga gung
kêmput praptèng jawi kitha

datan ana sêlanèki
pêpêk ingkang nambut karya
mala maling sirna kabèh
prabawaning pangadilan
kontab kotamanira
Sri Karangwidara Prabu
kêrtartambêk susilarja

de mungguh titikannèki
para punggawèng narendra
racak samya bèr budine
tatas putus ing wêweka
têtês saliring sabda
sêtyatuhu mring sang prabu
yèku tandhaning kêrtarja

titi panitraning tulis
amarêngi ari Sukra
Manis Ramêlan wulane
tanggal kaping kalih wêlas
Alip etanging warsa
Jawi sèwu wolung atus
kawan dasa langkung tiga

KARTIMAJADOORM. AdisoesastraTEDjokdjakartaINDONESISCHE DRUKKERIJWELTEVREDEN




