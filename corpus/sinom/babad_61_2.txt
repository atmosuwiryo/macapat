pan Si Arya Wibisana
gunawan sarjana niti
wruh wêkasane kang ala
lawan wêkasaning bêcik
panggawe durung lair
Si Wibisana wus wêruh
matur saking gêng trêsna
ing kadang tuluse mukti
lan tuluse ngratoni bumi Ngalêngka

parandene wèh tinukar
dhinupak maksih ngaturi
kaku tyasenulya lunga
sabalane têmah balik
Wong Agung Dasarati
sujana marta pinunjul
wêweka sadu budya
aparikrama sayêkti
nuli kanthi Si Gunawan Wibisana

adu manising sudara
kaluhurane muwuhi
Wong Agung Ramawijaya
dene Si Wibisanèki
nagri Ngalêngka iki
ênggone wong busuk munguk
mala murka dursila
niaya sikarèng bumi
iya apa margane mênanga aprang

wuta tuli ring upaya
si kaki milu nuturi
anuta mring Wibisana
yêkti anêmu basuki
mung siyunge dèn isis
sapa sira sapa ingsun
ratu jayèng bawana
ngaku lêlananging bumi
ya pagene prihatin kasoran ing prang

mung sukane pinujia
tan obah ing atur yêkti
ana sasamaning raja
kang pantês kinabêktèni
tan arsa angabêkti
mungsuh tan patut minungsuh
mung panganggêpe uga
amunjuli ing sabumi
tan wruh lamun nuraga kèrêm samodra

apan ta nistha paduka
kadi balumbang tan mili
sukêr rêgêd nora kentas
dadi sukêr tanpa kardi
kêmaruk tuwan nênggih
kadi kawula satuhu
pan sarira paduka
kadi alun tanpa uwis
tanpa wêkas budine anggung purusa

kasukanira upama
kudu-kudu angungkuli
maring saisining jagad
krodhanira kang upami
ampuhan mawor riris
pôncawara guntur kêtug
ing kaluwihanira
parikramaning narpati
mega dhêdhêt amêtêngi sabuwana

kudu krura amisesa
wasa-wasa anguwisi
murwani ing bumintara
aywa na kang kaya mami
têmah winisesa glis
dènnyambêg luhur ginêmpur
misesa pinarusa
marang ing wanara yêkti
kamuktène pinèt ing satru utama

rahayunira tan ana
kudu badhog wong sabumi
anyapit barang katingal
mêngko ana kang nêkani
sarpa lêmpe tur cilik
tan katêngêr dènnyanaut
pagene gundam-gundam
gêro-gêro sambat mati
aran kudu misesa isining jagad

cinakot sarpa karasa
ulane kuru tur miskin
alêsu tan bisa obah
kontal kentir dening warih
atipis sagodhong pring
nora nyokot tanpa nganggur
margane pan dèn idak
sinampe panyokotnèki
nora wirang gundam-gundam sambat pêjah

saengganira baita
panarik pangrèhirèki
kêmudhi pandoman sirna
nyananira kang upami
lunas tan ana kèri
sungkêmira ring Hyang Guru
ingkang upama tiyang
wus tikêl nora mandhiri
trapsilanta upama minôngka layar

katut punggêling têtiyang
layarsuwèk rowak-rawik
sêbit rujit rinaranjap
pandoman sirna wus kèli
baitane upami
nèng gêdhong wêsi tinutup
soroge nora ana
baita tinêmpuh angin
rêmak-rêmpu malêdug sumyur nèngtoya

tibane liwat kasrakat
sabature kèsi-kèsi
ukume angrusak jagad
wêwalêse anêkani
murka niaya yêkti
winalês ing ajur mumur
saturune tan kalap
singa kang ningali sêngit
parandene sinarang kasurang-surang

ngajak druhaka ngakathah
ujar jênênging narpati
mulane tan kêna salah
anggêgawa wong sabumi
ratune minôngka wit
wadya punggawa pangipun
pang agung kang nayaka
pang alit mantri lit-alit
godhonge pan sakèhe wadya sadaya

wit rêbah môngsa kariya
pang godhong gung alit rujit
wèh upata sanagara
mati-mati salah sami
durung tumon narpati
kadi paduka andarung
akèh ratu danawa
Ngalêngka ing nguni-nguni
nora ana duwe tindak gora-gadha

mulane tulus raharja
si buyut lawan si kaki
padha asihing utama
bêkti ring para maharsi
asih saminingaji
kang duwe tindak rahayu
ing mêngko kadi ngapa
sira gawe ora bêcik
salawase nora kambah parangmuka

iya nagara Ngalêngka
sira kang gawe bilai
apa ingkang pinanggiha
ratu kang mangkene iki
nusahkên wong sabumi
nusahkên ing kaki ibu
kabèh wong tuwa-tuwa
susah saking sira mangkin
jêr sok anggung amidosa tanpa dosa

ana undhagi utama
prawira waskithèng wangsit
putus titi tri buwana
dhasare kadang pribadi
kapati angaturi
Wibisana tan ginugu
pijêr melik tumingal
sang dyah ayu salah kapti
kaya nora tau mulat wanodyendah

mas rêtna sajroning pura
ewon wanodya kang bêcik
dadi tanpa dadi ngapa
mundhak angurub-urubi
barana dadi gêni
kayu aking wanodya gung
têmah murub kewala
basmi Ngalêngka nagari
lah ta aja susah katêkaning mêngsah

apan taanggêp paduka
sapolah-polahe yêkti
sarèh patêmên kewala
nganggo bênêre pribadi
dèn sandhanga ing mangkin
ana bilai gêng rawuh
aja angajak-ajak
nistha lakune kinardi
ngungkurakên rêmbug sanak wong atuwa

nêngna ture Kumbakarna
ngêmpakakên pamêlèh duk ing nguni
sakèhing titah kang luput
Sang Prabu Dasamuka
krodha muntap lir tinêpak mukanipun
malatu-latu kang jaja
sumung winga-winga wêngis

gonjit palôngka sru mojar
hèh hèh hèh Si Kumbakarna lumuwih
sukêr jêjêmbêr rus-marus
lêlêthêk alêlêksan
sukêr kêthèn amis bacin beca-bècu
angucap kang ora-ora
huh apa guna baribin

muwus tan nganggo ukara
dudu ujar ingkang patut kawijil
ana wong dèn wèhi wêruh
dadak angundhat-undhat
rada sênggrang Rawana dêdukanipun
ing batin nora patia
dêdukane mring kang rayi

tanpa gawe ngujar-ujar
tangguh apa pamane angêmasi
têka dadak anggadêbus
môngsa ngong nyênyambata
maring sira yèn wis mêtu krodhanigsun
môngsa wurung dening sira
yèn ingsun krodha ing jurit

lah lah hèh hèh liwat-liwat
mêmêtokkên sêktine mungsuh mami
hah hah dhêkoka dhangkamu
nèng kene apa guna
Dasamuka wus kathah dènnya bêbêndu
dyan sang ari Kumbakarna
umadêg gadgadèng jurit

angambul agrêng gurnita
swaranira gora rèh angêbêki
wiyat lir galudhug sèwu
gêtêr-patêr wurahan
wukir orêk agranya guntur-gumuntur
kumocak pyuk ombak bangkak
arga rug kagiri-giri

anggro tumindak Sang Arya
Kumbakarna kadi bêlah kang bumi
gara-gara rèh gumuruh
prakêmpa mawalikan
gagat wagyut gumlêgêr rêg guntur kêtug
kadya bubul bumi bêlah
busananira ngajrihi

makutha mas ginapura
bêbaone pinucak manik-manik
sinung sotya abra murub
bêbadhong gandhowara
pêkak bau bauwarna mantên murub
yèn tinon sariranira
pan kadya wukir kabêsmi

mabyungan ngêbêki jagad
lir Bathara Kala lagi nêdhaki
buwana arsa ginêmpur
mèh anyalini alam
singa mulat sabawa takut kumingsun
balêrêngên pan kantaka
kaplêngên mêcah nèng kuping

kadya prabata Malyawan
kasor kadi baskara netra kalih
ringih-ringih mukanipun
kadya prabata sigar
kagyat kang wre ing jawi kitha kang ngêmput
ing jro kitha ana swara
gora rèh kagiri-giri

mêngkab bênggangi ing kitha
mapan angrèb wanara ngati-ati
agolong-golong angumpul
sajuru-jurunira
tan antara lan sagung prawiranipun
samya narka Dasamuka
kang badhe ngawaki jurit

pêtèke durga ru-ara
sato-sato gusis lumayu ngungsi
ana guwa ana gunung
gununge moyag-moyag
bubar malih ngungsi jurang-jurang parung
wau Arya Kumbakarna
kang krodha samargi-margi

tanpae Mèru gêngira
malongo lir guwa granane kalih
napas mêtu ngênguruwung
nguwêng-nguwêng ampuhan
rodra kerit narori rat buta pêngung
êngung-êngung aliwêran
wrêksa rug rêbah kabalik

kang siyung kadi siyungnya
duk Bathara Kala anggaru bumi
kumilat-kilat malêdug
tinon saking mandrawa
sindhung-riwut graning gunung ngundhung-undhung
si lêndhung dhandhang wurahan
umung rubung manambêri

prapta mega bang marbabang
wor andaru runtuh wor wira-wiri
udan ludira wor usus
kumêdut mukanira
kêkêdutên bau gênjot kêdut-kêdut
pratôndha badhe soring prang
akèh dalajat kaèksi

upatarya Kumbakarna
datan gigrig tyasira ambêg pati
sangsayardanira darus
darpa drês sudarsana
tyas amêngku têtuladan rèh pinunjul
liring satriya utama
mati angadoni jurit

nanggulang praja Ngalêngka
praptèng jawi kitha sang aryanjrihi
pêtak gora guntur kêtug
kagyat bala wanara
kang wrêksa puh papal punggêl kabarubuh
orêg wre arêbut papan
kumrutug parêng ngêbyuki

makêthi mayuta-yuta
lir prabata Arya Kumbakarnèki
lir mega naput manglimput
sagung bala wanara
datan katon sang arya sariranipun
bêntêt kang bala wanara
agêbèl atap atitip

sadumuk tan ana sêla
sirah kuping jêjêl kanggenan sami
wanara tumpuk makumpul
ngawake Kumbakarna
rêbut ênggon kumrêsêk susun matimbun
misih angrèp kang angrangsang
pararang nora ngunduri

pinarbutan sira Arya Kumbakarna
dening wre alit-alit
samya suka-suka
mêmandhêm watu ana
mêmupuhangruwêk nyêngkrik
ing kuku nyakra
andugang andhupaki

mamrêp nêpak nampèl mandêmak manapak
dêdêl anjêjêg jênggit
malu-malu ing tal
munggar agraning arga
anggarut naut siyung glis
anjujur jaja
jinajah anjojohi

kèh solahe wanara amrih upaya
kumrêsêk sêsêk sami
nunggang idhêpira
bancangpat bancang lima
sapuluh-puluh gitiki
angogak-ogak
idêpe datan osik

pinarunggul idêp satunggal tan gigal
watu tan miyatani
sumyur tibèng jaja
palu tal singsal timpal
ajur mumur tan nêdhasi
wre samya sayah
kang anèng sirah sami

kêpanasên angaup marang talingan
atusan sami dhêlik
ngiras nyêbit mubat
siyung anguku mangkas
Kumbakarna nora busik
krodha sirinya
malês astanira glis

ngurut ngrêmêd ewon kang bala wanara
kawênyêd mèh ngêmasi
wanara lit kathah
kinipatakên mêsat
kapalêsat tiba têbih
rêmêk palastra
wangke manguwir-uwir

wanara kang agêng dêdêge cinandhak
binantingakên aglis
kang sinêmpal-sêmpal
putus tatas arantas
ginitês landhêsan wêntis
pêcah kang sirah
rah samya dèn inumi

wanara kang kasêrot ngirung atusan
mati kabêntus ngupil
papal pupu timpal
akèh rênyuh kêmamah
miwah kang ginawa wahing
sumêbrung-sêbrung
karangkang tibèng siti

ewon-ewon lêksan kêthèn ingkang pêjah
miwah kêsandhung sikil
atusan kang pêjah
katundhung lungka-lungka
kontal katampèl ing sikil
atusan pêjah
miwah limpungirèki

mobat-mabit kang kinôntha-kôntha ing mas
sakêthi lêksa kêthi
nibani wanara
pira-pira kang pêjah
rênyu lir katiban wukir
rêbah balasah
krura Kumbakarna ngrik

rodra sakin agalak Sang Kumbakarna
riwut kawuron gêtih
Durbala wre pêjah
muncrat muncar rah sumyar
kang katênggêl akèh sêbit
rusak wangkenya
kang kapipit katapis

kèh warnane patine bala wanara
giris kang kari miris
mulat Kumbakarna
kadi Bathara Kala
krodhèng dharat gêmpur bumi
mangan-mangan rad
marunggul gêgilani

gègèr mawur malêdug bala wanara
giris akèh angungsi
ing gunung Suwela
ana ngungsi ring guwa
jurang-jurang dèn êbyuki
mati ing jurang
pati susup-susupi

akèh matyèng pêpèrèng parung sinêrang
ngungsi ngrangsang mring ori
kasusu takutnya
mati rêncêm wangkenya
ana angungsi mring tasik
akèh mring tambak
tunjang-tinunjang pipit

kambah gugup sètu bôndalayu oyag
jêjêl kang anèng têpi
katampak ing ombak
mati kêbêntus tambak
solahing wre kawlasasih
saparan-paran
kang samyangungsi urip

ana kang mêmènèk waringin asoka
bulu miwah kêsambi
wus isi wanara
biyêt awoh wre samya
orêg sol rêbah kêbanting
kabotan samya
pêjah tindhih-tinindhih

ingkang mènèk ing arèn aruntung samya
muntêl ing êduk guling
saking sayahira
arip danguning aprang
ana kang rumangkang kanin
mati kaidak
ing rowange pribadi

ana ingkang aturu têpining tambak
sêsêg kasrêg tan kosik
katundhung katunjang
tunjang-tinunjang pêjah
tundhung-tumundhung mrih aglis
mangungsinira
mati katampak têpi

wangke wungkak katêkuk pipit katêkak
mangantak-antak mati
ana kang arikat
praptèng wukir Maendra
guwa goning mong dèn ungsi
saking mirisnya
tan wruh matiyèng trêbis

tan wus lamun ucapên jrihing wanara
kang samya ngungsi urip
padhanging paprangan
kadya bêndungan bêdhah
larut katarajang banjir
lajêr kewala
wanara pra dipati

merang mulat sira Radèn Baliputra
dening wadya wre gusis
krodha madêg tandang
Sang Rajaputranggada
lir pêtak swaraniranjrit
gora lir gêlap
saking doh swaranya tri

ambêgnya gul-agul mananggul nanggulang
tumunggul manggalani
wre kang duryasèng prang
ingujaran patanggah
kang têtêp pratamèng aji
tuhuning wira
ywa wirandhungan pati

hèh hèh hèh hèh sakèhmu bala wanara
padha lumayu jurit
apa gunanira
wanara tanpa karya
ala-alaning dumadi
dadi tontonan
prang padha wêdi mati

yèn kopadha ngarêpakên tuhu dadya
balia ing ajurit
tuduh kang utama
mati sajroning aprang
sura sudira ing jurit
apan tan ana
kautamaning dadi

yèn duraka ing aprang ilang sêtyanya
wêkas-wêkasing dadi
kadar wong agêsang
apa ta kang sinêdya
sungkan ala kudu bêcik
apa ta guna
milu umagut jurit

yèn tan ana mamrih bêciking wêkasan
tiwas têmên ing urip
patining urakan
apan sagunging titah
lumrah angarah kang bêcik
yèn kudu ala
tan pantês anèng bumi

nora pantês milu mulat surya côndra
apan jatining yêkti
apa kaluwihan
liya pangulah puja
sêmadi tan ana malih
jroning paprangan
luwih saking sêmadi

kang minôngka dupa asmara dilaga
têmpuhing satru sêkti
upama pawaka
suranirangkên dilah
urube marang sêmadi
prawiranira
gênthakêlèng upami

wijah jiwanira sêsajèn upama
têmênira ngaurip
anglakoni karya
tuduhing maharaja
yêkti anêmu kang pinrih
ing kuna-kuna
ana tuladan luwih

yèn tinggala tuladan papa druhaka
dadining puja yêkti
umangsah ing mêngsah
amunah satru sura
tanpa sesa ing ajurit
mèngêtiaprang
Bathara Otipati

tuhu Sang Hyang Jagad Pratingkah kang molah
asor ungguling jurit
mila tan ajriha
pati pêpati jagad
pahoman puja andadi
ilang ciptanya
ambêg papa sabumi

kawêtu ring wêwilanganing tumitah
wus nora dèn akêni
marang kang anitah
iba ta ijab-ijab
dosane kang wêdi mati
yèn sura ring prang
matèni satru sêkti

pamukira kurah ludira minôngka
patukuning swarga di
nêmu sarwa boga
jêrih nêmu duraka
sura suwarga pinanggih
sakulagatra
tuwuk tan anèng wuri

sagunging bala wanara
duk miyarsa Anggada mitutura
pitutur sastra satuhu
kang sura sudirèng prang
nora kurang winalêsing sawarga gung
sinêksèn ing rat sadaya
yèn ingkang ajrih ing jurit

nêmu sakathahing papa
papèng jagad sagung wre kang miyarsi
kadi kinilèn tyasipun
mangkarag wulunira
samya surak swarane umung gumuruh
sadaya bangun tyas sura
kumrutug samyambêg pati

gumuruh kang lagya prapta
wus anambut gêgamaning ajurit
wrêksa tal lan kayu-kayu
watu-watu lan arga
sela tala kumêrab angrèb supênuh
mastuti ring Sang Anggada
sagung wre samêktèng jurit

mangkrak prakatha wurahan
wanara lit-alit samya angambil
anyêmpal pang kayu-kayu
kumrusuk awrêk samya
umèb ingkang kantun prasamya angumpul
jêjêl-jinêjêl mrih papan
atub atimbun ngêbêki

ing asmara pabaratan
Kumbakarna obah mungsuhe prapti
anggêrêng gora gumuruh
yayah manêngkêr wiyat
napas ingkang grana nguwêng-uwêng nguwung
pêngung-pêngung mangampuhan
sumrawang gung angin-angin

mabyangan bala wanara
parêng mangsah kang wre para dipati
Anila Jêmbawan ngayun
Anggada Bayusuta
Satabali Susena lan Endrajanu
Darimuka Danurdara
Winata lawan Sêmpati

Krêdana Gôndamadana
Bimamuka Subodhara Kesari
Wisangkatha lan Puthaksu
Wrêksaba lan Saraba
parêng mangsah wre prawira anung-anung
tinut ing sagung wanara
kumrubut parêng ngêbyuki

amalu mandhêm andhêndha
kumarubut samya nibani wukir
myang watu malatu-latu
malêdug sami curna
Kumbakarna tan cècèl ing wulunipun
pan ora busik satuma
rênyuh palu-palu sêbit

tan kewran Sang Kumbakarna
kinarubut ginarumung ing wukir
kinubêng-kubêng linimput
kinarutuk ing arga
palu-palu pupug punggêl pan kawangsul
bêntar wukir sela tala
tumamèng angga kabêsmi

krodha wrêk Sang Kumbakarna
mawrêk kadi gajah sèwu abudi
megung rat gora kumêtug
lêbu-lêbu ulêkan
ranang bayu riwut siwat-siwut awu
ujwala rèh mawalikan
dhêdhêt mangampak-ampaki

surêm sang hyang bagaskara
dening lêbu pati gagap-gagapi
tan kèndêl panêmpuhipun
sagung bala wanara
gunung-gunung rêmuk ngarsa prapta pungkur
kayu-kayu suh ing ngarsa
ing wuri prapta ngêbyuki

sangsaya rodra magalak
Kumbakarna ngiwa nêngên matèni
mawêr riwut wuru marus
rêbah ingkang kèdêkan
rangkêp pitu sakawan sapuluh lampus
kang kêsampe kang kêsampar
apit kapipit kagapit

rênyuh mungging cêcangklakan
sirah rêmuk mata mêtu katarik
kèh kontal angining irung
ingkang kèsêk kapisan
kang rinêmêd winênyêd miwah ginilut
ngolang-aling Kumbakarna
kang kaparak tumpês tapis

kang mangsah-mangsah kèh pêjah
datan ana wre ingkang angênèni
kapracondhang singa manduk
sagung kang wre prawira
lêsu lesuh sayah dènira bêbêntur
kabèh tan ana tumama
giris wanara ningali

pangidhêpira sadaya
dudu Kumbakarna lawaning jurit
Bathara Kala tumurun
krodha mangan-mangan rat
ewon bala wanara mati kêsandhung
dadya mawur mawurahan
katut kapusus magusis

Sang Gunawan Wibisana
mulat lamun bala wanara gusis
sigra nêmbah asru matur
ring Sang Ramawijaya
dhuh pukulun yèn kèndêlna têmahipun
rusak kang bala wanara
dene krodhane nêkani

pan pun kakang Kumbakarna
yèn wus krodha tri buwana katapis
Hyang Endra kajodhi sampun
Baruna wus kasoran
miwah nguni Bathara Yama kapikut
mila gusti tur kawula
nuntên paduka lêpasi

milanipun ta pun kakang
Dasamuka kêtêr isining bumi
mungsuh atakut pinagut
dening pun Kumbakarna
kang minôngka gêgêdhêg pamunah satru
adhuh nuntên lêpasana
wanara sri nata basmi

sigra Narpati Sugriwa
tandang arsa magut jurit
nêmbah ing Bathara Rama
mêsat sarwi akêkirig
mangkrak gurnita mlingi
sigra andaut wrêksa gung
orêg sagung wanara
wruh prabune magut jurit
atub umung kang samya lumayu prapta

nênggih wrêksa gora rupa
kang binêdhol sri bupati
sangang puluh sanga dhêpa
panjange gêng nglêliwati
bajra pamanirèki
gambare tungtung aputus
tilil tangkilnya samya
amulêt ing pangira sri
lunging gadhung kumêndhung sapêluk gêngnya

sinêndhal pêdhot karantan
kadudut pandautnya glis
pradapa alum kabrêsan
ingundha-undha kumitir
kang gora rupa kadi
taksaka naga raja gung
ranggahing oyod kadya
ilating naga kaèksi
poking gora rupa kadi rahing naga

kuliting wit babak bibal
akras kang pinôngka sisik
lêbuning oyod ulêkan
kumêpyur siti wor wêdhi
kadya wisanirèki
naga raja lan sumêmbur
mangsah ayun-ayunan
hèh rêksasa iya iki
Narapati Sugriwa andêling aprang

siwaya ngasmarèng laga
kaonang-onang ing bumi
sumbagèng rat dining kanang
ingkang sinudara yêkti
ring sang rêtnaning jurit
môndra prakoswa dibya nung
rêbutên ing ayuda
prabuning wre sura sêkti
wênang molah bengkas during pramudita

mèsêm Arya Kumbakarna
hèh babo dene kêmini
Sugriwambêg sarjanèng rat
Kumbakarna mrêbês mili
astane kanan kering
sumrikut ngusapi êluh
manglah anutuh driya
baya wus titahing dhiri
bênêr sira sêsumbar molah yuning rat

kadya tugu sinukarta
sakala lajêng tan osik
myarsa sumbare Sugriwa
kanggêg ngunandikèng galih
hèh rajèng wre sirèki
aja kokira yèn ingsun
buta candhala murka
nora mamak ngong ajurit
tan anêdya duraka ing ratunira

aja sira aranana
jêr nyata sotyaning bumi
Yusmaya angejawantah
amurwa ayuning bumi
sun kapakakên mami
wus parênge awak ingsun
milu ratu druhaka
sira wus bêjanirèki
anglabuhi karyane narendra tama

nanging iya yudaningwang
nêdya nglabuhi nagari
jêr ingsun trahing Ngalêngka
si bapa miwah si kaki
Ratu Ngalêngka nguni
mêngko kancikan ing mungsuh
sêdhêng ingsun matia
dadi lamaking nagari
nora cipta wani ring Bathara Rama

tan cipta nglabuhi karya
mring buminata kaka ji
ujêr narpati during rat
amung nglabuhi nagari
pan tan kêna pinilih
pêpêsthèn ingkang tumuwuh
ala ayu pinanggya
cêlak ing awak pribadi
mupus ing tyas krodha mêngkap Kumbakarna

baribèn miyarsa surak
goraning wre marêbêgi
kadya guntur sabuwana
sumriwêt ing kanan kiri
sukêr kaparèng risi
wanara mrih anyarandu
anggêro Kumbakarna
angrêmêt wanara risi
Narapati Sugriwa mrêpêki mangsah

krura ngikal gora rupa
pinôngka dhêndha kumitir
pinupuh Sang Kumbakarna
ing gora rupa tan busik
anglir garudha banting
naga linandhêsan gunung
gumuruh kang wanara
Bathara Rama sira glis
matak puja sêmadi jroning wardaya

gumuruh manadukara
dewa ngudankên wêwangi
jawata mastuti jaya
Sang Kumbakarna upami
Mèru gêng duk ginitik
tan karasa datan keguh
pan nora môntra-môntra
pêpalu ambêbayani
Narapati Sugriwa muntap krodhanya

mêre malêlêng netranya
galak ringas amacicil
siyung kesis kadi kilat
sru dènnya malu manitir
Kumbakarna tan osik
pinupuhpupug kawangsul
midêr Prabu Sugriwa
kumrut alis ulat wêngis
anjrit rodra ibêkan gurnitanira

amrêng bala wre sadaya
lir gora manêngkêr langit
kadya guntur sabuwana
awor suraking wiyati
jawata tanpa wilis
ing awiyat kadi mêndhung
ho ho Prabu Sugriwa
ah ah prawira ngajurit
Sang Hyang Endra suka muwus jaya-jaya

molah Narpati Sugriwa
buntute ambêbêdholi
wrêksa pira-pira rêbah
astanira kanan kering
nyandhak kang rêbah sami
angiwa nêngên mêmukul
tuhu prawirèng rana
mangeka padanirèki
pêsatira kêbat cukat anglir kilat

kang pinupuh Kumbakarna
mananggul dènnya nadhahi
krura sami kruranira
tinon angebat-ebati
panggêrêngira kadi
rug wukir guntur-gumuntur
ujwalaning sarira
kadya prabata mawagni
lumawading wre murub sêdhêng picondhang

sirna curna palu wrêksa
tumamèng sarira basmi
Sang Kumbakarna Durbala
galak dènira baribin
pinalu wanti-wanti
binandhêm ing watu-watu
sigra angikal kunta
wêsi lêksan kêthi-kêthi
kadi murub kunta kumitir nèng asta

lir siyung Bathara Kala
wor bêbyaring makutha sri
lawan soroting kawaca
marma angulap-ulapi
kadya baskara nênggih
satus nênêngahing laku
hèh Sugriwa dèn yitna
tadhahanakunta mami
sêbut sigra Sugriwa sinawat kunta

jajanira kang sinêdya
mèh prapta limpung nulya glis
Anoman mêsat anyandhak
binêkta maring wiyati
limpung pinutung aglis
linandhêsan kempolipun
dadya kalih binuwang
sagung wanara mre sami
surak umung èbêkan punang gêgana

umrang dewa ing awiyat
angudanakên wêwangi
hèh Maruti jaya-jaya
jawata muwus mastuti
Endra suka tan sipi
wus picondhang duk rumuhun
dening limpung punika
ing mangke pinutung kêni
dadya gumêr wiyati suraking dewa

lor kulon kidul èbêkan
wetan ingkang anyuraki
langkung ewa Kumbakarna
umung jawatèng wiyati
sêdhih gumrêgêt wêngis
menga-mengo mingak-minguk
mêmuji Sang Anoman
sadu dibya sura sêkti
sêdhêng R. Kumbakarna. Pêrang. Prabu Sugriwa.lamun dadi kondhang ngundurkên prang

bumêng krodha wara wira Kumbakarna
dènnyanggung dèn suraki
dharat ing awiyat
umung manadukara
Kumbakarna bêdhol wukir
anggro ibêkan
lir guntur manêngkêri

goraning kang swara ngêbêki bawana
Kumbakarna sira glis
nibani prabatang
marang Prabu Sugriwa
kalêngêr kadiban wukir
tiba kalênggak
Sugriwa Narapati

dyan cinandhak marang Arya Kumbakarna
binopong nèng jaja glis
wanara sadaya
mulat kasor prabunya
rêg samya nêdyambêk pati
Sang Bayusuta
kumrut tyasira jurit

brakuthu lir mêkar mêngkap krodhanira
Anggada Satabali
Anila Jêmbawan
Danurdara Kardana
Bimamuka myang Sêmpati
Gôndamadana
Susena lan Kesari

Witanendrajanu Anala Winata
Wisangkatha Puthaksi
Wrêksaba Druwenda
Subodhara Gawaksa
sadaya wre wira sami
datanpanon rat
umrêng ngêbyuki pati

langkung kagyat Bathara Ramawijaya
kumêsar duk ningali
obah palungguhnya
madêg saking palôngka
anyandhak gandhewa aglis
Sumitraputra
lan Wibisana aglis

dènnya wre mre ibêkan manêngkêr wiyat
mrih ngêbyuki pêpati
wau Sang Anoman
muntab jalitanira
bayu sabuwana prapti
dènnya Anoman
krura kapati-pati

bayu riwut mêsês ngêbêki paprangan
mulês mêlêg gumêrit
Narpati Sugriwa
wus dangu anèng jaja
kalêngêre kambon angin
wungu sakala
emut sawiji-wiji

ngungun dene nèng jajaneKumbakarna
netra rêm-êrêm arip
manah wus waluya
mangên-angên ngupaya
pêsatira pan sarya mrih
sigra anyandhak
astane kanan kering

kupingira Kumbakarna kang sinêbrak
sinaut irungnya glis
sigra dêdêl jaja
mêsat Prabu Sugriwa
karangkut kupinge kalih
irunge pêgat
Sugriwa mêsat têbih

rahnya muncar gobrah-gobrah mukanira
lêngêr-lêngêr anangis
Arya Kumbakarna
ambêg tan nêdya gêsang
ilang talingane kalih
gruwung irungnya
krodha mangsah bêg pati

riwut pangamuke Arya Kumbakarna
sarwi gêgubras gêtih
ing bau ing jaja
sasat muka ludira
mobat-mabit mêmatèni
nginum-nginum rah
wanara kèh ngêmasi

matur nêmbah Sang Gunawan Wibisana
dhuh gusti dipun aglis
nuntên lêpasana
pun kakang Kumbakarna
wanara kathah ngêmasi
yèn kèndêlêna
wadya wanara tapis

rêksasa prawira Arya Kumbakarna
badhawang anglangkungi
ah gusti dèn enggal
pun kakang Kumbakarna
tuwan pêjahana aglis
lamun kasèpa
wanara brastha gusti

sigra nyandhak gandhewa Bathara Rama
Lêksmana animbangi
wus amênthang langkap
lumêpas kadi kilat
makuthanira kang kêni
Sang Kumbakarna
kontal dening jêmparing

dyan pinindho ring Sang Taruna Widagda
badhonge ingkang kêni
kabuncang ing panah
sangsaya krodhanira
ngamuk ngiwung wuru gêtih
bala wanara
brastha ingkang katapis

Ragutama tumon lamun Kumbakarna
pinanah mring kang rayi
makuthane singsal
bêbadhonge kaplêsat
amênthang langkap tumuli
sanjatanira
kang kinarya rumiyin

amatèni Trisirah Karadusana
ngalas Dhêndhaka wukir
sigra linêpasan
Sang Arya Kumbakarna
pinrih tinon jinêmparing
suku kalihnya
tiniban salah siji

suku têngên pêgat katiban sanjata
nulya sukune kering
wus pêdhot pinanah
pisah lawan sarira
ngêdhêpêk dènnya lumaris
pangamukira
maksih amobat-mabit

ngundha limpung nibani bala wanara
sigra wus jinêmparing
bau kanan pêgat
limpung cinandhak kiwa
pinutêr satal gêngnèki
murub nèng asta
sigra wus jinêmparing

cêcangklakan katimbal baune pêgat
tiba limpungirèki
nibani wanara
atusan kang palastra
sirna bau sukunèki
awak kewala
balujud ingkang kari

singa nabda kabarabas swaranira
ibêkan ing wiyati
netra kadi surya
siyung kesis lir kilat
mangap-mangap ngikik-ikik
pêputhon buta
bêligo padhanèki

gêro-gêro gora rèh agara-gara
yayah kagiri-giri
kadya ruging arga
sigra tiniban panah
nuju mangap-mangap kêni
cangkême kêbak
kasêsêlan jêmparing

nora bisa anggêro sigra tinundha
jêmparing sigra manjing
rahnya muncar-muncar
kadi galugamabang
saking irung saking kuping
saka ing mata
malêbêt rah umili

saking mata saking bau-bau mêdal
wre atub nêningali
sadangune mangsah
gustinya Prabu Rama
umèb wanara gumriwis
tan wruh ing samar
nyêlak dènnya ningali

ing nalika tibanira Kumbakarna
kadya sukuning wukir
lèngsèr kênèng gêlap
gumêtêr prakampita
rêg gumêbrug gêgêtêri
ingkang katiban
wanara sèwu mati

jawata ing awiyat umung wurahan
molah kang jalanidi
Baruna tiarsa
rêsi sèwu sugata
prasamya suka ing galih
lumrèng gêgana
kêmbang-kêmbang ngudani

bumi gunung samodrangin mega-mega
kabèh samya ningali
patining rêksasa
Kumbakarna kruraya
guntur kêtug dalajati
lintang liwêran
kuwung teja mêmanis

wus misuwur Kumbakarna mati
dening Sang Prabu Ramawijaya
Dasamuka sru tangise
langkung pêtêng tyasipun
mung bêbaya ciptaning galih
prihatin putêking tyas
kapêtêk pakewuh
larud laradaning driya
Dasamuka tan panggah dènnya palinggih
ulat alum katrêsan

lir pinêrês angrês ngênês miris
maras-maras kawawas abiyas
kêtêr kumêtêr watire
kalantur tanpa tutur
niring wantir amung kuwatir
kawur datanpa nalar
mangkana winuwus
putra sakawan tumanggah
kapat samya anut ing Radèn Indrajit
môngka raja taruna

Radèn Trisirah sêpuh pribadi
Narantaka lan Radèn Trikaya
Dewantaka lan malihe
prawira taruna nung
nêdhêngkapat digdayèng jurit
tumangguh magut ing prang
risang anak anung
lan kêkalih êmbanira
ditya sêkti kalihe prawirèng jurit
Si Mênta lan Mantaka

salamine rame ing ajurit
Mênta Mantaka dèrèng palastra
têbah pan ampuh yudane
wau ta angsahipun
putra kapat nêngahpêpulih
samya wahana rata
nênggih kuda sèwu
pangiriding rata rêtna
samya mênthang gandhewa dènnya nglêpasi
mêtu kadya naraca

anibani kapi bala ngisis
langkung duka Baliputranggada
umangsah panah sinampe
luput tinampêk watu
pira-pira panah kang prapti
pinapag gunung anak
suh lesuhkawangsul
dangu dènira ayuda
sigra Radèn Anggada mangsah mrêpêki
mawa palu-palu tal

minôngka gada Anggada gitik
Narantaka pinusthi ing asta
kapisanan ing patine
Trisirah Trikayèku
Dewantaka katri pêpulih
kinêpung Sang Anggada
tinubruk marucut
rikat mêsat prapta nampak
netranyandik kadi baskara nêlahi
sêbat-sêbut prangira

kapi Anila sigra nulungi
lawan sira Radèn Bayusuta
sarêng praptane kalihe
sarwi ambopong gunung
Trisirah wus dènnya nglêpasi
sanjata narawantah
wêtune ambubul
pinapaging gunung anak
kapalupuh malêdug punang jêmparing
dening kang gunung anak

Dewantaka têdhak sigra gitik
kêna jangganira Sang Anoman
dumilah wêsi gadane
wanti-wanti amupuh
Bayusuta malês tumuli
kinutug-kutug ngasta
Dewantaka lampus
êmbane Indrajit mangsah
ya Si Mênta Mantaka parêng pêpulih
sigra kapi Saraba

Si Mantaka pinalu ngêmasi
arine Si Mênta anarajang
mring kapi Saraba age
sigra Anoman sampun
amandhêm ring wukir ngêmasi
patine Si Mantaka
Mênta sarêngipun
krodha ge Radèn Trisirah
ratanira gumêrit madyaning jurit
pangirit kuda sasra

kapi bala akèh kapalipis
sigra Radèn Anoman umangsah
sêbut nyêndhal candrasane
kinuwêkakên sampun
marang ingkang duwe ngêmasi
Trikaya sigra mangsah
gumrit ratanipun
pangirid turôngga sasra
mubêng ngumèr wanara akèh ngêmasi
kapipit panggilingnya

akèh kèdêg ing turôngga mati
myang sinaut ing turôngga sasra
kapi bala akèh longe
Trikaya ratanipun
mobat-mabit sarwi jêmparing
mêtune narawantah
ambubul asêlur
angênani kapi bala
akèh mati adangu dènnya ajurit
wira Truna Lêksmana

sigra mangsah nglêpasi jêmparing
wêlasnya ring kapi bala kathah
dening Trikaya patine
kumêbul panahipun
kèh warnane ingkang jêmparing
ana pawaka sara
myang mendrasarèku
têmpuh lan panah Trikaya
lan taruna Lêksmana ingkang jêmparing
ngêbêki ing gêgana

Truna Lêksmana sigra nusuli
panah kang aran Surawijaya
anglanjak marang tênggoke
Trikaya pêdhot sampun
gègèr kang wil praptèng jro puri
matur ring Dasamuka
putra katiga wus
pêjah Trikaya Trisirah
Dewantaka lawan êmbane Indrajit
Mênta Mantaka sirna

Dasamuka asru dènnya nangis
sapêjahe putrane sakawan
sampun karaos patine
pan amung putranipun
kang satunggal sira Indrajit
ngandikan praptèng ngarsa
kang ramaamuwus
kulup paran pangupaya
yèn mangkene sapa kang ngrêbuta kaki
prajanira Ngalêngka

nêmbah matur Rahadèn Indrajit
sampun paduka sungkawèng driya
mênggah kang mêngsah wawrate
mung sapintên pukulun
kula dèrèng angraos miris
yèn pun Ramawijaya
pan wuwuha sèwu
kawula tumpêse benjang
dèrèng têlas gêndhing kawula dewaji
dene mêngsah manusa

tanpa guna sabaning wanadri
tapa-tapa nora tulus tapa
mêmati ditya karyane
wiku-wiku antêlu
putih jaba ing jrone kuning
rêrêgêding manusa
ing benjing pukulun
kula tumpêse sadaya
sampun wontên kang bala wanara sami
dimèn lêbur sadaya

apan wênang kawula bapa ji
punapa kang kinarya nulaka
yèn kula ngabên kasêktèn
inggih ing mangke dalu
Dasamuka suka tan sipi
myarsa sangguping putra
mari susahipun
sigra Arya Meganônda
nêmbah mêsat lajêng mring gêdhong sêmadi
kumutug dupanira

prapta nugrahaning Otipati
rata agêng lan wimana astra
Indrajit suka manahe
bathara dènnya sampun
anuruni panêdhanèki
mangsah ing rananggana
ôndakara surup
dhêdhêt lintang tan katingal
matak puja wimanasara Indrajit
sigra wus linêpasan

panah wimanasara ngungkuli
bala wanara ingkang kongkulan
sirêp rêrêp arip kabèh
malêpuh netranipun
ilang tyase kadi wong mati
kêna wimanasara
kabèhkabarubuh
sèwu kêthi sèwu yuta
pan sadaya tan ana jênggèlèk siji
samya rêbah balasah

wre prawira kang para dipati
nunggil gène lan Bathara Rama
durung ana rubuh dene
Indrajit malih sampun
nguculakên sanjata sêkti
nênggih wimanasara
nuju ing gènipun
nginggile Sang Prabu Rama
angungkuli wong agung asambat arip
mring ari ngajak nendra

ari Lêksmana payo aguling
ingkang rayi nurut sampun nendra
myang punggawa sadayane
sami arip kalangkung
Sang Indrajit suka tan sipi
sigra dènnya lumajar
ajrih bok kadulu
mring kang paman Wibisana
ingkang luput ing wimanasara sêkti
Indrajit sangêt giwar

bok winêlês wimanasarèki
Sang Gunawan Wibisana bisa
nulak kang luwih ajine
nanging yèn wus kapungkur
nora kêna iya winalik
kang aran aji dipa
dipa-dipa murub
Indrajit wus praptèng rama
nêmbah matur bapa ji mêngsah wus tapis
kêni wimanasara

Ragusuta sawadyane mati
datan wontên kang gêsang satunggal
susun atimbun wangkene
kang rama suka langkung
alah aprang rame ing nguni
lamun mangkènèkêna
enggale wus lêbur
kasukan Sang Dasamuka
nèng jro pura kunêng kang winarna malih
kang anèng jawi kitha

rêrêp sirêp tan ana kang tangi
nora ana gêni urip samya
sagon-ênggon pêtêng kabèh
Sang Wibisana mambu
ing wimanasara gya mijil
cipta dèrèng tumama
praptèng jawi sampun
katon pêtêng sabuwana
kang wanara tan ana tangi satunggil
titi sirêp swaranya

Sang Gunawan Wibisana angling
gupuh marani Prabu Sugriwa
ginugah wus tangi kagèt
Wibisana sru muwus
ana mungsuh prapta nyidrani
iki wimanasara
panglêburing satru
Sugriwa ngusapi mata
talapukan akandêl abot abintit
bêkuh Prabu Sugriwa

Sang Gunawan Wibisana nuli
aji dipane sampun pinasang
kadi obor jêmparinge
Prabu Sugriwa dulu
kang wanara mati atitip
gêlasah tumpa-tumpa
langkung dènnya ngungun
Anggada Nila Anoman
samya wungu tumular ing obornèki
Sang Arya Wibisana

lan Sugriwa kang winungu dhingin
sangunging wre punggawa kang samya
tumular-tular ngobore
Sang Wibisana sampun
lan Sugriwa Gada Maruti
mring gèn sang narpaputra
kalih wus winungu
kagyat sampun ingaturan
lamun wontên cidraning mungsuh dhatêngi
aji kang kinanthi prang

narendra putra angungun
wirurut netrane kalih
abalut kang talapukan
sigra dènira ningali
bala wre kang magulingan
atap asusun atitip

netrane samya apêndul
kalangkung wêlas ningali
sigra Sang Bayutênaya
ingutus marang ing wukir
ing Magiri angambila
sandilata maosadi

Anoman umêsat mabur
marang ing wukir Magiri
sukuning wukir Malyawan
prabata gêng Ngimagiri
Anoman prapta ing kana
ing pitungkas durung yêkti

prênahe sandilata gung
panguripe wong sabumi
Anoman kewran ing driya
karikatên duk lumaris
saksana wukire ingkang
binêdhol binopong aglis

katut kayu-kayunipun
tan owah isining wukir
prapta ngarsane gustinya
Anoman lamun tinuding
tan adangu nulya prapta
tuhu adining duta di

narendra putra agupuh
sandilata wus pinêthik
hèh nya iki Bayusuta
ungkulêna sadayèki
mring sagung bala wanara
Anoman mêsat wotsari

ingungkulan sadaya wus
waluya kang mati guling
kang ingusap tinetesan
sadaya tangi wus eling
nanging tyas maksih garowah
netra wirurutên sami

dadya dangu emutipun
waluya kadi ing nguni
langkung sakite kang manah
wanara samoa sami
dene cinidrèng ayuda
pijêr ta minaling-maling

waluya sadayanipun
siji wus tan ana kari
lawan wus pulih tyasira
sigra samêktèng ajurit
tan kongsi ngantosi rina
dalu-dalu mangsah jurit

wus angrêmpak palu-palu
sela-sela wukir-wukir
mêsat mangsah ing jro pura
wadya wre amurang-muring
duk cinidra dalu samya
pinati-pati ing guling

dènnya mre parêng gumuruh
wus kalêbon kuthanèki
sakari-karining wisma
jro kitha wus dèn obongi
dening kang bala wanara
waringutên ing ajurit

otêr gêni-gêni mabul
ibêkan Ngalêngka puri
gègère bala rêksasa
êmbuh mungsuh êmbuh gêni
bingung kulon kidul wetan
sadaya kèbêkan gêni

Indrajit acum apayus
dene wre samya malêsi
Dasamuka bilulungan
tambuh paranirèng ngungsi
dènnya gêng ingkang dahana
sagèn-ênggène kapanggih

tan kawarnèng susahipun
Dasamuka sawadyèki
sampun anggagat raina
mundur bala wre prasami
prapta sajabaning kitha
wanara ênggène lami

jro kitha siyaga sampun
kang tinuduh ing ajurit
putranira Kumbakarna
kêkalih prawira sêkti
Rahadèn Aswanikumba
lan Kumba-kumba kang rayi

waknira kalih sagunung
netrane ngebat-ebati
pan kadi kumba têmbaga
mapêlu mapêlêng kèksi
lawan wontên wil prawira
êmbane sang putra kalih

Dyajaksa kêkasihipun
Akampa ingkang satunggil
samya rêksasa sotama
tuhu-tuhu wirèng jurit
wus têngara budhalira
putra Kumbakarna prapti

ing jawi kitha umagut
bala wre kagèt ningali
rêksasa kalih pangrêksa
Dyajaksa Akampa kalih
kang badhe gêmpur wanara
ingandêl prawira kalih

lajêng kapat sarêng magut
solahe anggêgirisi
angubêngakên candrasa
kunta nanggala myang piling
badhama limpung dhêndhanya
parasune mobat-mabit

tanpa pilih dènnya ngamuk
Akampa Dyajaksa sêkti
wre sinurung sru kasurang
sangsrangan akèh ngêmasi
surut trunaning udaya
barising wanara ngisis

saengga wre mambu ilu
mulat ing ditya lir wukir
kalihe saarga suta
kawus Kumbakarna nguni
sira Sang Aswanikumba
lan Kumba-kumba ngajrihi

ambabit badhama limpung
wanara katênggêl tapis
malêdug sumyur wurahan
mangkana wau kaèksi
marang Sri Ramawijaya
Anggada dinuk ing liring

hèh Anggada putraningsun
wulatên ingkang ajurit
aywa mênêng-mênêng sira
rusak balanta sayêkti
Sugriwa nambungi ngatag
lah payo kulup dèn aglis

sigra Anggada wotsantun
mêmawa suka tan sipi
dènira pinutra-putra
mring Prabu Rama Sayêkti
tan èngêt patining bapa
sumungkêm ing pati urip

de sangêt pangugungipun
pinasthi rinaja siwi
sagung kamulyan sinungan
wanara samya jrih asih
dènira rinajaputra
mring Wong Agung Dasarati

wau ta dènira magut
Anggada sigra nandangi
êmban Akampa dhinêndha
ing wrêksa sampun ngêmasi
pêpulih wira Dyajaksa
cinandhak rinêbut aglis

daludagira rinêbut
marang Anggada nulya glis
sinabêtakên Dyajaksa
tiba sigra dèn kakahi
dinêkung têngah wêlakang
mati gulune pinuntir

êmbane Anggada tumut
Druwenda amawa lori
balane Aswanikumba
mring Anggada anglimpungi
Druwenda dhêndha panulak
ubêkan madyaning jurit

kapi Rimenda sumusul
saha dhêndha gêng wus prapti
sampun tinadhahan panah
mring Kumba-kumba kabalik
kumêbul sanjatanira
pinapag ing dhêndha basmi

tan kèndêl pamanahipun
sayah Rimenda nampèli
malisuh ta dhêndhanira
dangu pamutêrirèki
dene Radèn Kumba-kumba
tan pêgat dènnya jêmparing

milêg-milêg ôngga lêsu
Rimenda ika kaèksi
marang Anggada yèn sayah
sigra dènira nulungi
amawa wukir sinôngga
Kumba-kumba dèn êntêbi

mukane katiban gunung
Kumba-kumba anjêmparing
panah prahara pratipa
panulaking watu wukir
gununge kawangsul kontal
Anggada gung pamugari

saengga undhi kang gunung
sasuwene bola-bali
Anggada lesuh astanya
bingung anadhahi wukir
Narpati Sugriwa mulat
Anggada sayah ing jurit

nêmbah ing rama umagut
praptèng paprangan nandangi
Kumba-kumba pinusthia
ing asta wus angêmasi
pêpulih Aswanikumba
têtulung arine mati

angundha gadanira gung
Aswanikumba ngajrihi
sigra Anoman umangsah
Aswanikumba nadhahi
gadane sampun karêbat
maring Sang Andayapati

pinugêl gadane putung
Aswanikumba wus pinrih
siniyung marang Anoman
Aswanikumba ngêmasi
tanpae kalawan gajah
sinaut ing mong ngêmasi

ing awiyat tri gumuruh
jawata sarwi ngurmati
ngudanakên kêmbang-kêmbang
manadukara sêsanti
patinya Aswanikumba
lan Kumba-kumba nom kalih

pêjahe Aswanikumba
lan Kumba-kumba lumaris
malêdug bala rêksasa
wanara samya angusir
wadya Ngalêngka sami
kabèh têlas manahipun
amung sandeyanira
Dasamuka maksih urip
mung manawa nêmu wasesa ing wuntat

dene andêling ayuda
mung kari Radèn Indrajit
punggawa Sang Gathodara
Maodara kang satunggil
Wilohitaksa malih
kang juru julig pakewuh
maling ampuh wus pêjah
Dyajaksa Akampa mati
lawan sira raksasa Sukasarana

kesisan kawêlasarsa
Sang Dasamuka Narpati
budine pususan prapta
dening patining prajurit
pêpulunane kalih
kapasukan nangis asru
kayapa solah ingwang
ilang pangupaya mami
baya uwis antakaning awak ingwang

sagunging rasan karasa
rinasa-rasa ing galih
sipat-sipating agêsang
sapa kang luput ing pati
nanging amrih utami
yèn mungguh patining ratu
mati madyèng payudan
anglabuhi prajanèki
lawan nungkul utama mati ing rana

nindaki cipta dadakan
dènnya mrih adining dadi
anjujur-jujur ring ujar
jinêjêr sajroning galih
sapa wruh nguni-uni
tiwas untung bênêr luput
apa kudu rinasa
mangkana nglêk tyasirèki
Dasamuka mukane sawang kunarpa

Indrajit taksih tumanggah
ing rama sampun prihatin
sigra anêtêg têngara
umèb balane Indrajit
Indrajit ngaji êning
amangun manah manungkung
madêg sakayunira
dadya tan ajrih ing pati
anglêkaskên baris gumuruh wurahan

anumpêk sura sudira
ngêtog kaprawirannèki
balanira rajaputra
anêdhêng kasuran sami
krura rodra mêkasi
nêdya amusus ing satru
sirnane kang wanara
winatgata ing ajurit
balanira sêmbada sura sumbaga

busana sinang bêranang
wus munggèng ing rata manik
lan pêpitu garwanira
nêdya milu angêmasi
samadyaning ajurit
wus punagi ing tyasipun
apan kapitu pisan
sami anak widadari
kang sinêdya muliha mring Endraloka

kasapta yu warnanira
tan garantês maring pati
wus prapta jawining kitha
sumênggut paguting jurit
mangsah arêbut dhingin
Indrajit prawiranipun
kang munggèng gajah rata
turôngga parêng pêpulih
mulihakên rusake bala Ngalêngka

padha tate tinitenan
putus ingutus ngêntasi
amunah ing parangmuka
galak manggala ingulig
palagan gêgilani
prasamyambêk agul-agul
tuhu-tuhu ing tingkah
têtêp kasuraning jurit
wirotama prawira Sang Meganônda

sêmbada dêdêg purusa
wok bris anjêmbrung kang alis
bikukulên sukunira
uwang malang pupu gangsir
siyung agungdèn isis
ginarêbêg rêksasa gung
umèb sagung wanara
wruh mungsuhira nêkani
parêng ambyuk kumrutug angrêbut mêngsah

parêng rok wil lan wanara
tujah-tinujah mangungkih
ana kang dhêndha-dhinêndha
danawa marasu piling
nanggala kunta mamrih
ing papan pupuh-pinupuh
murupuh kang rêksasa
angamah-amah ing jurit
anut tinut rèh rinèh sampar-sinampar

angrêmpak bala rêksasa
mangsah ngêbyuki pêpati
rêmpêg wadya Meganônda
wre mulap ulap-ulapi
gilaping ditya rukmi
sumarambah wetan kidul
myang kulon kaulapan
mring balanira Indrajit
kêndhang gonge munggèng doh munya ibêkan

gung ditya gora gumêrah
kumêruk kagiri-giri
ngêbyuki bala wanara
ingkang katrajang angisis
ditya prapta ing wuri
ing kori atap atimbun
gumrujug abubulan
sru anêmpuh amrih titip
kandhah dening wil prapta apêpungkuran

Indrajit angatag bala
rumêpêka wre tumpêsên dèn aglis
bala rêksasa rumêbut
galak mubat angambat
mobat-mabit wanara wira umagut
ngatag ngarahakên bala
Winata lan Satabali

Endrajanu Danurdara
Bimamuka Wisangkatha Puthaksi
parêng matangkêp akiwul
kuwêl nampak-tinampak
limpung kunta pupug popor palu-palu
ditya kèh agah-agahan
wanara panggah gagahi

kadêrêng mangsah nginum rah
kèh wanara ingulêng kèh kaguling
rinangkêp-rangkêp ginilut
kang wre prawira prapta
buta mêta mati suh katiban gunung
miwah pinalu-palu tal
katimpal pupug asêbit

rêksasa asru anyakra
kartalanya manggala marupuhi
wus akathah kabarubuh
Indrajit balanira
tan akêndhat ing wuri prapta abubul
kumrêtêg saka ing wuntat
wadyane Radèn Indrajit

wus samya sayah kang aprang
wanara rêg mawrêg kandhah kalindhih
Indrajit pamanahipun
kumêbul narawantah
kadi pacar wutah mawantah kumêbul
anibani kapi bala
durbala kèh angêmasi

mulat Sang Truna Lêksmana
kapi bala balasah kapalipis
mangsah nêngah yudanipun
suka mangaduyasa
apan sami kinawih pamanahipun
sarawarastra nimpuna
Truna Lêksmana nglêpasi

lumêpas kang barunastra
tibèng têgal ngarsaning mungsuh prapti
barunastra dadi banyu
rob lubèr ngombak-ombak
balanira Indrajit pating kacêbur
toya sangsaya gêng prapta
gulagêp ditya kèh mati

anglangi kaisèn toya
ting karambang balanira Indrajit
sigra mênthang langkapipun
sira Sang Meganônda
sanjatagni jwalita mumbul kumêbul
toya katiban dahana
ulêkan sirna kang warih

sumyur nawur nasar-nasar
kapibala durbala samya ngisis
dyan mênthang Lêksmanasadu
mêsat panah panulak
sirna ilang dahana mawur kapusus
rahayu bala wanara
sigra Sang Arya Indrajit

anglêpasakên sanjata
mêtune kawarna mulêk ngêbêki
akêthèn badhama limpung
kunta cakra côndrasa
tuwêkpiling nanggala miwah parasu
anibani kapibala
gègèr kèdêran jêmparing

sigra Lêksmana Widagda
nguculakên sanjata nulak aglis
marame swara srana nung
nêmpuh pupug putêran
ting karêpluk pêluk-pinêluk anyampluk
sirna Indrajit panahnya
kaparibawan wus gusis

adangu sakti satata
ngadu yasa Lêksmana lan Indrajit
nimpunasatata tutug
titih-tinitih tatag
tutug dènnya mêtyakkên kaluwihipun
wre mêre purnang gêgana
gora manêngkêr wiyati

sayah danguning ayuda
R. Lêksmana. Pêrang. R. Indrajit.Sang Lêksmana widagda anuruti
Indrajit kaparèng panduk
sigra amênthang laras
Endracapa sarya lon dènira muwus
hèh Dasawadanasuta
wus katon patimu iki

lumêpas kang Endracapa
nêmpuh pêdhot tênggakira Indrajit
gumuling nèng ratanipun
umung bala wanara
dènnya Meganônda pagas jangganipun
jawata manadukara
sumawur udan wêwangi

lumrèng santi jaya-jaya
èstu jaya muji Lêksmana sami
wênang ngulapi talutuh
Jayasumitraputra
anglêpaskên malih warayang tumanduk
sanjata Surawijaya
gêmpung wadyane Indrajit

lan garwa kapitu pisan
wus abela marang patining laki
gusis katapis kapupus
padhang ing pabaratan
sirna gêmpang Indrajit sawadyanipun
katur ring Sang Dasamuka
pêjahe putra Indrajit

anglênggêr Prabu Rawana
anglir wrêksa rampas pange tan kari
kari wite andalujur
têlas upayanira
suka lamun matia tan arsa nungkul
mangêningakên pêpuja
amupus maring sêmadi

matia labuh nagara
miwah putra-putra sawadyanèki
têtela amung tyasipun
mamèt pati kewala
mung limpunge manawa jaya ing pungkur
kuntane dèn arsa-arsa
lan aji pamungkas kari

ciptanira Dasamuka
sapa kêlar nadhahi kunta mami
wus sah nguni pamètipun
nugraha nora nana
isining rat kang nadhahi kuntaningsun
Dasamuka mring pahoman
kapati brata sêmadi

kunêng malih winursita
ingkang anggung ulah puja sêmadi
mamêmpêng ing puja asru
nèng taman Argasoka
Rêtna Dèwi Putri Mantili pinunjul
nêtêpi sêtya susêtya
kapati ing siyang ratri

lawan Kusuma Trijatha
nora pisah marang sang rajaputri
mangkana wau sang ayu
lagya mêntas mêmuja
praptanira Trijatha nêmbah umatur
pukulun ing rananggana
tan wus ramening ajurit

sang rajaputri ngandika
iya nini kaya pa ing ajurit
Trijatha matur wotsantun
pan maksih gêgêmporan
ing Ngalêngka wus têlas punggawanipun
mung kalêthêk kantun tiga
wadya wanara tan kêni

punggawane taksih wêtah
amung kalong wanara alit-alit
duk prang wingi-wingènipun
kaki Prahastha pêjah
winginipun uwa Kumbakarna lampus
prang wingi kakang Trisirah
lan Trikaya kang ngêmasi

lan pun kakang Dewantaka
sabalane tumpês prang duk ing wingi
prang wau ingkang kapupu
kakang Aswanikumba
lan pun kakang Kumba-kumba pêjahipun
enjinge nuntên ing siyang
pêjahe kakang Indrajit

dening pun paman Lêksmana
uwa Kumbakarna ingkang mêjahi
wartinipun uwa prabu
Sang Binathara Rama
de pun kakang Kumba-kumba pêjahipun
dening Narpati Sugriwa
Swanikumba pun Maruti

waradin kang wre prawira
amêjahi rêksasa pra dipati
kaki Prastha pêjahipun
dening kapi Anila
pun Mitragna rêksasa andêl pinunjul
pêjahe dening pun bapa
duk prang purwaning mas kentir

yayah kadya mèsêm Kusumèng Mantili
èsême pinêkak
pangunadikaning galih
hèh aja kabanjur manah

hèh sang ati aywa suka-suka nuli
apan Si Rawana
iku durung angêmasi
aja ngabêrakên puja

hèh Bathara Otipati dewa Widi
nuntên enggalêna
patine Rawana nuli
sêsukêr talutuhing rat

payo nini aywa mêndhaasêmadi
rahayuning aprang
sabalane dèn basuki
sigra mangsah amêmuja

Sang Rêtna Yu Trijatha sampun sêsaji
sêsarating sarat
amêmujaamêpêki
kumutug apining dupa

wus matimpuh nèng ngandhap wêntisirèki
wêntis kanan numpang
lumumah astanirèki
astane têngên tumumpang

darijine sakawan tinêkêm sami
jêjêmpol kewala
kinarya ngadêg pribadi
sinipat pucuking grana

sipat pucuking garana adu manis
lan pucuk jêmpolan
sarambut nora ngoncati
sipating jêmpol lan grana

mangunênging tyas anung winangun ngêning
manungsung ing nala
mrih kaonang angênani
sumuka mring Endraloka

sampun sirna anggane putri Mantili
paningaling netra
mung sacêngkang mêpêt gilig
pucuking grana kewala

kang winawas lan pucuking jêmpolnèki
mung osik kewala
jroning tyas kang mobat-mabit
anjajah ngidêri jagad

ah Bathara Otipati dewa Widi
Hyang Jagad Pratingkah
tulungên ulun tumuli
rusakên talutuhing rat

tulungana tumuli kang sêtyèng bumi
age tulungana
awèha mulyaning bumi
jagad agring kênèng wisa

lan tulungên tumuli panutan mami
aywa ngantak-antak
dhuh Bathara Otipati
dhuh wara Widi bathara

tan antara prapta riris-riris wangi
luwar sang lir rêtna
sêsajèn wus dèn pangani
dening Kusuma Trijatha

kunêng ingkang luwar saking asêmadi
Prabu Dasamuka
kang anèng gêdhong sêmadi
gurune kabèh ngandikan

buta nujum buta pandhita wus prapti
bêlêg gêdhongira
guru-gurune nanggupi
yèn maksih jayèng bawana

sadalu Sang Dasamuka asêmadi
enjang kawarnaa
wadya wil wus dèn undhangi
yèn badhe ngawaki yuda

baris tugur ing alun-alun ngêbêki
wil Wilohitaksa
Gathodara ingkang maksih
lan ditya pun Maodara

nênggih ingkang nindhihi barisan sami
gumuruh wurahan
daludag awarni-warni
buta sêsimpênan prapta

wus siyaga Sang Dasamuka Narpati
amakutha êmas
sinasotya intên bumi
abra hèr laut akêmbang

badhong abra sinasotya intên bumi
murub anèng jaja
lawan makutha sênggani
lir baskara pitung dasa

wus sumaos wahananing rata manik
dwijawara prapta
atusan ing kanan kering
pating jalemprak abêksa

ting kathuwêl buta gundhul santi-santi
umung jaya-jaya
sigra bodholakên baris
budhal Prabu Dasamuka

kêndhang gonge gumuruh gurnang thongthonggrit
akêthèn alêksan
salomprèt sèwu mêlingi
prakampita bumi molah

kadya gunturgumuntur kèhing ditya ngrik
ibêkan kanang rat
gora rèh kagiri-giri
akèh warnane kang bala

nêlas sining busana kaprabon jurit
liring ngupakara
wus samya rinasuk sami
tan nêdya kuduring aprang

