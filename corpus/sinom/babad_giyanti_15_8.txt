wau kalane miyarsa
sang nata raosing tulis
surat kang saking Pangeran
Mangkunagara Dipati
nimbali pra dipati
para mantri praptèng ngayun
wus praptèng ngarsa nata
wong Suranata pinilih
ngandika pan sarwi anênggak kang waspa

anak putu wruhanira
mila padha sun timbali
Kakang Mas Adiwijaya
seda kasambut ing jurit
nèng Kaliabu goning
yuda lan Si Kulman iku
duk lagi pamondhokan
kuda lagya dèn cuculi
angênginthil mungsuhe kasêlak prapta

nora kongsi antuk bela
si adhi ing Pakungwati
angamuk-amuk katulak
prajurite kèh ngêmasi
mila ta dèn kêkinthil
mungsuhe saunduripun
sarwi marêbês waspa
kang wadya duk amiyarsi
gumarênggêng pangungune wadya kathah

pating salênggruk kang wadya
akathah kang sami nangis
sang nata malih ngandika
sajatine ingsun iki
pan iya ora pati
gêgêtun ing sedanipun
dene abêring aprang
sok pisaha tanpa kardi
lan patine Si Tumênggung Jayadirja

gêgêtun Si Jayadirja
sedane kakang mas iki
yèn prakara ing ngayuda
ilang bauningsun kering
patine Jadirjèki
nanging sun rasa ing kalbu
tan duwe kadang tuwa
kang kering ing tanahJawi
pan ing kono tyas ingsun kadya winêjak

tinunggu ing kadang tuwa
aja kudu milu jurit
kacèk antêpe tyas ingwang
upamane Cundhamani
ya ta kang wadya malih
angot kang pating salênggruk
kondur wau sang nata
cinarita madya sasi
datan antuk dhahar nendra naradipa

yèn dalu akêkayalan
awiyar ing Pranaragi
kêbon wanan sang dipatya
sang nata angikis latri
agung dènnya gung nangis
tanpa rowang lamun dalu
anjajah pakêbonan
uyang sariranirèki
datan kêna narendra siniwèng wadya

akarya tarub balarak
munggèng soring nagasari
dèrèng karsa yèn kundura
ri wusnya samadya sasi
wit lêjar tyasiraji
kundurira sang aprabu
lajêng dènnya parentah
ngundhangkên santri kang ngaji
sabên dalu atusan binuja uga

ênjing sang nata sineba
wijiling pasowan jawi
aglar satriya punggawa
pramônca prawira mantri
miwah sagung prajurit
mantri prameya pianjur
sang nata angandika
marang sagung pra dipati
hèh sakèhe Bupati Pajang Mataram

padha sun lilani sira
mulih mring Pajang Matawis
nanging aja bêbarêngan
êlêta sapuluh wêngi
wong Pajang andhingini
wong Mataram kari pungkur
yèn besuk arang udan
dèn padha enggalan bali
angsah ingsun ambêdhah ing Surabaya

dene kang tunggu maring wang
ngamunga kang pra dipati
môncanagarasadaya
mung putra santana kari
sandika pra dipati
malih ngandika sang prabu
Tumênggung Sindusasra
sira akaryaa tulis
angsul-angsul marang Si Mangkunagara

lan malih kang saprakara
sedane kakang mas iki
uwis padha amupusa
iya wus takdiring Widi
aja na kang prihatin
mring ajal wêwatêsipun
anungkulakên iya
ing pakarya mangun jurit
kapindhone pan iya parentah ingwang

Si Tumênggung Wiranata
iya dèn ulihna maning
lungguh bupati pangarsa
aja owah kaya dhingin
iya amung sawiji
Ranadiningrat sun pundhut
praptaa Pranaraga
surat dadya sinung aglis
mring dutane Pangeran Mangkunagara

caraka pamit umêsat
kunêng gantya kang winarni
dêlèr gêlak dutanira
mring Pangran Mangkunagari
kathah dènnya kêkirim
amrih sagêd pisahipun
pangeran lan kang rama
duta dêlèr wanti-wanti
ing sêmune kadi ta anganggo japa

kadya sela saupama
Pangran Mangkunagarèki
agung pinocok ing waja
lami-lami têmah gigrig
budhal saking Matawis
Têgal Bayêm ngetanipun
kèndêl ing Pajagalan
alami sawêg anganti
pra dipati kang têksih ajêng-ajêngan

agunêm nèng Pajagalan
Pangran Mangkunagarèki
kasaru dutane prapta
ingkang saking Pranaragi
sêrat katur ing gusti
saking rama sang aprabu
tinampan tinupiksa
wusnya tarimanirèki
dènnya atur uninga sedaning raka

kaping kalih pêparentah
Tumênggung Wiranatèki
muliha karyane lama
dadi bupati pangarsi
amung punggawa siji
Ranadiningrat pinundhut
praptaa Pranaraga
pangeran aniti-niti
pandangune solah tingkahe kang rama

yèn wus prapta Pranaraga
badhene kang pra dipati
sami kalilan mantuka
Bupati Pajang Matawis
sawingking kula gusti
pra dipati budhalipun
inggih benjang katiga
ingandikan wangsul malih
nutugakên karsa gêcak Surabaya

ing Madiun pêjahira
Pangran Mangkudipurèki
mangke Rahadèn Sumbarja
sampun pinacak bupati
nanging namaning maksih
Pangran Purwanagarèku
pangeran angandika
têka mêngkono kiyai
sabênêre iya anak kang atuwa

Si Tumênggung Ranadirja
iya ing Magêtan iki
dene kang anom dadia
iya Magêtan prayogi
anulya dèn timbali
Tumênggung Sumadirjèku
lawan Ranadipura
Kudanawarsa wus prapti
pangulune Ki Iman wus tinimbalan

sadaya wus sami prapta
lan sadasa mantri miji
pangeran alon ngandika
hèh Sumadirja sirèki
tanpa gawe ing mangkin
gonira milu maringsun
ramanira kang pêjah
Madiun wus dèn tanduri
kang pinacak arinira Si Sumbarja

dene ta ing lakonira
iya karsaning kiyai
ginawakakên maringwang
tinuduh amangun jurit
mêngko bapane mati
têka kang anom tinandur
anyilikakên manah
kiyai ngowah-owahi
iya kaya lunase Tumênggung Jipang

sadosane tinimbanga
durung sumurupa yêkti
ya Si Suradimênggala
têka nora na tinolih
bature mangan kunci
mangan lo anèng wanagung
liwat mèlu kangèlan
lara pati dèn labuhi
Si Tumênggung Suradimênggala Jipang

iya ing mêngko sok wonga
gêlêm milu mring kiyai
ugêr wus sugih jajahan
nguni bêbakali yêkti
dèn bêbujung Kumpêni
têlusupan jurang gunung
ing pirang-pirang wulan
mung amangan dhangkèl kunci
nora ginggang ya Si Suradimênggala

bêsono-bêsono iya
saking tan ngrasa sayêkti
kalamun dadia cacad
têka nora dèn maklumi
wus jamakê wong cilik
sathithik dêduganipun
Iman matur anêmbah
lamun makatên ramaji
botên eca kang kocap ing dalêm Kitab

lamun panjênêngan nata
inggih angowah-owahi
lamat suda kang dêrajat
pangeran mèsêm ing mangkin
pangandikanya malih
Ranadiningrat sirèku
pinundhut ing sang nata
ngandikan mring Pranaragi
nêmbah matur Tumênggung Ranadiningrat

pukulun ajrih kawula
manawi dipun pêjahi
pangeran gumujêng latah
lah Kudanawarsa iki
wong siji kang nêmahi
kang akèh gêmpal tyasipun
jêr Suradimênggala
tunggale padha prajanji
laralapa sisip kêdhik pinêjahan

wongê kabèh kêkês padha
pêpitune kang sawiji
ya Si Suradimênggala
pan iku kancane lami
sapa kang manastèni
ngugung wong patbêlas iku
punggawa laralapa
mêngko kabèh pasthi elik
sapatine ya Si Suradimênggala

têtela kaca bênggala
mangkana tinundhung sami
payo padha makuwona
bubar sagung pra dipati
miwah pra mantri miji
mangkana ing dalunipun
miji papat ngandikan
lawan pêngulunirèki
kanêmira Tumênggung Kudanawarsa

sami munggèng ngarsanira
pangeran nyaoskên pikir
dènira arsa magêla
Kudanawarsa turnèki
dhuh anggèr kadipundi
sawêg inggih bekanipun
gusti rama paduka
adarbe karsa pribadi
inggih dene dèrèng radin tanah Jawah

nanging ta sadasa-dasa
inggih pinupus ing batin
awon kocapa ing liyan
binêtahakên utami
pangeran ngandikaris
yèn aja bêtaha ingsun
dhingin mula wus congkrah
jêr kêbangêtên kiyai
tômpa matêng mêntah-mêntah kinalêthak

Tumênggung Kudanawarsa
aturira ngasih-asih
gusti paran kinarsakna
pikir kang botên prayogi
saru ing tanah Jawi
lan paduka putra sêpuh
tur paman maratuwa
inggih ing don kadipundi
angandika Pangeran Mangkunagara

lah iya Kudanawarsa
yèn ingsun maksih anunggil
mati ngênês balaningwang
nora bisa anglakoni
pangulune nambungi
tur sêmbah alon umatur
dhuh gusti makatêna
pundi kang botên kadugi
sakarsane inggih rama jêngandika

inggih ngaturana surat
ing rama tuwan sang aji
tuwan darbea panêdha
yèn botên dipun sagahi
punika sêdhêng purik
pangeran ngandikanipun
yèn ingsun mangkonoa
pasthi nuli dèn timbali
karsaningsun aja kongsi tinimbalan

yèn ingsun tinimbalana
yèn nora lumaku wêdi
witning ingsun lumakua
kapriye polahku benjing
ingsun katêmu wêdi
lagi mêngkono tyas ingsun
êmbuh apa kang mawa
wêdiku kapati-pati
lumuh têmên ingsun iki katêmua

bênêr apa kang angucap
kudu karusakan mami
puluh-puluh ingsun têmah
dadi mati dadi urip
lan kapindhone mami
ngaurip tiwas kalangkung
layone kangjêng rama
tan kêna nunggal Magiri
kaya ingsun kajaba trahing Mataram

iki dêlèr ing Samarang
ngajak bêcik sun langgati
dene ta apamrih ingwang
mung layone rama mami
sok kumpula Magiri
amung iku amrih ingsun
tan ana sêdya liya
mung layone bapa mami
sok kumpula iya ana gunung Mêrak

yèn nora sun langgatana
luput ing pangarah mami
layone wong tuwan ingwang
pan dhingin sanggup kiyai
karsa amratikêli
marang Kumpêni amundhut
layone ingkang raka
nora jêbul malah mangkin
lamun nora ingsun dhewe ingkang molah

dene kiyai ing benjang
bangêt dêduka mring mami
kongsi amukul maring wang
dêlèr sanggup anulungi
wus mantêp pikir mami
Kudanawarsa umatur
nanging ta dipun samar
mawia rèrèh sakêdhik
rama tuwan wong agung sumbagèng jagat

aguna tur aprawira
wêweka sudibyèng wèsthi
Ki Iman nambungi sabda
inggih sayêktos sang aji
wong agung amupugi
ing aguna kasap lêmbut
prakosa môndrawignya
têtêp prawira ngajurit
nanging mangke wêwatak sagêde owah

inggih dene sagêd nglunas
punggawane kang wus janji
barênga sapêjah gêsang
laralapa dèn labuhi
lagi sisip sakêdhik
têka nora ana ketung
pratôndha bakal tiwas
têka kolu anglunasi
mring Tumênggung Suradimênggala Jipang

