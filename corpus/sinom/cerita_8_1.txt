Satama Satami nêmbah
ngujung sukune sang aji
ngusapi suku kang kanan
Ni Satami suku kering
Ki Satama Satami
anjêngêr dènira dulu
satuwuh dèrèng wikan
baguse tan na tumandhing
angandika Sang Narpa Banjaransêkar

apa karêpira padha
manjing guwa ôndra pati
lan ing ngêndi wismanira
matur Satama Satami
kawula arsa ngabdi
ngèstupada sang aulun
ulun tan darbe nata
kuwur ingkang janma alit
langkung rêsah tan wontên lêrês katingal

wondene sana kawula
dhusun Bojonglopang gusti
kawula turi sampeyan
gusti jumênênga aji
ngandika sri bupati
ya sun tarima aturmu
samêngko durung môngsa
benjang yèn wus Gara Kasih
apan ingsun jumênêng aja kadhangdhang

yèn marêngi karsaning Yyang
ingsun arsa mangun jurit
angrêbut nagara Jawa
amungsuh ratu linuwih
yèn sira tan udani
ngalas Galuh ana ratu
kuthane tan katingal
karsaning Yyang maksih gaib
ratu wadon widadari kamanungsan

bala prajurit wanodya
dhomas para sêkti-sêkti
iku lamun marêngana
prabu wadon widadari
sun jaluk kratonnèki
arsa sun rêbut prang pupuh
dadya sira muliha
pradandanana prajurit
alas Galuh lah kêpungên lurugana

dene sun anuli prapta
kadhaton masthi kaèksi
nuwun amit Ki Satama
Satami sing guwa mijil
langku trustha ing galih
dene sampun darbe ratu
kunêng ingkang winarna
kang kari sru nêru brangti
kunêng kocap ing Galuh wana seluman

Ratu Ayu Prabu Kênya
Rêtnayu Suprabawati
juluk Dewata Lêngkara
ayu manis kaduk lindri
warnane salin-salin
pêpitu sadinanipun
nora bisa anyôndra
lir intên rineka janmi
kang kayangan Sagara Kidul kuciwa

patut nurunakên nata
prajurit dhomas samyèstri
wadananipun sakawan
pêpatihipun satunggil
Sri Nata Gênawati
kang angrèh putri sadarum
wadana kang satunggal
Suradiwati sinêkti
punggawanya rongatus putri sadaya

yèn aprang samya kapalan
sadaya ngagêm jêmparing
sami nitih kuda pancal
ulêse jêragêm adi
sisih Rêtnadewati
punggawane kalih atus
ngrawit rêtna sadaya
sikêp lawung yèn ajurit
sabalane sami nitih kuda pêthak

lurah panêgar wastanya
Rêtna Dèwi Nagawati
kalih atus punggawanya
jêjuluk Minôngkawati
anitih kuda kuning
nênggih jangkêpipun catur
Asmarawati nama
kalih atus kang prajurit
sikêp towok nitih kudyèrêng sadaya

anyothe tamsir ginilap
Rêtna Dèwi Nakawati
sakancane nyothe pêdhang
kang anumbak nyothe cundrik
dene kang ngagêm sami
panah anyuriga suduk
supênuh ing paglaran
nora na jalêr sawiji
nagri Galuh agêmah langkung raharja

karta-karti kang nagara
musuh nora nana wani
jêjêl pêpêt tuwin desa
nora na alas dumadi
gaga têgil lan sabin
ingkang kawêngku ing Galuh
anging durung katingal
ya ta wau prabu èstri
sawusira busana gya siniwaka

andhèr kang prajurit kênya
ingkang sowan sri bupati
prabu ing wana seluman
Raja Patih Gênawati
prajurit tanpa tandhing
wêdana papat ing pungkur
punggawandhèr atarap
jajar tata kadya ringgit
prabu rara suka aris angandika

ingsun ing dalu supêna
lan ana swara kapyarsi
èngêt-èngêt aywa lupa
mêngko uwis ulih tandhing
kang duwe nagri prapti
karsa jumênêng ing Galuh
sira wus kamanungsan
acamah kang widadari
kang jumênêng satriya Andaniswara

lan sun gugu impèn ingwang
wong bagus kawuryan prapti
ingsun takoni sêmbrana
nyalunthange amranani
ika baya wong ngêndi
sumêngguh kumaruh-aruh
sêmbrana tanpa krama
anjêngêr tan arsa linggih
manthelange si dhungkah wadhuke bêdhah

rumêsêp angaku sanak
angkuhe kaya bupati
tan rumôngsa yèn anêka
sêmune aladak batin
cumêrcêp basa adhi
iya iku ngaku ratu
yayi ing tanah Jawa
anjaluk karaton mami
kutha Galuh basane arsa ngênggenan

iku kaya tan supêna
sawantahe kala prapti
tanpa sangkan nèng ngarsèngwang
anjêjêr norarsa linggih
jaluk kêraton mami
ingsun wèhi basa saru
lungane tan pamitan
sun tantang nora nauri
besuk wangsul arsa jumênêng narendra

gumuyu matur pranata
Raja Dèwi Gênawati
jamak wong nendra supêna
môngsa nuntên daradasih
sapa sintên kang wani
ing panjênêngan sang prabu
yayi aja mêngkana
kawasaning dewa luwih
yèn têmêna dene noraa kayaa

kang dadi raosing manah
gumampang arsa dadya ji
karo wisiking bathara
iku ingkang nguwatiri
dene kang misik mami
apêngawak eyang prabu
ingkang ngadhaton taman
sabên-sabên eyang aji
nora goroh yèn ngandika pasthi nyata

apa kang kèpi deningwang
kang cinêtha dadi aji
yèn nyataa durung ngalap
aja ge jumênêng aji
yèn durung sun ngêmasi
Gênawati nêmbah matur
sampun sinuhun aprang
yèn kula dèrèng ngêmasi
Gênawati pantêse dadi sawulan

putri papat matur nêmbah
dhuh sampun dinawa gusti
mindhak angrêrundah manah
sanadyan yêktosa benjing
môngsa jriha prang tandhing
ngabên pragolaning pupuh
kantar bau amilang
tatu gênti pêdhang kêris
iya bênêr yayi nanging aja lena

suwaraa wadyabala
barisa pêndhêm prasami
manawa têmên wirayat
ana jugul angênèni
kalawan sira sami
kapat padha ingsun utus
anêlika ing taman
mênawa têmên kang kèpi
lamun ana ing taman ya ciwisêna

matura ing eyang nata
dora têmên impèn mami
lingsène padha adusa
nêmbah matur sang dewa ji
botên tindak pribadi
ora amung bêktiningsun
aturna eyang nata
anging aja lami-lami
ingsun yayi watir ujaring wirayat

asamar yayi manawa
kapanggih janma kang kèpi
gumuyu Suradiwatya
môngsa jriha padha siji
inggih ulun kapati
wong siji pasthi kacakup
wus amit asiyaga
mumbul ngambah ing wiyati
kadya thathit ngungkuli guwa anglayang

aniyup manjing ing guwa
anuju nora marêngi
Ki Satama sampun mêdal
ing ênu nora kawarni
desa Bojong kawarni
mêpak kulawangsanipun
saha gêgamanira
sakalangkung gênging baris
gaman babad pêpak wadung kudhi kampak

linggis pacul lan kalewang
pecok pêthèl tunggar arit
nênggih ki buyut wus bubar
Nyai Satami tan kari
samya nusul kang kari
rikating carita rawuh
alas Galuh kinêpang
têpung kikis langkung janmi
samya mondhok dandan-dandan pasanggrahan

pasang rakit lir kadhatyan
nak putu nora na dugi
gantya wau kang kocapa
Sri Nata Banjaransari
kang lagya nungku brangti
ingkang atapa aturu
panakawan nèng dagan
wus têlasan dèrèng mijil
kang winarna kusuma yu arsa siram

ngadêg têpining kang toya
cucul sampur lan kulambi
atanapi kasêmêkan
sinèlèh gêgilang uning
prasamya ngirap wèni
amung kantun kalih pinjung
samya ngasta pasatan
wus salin Suradiwati
patêlêsan cawêni pupus alaras

Rêtnadewati anyandhak
patêlêsan gih cawêni
Nakawati cucul sinjang
rangrangan têlêsannèki
Asmarawati salin
srasah patêlêsanipun
wus samya gêbyur toya
aganti kosokan sami
acêciblon pinatut kadya gamêlan

imbal samya sêsiratan
asuka-suka nglangkungi
nora nana dipun taha
janma môngsa na awani
nora nyana angimpi
lamun kalêbêtan pandung
wêntis kengis katingal
pambayun tan dèn rawati
sang dyah kapat samya tandhing wonga-wonga

Sri Nata Banjaransêkar
adangu dènira ngintip
gumyur-gumyur manahira
ningali pambayun kuning
bundêr kadya nyu gadhing
kaya dèn cêkêla gapyuk
jomblong kang panakawan
kumêdhèp têsmak ningali
wêntis kengis gumêbyar kadya parada

Sri Nata Banjaransêkar
ing driya kasmaran kingkin
dhasar wong agung jêjaka
kalawan jinarwan ngilmi
dene kang eyang nguni
binuka waranèng kalbu
panakawan tan ngucap
satuwuk dèrèng ningali
ing wanodya ayune mendahaneya

uningaa prabu kênya
lawan Ratu Gênawati
sang nata ngunadikèng tyas
baya ikiwidadari
durung ingsun ningali
amatèni rarasing rum
ingsun maksiha wirya
nora ketang lara pati
ingkang siram wus tutug dènnya gosokan

adangu angum ing toya
cawêni karakêt wêntis
kaya nora patêlêsan
tela-tela dèn tingali
anut lembaking warih
katon mêndhukul amênthul
radèn tanpa jamuga
kadya pêjah tanpa kanin
ingkang siram wus mêntas samya asinjang

Suradiwati sinjangnya
pathola di dhasar wilis
jingga tinêpi samirnya
sêkar kangkung kampuhnèki
Rêtnadiwati salin
sinjange pathola wungu
samire udaraga
kampuhe gadhung mêlati
Nakawati sinjange pathola rêkta

samir gadhung pinèrêm mas
podhang-podhang kampuhnèki
Ni Asmarawati sinjang
pathola di dhasar wilis
samir sinidhang pinggir
dodol sinantênan patut
kampuhe bangun tulak
samya gônda wida wangi
ngore rema dyah ayu samya sasêkar

samya cundhuk jungkat rêtna
ngeca-eca mêthik sari
tan nyana ana manungsa
rahadèn ngintip ngindhiki
Dèwi Suradewati
ginêtak saking ing pungkur
lah padha ngrusak taman
sêkar rusak dèn uruti
sang dyah kagyat lir gulamit sosotira

kaya anggêtak ing bocah
si anu ngêgèt-êgèti
kumêpyur manah kumêsar
têrataban kêtir-kêtir
dèn têbasa sakêthi
bungkêr ingsun durung lipur
apa kabalik sura
si disambêr ing tok-iyik
si diranjam ing gantal kêmbang wong papat

si disarap nganggang-anggang
si dituwêk kuku jênthik
si dikêkêthok ing asta
dibungis sukan ngarani
dirampoga wong èstri
kang anom padha yu-ayu
dijarata papêrman
dipêndhêm kasur gêguling
dèn kirima layon sêkar gônda wida

anganggo malang-sumirang
angkuhe kaduli-duli
ingsun dèn gawe dêdolan
kaya maring garwanèki
baya sira wong ngêndi
gawe solah lala lucu
tan pakèring ta sira
dene têka wani-wani
saba taman ngandêlakên yèn prawira

taman tan kêna ingambah
padusaning widadari
kang duwe prabu wanodya
Sri Galuh prabu linuwih
emane tan marêngi
prabu kênya ingkang adus
pasthi yèn sira pêjah
kabêjan tiba ing mami
sun dhèdhèli kalêbu olèh ngapura

sri nata mèsêm ngandika
lir madu rinatus gêndhis
iki priye walik sumpah
wong nglarangi dèn larangi
taman têtunggon mami
parentahe eyang prabu
dadya baul kewala
pangguh padha angawisi
panakawan nauri lêrês ki lurah

dadya jangêt kinatigan
Suradewati ambêngis
hèh bungkêr padu wong apa
sabasanira wong isin
têka kêkiwul angling
sun pundhut sadandanamu
asruwalana kewala
angur êndi sira mati
anauri gusti sumôngga ing karsa

kênaa nora kênaa
apuranira mas gusti
sumaur sun tan ngapura
katur sarirèngsun yayi
tanggung sira dhèdhèli
luhung ngawulakna mringsun
nyêraba monakawan
gèr sintên sinambat ing sih
kapat pisan kusuma aja ge duka

dèn gêng pariksa ngaksama
dèn asih wong kawlasasih
sang dyah kapat sarêng ngucap
crèwèt kakehan paracis
saya manasbarani
si angrintih adol lucu
enggal payo lungaa
bagusmu eman yèn mati
saparanmu bagus ngêndi umahira

dene sugih wani sira
asaba ing tamansari
rumakêt angaku sanak
sun dudu wong sundêl anjing
angrarêpa sira mrih
luputa baya si anu
bok sampun sangêt duka
sira takon wisma mami
iya taman samêngko tatunggon ingwang

sangdyah kapat sru angucap
basakêna iki janmi
dene têka ardalepa
tinakonan amalêsi
nora jrih tan dhêp ngisin
angathiwul amrih kiwul
rumakêt kumasanak
sae janggol angêntèni
saparanmu aja tambuh sumaura

môngsa ta ingsun undanga
gêgêki angaku rabi
iku akale si jênat
panakawan ro nambungi
bok inggih dèn turuti
pan paduka sami wêruh
sang dyah sami angucap
si jênat mêmanas ati
nanging sajroning tyas panggraitanira

ya iki kang kasupêna
dènira sri narapati
adoradasih si jênat
nyata abagus wong iki
aprabu sêmunèki
wong abagus ngêgus-êgus
si dhongkah larah-la-rah
emane wong iki dadi
musuh dalêm sang dyah kapat padhasmara

nanging sinamun ing duka
akarsa dipun ayoni
wis bungkêr age lungaa
tinggala dodod lan kêris
yèn kenging sang lir Ratih
apuranipun dèn agung
dodod kêris satunggal
tan wontên kinarya salin
ing saduka-dukane kawula têdha

aja kakehan wicara
mupung ingsun durung runtik
sira kalêbèng larangan
angur êndi sun patèni
angling Banjaransari
sakarsanira ngong turut
ingsun banjur ngawula
atur pêjah gêsang mami
marma praptèng kene wus sun sêdya pêjah

sang dyah kapat narik pêdhang
dèn prayitna sira mati
alah payo tibakêna
angur aja tèki-tèki
wutah ludira mami
mas ayu nora sun dulu
mung kang katon sihira
bramantya Suradewati
dipun pêdhang Banjaransari kajêngkang

tinundha sangking ing wuntat
dene Ni Rêtnadewati
Kênakawati sing kanan
Asmarawati sing kering
mêdhang awanti-wanti
mèsêm ngandika sang prabu
lah yayi eman rêngat
tuwêkkên kincanging alis
lurubana sampurira ing asmara

kunjaranên ing paprêman
bêlokên kasur gêguling
bandanên ing kasêmêkan
nora sêdya sun unduri
bêndhilin gantèn wangi
ni masku jamasana luh
sang dyah kapat bramantya
sarêng dènnya amêdhangi
tan tumama pêdhange tikêl sadaya

samya narik sudukira
sarêng nuduk nitir-nitir
ngandika Banjaransêkar
wis yayi mas aja runtik
eman sotya alindri
sênêning wadana mancur
dhuh babo mirah ingwang
sang dyah kapat sarêng angling
amalêsa lah payo padha prawira

sêdhêng ingsun lawan sira
ngadu têguh rêbut sêkti
Banjaransari wuwusnya
besuk malês jroning guling
iku yèn dèn lilani
mring kang mindha ruming santun
yèn wus anèng jro pura
ing kene tan sun ladèni
besuk nèng jroning tilam takêr ludira

samya akaku tyasira
wasana anjrit anangis
amungsuh prang lan wong edan
iya sun turkên hyang kaki
dimèn dèn upatani
sang dyah kapat samya matur
Nata Banjaransêkar
nyarêngi nora kaèksi
sapraptane ing ngarsane eyangira

nangis sumungkêm ing pada
têka ngêndi sira nini
dene padha akaruna
alon umatur sang dèwi
kula mring tamansari
wontên tiyang jalêr bagus
ulun tundhung tan lunga
pradata wasana jurit
lir wong edan sinudukan angêngudang

gumujêng raja pandhita
aja sira wani-wani
ika kêkasihing dewa
ingsun nini nora wani
balik muliha aglis
nagara Galuh kinêpung
wong kang ana taman
ing besuk nini kapanggih
yèn makotên nuwun amit arsa durma

wus ngabêkti sang dyah samya angêmbara
kunêng ingkang winarni
Sri Banjaransêkar
wus praptèng pabarisan
anging tan ana udani
ingkang angêpang
sêdhih dening gagêring

 wong amêngsah lalêmbut masthi tan wikan
siniram toya atis
sakit samya rumab
ting galêrêng swaranya
ingkang tinêkak gumigil
jubur tinulak
dumadya lara ngising

lara panastis kathah salah paningal
angamuk dèn bandani
akathah kang edan
ki buyut langkung susah
dèn tumbali dèn tulaki
adhèng sakêdhap
anuli gagat malih

marmanya mangkana sagunging wit-witan
wismanirèng dhadhêmit
dèn obong dèn bubrah
samya dèn ical-ical
alun-alun dèn isingi
miwah paseban
bangsal dèn obrak-abrik

kawuwusa para putri kang ngumbara
kang saking tamansari
arsa umarêka
marang sang prabu kênya
lamun prangira kajodhi
putri sakawan
wus prapta jroning puri

prabu rara pinarak lan patihira
Sri Nata Gênawati
ingayap putri dhomas
tuwin wadana papat
angandika sri bupati
paran rêmbugnya
mungsuh ngêpung nagari

Gênawati matur lan putri sakawan
gusti botên kuwatir
amungsuh manungsa
môngsa ugi wikana
ingkang kawula watiri
pun yayi warta
ing taman wontên janmi

anèng gêdhong dalêm kathil tinilêman
kula botên andugi
sintên kang puruna
matur putri sakawan
mila ulun lan pun yayi
eca asiram
têlêsan sutra wilis

payudara wêntis kengis pan katingal
dhuh lae wirang isin
samya amiyarsa
sakèhe putri dhomas
mendahe gone ningali
si dhongkah bêdhah
suwe dènira ngintip

yêkti wikan waspada lungiding prana
dangu kula nèng warih
nulya ulun mêntas
prasamya mêndhêt sêkar
eca-eca lan pun yayi
botên anyana
kula dèn parêpêki

samya kagyat kawula jumbul sadaya
kêsar-kêsar kang ati
langkung tri pandurat
gumêtêr anêratap
tyas amba marase misih
kringêt reweyan
gumêtêr awak mami

panas ingkang manah dene dipun gêtak
mèsêm sri narapati
samya sumyak-sumyak
ngandika sri narendra
iku yayi wong ing ngêndi
nuhun punika
supêna doradasih

botên sisip supêna dalêm punika
wontên ing tamansari
ngakên ingkang wayah
maring jêng panêmbahan
wastane Banjaransari
wêwah apanjang
botên sagêd mêstani

sang nata ris ngandika saparanira
eling-elingên sami
matur putri kapat
wiwit Banjaransêkar
sumbaga Panji Rêrangin
sri murtining prang
sang andon jayèng jurit

têtunggule ngalaga mayu arjèng rat
sang nata tukup lathi
Gênawati suka
gumyak kang putri dhomas
parêkan suka kêpati
agulasahan
kêpoyuh-poyuh sami

ana padha kaku atine sadaya
kang sangêt nora eling
samya pinijêtan
ana kang niba-niba
wus katur sapolahnèki
purwa wasana
atata kadya ringgit

raja dèwi ana karasa ing manah
yèn mangkono ta sami
sira dhinginana
anêmbanga têngara
yayi Rêtna Gênawati
anindhihana
munah kang ngêpung iki

dèn prayitna sirnakna ta babarpisan
nuhun nêmbah wus mijil
sawadya punggawa
putri dhomas siyaga
sadandananing ajurit
samya kapalan
gêgaman amiranti

wus anêmbang têngara umyang gumêrah
bêndhe tambur lan bèri
wong ing Galuh obah
dhasar sampun siyaga
ambrubul kadya jêladri
ambèr balabar
sumahab angêbêki

ngalun-alun kèbêkan dening gêgaman
dhoyong kang pancak suji
lêlêmbut seluman
jim pêri pêrayangan
ngêndi-êndi padha prapti
samya ngandikan
wiyat kèbêkan baris

ingka angkêr-angkêr rat Jawi sadaya
kang têngga sami prapti
munya gantya-gantya
Raja Ngin-angin prapta
Nglinglung Tunggulwulung prapti
sagêgamannya
jim toya dharat ardi

Prabu Gênawati angrasuk busana
makutha binuka sri
mubyaring sêsotya
grudha ngarêp ing wuntat
mas sungsun tiga warna sri
kêbak sotya bra
jumêrut lan hèr gêni

asumping mas nayaka jumantên muncar
gêlang kana ting-anting
kilat bau arja
akalung sungsun sapta
abinggêl naga rinukmi
akêbo mênggah
bênting hèr mas sotya di

arasukan walungsung Hyang Ôntaboga
sisik mas kumala di
akancing musthika
alancingan sap tiga
endhonge kêbak jêmparing
musthi gandhewa
wilmana dèn titihi

kêmbar lawan Sang NataGaluh warnanya
sadaya para putri
sampun asiyaga
ngagêm kaprajuritan
tandangira angajrihi
prigêling solah
lir kakung tan ngèstrèni

minulya ring busana bra warna-warna
wus pêpak samya mijil
têtêg baris bubar
orêk jim pêrayangan
jim kuning ijo bang putih
nora antara
kang angkêr samya muni

saput wiyat kang swara gumêr-gumêrah
têngara muni ganti
pênuh nginggil ngandhap
dening jim pêrayangan
kang ngêpung garjita sami
gya undhang marang
wadya têngara nuli

sampun obah kang baris tan ana wikan
samya angawur sami
wiyat miwah dharat
dening jim pêrayangan
kayu watu dèn gêbuki
myang tinumbakan
dyan campuh punang jurit

mungsuh swara wonge pan ora katingal
kang wêruh mung kya patih
obah kang awiyat
ingkang swara ibêkan
obah bumi jroning jurit
kang pracalita
kêtug dhèdhèt rawati

sindhung aliwawar tarik pôncawora
dyan udan angin prapti
watu lan karakal
tanbuh musuh lan rowang
nanging mêksa dèn bêdhili
rame kang yuda
acaruk dènnya jurit

yèn katona langkung rame lêt-ulêtan
tinindhihan pribadi
dening Ki Satama
mung puniku kang wikan
jim prayangan dhêmit ajrih
mring Ki Satama
dene wikan pribadi

lawan sêkti jim dharat kaburu samya
kang dhuwur tan ngobêri
angudani sela
tan gumingsir manungsa
tate ngantêban sela writ
ya wurukira
Ki Satama linuwih

anging sela kang nginggil asru tibanya
wong Bojong bingung sami
akaku tyasira
mungsuh nora katingal
lumayu binêrêk sami
dening jim nulya
Ki Satama dèn ungsi

angamuka bêrêk bali Ki Satama
nênga tawang jim wêdi
kang angrêksa taman
nora nana kodanan
pratôndha janma linuwih
ingkang katiban
watu prasamya ngungsi

mring ki buyut abingung dènira ngrêksa
kang jurit sampe wêngi
ingkang mênang aprang
para jim sukan-sukan
paticangrêngkung gong muni
dharat ngawiyat
manungsa dhêdhêp sami

Ki Satama pitêkur lan rabinira
angajap-ajap gusti-
nira nora prapta
kuwat pira sun dhawak
lan sun dudu trahing aji
mati uripa
tinindhihana gusti

mungsuh iki lagya jim kang bandarakan
prajurit durung mijil
kang padha prawira
putri dhomas sumbaga
byar raina kèh para jim
nêmbang têngara
manungsa animbangi

wus ayun-ayunan jim lawan manungsa
manah jrih de tan uning
anak putunira
Ki Satama kang wikan
mring jim mila padha wêdi
kalangkung suka
Raja Banjaransari

aningali polahing abdi katingal
tanpa sangkan gya prapti
Satami Satama
kalih nungkêmi pada
kalihe samya anangis
ngunjuki tiwas
risak di dalêm alit

iya uwis sapolahira sun wikan
nulya dipun sipati
pan sampun katingal
lalêmbut kadya janma
wong sadaya dèn sipati
pinaring toya
wadyalit samya uning

dhatêng brakasakan samya bungah-bungah
payo ngamuk ja wêdi
sampun atêngara
bêndhe bèri gumêrah
jim manungsa watang sami
kadya rob ingkang
samodra andhatêngi

prangira mor silih-ukih maputêran
yayah paguting ardi
madhudhat-dhinudhat
mamrêp maprang myang nyakra
lamun ta kêna amati
lêmbut kèh pêjah
brakasakan kèh kanin

iya janma akèh kanin sagêndhingnya
lêmbut kawon ing janmi
jim anèng awiyat
asru swara tri gora
pracôndha gêng ingkang prapti
naput limunan
mêndhung dhèdhèt rawati

pêtêng anglir têngah wêngi tan wruh mêngsah
patya gagap-gagapi
buh mungsuh lan rowang
tan karuan gyanira
watu padhas lan karikil
tiba lir udan
ting sulayah janmalit

ratuning jim sigra angabani bala
bingung manungsa sami
ing nginggil ing dharat
Raja Banjaransêkar
langkung wlas ningali abdi
asuku tunggal
nêkung amatêk aji

êjim panjênêngan kèdhêp brakasakan
parayangan lan dhêmit
lawan sato kewan
pasthi ajrih sadaya
atari sêdhêng sang aji
tumêngèng tawang
wus katarimèng Widi

sakèhing jim nginggil kalawan ing dharat
lir pinêtik pan ajrih
sadaya uninga
wau ing gustinira
jim kangwontên ing wiyati
samya aniba
kèh lumayu angungsi

jro sagara gunung guwa sor pratala
ing dharat samya tangi
ngrasa tinumbakan
binêdhil binalangan
ginitikan dèn pêdhangi
miwah binônda
kèh lumpuh dheprok siti

sirna gêmpang lêmbut têrgana gumawang
katingal sang yyang rawi
tur jim datan kilap
yèn ana panjênêngan
tanggal panjênêngan aji
lami ngulatan
sakèhing ratuning jim

sarêng tumingal cahya mancêr ing jaja
sumuk ing ngandhap nginggil
nyamadi buwana
sadaya nora kilap
lamun gustinira lami
nulya asoan
sakèhing ratuning jim

angrarêpa makidhupuh suku jaja
tan kawasa ningali
kalangkung jrihira
ri sêdhêng angandika
Sri Nata Banjaransari
iya tan samar
sakèhing ratuning jim

kita iki lamun panjênênganingrat
eyang kang dhingin-dhingin
tumamèng ing kita
sun rêngganaku tôndha
samya matur saha bêkti
èstu tan kilap
sang narpa gusti lami

panjênêngan dalêm Sri Nata Sindhula
ing Galuh kang nagari
kang nurunkên nata
siluman lan manungsa
tumama ulun ngratoni
pratôndha eyang
kita nora atêbih

tuhu ulun panjênêngan Nata Jawa
botên wontên nyamèni
pan têdhak-tumêdhak
dhatêng ing akir jaman
tumêka Pajang Matawis
satêdhak-têdhak
gih tuwan kang darbèni

ulun sama angawula dhatêng tuwan
kita nut sakarsa ji
ing wêktu punika
manungsa wruh sadaya
mringjim setan lan dhadhêmit
sampunnya têlas
turing jim wus ginaib

sampun katon nagari Galuh kuthanya
jêmbar kalangkung radin
wongira akathah
sami pacak barisan
manungsa mati tan mati
salin panggonan
ngalih Galuh nagari

mila gêmah wong kiwa têngên kang kalap
ginawa raganèki
kang pacak barisan
môngka senapatinya
Ratu Ayu Gênawati
panganjuring prang
Rêtna Suradewati

lawan Rêtnawati panumping kang kanan
Ni Dèwi Nakawati
panumping kang kiwa
Rêtnasmarawatika
Raja Dèwi Gênawati
minôngka dhadha
kasmaran kang ningali

tata tita kang winarni
Sri Nata Banjaransêkar
sineba wadyabalandhèr
lagya anata balanya
lan jumênêng narendra
Satama pêpatihipun
kinarya gêdhig manggala

nakira aran Dipati
Raja Palih Bojonglopang
dipati sami arine
lan Dipati Pajajaran
tumênggung ing Samêdhang
Cipai nama tumênggung
ingkang nama Jigjawara

ing Taruju ran dipati
ing Timbangantêk ki rôngga
ing nagari dipatine
Rôngga Karadora môngka
Arya Paragni Gambar
Kanandhangwasi Tumênggung
adipati ing Pamênang

Rôngga Taman Ki Ngabèi
Pangkalan Dipati Nglaga
Dipati Carêbon mangke
Timbangantêk ran ki rôngga
ki ngabèi ing Maja
ing gunung Lincin Tumênggung
Jigjawaraja sudira

Pangeran Sumêdhang tuwin
Kêndhuruan Mêdhanglarang
ki adipati ing Bogor
miwah Dipati Limbangan
arya ing Batulayang
ing Batuwangi Tumênggung
adipati ing Pakuan

ing Pugêran Ki Dipati
ki arya ing Suci muwah
Tumênggung Sedapadhange
Dipati Mandayasuksma
ing Sumampir Ki Rôngga
Dêmang Mêtu Rôngga Kèlu
Ngabèi Jaksa Gantungan

Dipati Kancana tuwin
Ki Tumênggung Ngêrên Ngurat
Karang Senapati rane
Dipati Mudhig Bathara
arya ing Kurumaka
ki adipati ing Ngukur
Kandhuruan Wanasraya

Sokawiyana Dipati
ing Piyambang ran ki rôngga
Ki Arya Cipaku rane
Ki Dipati Raja Polah
lan Dipati Sumêdhang
ing Sedapadhang Tumênggung
Pangran Dipati Mamênang

ing Mandhala Ki Dipati
miwah Dipati Kuningan
Ki Dêmang Pasir wismane
ngabèi saha Gantungan
Babakan Kandhuruan
miwah Ki Rôngga Panjalu
Adipati Raja Polah

Ajibarang ran ngabèi
ing Kapanggon ran ki rôngga
Ngabèi Babakan rane
myang Dipati Mêdhanglarang
Lopasir aran rôngga
Ipanyarang ran tumênggung
Pangran Sumêdhang Keyangan

Ki Dipati Mêdhang Ngawi
ing Ciamis Ki Dipatya
Dipati Sokapurane
miwah Ki Dêmang Ciyancang
Ciguling ran ki rôngga
Ki Tumênggung Sumur Bandhung
sang raja mantri ing Tingkas

ing Karadang Ki Dipati
Tumênggung Parakan Muncang
Demang Sagalih ranggane
Cikao Sang Jigjajawara
ing Têgal Kapanasan
Dêmang Parasi Tumênggung
nênggih Têgal Kahuripan

Pangran Jakarta pratuwin
Pangran Bantên Adipatya
kang kulon wus pêpak kabèh
wus sinung gêdhig manggala
kang minôngka wadana
sakèh bupati ing gunung
putranira ki dipatya

têngahan kang mêdanani
ing Cianjur Ki Dipatya
ing pasisir wadanane
Ki Adipati Karawang
pasisir wetan pindhah
Carêbon wadananipun
miji Pangeran Jakarta

angrèh wadana pasisir
kang dadya gêdhig manggala
ing pasisir pangetane
kilèn gêdhig manggalanya
Pangeran Bantên ika
angrèh gunung watês têpung
kalawan ing Pajajaran

pasisir atêpang kikis
lawan watês ing Jakarta
pan sami wadana gêdhe
putranira ki dipatya
lawan Pangran Jakarta
Pangran Bantên tiganipun
gunung Wetan wadananya

 ya putrane ki dipati
kang pilênggah Bojonglopang
Sang Raja Palih wastane
Dipati Tirtakancana
wadana ing bang wetan
Banyakwidhe wastanipun
wignya tur gêdhig manggala

Arya Pasir Ki Ngabèi
Mardèn Ki Tumênggung Ngayah
lawan Ki Dipati Ronje
ing Pringtulis Ki Dipatya
wus pêpak sapangetan
miwah Adipati Ngukur
myang ngabèi dêmang rôngga

pandêlêgan arya nangkil
ôndhamoi ing Salinga
panggêlèn lêdhog remane
Kêdhu wus seba sadaya
sakèh mantri prameya
kapengin darbea ratu
Sri Nata Banjaransêkar

upacara ing narpati
pêpak paringe kang eyang
binarkatan makuthane
miwah agêm panjênêngang
pêpak upacaranya
andhêndhêng barisanipun
kunêng wau kang kocapa

Prabu Galuh Raja Dèwi
tansah amanggung sungkawa
sukaning tyas kathah lire
dene yudanipun kandhap
bala jim padha kalah
sumawita padha nungkul
pratôndha yèn panjênêngan

karsanira ngantêp jurit
karsa ngawaki ngayuda
pêpak kang prajurit wadon
ingkang asaos ngayunan
kang rayi patih raja
Gênawati Ratu ayu
lurah wadana sakawan

prajurit dhomas ing wingking
Sri Narpa Galuh ngandika
yayi prabu kaya priye
mungsuh iki saya ngrêbda
bala jim padha kalah
sumawita padha nungkul
Banjaransari sumbaga

yayi mas kang dadi ati
impèn têrus lan wirayat
yyang ratu pangandikane
nagara Galuh mèh têka
yayi kang duwe jaman
ingsun iki darma tunggu
manawa iki si dhongkah

kalbu wirayat hyang kaki
panase yayi tiningwang
nora na krama têmbunge
ingsun arsa ngayonana
angadu kaprawiran
bêcik êndi lawan têluk
gugoni wirayat eyang

matur Ratu Gênawati
yèn suwawi kakang nata
ingayonan kasêktène
ingkang paksa dadya raja
kasatmataèng kathah
ingayonan aprang pupuh
pratela ijèn-ijenan

age têluk wirang isin
mendah èsêming nata lyan
Ratu Galuh pawartane
nata sêkti mahabara
kaloka ing rat jagad
durungkalah age têluk
ulun wirang lampu pêjah

dene wus karuan benjing
bobote guna sêktinya
inggih ta saprayogine
yèn marêngi karsaning Yyang
lawan karsane eyang
lamun nyata ratu punjul
yèn jayèng asmaragama

ya rêmbag pikirmu yayi
nanging dèn padha prayitna
mungsuh iki bot sanggane
sira yayi-yayi papat
apa ta padha rêmbag
kaya bok ayumu iku
nuwun inggih langkung rêmbak

iya mung dèn ngati-ati
dudu mungsuh bara-bara
wruhanira mungsuh kiye
sudibya sumbaga wignya
nuwun inggih sandika
wus mijil nêmbah sadarum
lajêng anêmbang têngara

wus pêpak nèng pôncaniti
angrasuk kaprajuritan
samya sikêp gêgamane
nora na wruh yèn wanodya
bala ing jaba pêpak
pêpak pênuh ngalun-alun
wadyabala Galuh tata

wus pasang lakuning jurit
môngka panganjuring lampah
Suradewati kalihe
Rêtnadewati sumbaga
samya sikêp sanjata
Suradewati ing pungkur
sikêp lawung sakancanya

Rêtna Dèwi Nakawati
dadya panumping kang kanan
Asmarawati keringe
asikêp bêdhil sadaya
samya nyothe kalewang
kang kering pêdhang sadarum
jaga ngamuk rarukêtan

sapunggawa gendhong kêrbin
wus tata mijil barisnya
kang ngêpung gègèr barise
dandan samêkta gêgaman
têngara mapag yuda
lir laron mêtu ambubul
pirang atus èwu lêksa

prameya mantri winarni
rasika para bupatya
manindhihi dharat kabèh
nora na arsa mundura
tur padha pêpilihan
bupati mantri tumênggung
padha wignya sudirèng prang

arosa bujana kulit
padha tate tatu tatal
Ki Buyut Bojong wuruke
satuwukira agêsang
durung wruh gêtih wutah
jêr akèh jinara murub
winadung putung sangkalnya

tinumbak latah binêdhil
tan pasah mèsêm kewala
akèh tan muni bêdhile
yèn muni kari mimisnya
akèh ricik kang bujad
tumbak kêris ajur lêbur
yèn ingaban dadi toya

punika dadya bupati
tumênggung arya lan rôngga
kandhuruan lan mantrine
sagunging mantri prameya
karan ta samya sura
atata dharat sadarum
wus samya ayun-ayunan

môngka panganjuring jurit
putra Patih Raja Polah
sakônca têngahan kabèh
ki patih kang dadi padha
panumping ingkang kanan
bupati wetan sadarum
Dipati Tirtakêncana

atanapi Dêmang Pasir
Pamêrdèn aran Ki Arya
Banyakpatra bisikane
Tumênggung Parakan Muncang
Tumênggung Sukapura
Ki Ngabèi Dhayaluhur
Pringtulis Ki Adipatya

Banyakbakung kang wêwangi
Ki Dêmang Cipaku muwah
Ki Rôngga Pamulungane
myang mantri para prameya
pandêlêgan lan rôngga
panumping kanas wus kumpul
pra bopati sapangetan

kang dadya panumping kering
bopati kilèn sadaya
pagunungan sapangilèn
Adipati Bojonglopang
Raja Mudhik Bathara
urut pasisir sadarum
Pangran Bantên tindhihira

pagunungan kang nindhihi
Adipati Pajajaran
sapangetan sapangilèn
abarêng ingkang têngara
lir bubul maetala
gêgaman gêng kadya mêndhung
mungsuh rowang samya sura

gêrgut tandange ngajrihi
swaranya datanpa rungyan
lir bêlah buntala amor
anglir gonjing kang himawan
atarung pêpadhanya
rug campuh prajurit Galuh
anêmpuh munggèng swandana

arukêt dènnya ajurit
acampuh samya bopatya
padha bujana kulite
prajurit Galuh sumbaga
bêdhil tumbak tan kêna
anglir wêwayangan luput
kiniwa têngên tan kêna

myang turanggane tan kêni
witning wong Bojong sudibya
padha têguh rosa kabèh
tanbuh mungsuh tanbuh rowang
wong cilik lêt-ulêtan
rante kang gajah sapuluh
kêthèn ewon yutan lêksan

satru prameya kèh mati
pirang-pirang ganti pêjah
langkung arame yudane
tanbuh mungsuh tanbuh rowang
anulya ingoncatan
kang dharat kaburu bingung
pan ginawe dêdolanan

dipun dohi dèn sipati
kontap kontaling tumara
atanapi jêmparinge
drês tibane kadya wrêksa
yèn têdhas akèh pêjah
bupati para tumênggung
bingung kaku manahira

nyêrot ngarsa dèn oncati
panumping kering lan kanan
anyabêt arame prange
kang dharat maksih akêkah
anyêrot ingoncatan
kang dhadha nêmpuh sadarum
dharat bingung samya sayah

Sri Ngajandhu anadhahi
tinêbihan sinipatan
sampun kinarya lesane
kang sura nangis kewala
tatane dharat bubrah
prajurit samya ngalumpuk
bupati dadya satunggal

èwu lêksan pirang kêthi
ngalumpuk ringkês tingalnya
isin dèn gêguyu bae
kang kêdhik dadya angêpang
nulya tinujah kuda
arame malih prangipun
rok campuh ulêt-ulêtan

larut sakèhing wong cili
atandhing uwong sadaya
samya ijèn-ijèn bae
aramya tumbak-tinumbak
gênti kris liru pêdhang
yèn pasaha padha lampus
nanging asayah kewala

kapisah kasaput wêngi
langkung prihatin ki patya
angraos tiwas pêrange
dhêdhêp kang wong ing barisan
ki patih ingandikan
atap samya munggèng ngayun
samyajrih konjêm bantala

mukanya sagung bupati
sangking jrih tiwasing karya
angandika sang akatong
bapa patih kaya ngapa
mau ing aprangira
ki apatih nêmbah matur
mêngsah kalangkung sumbaga

langkung rame dènnya jurit
di dalêm èsmu kuciwa
miwah abdi sadayane
kang mawi sami prawira
di dalêm dharat sayah
munggèng kuda mêngsah sampun
angamuk botên kacandhak

katur madya wasananting
purwa duksina wus têlas
atata tita ature
mèsêm mojar sri narendra
pan dudu mungsuhira
bapa mungsuhe lan ingsun
wus luwaran sri narendra

tata tita kang winarni
kang mênang prang sukan-sukan
pradôngga ngrangin swarane
balesawo aranira
nora tinabuh janma
mungêl piyambak karungu
lamat-lamat lir kaswargan

angandika raja dèwi
priye boboting ayuda
ingkang pêksa dadya katong
yèn nora sumbagèng jagad
aja jumênêng nata
ya enak wong dadi ratu
dhèwèke bok nora kêlar

yèn tan pinunjul ing bumi
kèdhêp sawarna dumadya
sidik sabda trus tingale
sudibya nèng marcapada
lan limut margèng mukya
panitisan tan kasurup
iku sun arsa ngawula

umatur Suradewati
yèn ta mênggah wadyabala
dèrèng ulap sagêndhinge
yêktos yèn samya prawira
samya têguh arosa
nging kotbuta pongah pêngung
angkate sênggoring macan

kilap Sri Banjaransari
si dhongkah wadhuke bêdhah
si diparak putri akèh
salaka ginawa jola
arsa ngêmban kewala
ngêntèkkên gêndhing si anu
katon têmên anèng taman

gumapyuk lir rabinèki
kang toya mijil ing grana
si bungkêr anggubêl bae
pamomonging putra nata
arsa ngêmban kewala
wêdhus bangkang saba gunung
arsa ngêngudang maringwang

ika silih wong abênthing
nora nanawinaonan
yèn aja bangêt nyêngite
si bungkêr kang dadi mêngsah
patut mutêr nagara
kramaa banjur gumuyu
raja dèwi mèsêm mojar

toya saking ing wiyati
sira iku yèn sun rasa
kedanan marang mungsuhe
gumujêng mandahaneya
nging katon sapolahnya
witning gêthing tandhês balung
si diparak rara kênya

botên kasmaran ta gusti
sêkul wuduk kinuniran
manah ênar-ênar bae
gumujêng putra sadaya
mèsêm sang prabu rara
Rêtna Gênawati muwus
iya uga kagrimisan

dhuh apa rupaning janmi
besuk sun arsa uninga
sakèh para putri kiye
yèn wruha kang dadi mêngsah
botên kobêr anumbak
kang dadi lan alaningsun
yèn wruha alah kang arsa

mêngko anggêguyu mami
sun badhe alah kang arsa
môngsa dayaa sun kiye
kakehan gludhug kewala
seje kang muktyasmara
sadaya suka gumuyu
raja dèwi balang sêpah

nguntap Raja Gênawati
wong iku amrangwadana
luwih jêro pasêmone
gumuyu Suradewatya
bok ayu mêndahneya
puruna nyêmoni prabu
mung ta mênawi mênawa

angandika raja dèwi
wus sêdhêng wong gêgonjakan
enjing ingsun arsa miyos
yayi angantêp ing yuda
prang buru tandhing wignya
sampun kondur sang aprabu
lajêng mring sanggar langgatan

akarsa muja sêmèdi
Gênawati atut wuntat
kang tinêdha ing dewane
têkaa kang duwe jaman
nangis sajroning nala
angraos tan bisa tunggu
sarira wus kamanungsan

mring kamuksan tingal êning
ing manah tan kawoworan
mancaka munggèng ngarsane
kumukus marang awiyat
pancaka panggil woran
rasa mala-kumala rum
lan kang wêwangi sadaya

nrus gandanya mrik awangi
kaèbêkan jro kadhatyan
kongas mabên nrus gandane
ngambar marang madya gantang
mèsêm Banjaransêkar
wus wruh kang dèrèng winuwus
raja dèwi wus katingal

sapolah karsane uning
nulya wisata sang nata
ingiring panakawane
sakêdhap prapta ing sanggar
nuruni mindha dewa
gandanya nrus ingkadhatun
gônda jayèng katong kongas

kagyating tyas raja dèwi
wus karsaning ing bathara
sang dyah binawur tingale
widadari kenging kilap
pratondhèstri lan priya
tan wênang ngungkuli kakung
yèn wong jalêr sajatinya

Sri Nata Banjaransari
lênggah pracima palangkakan
kang mindha dewa ujare
hèh nini apa karanta
kita muja sêmadya
paran kang pininta putu
yèn arsa di warnanira

nini wus punjul sabumi
aminta mukti wus dadya
ratu gêng punjul rat kabèh
amutêr nagara Jawa
kèdhêp sawarnanira
kumêlip sakèh lalêmbut
kabèh wus ngidhêp ing sira

sugih bala bèr donyèki
kadigdayan wis sumbaga
guna sêkti punjul ngakèh
ngrat jagad tan ana madha
wus punjul ing apapak
bisa manjing ajèr-ajur
amung sawiji wadanya

ratu agung durung krami
mas mirah eman alômba
intên jumantên widure
jumênêng ratu sêngara
dadya sangar nagara
akramaa wayah ingsun
yèn arsa ngarjakkên praja

umatur sang raja dèwi
hong i Yyang-yyang Siwahbuja
sêmbah ulun katur mangke
kang dadya sukaning driya
kilap punapa eyang
wruh osik jagad sadarum
wênang akarya baksana

iya bênêr sira nini
ramening wong jêjagongan
anging kramaa mas ingong
eyang datan arsa krama
dimène dadi sangar
luhung ngabêna prang pupuh
datan gumingsir kawula

yèku ywa mêngkono nini
turutên pitutur ingwang
prabu rara lon ature
sintên kang tumurun eyang
ingsun Hyang Daniswara
nora na dewa kang bagus
Yyang Asmara bagus ingwang

sang prabu mèsêm ing galih
masthi lamun dewa anyar
de ulun dèrèng wruh mangke
dewa aran Daniswara
gumuyu angandika
ingsun sêngkan anyar putu
sun iki kalane kuna

ratu brata mangun tèki
ing Kêling nagaraningwang
ya Mêdhangpramêsan rane
sun subrata nêdha pêjah
katarima Ywang Siwah
sinêndhal mayang wak ingsun
kinarya gênêping dewa

ingsun anuruni nini
kang akon Hyang Girinata
raja dèwi lon ature
tuwan ngatingal sakêdhap
amba arsa uninga
nora kêna putuningsun
pan kita wus kamanungsan

 dadya anyênyamah nini
balik apa sira sêdya
pukulun kang dadya galèh
prakawis awak kawula
gih eyang tanpa wêkas
wus lami têngga kadhatun
wasana têmbung kapiran

lami têmên botên prapti
ingkang aduwe nagara
mangke kamanungsan ingong
jangjinya karya pracihna
Galuh lamun katingal
gih punika praptanipun
eyang kang darbe nagara

mangke sampun anglampahi
kang darbe nagri tan prapta
si dhongkah cidra ujare
wicantên kalih lan songa
baya nora wlas mana
tuwas apa mundhak ulun
dipun mêjanani janma

panggiha kang darbe nagri
mung kawularsa pamitan
angupados wêkasane
arsa manjangakên têdhak
tan kêdah dadi nata
sok ecaa manah ulun
dyan angsal wong Daniswara

kang mindha dewa sru angling
iku nini aja lunga
eman tinggal karatone
kaku-kakune kang manah
bênang panyandhêt kuda
têka ngapusi si anu
kang toya mijil ing grana

sun gubêle benjang prapti
nuli sun pasrah nagara
ulun eyang arsa mulèh
kapengin dadya dewata
mukti anèng kayangan
marma amba purun-purun
marang ika ingkang nama

Sang Nata Banjaransari
lêngguk kumênthus nyalunthang
angkuhe lir lanang dhewe
arsa jumênêng narendra
si dipangana buta
punika kang dados napsu
mila ulun ananêdha

pangajapan tawang mami
atandhinga padha lanang
padha dene padha dene
si bungkêr cidra ngubaya
nuli nusul sagupnya
lami sun anti tan rawuh
apa ta dikêrah ngrôndha

yèn tan arsa krama mami
môngsa kuranga wong lanang
kang mindha dewa dêlinge
kang sira anti ku sapa
sêndhu sang prabu rara
môngsa ngantia sirèku
anganti lakiku dhawak

Mas Tanpauna rannèki
badhe tandhing aprang kêmbang
iki priye wus bêjane
têmên-têmên ananêdha
katurunan dewa jawal
môngsa malatana iku
balere dhêmên gonjakan

wus rikat muliha kaki
môngsa uga malatana
sasêngkan anyar dewane
nini sira basakêna
tinurunan tan trima
ingsun sira tundhung-tundhung
sun badhe môngsa têkaa

kang sira jap-ajap nini
wus sun mulih mring kayangan
anuruni bonggan gawe
Ratu Gênawati mojar
brikên têmên ki dewa
nganggo mutung arsa mantuk
nora wus jamak wanodya

acêkak cupêting budi
nora nana kaki dewa
apa iya sida mulèh
anulya angobong mênyan
kang mindha dewa prapta
ana apa putuningsun
wus mulih sun sira undang

mila tuwan sun kèn bali
sampun ta sêmbrana tuwan
dèn têtela andikane
ora nini ingsun wirang
cinacad dewa jawal
wus amit karia putu
yyang kaki sampun agahan

sun sosotkên dika kaki
gumuyu kang mindha dewa
basakêna iki priye
seje basa tunggal makna
buh ingkang dèn ungsia
gih eyang kula kang ngukup
ulun pajara sawêtca

ya gêlêm sun tutur nini
sira karo aja duka
lan dèn pêpak sêsajène
yèn goroh tagihên ingwang
putu benjang dêlahan
inggih dawêg dika tutur
iya nini aja susah

kang sira ajap wus prapti
samôngsa benjang katona
nagara iki kang duwe
Ki Banjaransari prapta
wis tan kêna dèn ucap
pundi eyang ênggènipun
angucap kang mindha dewa

samêngko wus ana puri
nging ginaip tan katingal
benjang punapa katone
putu angèl katingala
nging mêjanine ana
punapa mêjaninipun
nini iku supenira

bok sampun supe sun kaki
mundhuta raja-bêrana
nora kêna wus jangjine
yèn têmên sira kapanggya
lan kang badhe narendra
yèn tan suka nini mutung
masthi nora têka-têka

gih ulun sumôngga kaki
kapengin dêlap kapanggya
lan kang darbe nagri mangke
apa angluwihi janma
dene angadya-adya
supe tinampanan sampun
sira Nini Gênawatya

mêjani supemu kering
yyang kula wus kêmum nata
tondhèku yèn nora awèh
dhuh eyang inggih sumôngga
katur wus tinampanan
kang mindha dewa angguguk
manah bungah olèh karya

kadipundi gon sun panggih
besuk nini mêtonana
ngiring-iringa sang katong
sirajap nuli prapta
nini jlêg tanpa sangkan
sayêktine enggal pangguh
pinocot supe tinampan

sarta amijêd jariji
sang dyah jrit nyêdhal angucap
nyata dewa jawal kiye
mijêt jariji alara
dewa dipangan buta
kang mindha dewa gumuyu
aja dadi atinira

kaliru gon sun nampani
dhuh punapa dika mamak
apa têka mêrêm bae
gumuyu sun gêgonjakan
wus ta padha karia
apuranên putuningsun
pun eyang mulih kayangan

panakawane kêkalih
sangu lara sangu brôngta
manungsa sêsajèn kuwe
sun gawa age ulungna
sumaur pra parêkan
sintên dewa kang amuwus
aku sang hyang babongkokan

sang yyang thowok rewang mami
gumuyu para pawongan
nini thowok botên wadon
bongkokan inggih wanodya
ya lanangane ingwang
sajèn binêkta sadarum
gumuyu para pawongan

dewa dêlap sun arani
dèn lila sira manungsa
sarwa larang swarga mangke
ingsun bacut wus karia
aja ngrasani ingwang
mêngko sun bacut sun larut
dewa mêdal wus minggata

ingkang kèri raja dèwi
gêgêtun tyas kaya-kaya
de dèn pijêd darijine
sadalu nora anendra
enjang sampun sawara
arsa mêdali prang pupuh
prajurit sampun siyaga

samêkta gêgamannèki
sumaos ana ing jaba
sang nata lan sawadyane
angrasuk kaprajuritan
rumasuk kinêmasan
samya barkatan kang rukuh
padha pawèwèhing dewa

amakutha binuka sri
panunggule intên muncar
ana sakênari gênge
linut niyakasêsotya
tinarètès sêlanya
yakut jumêrut hèr laut
hèr bumi lan hèr wewehan

mirah jumantên widuri
rêtna di samya kumala
murub muncar-mancur muncèr
surêm ujyalaning surya
tan ana latri siyang
padhang sajroning kadhatun
sri garudha ngarêp ngarsa

sambung jamang sungsun kalih
murub kêbaking nayaka
sungsun tiga kêkalunge
anting-anting gêlang kana
aêmêr kêbo mênggah
ujyalane ting palancur
rasukan ôntakusuma

sêkar atulis warnèki
kadya êlaring bramara
kancinge kumala kabèh
kang minôngka bêntingira
sisik Hyang Ôntaboga
amôncawarna dinulu
amênggala asumping mas

nora akôntha wong èstri
kadya satuhuning priya
pada kacrêma tlumpahe
baguse lir Hyang Asmara
lir Arjunawijaya
kang kêmbar panganggonipun
Raja Patih Gênawatya

barang kang dèn agêm sami
dinulu lir ratu kêmbar
maha sinamur karsane
yèn tan tinitèn tan wikan
anyana mung satunggal
saking sami warnanipun
mangkana sri naradipa

wusnya ngrasuk busana di
rukuh rabuk kinêmasan
ambaranang ujyalane
kadya himawan kawlagar
merang maring ujyala
kawawas lir pendah gunung
kabasmaran ambaranang

rèhnya katon busana di
murub madhangi kadhatyan
surêm kang parang ngrêm kabèh
wus palasta ri sêdhêngnya
mijil sri naradipa
Ratu Gênawati pungkur
ginarêbêg ing prawira

pinarak anèng sitinggil
Ratu Gênawati ngarsa
lir ringgit atapsilane
niyaka pat anèng ngarsa
ngandika prabu rara
sira yayi ja na mêtu
sun prih galaka kang mêngsah

anarkaa yèn sira jrih
ing alun-alun praptaa
sun arsa mapag jurite
sun kêmbarane si dhongkah
angadu kaprawiran
gantya suduk kantar bau
rêbut sêkti padha wignya

angadu bujana kulit
tosing tulang wulêding kang
ngotot padha sudibyane
Suradewati sawara
mring sakèh putri seba
aja na kônca atulung
mring sang prabu ing paprêman

aku dhewe anadhahi
wêwayone lêlorodan
wirang karia wignyane
gumuyu putri sadaya
rame apagonjakan
aprang pupuh dhasar purun
sampun age sri narendra

yèn dèrèng kawula mati
kapat tinigas murdanya
ya ingsun tarima kabèh
kunêng ta ingkang winarna
wau ta ingkang ngêpang
Sri Nata Banjaransantun
arsa miyosi ngayuda

kampit rusaking abdi
arsa malês lara wirang
pêpak wadyabala andhèr
tumênggung para bupatya
rôngga dêmang lan arya
samêkta gêgamanipun
pra mantri prameya mapag

kapengin apulih gêtih
mangkana sri naradipa
ri sêdhêng ngrasuk pangangge
barkatan ngagêm sadaya
saking eyang Sindhula
jimat têdhak run-tumurun
saking Sri Nata Ngastina

mila sami sêkti-sêkti
mawane ing babêrkatan
pêparingingdewa kabèh
kala Arjuna ginanjar
mêjahi Sang Newata
kang ganjar Bathara Guru
punika kagêm sadaya

amakutha binuka sri
panungkul kumala muncar
pan sakênari gêdhene
linut niyaka sêsotya
jumantên mirah sela
rêtna pakaja jumêrut
tanapi sakèh musthika

jamang sungsun tiga asri
acêcaya lan niyaka
mulya murub ujyalane
grudha mungkur grudha ngarsa
mawi intên kumala
surêm baskara kasêndhu
marang gêbyaring ujyala

muncar-mancur kang ningali
nora na kuwasa mulat
saênggone padhang kabèh
ujyalanya abra sinang
manuluhi himawan
lir wana katunu murub
saparannya ambaranang

wastane makuthanèki
tropong karna dewangkara
Bathara Guru paringe
jamang saking Batharendra
kalunge catur warna
warna kuning muncar-mancur
tinuwang mardawa luncar

ingkang putih maring suci
sing Bathara Maèswara
sêktine kuwat bayune
maring nêpsu ingkang abang
saking Bathara Brama
kasiyate ana napsu
kang kuning marang ing cahya

maring angên-angên iki
sri bathara maha dewa
mardawa langgêng karêpe
mulane na idhêp ika
Krêsna ingkang asuka
sangking Yyang Bathara Wisnu
jangkêp kang keblat sakawan

raja kaputran winangking
saking bathara sadaya
ngagêm rasukan wastane
anênggah ôntakusuma
saking Bathara Siwah
cinarita warnanipun
lir lar sambêr-lilèn mubyar

gêlang kana anting-anting
saking ing Dèwi Supraba
sing wilutama binggêle
kêlat bau drêsanala
pênding sing gagar mayang
badhong sing lênglêng mandanu
sêkar saking sang sulendra

kabèh saking widadari
garwa padmining Arjuna
sami mawi sawab kabèh
walungsungan Ôntaboga
sangking Yyang Nagaraja
môncawarna sisikipun
mubyar murub mancur-muncar

sipat sulajana sidik
atlumpah pada kacrêma
amawi pikantuk kabèh
endhong barkatan wus kanggya
warastra babêrkatan
Banjaransari abagus
kadi Sang Parta duk jaya

wus ngrasuk busana mijil
akèn anêmbang têngara
gong bèri umyang swarane
têtêg pisan budhal ngarsa
ping pindho nulya bubar
kaping tiga sang aprabu
budhal saha wadyabala

lampahnya kagiri-giri
kumrincing rante swaranya
ewon lêksan kêthèn kèhe
sumrêg lampahing gêgaman
surak kadya ampuhan
lir rob sagara gumuruh
kang wuri dhêdhêg kewala

kang ngarsa gumuruh atri
ing alun-alun kèbêkan
aglar gêgaman barise
lèr kilèn wetan kèbêkan
kidul kilèn gêng mêngsah
anantang prakatha umung
kapinta Suradewatya

datan bêtah amiyarsi
nuwun pamit sampun mêdal
sakancane dharat kabèh
wadana papat adharat
samya mudhun sing kuda
nyangking jêbêng nyothe suduk
gamêl wanodya nut wuntat

anulya Suradewati
nitih kuda sakancanya
kapal dhawuk titihane
sikêp lawung gendhong panah
lan sarerehanira
samya nitihkuda dhawuk
Suradewati sêsumbar

hèh satriya kaya mami
prajurit suradikara
wignya sudibya angêne
saparêp mati papagna
aja na gênti mara
barênga têka lir jawuh
rêbutên kadi bayangan

dèn kaya manjangan mati
angsanên dèn kaya buja
aja sarênti ajune
rug kabèh môngsa nônggaa
payo padha sudira
ampyakkên lir pring sadhapur
tubên lir tawon mamôngsa

sigra mangsah amit mijil
Dipati Tirtakancana
wasta Arya Banyakwidhe
lan rine Banyaksupatra
Tumênggung Sokapura
lawan tumênggung ing Bandhung
sarêng mara nitih kuda

lah payo padha prajurit
gênti lawung sêlang katga
Suradewati wuwuse
prajurit saparanira
tungkak payo numbaka
tinumbak sing kering asru
Banyakwidhe dipun gêbang

maos malih nora ulih
Banyaksupatra anumbak
sing kanan ginêbang age
tumênggung ing Sokapura
anumbak dipun gêbang
ya ta Ki Tumênggung Bandhung
anumban datan rinasa

sang rêtna dipun kapati
tan kêna ingungkih lawan
gêbang-ginêbang arame
kinapatan nora kêna
karingêt maraweyan
Suradewati gumuyu
dèn akèh panumbakira

dèn patitis sun tadhahi
iki gatêl lambung kanan
kukurên wong pat kuwe
Banyakwidhe asru numbak
Banyaksupatra numbak
wong papat sarêng anglawung
ting barêkuh tandangira

gumuyu Suradewati
panumbake nitir samya
miliha kang tipis bae
samyadukalah malêsa
ya pathak dèn atadhah
Banyakwidhe dipun lawung
arame gêbang-ginêbang

Banyaksupatra numbaki
anitir nora dèn rasa
tulung Rêtnadewatine
apanggah wong Sokapura
sang rêtna kinalihan
asarêng dènira nglawung
arame gênti anumbak

kêkalih numbak tan olih
Suradewati winarna
lawunge Ki Banyakwidhe
ginêbang dadi têtiga
kapranggul gya tinumbak
malês tiba datan emut
tan pasah rinêbat wadya

Banyaksupatra angungkih
waos ginêbang marapat
binuntar kuda pathake
anumbak kang nunggang tiba
surak ambal-ambalan
dadya dharat kapal ucul
tinrajangakên turôngga

dhadha binuntar tan eling
ginosongan ingpunggawa
Suradewati kudane
sinirigakên sêsumbar
lah payo mêtona
kang arsa jumênêng ratu
Sang Dèwi Rêtnadewatya

arame ungkih-ingungkih
sami têguh nora pasah
tinumbak kuda lambunge
kudanira laju bandhang
arame sinurakan
kapal mubêng alun-alun
wasana kang nunggang tiba

wong Bandhung numbak tanpolih
tinumbak tiba sing kuda
gya tinujah ing wajike
rinêbat ing wadyanira
surak kadya ampuhan
Suradewati amuwus
Banjaransari mêtua

aja ngadu para mantri
eman wong cilik kèh pêjah
payo atandhing lan ingong
kyana patih duk miyarsa
nêmbah nuwun umangsah
ngandika Banjaransantun
lah bapa barênga ingwang

kya patih matur wotsari
sinuhun sampun ayuda
yèn dèrèng pêjah abdine
iya bapa sun tarima
bok sira nora nôngga
sun kêmbarane prang pupuh
yèn mijil sang prabu rara

