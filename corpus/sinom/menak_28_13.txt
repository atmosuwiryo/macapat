dumrojog ing ngarsanira
Sang Prabu Dhayak Sêngari
angadêg sarwi ngandika
hèh sang prabu ingsun iki
arsa anapung jurit
milu ing sira sang prabu
amungsuh lan wong Arab
Rajèng Dhayak anauri
bage sira anak mantu tulung ing prang

ebat kang sami tumingal
ing pêkike radèn mantri
Yablulawal atêtanya
sirèku satriya ngêndi
ubêngan ingsun iki
lêlana milu prang pupuh
mêngko yèn wus karuan
gêgitik ingsun ngajurit
pêsthi panggih lan sira malih sang nata

suka Raja Yablulawal
rahadèn sigra miyosi
anitih turôngga pelag
wêton ing jin Jonggiroji
akêkapa rinukmi
cara jin busananipun
kabèh busananira
apan busana saking jin
gêbyar-gêbyar kadya andaru lumampah

prapta ing rana sêsumbar
payo rêbutên ing jurit
satriya Dawin Lautan
ya Radèn Umi Kelani
prawira sura sêkti
nadyan ingsun misih timur
tate nalèni raja
wong Arab payo ajurit
mêtonana ing kene padha prawira

wau tan bêtah miyarsa
Rajèng Yujana nulya mit
ing gusti Sang Kakungingrat
ingidèn mangsah wotsari
nitih turôngga aglis
layarmega abra murub
mangsah ngatepang wêdhar
surake gumuruh atri
mungsuh rowang lir wukir guntur sauran

wus panggih ayun-ayunan
Rajèng Yujana ningali
dening bagusing satriya
anjêngêr sri narapati
kaya ratuning pêri
sêrayaning ratu mungsuh
kinitêr Kewusnendar
sapa aranira aji
ing Yujana iki Raja Kewusnendar

balik sira iki sapa
durung sêdhêng mangun jurit
cahyamu amindha wulan
apa ta ratuning pêri
rajaputra nauri
Radèn Umi Kelan ingsun
iya Abu Lautan
Sri Dhayak mèt sraya mami
asru mojar sira Raja Kewusnendar

kasungsang kaliru sira
têka gêlêm dèn aturi
maring mungsuh lanatolah
amungsuhlan gusti mami
lah sira iki bêcik
suwitaa ratuningsun
winor lan para putra
pasthi sira dèn kasihi
ngêndi ana wong rupa kang kaya sira

amung para putra Ngarab
sairib lan sira iki
nanging maksih luwih sira
ngilangkên langên sabumi
payo sun gawa aglis
eman aja prang lan ingsun
angling Bakdingujaman
dudu satriya sayêkti
ngoncatana ing wuwus ingkang kawêdal

apan ingsun wus ubaya
lan Prabu Dhayak Sêngari
bônda para Ratu Arab
sanadyan Si Jayèngmurti
mêtua sun talèni
Kewusnendar rêngu muwus
aja lancang pangucap
eman warnamu apêkik
wani lonyo angucap Sultan Kuparman

Menak antuk borokira
gustiku kabibullahi
hèh ta payo Kewusnendar
apa kang anèng sirèki
aran sun nêdya jurit
pagene anampik mungsuh
angling Sri Kewusnendar
kapirare têmên mami
anuruti bocah jèdhèng ngajak aprang

sanadyan bocah jèdhènga
jêr rupane mungsuh iki
Kewusnendar wuwusira
apa sakarêpirèki
radèn asru dènnya ngling
aprang gada sukaning sun
kudhunga paris waja
radèn mutêr gada aglis
dyan kinitêr ginada Rajèng Yujana

sumyur parisane waja
sirahing turôngga kêni
pêcah rêbah kuda pêjah
tiba kongsêb sri bupati
gumêtêr sarirèki
angrês karasèng bêbalung
sajêg ingsun ayuda
durung mênangi gêgitik
lir katiban kang parbata satus waja

obah ingkang pitung dasa
bêbalunge sri bupati
Radèn Umi Kelan têdhak
marani ngarsanira ji
ngadêg sarya sru angling
lah payo junjungên ingsun
rajaputra cinandhak
wangkinganira tumuli
pan ingangkat nanging mêksa datan kangkat

kinuwatakên pinêksa
sukune sri narapati
sadêkung manjing ing lêmah
netranira mijil gêtih
Kewusnendar sru angling
angur ambêdhola gunung
payo rare malêsa
Bakdingujaman nulya aglis
nyandhak wangkingane Raja Kewusnendar

jinunjung dèn ikal-ikal
sri naranata binanting
kantêb tibanirèng lêmah
gumuruh suraking kapir
sang nata dèn gosongi
mring wadya binêkta mundur
Raja Kemar gya prapta
anggada ing sang apêkik
pan tinangkis sumyur gadanira Kemar

sigra dènnya narik pêdhang
amêdhang Rajèng Kuwari
tinangkis camêthi mlêsat
anyandhak ing radèn mantri
tinarik tan katarik
sigra winalês jinunjung
binuwang Raja Kemar
tiba sajabaning baris
surak umung Raja Kôndhabumi prapta

anyandhak wangkinganira
ingikal-ikal tan osik
tinapuk ing Radèn Minsar
tiba kantêb sri bupati
cinandhak pinggangnya glis
binuwang muluk mandhuwur
Rajèng Kôndhabuwana
tiba sajabaning baris
sigra prapta Raja Gari Andarmuka

cinandhak sigra binuwang
tiba sajabaning baris
surak umung mawurahan
kadya rêbah ing wiyati
ya ta kasaput wêngi
samya mundur kalihipun
Sang Raja Yablulawal
amêthuk ing radèn mantri
pan rinangkul makuwon sinungga-sungga

munggèng amparan kancana
sinungga-sungga para ji
lajêng prasamya bujana
midêr ingkang punang larih
Sang Prabu Dhayak angling
pira mau kang kasambut
kang para Ratu Arab
umatur Patih Dabatil
pan sakawan kalêbêt pun Kewusnendar

Kalbujèr nambungi sabda
hèh kakang Patih Dabatil
gêmpal tyase wong Kuparman
Kewusnendar nandhang kanin
ika wong angluwihi
sêmbada ulêse bagus
nglêlanangi yèn aprang
Raja Kulkul anambungi
wus tinêmu apêse Si Kewusnendar

ika macane wong Arab
banthènge barisan iki
wus lêga rasaning manah
ilang kang gawat ing jurit
sèlèh baune kering
Si Kalana Jayèngsatru
sayêkti ngêrês ing tyas
suka sagung kang para ji
ya ta kunêng wuwusên baris Kusniya

Wong Agung Surayèng Jagad
bujana lan para aji
nyatur mung solahing yuda
Kewusnendar dèn timbali
binayang munggèng kanthil
dene ratu kang têtêlu
sangêt tan bisa obah
sadaya jinampèn sami
mring Marmaya duk sami ènthèng sakala

wong agung alon ngandika
dangu tingkahing ajurit
Kewusnendar matur nêmbah
pukulun mêngsah puniki
dede wadosing gusti
prajurit kang maksih timur
cahya nuksmèng sasôngka
bobote datan kêkalih
lan paduka kêmbar tangkêping ayuda

yèn paduka anuduha
ing benjing para narpati
sayêkti môngsa bangkata
dhatêng prajurit kang pêkik
malah têlasa gusti
prajurit kang para ratu
lamun dene paduka
tundha bema ing ajurit
angathahkên risake abdi paduka

kumêpyur duk amiyarsa
Wong Agung Surayèng Bumi
ature Sri Kewusnendar
pasthi Natèng Yujanèki
pan prajurit sayêkti
wêwekane ing prang putus
lamun dèn aranana
abot pan abot sayêkti
yèn ingaran ènthèng mring Sri Kewusnendar

sayêkti kalamun agal
Natèng Yujana wotsari
pukulun ingkang satriya
pamulu cahyane mirib
lan paduka tan kalih
amung kaot anèm sêpuh
rompok ingkang sarira
ing jôngga miwah ing lathi
yèn sampuna èstri kadya putri Kelan

kumênyut tyase karantan
Wong Agung Surayèng Bumi
barêbêl wijiling waspa
cipatane kacathêt wingit
sedane ingkang rayi
jabang bayine linabuh
apa na kang mupua
sutaningsun jabang bayi
baya-baya dèn sarèh mring Rajèng Dhayak

iya ta môngsa suwea
umure kang kang jabang bayi
yèn tiba anèng samodra
sigra dènnya dangu malih
Kewusnendar wotsari
pukulun sêsumbaripun
Radèn Abu Lautan
pêparab Umi Kelani
ya pagene mangkono dènnya sêsumbar

Rahadèn Bakdingujaman
Radèn Dawin Karnaèni
Rahadèn Iman Suwôngsa
Radèn Iman Jonggiraji
Rabikusmara Kusrin
Rahadèn Ismayasunu
Radèn Amiratmaja
kang sawang gêbyaring sasi
eman têmên wong bagus kêna ngloroban

Raja Gari Andarmuka
wus ènthèng kinon nimbali
binayang kanthil kewala
prapta ngandika Sang Amir
ratu kadang Ngabêsi
ing payudanira mau
kongsi awas ing lawan
satriya kang mêtu jurit
matur nêmbah Raja Gari Andarmuka

inggih langkung saking awas
satriya ingkang pinêkik
tarampile sikêp pêdhang
kadi anggèr Maryunani
pamulunipun mirib
nginggil tênggak wangunipun
anggèr Kobatsareas
pidêksane dêdêg mirib
kadi putra paduka Radèn Jayusman

yèn sampuna tiyang Dhayak
amba tan purun nglawani
manawi kalintu ing prang
nênggih darah Pusêr Bumi
panggiha dhasar bumi
satêlênge samodra gung
sapucaking aldaka
yèn darahing Pusêr Bumi
amora wong sakêthi netrane beda

datan kenging pinapadha
têdhak Kurès Banukasim
koca-kocaking paningal
muncar-muncaring pangaksi
kalamun trah Ibrahim
botên kenging wowor sambu
nanging punika Dhayak
balane lêmbat sapalih
mung puniku mêsgule manah kawula

yèn sampuna makatêna
anggadaa ping sakêthi
kawula êmban kewala
ambanggêp trah gusti mami
wong Dhayak bokmanawi
pakartine anênamur
Ratu Dhayak durjana
yèn kabangkata sayêkti
kawula prih pêjahe ingkang satriya

gumyak sagung kang miyarsa
Kewusnendar anambungi
aja na maido padha
sudibyane mungsuh iki
padha rasakna dhingin
mêtua prang besuk esuk
wêruha aboting prang
abot lan ènthènging jurit
pêpukulan panangkise goning nyata

kalawan ayêming ulat
pratôndha prajurit luwih
Lamdahur nambungi sabda
sarwi gumuyu dènnya ngling
iya ing benjing enjing
sun pithêse rare iku
dhasar padha asabar
mungsuh prang lan bocah cilik
amêdhanga sun sambi mungkur kewala

ngakak Prabu Kewusnendar
aja sira Lamdahur mêtu jurit
môngsa wurunga kapupu
mundhak ngrowani ajang
basa sira ing prang patitis anakmu
tandangmu ing prang angawag
durung gêguru ing jurit

ngandêlakên ômba dawa
gêdhe dhuwur anake ratu luwih
alah iya bapakanmu
kowe môngsa tirua
jêr katara tandangmu durung gêguru
patitis cêblungmu uga
Si Pirngadi Banarungsit

lamun dadia wong Dhayak
wani tandhing ngêpat milu Pirngadi
sangsaya rame gumuyu
para nata miyarsa
pan wong agung wagugên mangu mangun kung
yêkti Sang Rajèng Yujana
ingandêl mungguh ing tanting

kunêng ing dalu raina
tri gumuruh têngara mêtu jurit
gong bèri kêndhang gumuruh
mungsuh rowang têngara
têtêg èwon kêndhang gong thongthonggrit puksur
mijil malih kang ayuda
kang bala kapang ngubêngi

sami munggèng palênggahan
wong agunge jênêngi ing ajurit
baris lir akasa têdhuh
gênggêng tanpa watêsan
kang saos prang prajurit kang para ratu
amisah panggenanira
mungsuh rowang wus miranti

munggèng patarana êmas
Radèn Iman Karnèni amit malih
Kalbujèr Sang Rajèng Kulub
ing Dhayak Yablulawal
nitih kuda kawot kaprabon prang pupuh
swaraning bala gumêrah
angsahe prabu taruni

praptèng rana Radèn Minsar
kang ngampingi êmban Raja Jaswadi
ing Suwôngsa tan kadulu
ngampingi ingkang putra
tuwin Raja Miswan Jonggiraji mungguh
sami ngampingi kang putra
jin têtiga tan kaèksi

turanggane gêbyar-gêbyar
amalipir mubêng dènnya sêsirig
marpêki barising mungsuh
asru dènnya sêsumbar
mêtonana Sultan Kuparman dèn gupuh
pragola angadu yasa
rukêt bôndawala pati

iki prajurit ing Dhayak
andêling prang Radèn Iman Karnèni
ya Radèn Ismayasunu
Radèn Abu Lautan
Radèn Umi Kelan prakosa dibya nung
hèh payo Surayèng Jagad
mêtua tandhing ajurit

lah êndi Sultan Kuparman
aja ngadu prajurit kang para ji
yêkti eman karyaningsun
linadenan sok wonga
duk miyarsa bramatya Prabu Lamdahur
amit ingidèn umangsah
sang nata anitih èsthi

suraking bala gumêrah
kadya nêngkêr gêgana ngawiyati
ratu andêl kang umagut
jênggarang munggèng liman
sami ebat kang umiyat ratu mungsuh
Prabu Selan sampun prapta
ing paprangan wus apanggih

gung luhur munggèng dipôngga
anjênggarang alit munggèng turanggi
radèn putra têtanya sru
prajurit sapa ranta
anauri ya ingsun Prabu Lamdahur
andêle Sultan Kuparman
wêwinih pawitan mami

awit sadurunge krama
amung ratu kawan dasa lan mami
duk anom ing mêngko sêpuh
ratune kawan lêksa
ingsun dhewe dhomas para ratuningsun
rong lêksa punggawaningwang
kang padha cangkok nagari

sira iku bocah apa
maksih jèdhèng pêksa ngungkul-ungkuli
lah mundura ta sirèku
aja aprang lan ingwang
ingsun eman angur nungkula sirèku
nêmbaha mring gustiningwang
Wong Agung Surayèng Bumi

rajaputra saurira
Rajèng Dhayak mèt sraya maring mami
Iman Karnaèni ingsun
pêparab Umi Kelan
Radèn Abu Lautan jêjuluk ingsun
ya Radèn Bakdingujaman
Radèn Iman Jonggiraji

ya Radèn Iman Suwôngsa
iya Radèn Ibênu Jonggiraji
pêparab Ismayasunu
Radèn Amiratmaja
Radèn Akikusmara Kusêrin ingsun
ya Radèn Jaswadiputra
payo Sang Rajèng Sêrandil

apa kang ana ing sira
Si Jaswadiputra nêdya ajurit
aja kakehan pamuwus
sarupanane uga
ingsun iki nora main karsaningsun
gathak-gathuk nuli aprang
apa gawene sêtori

Lamdahur nauri sugal
rare iki tan wruh ginawe bêcik
payo apa sakarêpmu
pan dudu caraningwang
dhinginana Iman Karnaèni muwus
dèn prayitna Rajèng Selan
radèn angêtab turanggi

ngitêr sarwi narik pêdhang
pan tumênga angling mring bapa kalih
hèh bapa udhuna iku
Lamdahur têka gajah
bapa kalih sarêng dènira tumanduk
Jaswadi lan Raja Miswan
anyêndhal saking ing èsthi

sarwi dhupak boyokira
palihane Radèn Minsar ambithi
ing jajanira Lamdahur
niba saking dipôngga
Rajèng Selan kinarubut jin têtêlu
kantaka angathang-athang
prapta risang durma kalih

sanya nandêr kalihe putra ing Selan
Banarungsit Pirngadi
prapta ing ranangga
tinampan cinandhakan
mring Raja Miswan Jaswadi
samya binuwang
tiba jabaning baris

duk tumingal Sang Raja Suratistaham
Rajèng Prasman Surati
Minangkabo Gêdhah
liwung umangsah dharat
miyat Sang Rajèng Sêrandil
angathang-athang
tan kêna dèn gosongi

singa prapta cinandhakan binuwangan
dening Raja Jaswadi
lawan Raja Miswan
katiga Radèn Minsar
Prabu Tamtanus udani
nêmbah umêsat
nyapih ingkang para ji

dèn apikir kabèh para Ratu Arab
iya mangkene iki
salawasmu sira
mati urip tan pisah
lawan Sang Surayèng Bumi
sapisan-pisan
sira durung akardi

gawe nama busuk angrêgêdi jagad
pan sarwi angadhangi
lawungira malang
dêlêngên gustinira
Si Pirngadi Banarungsit
kapindho papa
mêngko yèn tulus mati

gustinira lan sutane karo pisan
wong agung sawadyèki
kabèh para nata
môngsa nêdya gêsanga
pan wus pinansthi ing bumi
nglabuhi lara
mati sajroning jurit

dyan wong agung anitih sêkarduwijan
kawot kaprabon jurit
Lamdahur anulya
ginosongan wus prapta
dening Sang Prabu Yunani
surak gumêrah
tata wong Pusêr Bumi

wus apanggih wong agung riwut ing duka
wit prabu ing Sêrandil
ya ta yun-ayunan
lawan Bakdingujaman
suraking mungsuh amangsit
yèn ingkang mangsah
Wong Agung Jayèngmurti

iya ingkang tinitah SurayèngJagad
Kalana Jayèngmurti
ingkang akêkutha
tanah adi Kuparman
kang siniwi kang para ji
kang wus sumbaga
ing bumi Jayèngmurti

Nata Dèwi Kurisin wau tumingal
angsahe kang rama glis
niyup saha bala
ing tyas atêrataban
watire marang kang rayi
jinangkung datan
têbih radi kapering

asru mojar Rahadèn Abu Lautan
Radèn Iman Karnèni
payo dèn prayitna
kudhunga bôndabaya
sun gada aja gumingsir
kudhung saksana
parisanira wêsi

dyan angitêr kuda sarwi mutêr gada
Radèn Iman Karnèni
wong agung ginada
kuwat pamupuhira
jumêbrèt tiba ing tangkis
tangkis lêgawa
mubal asru mêtyagni

pan gumêtêr anjrit pun sêkarduwijan
suku manjing ing siti
sacêngkang kinêtap
kuda barêng manculat
wong agung osik ing galih
tuhu digdaya
bênêr kang angrasani

pan bobote yayi Prabu Kewusnendar
payo kudhunga aglis
parise malela
ingsun gênti anggada
sira radèn kudhung aglis
parise waja
apan wajaning êjin

kadya sotya hèr gêni ya ta kinêtab
kuda pun sêkarduwi
sarwi mutêr ingkang
gada usamadiman
turôngga amingêr ngering
mangsah anggada
Wong Agung Jayèngmurti

kadya gêlap sayuta mêdal dahana
gada gêng tibèng tangkis
anjrit kudanira
Radèn Bakdingujaman
tan osik astanirèki
surak gumêrah
mungsuh rowang barêngi

kang ayuda antuk sisihing prawira
rame dènira jurit
agada-ginada
surak kadya ampuhan
gada wus tan migunani
sarêng ambuwang
ing gadanira kalih

sarêng narik pêdhang sarêng ngêtab kuda
mingêr anganan ngering
gapyuk main pêdhang
dangu pêdhang-pinêdhang
adangu pating carêngkling
pating kalêmprang
kumêmprang tibèng tangkis

sami kuwatira sami awasira
sami wasis ing jurit
sami kêbatira
ing tali tan kuciwa
yèn anyirig sami nyirig
jojog andheyan
ngatepang wêdhar sami

langkung rame kang aprang sami sudira
pêdhang tan migunani
sarêng buwang pêdhang
sarêng angambil cacap
saking turangganirèki
cacap-cinacap
dangu datan ngênèni

sarêng sami buwang cacap ngambil rajang
rajang-rinajang gênti
rajang sami rantas
dangu ramening yuda
tan ana kasoran kalih
sarêng tumêdhak
saking turôngga kalih

jin têtiga Raja Miswan Radèn Minsar
lawan Raja Jaswadi
tan kêna parêka
lawan Sang Kakungingrat
awak kadya dèn obori
dadya anêbah
samya abisik-bisik

lah puniku Wong Agung Surayèng Jagad
tan owah wayahnèki
duk anèng Ngajêrak
kongsi wolulas warsa
awèt nom wong agung iki
kaya jêjaka
dhingin lan mêngko sami

ya ta wau sarêng dènnya tilar kuda
sarêng dènnya mrêpêki
gya candhak-cinandhak
wangkingan ikêt pinggang
anggêtêm tarik-tinarik
sêndhal-sinêndhal
ramè rok silih-ungkih

lir ampuhan suraking mungsuh lan rowang
yayah nêngkêr wiyati
wong agung sinêndhal
jêngkelang nora tiba
radèn mantri yèn tinarik
kontal kajêngkang
samya wangsul gèn malih

dyan wong agung jinunjung- junjung tan obah
suku rapêt lan siti
malih pan ingangkat
kinuwatkên pangangkat
anggêtêm rahadèn mantri
marêntul kang rah
saking pucuk dariji

sukunira saking kuwating pangangkat
sacêngkang amblês bumi
sakala kabrengkal
anjunjung tan kuwawa
wong agung pasrah ing batin
lah iki baya
kang matèni ing mami

durung ana para ratu soring wiyat
barengkal adêg mami
pasrah ing Hyang Suksma
mêrêm ing sanalika
wau Sang Surayèng Bumi
dangu mungsuhnya
tan ana junjung malih

tiningalan maksih ngadêg ngarsanira
sigra cinandhak aglis
ikêt pinggangira
sarwi nolih ing wuntat
Marmaya nampani wangsit
topong binuwang
sawadya tutup kuping

sigra narik wong agung sarwi apêtak
katarik wus tininggil
ingikal nèng asta
mubêng kadya likasan
ingayat mèh tibèng siti
wau kang prapta
Ni Dèwi Kuraisin

nyandhak ingkang rayi sarwi njrit karuna
kagyat Sang Jayèngmurti
ucul saking asta
lir tinêbak mong tuna
mulat putra nata dèwi
asru ngandika
hèh nini sira prapti

sakangêndi lawan rare iki sapa
kang putra maksih nangis
adhuh ariningwang
katuwon têmên sira
bayine linabuh jladri
wus dadi bocah
arsa mati binanting

duk miyarsa wau tangise kang putra
kumêpyur ngandika ris
nini ajarwaa
iki ta rare sapa
ingkang putra awotsari
rayi paduka
jêng ibu dèn wangsiti

kangjêng eyang Bagendha Kilir sung warah
Nini Ismayawati
sira cangkramaa
marang laut Suwôngsa
prajane Raja Jaswadi
anyandhangana
kêndhaga mas kang kèli

kombak-kombul iku sira tadhahana
ing jro isi bêbayi
gya sira pupua
iku ingkang pêputra
lakimu Sang Jayèngmurti
patutan lawan
putri ing Kaelani

Kelaswara babare bayi konduran
sedane Rajaputri
Kelan Kelaswara
rarene winadhahan
ana ing kêndhaga rukmi
linabuh marang
laut Suwôngsa nini

nuntên ibu inggih anglampahi têdah
ing Jêng Bagendha Kilir
mring laut Suwôngsa
cangkrama lan kawula
tan dangu kêndhaga kèli
ibu anyandhak
binuka isi bayi

mawa cahya Ibrahim jroning kêndhaga
nugrahaning Hyang Widi
cirining kêndhaga
putrane Kelaswara
putra adi Kaelani
ibu karuna
tan sagêd aningali

nuntên manggih inya Pramèswari Miswan
jin wungu Jonggiraji
kang kinarya êmban
sang prabu ing Suwôngsa
kang nama Raja Jaswadi
manggih palihan
Radèn Minsar amanis

ingkang rama waspanya drês mijil
nata dèwi ngandika rinira
kulup ngabêktia age
ya iku wong tuwamu
radèn sigra mangsah ngabêkti
rinangkul mring kang rama
ngêmpit sirahipun
Marmaya Maktal gya prapta
Bawadiman lawan prabu ing Yunani
winartan langkung suka

tinêtêgan mundur kang ajurit
Rajèng Dhayak Kulub lan Kalkiyah
nyana kapupu srayane
samya lit manahipun
dene ingkang badhe ngêntasi
kasambut ing ayuda
Radèn Ibnu Laut
gêtêring tyas ratu mêngsah
pan wong agung makuwon putra kinanthi
praptane pasanggrahan

ngandika mring putra Kuraisin
nini têtêpe ingaran sapa
iya marang ing ibune
kang putra nêmbah matur
inggih Radèn Iman Karnèni
Iman puniku mila
ing pangandêlipun
dènnya anglampahi têdah
Karnaèni darbe parêngan kêkalih
bapa inya lan êmban

sami ratu anagri pribadi
ratu êmban praja ing Suwôngsa
Raja Jaswadi namane
bapa myang inyanipun
Raja Miswan ing Jonggiraji
palihan Radèn Minsar
putranta duk timur
tigang wulan nèng Suwôngsa
tigang wulan malih anèng Jonggiraji
salamine mangkana

nênggih radèn Iman Jonggiraji
lawan Radèn Iman ing Suwôngsa
Jaswadiputra parabe
dene wasiyatipun
kangjêng eyang Prabu Sanharim
wayah ngong sun wasiyat
ing pêparabipun
ya Radèn Bakdingujaman
Abu Laut kawula kang mêmarabi
Rahadèn Umi Kelan

wasiyate Jêng Bagendha Kilir
inggih dene ibu saking Kelan
Amiratmaja wastane
dene Ismayasunu
kang marabi kaki Sanhasil
nama Kardhakênaka
lan Banjaransantun
lan Radèn Amir Kusmara
kang marabi inggih paman Sadatsatir
gumujêng duk miyarsa

putraningsun nugrahaning Widhi
wong tuwane Ngajêrak sadaya
dhawuhkên samya gêng sihe
Bawadiman wotsantun
putra tuwan kêkasih Widhi
pratôndha ibu seda
kala babaripun
kalihe sinung utama
ingkang ibu misesa ing sawarga di
putra lêlananging rat

lawan sinungan cahya Ibrahim
mila kalihipun kabibulah
wong agung langkung sukane
kunêng malih winuwus
ingkang kari sajroning puri
sagung kang para garwa
miwah para sunu
Marpinjun têtakèn warta
samya ngumpul gène putri Parangakik
para putra lan garwa

Rêtna Marpinjun alon dènnya ngling
kayaparan wartaning payudan
Sudarawrêti nulya ge
ngandika kang dinangu
sira Radèn Kasim Kuwari
kulup sira duk prapta
têtinjo wakanmu
Raja Kemar kapracondhang
matur nêmbah Rahadèn Hasim Kuwari
pun uwa Raja Kemar

sawêg wontên dhanganipun kêdhik
Natèng Kôndhabuwana mèh pêjah
mêngsahipun maksih rare
satriya luwih bagus
lawan kula ibu dha-undhi
botên kaot sawarsa
inggih kaot bagus
mêngsah punika kalintang
pêkikipun nyirnakkên langên sabumi
la-êla pramudita

ratu agêng-agêng dèn bantingi
wus binanting lajêng binuwangan
punika sami erame
singa magut kapikut
singa mangsah susah pinanggih
paman Prabu Yujana
prandene kapupu
lan ature Kewusnendar
kangjêng rama yèn amung ngabên para ji
pasthi risak sadaya

sru ngandika Putri Parangakik
payo yayi Karsinah dandana
mungsuh iki bot sanggane
payo age têtulung
wruhanira Hasim Kuwari
wangsite ramanira
ing nguni maring sun
wong têtêlu iki padha
sudibyane lawan wong tuwanirèki
amung kacèk pêpêtak

pamanira Parangteja nênggih
lan Tamtanus katri Kewusnendar
binobota nora mèlèt
sabarang kaliripun
amung kacèk pêpêtak pasthi
tinitah ngrata jagad
parentah Hyang Agung
dèrèng wus ingkang rinêmbag
pan kasaru wontên caraka kang prapti
saking ing pabarisan

praptanipun aparing udani
lamun mêngsah kang awrat sinandhang
mikut ratu gêdhe-gêdhe
ambanting buwang sêbrung
pan ing mangke sampun kajodhi
dening raka paduka
nanging jêbulipun
putranipun Kelaswara
kang linabuh anèng têlêngingjaladri
kapanggih dipun sarah

inggih dhatêng Dyah Ismayawati
rare agênge wontên Ngajêrak
Ismayawati ibune
sinungan êmban ratu
ing Suwôngsa Raja Jaswadi
mila Jaswadiputra
ing pêparabipun
paduka sami ngandikan
ngurmatana dhatêng putra ingkang prapti
lan kang raka Ngajêrak

duk miyarsa putri Parangakik
putri Karsinah sami karuna
kagagas katon warnane
Kelaswara kang lampus
nora ana ingkang nungkuli
mêmaru dadi kadang
lair batinipun
gumrêdêg rata jêmpana
mawurahan budhal saking ing nagari
sagunging garwa putra

gumêr ing Kusniya Malebari
sami nusul marang jaban kutha
sanagara oyag kabèh
yèn putra kang linabuh
nèng samodra dadi prajurit
nama Jaswadiputra
wau lampahipun
para garwa para putra
pabarisan Ngambarsimun parêng prapti
lajêng maring ngajêngan

putri Parangakik malayoni
kang sandhing Kuraisin cinandhak
lajêng kinêmpit sirahe
Kurisin ngraup suku
mring kang ibu Sudarawrêti
karuna asêsambat
ingkang sampun lampus
ariningsun Kelaswara
patinira nora ana kang nungkuli
katuwon têmên sira

sutanira linabuh jaladri
ariningsun babo tingalana
iki apêkik warnane
cahya nuksmèng sitèngsu
ngilangakên langên sabumi
prawira widigdaya
ing aprang pinunjul
ariningsun Kelaswara
mendahane mênangana kaya mami
padha amomong putra

marunira kabèh momong siwi
amung sira dhewe kang palastra
ariku wong pantês dhewe
wong guna kasap lêmbut
prak atine angrêspatèni
kulup ngaliyèng sira
sêktine ibumu
kabèh tininggal nèng sira
eyangira linabuh anèng jaladri
manjing ing kukumira

prabawane eyangira gusti
darajate ngumpula ing sira
dadia prajurit gêdhe
ing pramudita punjul
duk miyarsa Sang Jayèngmurti
tumungkul rawat waspa
karaos ing kalbu
kang para garwa sadaya
pijêr ngrubung anangisi radèn mantri
gumuruh sapawongan

wusnya dangu luwaran kang tangis
wus tinata dènnya lêlênggahan
kang rama lon timbalane
kabèh iku ibumu
kakangira têtiga iki
kang siji arinira
Kasim Kuwariku
sigra mangsah radèn putra
ingkang ibu sadaya dèn kabêktèni
tuwin kang raka-raka

angandika putri Parangakik
Kuraisin babo putraningwang
gaib-gaib ing panggawe
sapa kang nyana iku
karsaning Hyang Kang Murbèng Bumi
tinampan ing Ngajêrak
pinasthi ibumu
sayêkti sagung pratingkah
kanisthane apêse wong Pusêr Bumi
mulya saking bunira

mendah wruha ibunira kaki
marang anggêpe Ni Kelaswara
sêmbadane pratingkahe
pantês lan dhapuripun
rêspatine yèn andon jurit
pantês lan ambêk pêjah
wantêr nora nguthuh
apik nora ngèl tinampan
kêbat cikat têrampil rikat patitis
wruh nistha lan utama

lan kang rama agung apradondi
rama nistha kang putra utama
Kelaswara panggonane
tinarimèng Hyang Agung
ing sucine sucining kapir
angukuhi utama
nulya na pitulung
ing Suksma pinaring iman
dupi nyandhak iman sakala ambalik
kolu amungsuh bapa

kaya iku sedane ri mami
pisah ingsun pisah ramanira
ing murtate wong tuwane
lingsêm maring Hyang Agung
kudu mati ngungsi ing Widhi
lawan takdire uga
iku purwanipun
duk urip duk têtunggalan
arinira iku sun srahakên kalih
Ki Rustam Ki Jayusman

saking nini êntèk tangguh mami
Kelaswara putri soring wiyat
datan ana têtondhene
suka kang sami ngrungu
radèn mantri waspanya mijil
purwane ibunira
sakathahing wuwus
pirapêt pisêdhêpira
urmat sukanira sira radèn mantri
ilang asmaranira

ya ta wau radèn mantri
pinaringan nagri Kelan
pulang kandhang kang aduwe
wong Kelan suka kalintang
sagunge pra santana
punggawa satriya ratu
mantri wus pulih tyasira

wontên limang atus nênggih
ratu kang dede santana
têtêp kawula têgêse
wontên pra ratu santana
sami cangkok nagara
liya saking patang atus
satus wêwolu gungira

wontên limang atus malih
para ratu nagri Kelan
kang nak-sanak lan ibune
ratu patang puluh sanga
ratu kang sanak misan
sawidak pra ratu agung
punggawane patang lêksa

sakêthi kang para mantri
mantri ing Kelan sadaya
liya kang para mantrine
sagung para raja-raja
kathah yèn cinatura
wadya Kelan wuwuhipun
mantêp ingkang pitung yuta

mulane kocap ing nguni
Raja Kelan bandhu bôndha
dene bala sêntanane
ing mangke prajurit Kelan
samya agêng tyasira
Gajahbihêr sutanipun
ingkang kinarya pêpatya

sêdhêng taruna prayogi
Kya Patih Gajahsawêrdan
Gajahbihêr tuwa kinon
atêngga nagari Kelan
wau rahadèn putra
sinrahkên kawruhanipun
wong agung ing Parangteja

kang among ingkang ngawruhi
apan dudu bapa êmban
bapa sêsilih têgêse
dene êmban têtêp lama
ratu jin ing Suwôngsa
Raja Jaswadi puniku
iya êmban bapa angkat

tuwin Prabu Jonggiraji
Raja Miswan datan owah
Radèn Minsar palihane
tan pisah pamomongira
wadya jin kalih praja
bêbêktane ingkang ibu
cinatur Radèn Suwôngsa

yèn arsa panggihbunèki
Ismayawati Ngajêrak
Raja Jaswadi kang gendhong
yêkti manungsa kajiman
Radèn Bakdingujaman
mangkana ingkang winuwus
Rajèng Dhayak Yablulawal

enjing miyosi ngajurit
kalangkung bramantyanira
dene kapupu rahadèn
mung iku kawruhanira
mila sangêt dukanya
gumrêdêg barise mêtu
sampun kapang akalangan

Kalbujèr sêdya ngawaki
sampun anitih dipôngga
wadya Rab wus mijil kabèh
miranti têpung akapang
tan owah rakitira
wau sang prabu ing Kulub
Kalbujèr nêngah ing papan

praptèng rana nguwuh tandhing
mêtua Sultan Kuparman
iki ta Raja Kalbujèr
ing Kulub kadhaton ingwang
lêlajêre ranangga
ratu suruhan gêgêdhug
srayane Sang Rajèng Dhayak

tate amungkasi kardi
lah dèn age Jayèngrana
mêtua aprang lan ingong
apragola ngadu yasa
suka kang sami myarsa
suraking bala gumuruh
kadya kang wiyati rêbah

Sang Raja Sarkab ing Turki
amit ingidèn umangsah
nitih turôngga sang katong
kawot sakapraboning prang
surak bala Kuparman
prapta ing papan wus pangguh
kang aprang wus yun-ayunan

Sang Rajèng Kulup sru angling
sapa aranmu narendra
mapagakên yudaningong
sumaur kang tinakonan
ya ingsun Raja Sarkab
ing Turki nagaraningsun
ratu andêling ayuda

Raja Kalbujèr sru angling
mundura Sang Raja Sarkab
tan patut tandhing lan ingong
êndi sultan ing Kuparman
angling Sang Raja Sarkab
ingsun wus tate nalikung
ratu ingkang kaya sira

sagêndhingmu ing ajurit
sun watara nora cuwa
bramatya Raja Kalbujèr
iya ingsun ora sotah
aprang kalawan sira
Raja Sarkab Turki muwus
môngsa ta ingsun mundura

nora kêna sira ngucap gustiningwang
yèn misih urip mami
payo ratu laknat
apa kang anèng sira
sabudimu sun tadhahi
asru ngandika
sira mêksa ngajurit

lawan ingsun payo kudhunga sun gada
kudhung Sang Rajèng Turki
parise malela
ginada sarwi sênggak
murub parise mêtyagni
Sang Raja Sarkab
malês anggada aglis

dadya rame prangira gada-ginada
samya kuwating tangkis
rosaning panggada
kadya gêlap barungan
wau Patih Abunandir
nusul manglaga
amatak ngèlmuning jin

pan sakala Bunandir datan katingal
ngimbangi kang ajurit
wau Raja Sarkab
rame gada-ginada
Raja Kalbujèr angambil
pêputhon êmas
samaja gêngirèki

saking kanthong saruwal kêmating aprang
ginutuk Sarkab Turki
gumadhug kang jaja
tan wruh sangkaning balang
aniba Sang Raja Turki
angathang-athang
kantaka sri bupati

ginosongan Bunandir tumut bêbayang
sêsumbar nguwuh tandhing
Kalbujèr angakak
payo prajurit Ngarab
barênga aja sarênti
kang para raja
rêbutên sun ing jurit

Rajèng Kulub Kalbujèr wudhu ing aprang
wau ta duk miyarsi
amit mring kang rama
tuwin mring maratuwa
ingidèn miyos ing jurit
Radèn Jayusman
mangsah wahana èsthi

imankabir dipôngga idhêp ing janma
saking ing Malebari
paringe kang rama
Sang Prabu Bawadiman
apancal kang ponang èsthi
suku sakawan
sacêngkang ingkang putih

duk balêdug pun imankabir binêkta
martapa anèng wukir
mangkya kang dipôngga
pinaringkên kang putra
Radèn Jayusman miyosi
kaprabon ing prang
kawot luhuring èsthi

ingkang ibu mêmanuki lan kang raka
Ngajêrak Rajaputri
saking katêbihan
Abunandir tut wuntat
nanging ta datan kaèksi
rêkyana patya
bêkta pêpukul wêsi

tigang asta radèn wus praptèng payudan
surak gumuruh atri
kadya nêngkêr wiyat
angsahe rajaputra
prajurit ing Parangakik
kang sinêliran
turôngga kalih kêthi

kang asaos yèn gustine sora ing prang
angamuk bela gusti
kajawi punggawa
miwah kang para nata
kang wahana wus miranti
muntab malatar
munggèng wurining baris

yun-ayunan Kalbujèr asru têtanya
sapa ranmu prajurit
abagus taruna
durung sêdhêng mangun prang
rajaputra anauri
hèh wruhanira
Radèn Jayusman mami

ing samêngko putra lanang kang atuwa
Kalana Jayèngmurti
Jêng Sultan Kuparman
iya ingkang patutan
putri saking Parangakik
putri dandanan
prawira ing ajurit

nadyan silih tirua ibu digdaya
tate bônda para ji
undhagi ing driya
prawira môndraguna
payo ta sri narapati
sapa ranira
sumaur iya mami

Rajèng Kulub Kalbujèr ratu digdaya
iya dèn ngati-ati
Jayusman sun gada
kudhunga bôndabaya
rajaputra masang tangkis
sinèlèh sirah
gajah pun imankabir

sira Raja Kalbujèr angangkat gada
sarwi amarêpêki
saksana anggada
èsthine radèn putra
kêna kapinjale kering
kumbaning liman
kêna pun imankabir

paris kontal anglumba mêtoni bêdhat
mêta pun imankabir
anubruk ing mêngsah
gundam dipangganira
Kalbujèr bakuh ngukuhi
gada ping tiga
winalês sri bupati

pulêt uwal Kalbujèr tangkis lêgawa
ngadêg radèn ambindi
kuwat panggadanya
sigar parisanira
Kalbujèr sigra angambil
pêputhon êmas
sira Patih Bunandir

sarêng ngangkat astane arsa ambalang
rikat Patih Bunandir
astane sang nata
ginitik saking wuntat
ing rotan wêsi kinardi
puthon mas gigal
jimpe astanirèki

ngênthêl tyase dene kêmate kawruhan
nulya ginada malih
sirahing dipôngga
pêcah tiba kaplêsat
kantaka gumuling siti
wus tinunggangan
dening Patih Bunandir

tinalenan binabayang mundur sigra
dening Patih Bunandir
sang nata katawan
surak kadya ampuhan
ya ta kasaput ing wêngi
wus tinêtêgan
mundur kalih kang jurit

awurahan baris kuwur akelangan
gustine sor ing jurit
wadyèng Kulub samya
gustine kang katawan
santana prasamya nangis
pakuwonira
wadya Kulub angisis

Raja Kulkul Kalkiyah lajêng bujana
ing pakuwonira ji
Prabu Yablulawal
lan Prabu Sindhangdhayang
gunêm tingkahing ajurit
Kulkul atanya
kakang Patih Dabatil

sapa ingkang mêngsah ngasorkên ambônda
kakang Kalbujèr nênggih
Dabatil turira
inggih Radèn Jayusman
patutan sing Parangakik
sêkti prakosa
sampun amucung jurit

asru muwus ing Kalkiyah Raja Kulkul
paran benjang enjang
punapa gêlaring jurit
yèn amunga prang tandhing botên kuwawa

alon matur sira Sang Raja Pangindrus
yèn inggih kawula
pênêt garubuh ing jurit
yèn wus kuwurantuk ngêmpakakên kêmat

salamine rêmbagan Sang Rajèng Kulub
manjingakên kêmat
pangridhu prahara tarik
yêkti mangsah sagung bala brêkasakan

ilu-ilu kalunthuh padha jumrunuh
pan puniku bala
ratune katawan sami
sêntanane ingajak ngamuk angrêbat

sami rêmbug sira Yablulawal Prabu
myang Rajèng Kalkiyah
wuwusên Patih Bunandir
kang anukma marang pakuwoning mêngsah

wus angrungu kabèh sarêmbuge mungsuh
yèn arsa prang cidra
garubuh ing benjing enjing
ngêmpakakên kêmate wong Sindhangdhayang

wusnya putus Bunandir anulya wangsul
mring pakuwonira
wong agung ing Ngalabani
Kyana Patih Bunandir atur uninga

lajêng matur Bunandir saaturipun
mring Sang Kakungingrat
sigra dènira ngundhangi
yèn besuk prang prajurit ingkang wahana

samêktesuk wong agung parentahipun
mring sagunging bala
wong Dhayak ing benjing enjing
iya padha rumêksa ing upacara

padha tunggu palangkane gustinipun
dene kang ajaga
prang cidrane nata dèwi
lan kang rayi Pangeran Bakdingujaman

iki mungsuh ngangsahkên bala lêlêmbut
pan sampun apungkas
sakathahe kang pinikir
para putra angukuhi wadya dharat

dene sagung atmajane para ratu
samya angirida
pamuke wadya turanggi
ingkang liya turôngga pinangku rama

bihal sênuk blêgdaba mèmrèng karêndhu
dalu tan winarna
ya ta kawuwusên enjing
atêngara mijile baris malatar

pan wong agung nèng wijoan palowanu
sagung para nata
wadyane ingkang turanggi
kadya alun gumulung samya mèt papan

barisipun beda lawan wau-wau
kêndhih dening kuda
prajurit Dhayak Sêngari
samya ngungun wong Kuparman salin gêlar

wus angumpul nata dèwi lan kang ibu
mungsuh tan miyarsa
Rêtna Dèwi Kuraisin
ingkang badhe nampèni kêmating mêngsah

samya mêtu kang para narpati mungsuh
barise malatar
manjing ing gêlar wus kèsthi
samya ngadhêp nganti dhawuhing parentah

sira Prabu Yablulawal Raja Kulkul
wus munggèng wahana
bakarlès sungu bang gadhing
munya barung titihane Rajèng Dhayak

sirah lêmbu awak macan gung aluhur
Raja Sindhangdhayang
Pangindrus nitih jênggiri
awak naga sirahe mênjangan ranggah

mawi apus kêkapa kasuran pitu
têtali marapat
bakuh binayut bêlandhil
yèn pinancal dêngkèng undurira milar

ngawe bala sasmita sarêng umangsah
Rajèng Dhayak Sêngari
Sang Prabu Kalkiyah
lan Patih Sindhangdhayang
barêng ngamuk sawadyèki
wêndran ayutan
tan ana kang turanggi

bala Arab anon ing mungsuh umangsah
sarêng mangsahnadhahi
Sri Bupati Kebar
prajurite turôngga
sakêthi kang nitih èsthi
lan kalih lêksa
ngirid bala ngawaki

Rajèng Kôndhabumi wadyane turôngga
pan kalih têngah kêthi
kalih têngah lêksa
prajurit munggèng gajah
mangsah Rajèng Kôndhabumi
angirid bala
ngawaki nêmpuh wani

prajurite Sang Aprabu Kewusnendar
turôngga tigang kêthi
gajah tigang lêksa
sênuk blêgdaba bihal
sakêthi kang môncawarni
Natèng Yujana
ngirid bala ngawaki

ingkang kanin sadaya ingkang waluya
sang prabu ing Ngabêsi
wadyane turôngga
patang kêthi gambira
patang lêksa nitih èsthi
angirid bala
Sadat Kadarismani

datan kêna winuwus prajuritira
mung sagung kang pangirid
sagung para nata
kuda yutan awêndran
abaran kirnan prajurit
gajah ewonan
magute kang prajurit

kadya bumi atangkêp lawan akasa
wadya Rab ingkang wuri
sangsaya gung prapta
kadya samodra pasang
lir wangan nêmpuh jaladri
kang wadya Dhayak
ingurugan pêpati

prapta riwut palagan aliru lawan
istijrat andhatêngi
gumludhug ngawiyat
sindhung angkara bajra
têdhuh riris awor angin
bala lêlêmbat
kang sami mangsah jurit

nata dèwi lan ari Bakdingujaman
ing rèh wus amiranti
bapa kalih samya
tan têbih lan kang putra
mungsuh prahara kabalik
bingung kang aprang
rame awowortitih

ingkang gada-ginada pêdhang-pinêdhang
ana cangking-cinangking
kang sêndhal-sinêndhal
miwah rajang-rinajang
acaruk cacap calimprit
paworing aprang
mungsuh rowang kèh mati

kadya guntur sakêthi yuta ru-ara
dhêdhêt madyaing jurit
Raja Yablulawal
nyarampang nyawat pêdhang
eca nèng titihannèki
salukun gada
nyambêr akèh katapis

sira Raja Jaswadi lan Raja Miswan
miwah Patih Bunandir
awor jin wus bisa
nêmpuh nanggulang mêngsah
lêlêmbat kang dèn tadhahi
rame puyêngan
wau sang nata dèwi

Yablulawal jinêmparing ing trisula
winuwung saking nginggil
sang prabu ing Dhayak
kacundhuk sirahira
tancêbing trisula manjing
têlak mêngandhap
pan kadya dèn sunduki

pundhak kalih kêna kipinging trisula
tumancêp anuduki
aniba sang nata
bakarlèse pinêdhang
mati ing Raja Jaswadi
Sang Rajèng Dhayak
awake dèn irisi

nanging ingkang trisula têtêp nèng sirah
lawan pundhake kalih
malih gêng angganya
trisula milu mêkar
tan bisa umangsah jurit
abiyang-biyang
astane kalih mati

dene cawang trisula manjing ing pundhak
mila astane mati
ebat kang tumingal
saparan rêmbyah-rêbyah
tan ana bisa nguculi
lêlêmbut giras
mulat gustine kanin

Natèng Sindhanddhayang pan sampun kacandhak
dening Raja Jaswadi
binanting ing sela
pêjah dadi rêksasa
pinanah Patih Bunandir
jajane pêcah
niba angolang-aling

Abunandir wus antuk wêwulangira
Wong Agung Jayèngmurti
sapisan kewala
sira pasthi palastra
Pardiyusuta ambanting
ing badanira 
ajur ing sela miring

Raja Kulkul mati pinancas ing pêdhang
dening rahadèn matri
pangeran ing Kelan
gusis mungsuh sar-saran
Sang Rajèng Dhayak Sêngari
pêjah tan pêjah
têtêp dadi mêmêdi

lamun ana mêmêdi cundhuke panah
tuwin pundhake kalih
iku Rajèng Dhayak
sanggone rêmbyah-rêmbyah
tan ana bisa nguculi
ingkang angruwat
yèn tan gambuh ing jurit

akèh bêbandan ratu
miwah bêbandaning punggawa gung
kang wus nungkul prasamya dipun uculi
nata dèwi sigra niyup
manggihi sang prabu karo

miwah kang rayi sampun
sira Rahadèn Ismayasunu
wus apanggih kalawan Prabu Yunani
ngandika sang rêtna prabu
dhatêng paman prabu karo

inggih sirnaning mungsuh
lan wadyane punggawa gung-agung
kula pasrah dhatêng paman prabu kalih
yèn suwawi kalihipun
jêjaraha mring pakuwon

lawan punggawanipun
nagri ingkang sakawan pêngayun
Sindhangdhayang lawan ing Dhayak Sêngari
nagri Kalkiyah lan Kulub
kula mantuk amakuwon

mangke lamun dinangu
ing kangjêng rama kula umatur
lamun paman Yujana lawan Yunani
sami ngêntosi kang kantun
sandika kalih sang katong

wau sang rêtna prabu
lawan kang rayi ngirid ing pungkur
prapta ngarsanira ingkang rama sami
tur sêmbah kalih wotsantun
sumungkêm ing pada karo

matur sirnaning mungsuh
kathah bêbandan kang para ratu
paman kalih ingkang sami angêntosi
Kewusnendar lan Tamtanus
têtilare paman katong

tan antara prapta wus
Kewusnendar lan Prabu Tamtanus
lan sagunge pra ratu ingkang pangirid
anadhahi ing prang pamuk
samyangsal bêbandan katong

katur ing Jayèngsatru
nagri sakawan pangajêngipun
kang têtiga ratune ingkang ngêmasi
satunggal rajèng ing Kulub
ingkang binônda binoyong

pêpatih kalih nungkul
pêpatihira Sang Rajèng Kulub
Sindhangdhayang pun Patih Dhayangunari
lan Patih Dhayak anungkul
Patih Dabatil punang wong

lan pra dipatinipun
mangkana wau Sang Jayèngsatru
kinèn mêdalakên para ratu katri
saking ing panjaranipun
katiga wus samya miyos

prapta barisan sampun
alon ngandika wau wong agung
hèh sang ratu katri kang katawan jurit
apa ta sêdyanirèku
apa urip apa layon

lamun anêdya lampus
nuli ingsun patèni sirèku
yèn anêdya urip salina agami
Jêng Nabi Ibrahim iku
yèn tuhu milu maring ngong

matur Sang Rajèng Kulub
lawan ta sira Sang Rajèng Ngusur
katigane Sang Rajèng Rukmadamèki
nuhun urip aturipun
datan lênggana sapakon

sinadatakên sampun
Nabi Ibrahim agamanipun
wusnya ngucap sigra dènnya anguculi
samya nêmbah nguswa suku
pinaringan manis ênggon

pinaringan palênggahan sami
ngantukakên ing karatonira
ing Kulub Raja Kalbujèr
Sang Dirkudahanèku
Rukmadama karatonnèki
Rajèng Ngusur kinarya
anggêntosi Kulkul
jumênêng anèng Kalkilah
Ratu Agung Kalkiyah Raja Dukyadis
dening Ngusur nagara

wontên arine Raja Dukyadis
wis pinundhut mring Sang Kakungingrat
Radèn Dukyanis namane
kinarya ratu Ngusur
wus pêparab Raja Dukyanis
langkung marwata suta
kalih ciptanipun
utang pati utang wirya
nugrahan gêng ing urip tan dèn wuwuhi
karaton kaluhuran

Patih Dhayak Ki Patih Dabatil
wun kinarya ratu nagri Dhayak
Raja Dabatil namane
ing Sindhangdhayang iku
pêpatihe kinarya aji
Dhayangunari nama
nanging kalihipun
kinèn sami angidhêpa
kalih pisan maring Patih Abunandir
winuwuhan pêparab

Patih Ngaenan Kamibunandir
Ratu Dhayak Ratu Sindhangdhayang
samya pratôndha kalihe
nyaosi gamêlipun
Rajèng Sindhangdhayang lan Patih
Dhayak Sêngari Raja
ing pangidhêpipun
nyaosi panandhonira
mring Ki Patih Ngaenan Kamibunandir
ngèstrèni pasamuan

wus mangkana jarahan binagi
dene sagung para raja-raja
donyane lan wong wadone
apangkat pandumipun
ratu ngarsa miwah pawingking
Sang Prabu Bawadiman
wau kang winuwus
kang putra Radèn Jayusman
pan jumênêng ing Kusniya Malebari
dènnya ngluwari ujar

arsa mangun kapandhitanèki
mukim dhêdhêkah ing pulo Barjah
pan sampun lami kajate
mring kang raka wus katur
mumpung Ki Sèh Wahas Mêdayin
mêksih nèng pulo Barjah
pininta pangèstu
wong agung ngandikèng putra
Kuraisin sira utusana mulih
marang nagri Ngajêrak

tur uninga mring ibumu nini
tuwin iya lawan eyangira
kalamun iki wayahe
sun adêgakên ratu
Ki Jayusman pasrahe ugi
wong tuwane magawan
mandhita dhêdhukuh
sira suwunna pêparab
karatone nèng Kusniya Malebari
kang putra tur sandika

lan ibumu aturana nini
kang ngangkata marang arinira
kang putra sandika ture
umêsat duta mabur
dyan wong agung sigra ngundhangi
bêburu iwak wana
miwah samodra gung
kali-kali kang bangawan
kinarakat wau Kya Patih Bunandir
parentah pra dipatya

busanani sajroning nagari
sagunging rèh sampurna sadaya
wuwusên wau dutane
marang Ngajêrak rawuh
katur marang sang prabu kaki
tuwin Dèwi Ismaya
wau badhenipun
nora ngamungkên utusan
angawaki ing Kusniya Malebari
ya ta Dèwi Ismaya

marêk ing rama matur wotsari
wayah sampeyan Bakdingujaman
ing nagari Kelan mangke
eyange sampun kukum
wus linabuh têlêng jaladri
tilare Raja Kelan
pinaringkên sampun
dhatêng ing wayah paduka
nanging botên jinênêngakên narpati
satriya gêng kewala

amung wayah tuwan Parangakik
pun Jayusman angluwari ujar
pasrahe maratuwane
ngandika prabu sêpuh
putuningsun ingsun wuwuhi
parabe ing karajan
iya Sultan Agung
Jayusman Samsumurijal
kang ngadhaton ing Kusniya Malebari
sira nuli mangkata

pinaringan makutha buka sri
pusaka saking nagri Ngajêrak
kalpika sarta badhonge
sêsotyane pinunjul
pitung atus kêmbaran sisih
lamun dèn ajènana
ing makutha iku
aji sangang atus yuta
mawi kikmat kasêktèn pusakaning jin
budhal Dèwi Ismaya

kang andhèrèk kathah kang para jin
ambêkta bala nêmlikur yuta
napak ing gêgana kabèh
praharagora riwut
gumaludhug maruta tarik
pratôndha jin lêlampah
riwut siwat-siwut
musus ingkang bayu bajra
aliwêran dhêdhêt têdhuh ing wiyati
gègèr dhêmit alasan

liniwatan dhêdhêmit priyayi
marma ngili ajrih pinèt tundhan
anggendhong ngatêr lakune
milane kawur-kawur
jin alasan samya malêncing
mangkana lampahira
wadya jin panganjur
kathah ingkang sampun prapta
jin pangarsa ing Kusniya Malebari
kacatur pitung dina

prahara angin gora wor riris
dupi sampun prapta pitung dina
Ismayawati praptane
umrês ingkang rum-arum
samya eram ingkang para ji
kang anyar durung mulat
ing pratingkahipun
kang wus lami para raja
malah samya tamuan pawong sanak jin
pinanggihan jro gubah

ya ta wong agung anèng jro puri
para garwa ngandikan sadaya
miwah para putra kabèh
wruh kang rayi mèh rawuh
gônda pêdhês kang awor riris
ing ngarsa gônda dupa
ing wuri gônda rum
arume kang kêmbang-kêmbang
awor pêdhês pratôndha cêlak sang putri
tan antara sang rêtna

prapta niyup lajêng manjing puri
mingkis kijab ing netra katingal
ngabêkti anèng padane
para garwa kumrubut
ngabêkti mring kang lagya prapti
gantya kang para putra
kumrubut angujung
ing ibu Rêtna Ismaya
wusnya tata ing papan panggenan linggih
matur Rêtna Ismaya

salamipun bapa jêng kiyai
sigraandhêku Sang Kakungingrat
lan punika pêparinge
dhatêng ing wayahipun
pusakane madêg narpati
badhong lawan makutha
lan kalpikanipun
punika kang sotya mapan
anakane nênggih kang malukat gaib
kagungan Jêng Suleman

andikane ramanta kiyai
mawi sawab inggih sawatara
miwah makutha badhonge
lan malih wêlingipun
ingkang eyang anjêjuluki
pêparabing karajan
nênggih Sultan Agung
Jayusman Samsumurijal
kang ngadhaton ing Kusniya Malebari
dhêku Sang Kakungingrat

kurmat dhêku saha waspa mijil
dangu-dangu mèsêm angandika
hèh yayi Sudara kiye
nugrahan gêng kang rawuh
ingkang eyang amusakani
kapraboning karajan
besuk Soma ngayun
anggèkna ing putranira
nêmbah tampi Rajaputri Parangakik
wau ta lajêng dhahar

wus sampurna sakathahing pikir
nuju praptane ing dina Soma
ing ngriku pan bawahane
badhe ngadêge ratu
Radèn Êsèh Wahas wus prapti
tuwin ngêrig pandhita
saking gunung-gunung
ngulama para suhada
andalêdêg saking gunung wukir-wukir
aglar ing panangkilan

para ratu satriya dipati
ulubalang kang mantri tampingan
wong Kusniya prapta kabèh
pinêpakakên wau
sipat mantrining para aji
tan ana kang kantuna
ing pakuwonipun
supênuh kang para raja
punggawane satriyane sipat mantri
paseban lir samodra

pra pandhitaewon ingkang prapti
sampun mijil Sang Surayèng Jagad
sarwi anganthi putrane
wusnya tata alungguh
Ki Sèh Wahas ingkang sinandhing
kering para pandhita
kanan para ratu
ing ngarsa Sri Bawadiman
Arya Maktal Adipati Guritwêsi
banjêng kang para putra

para ratu wadana nambungi
sawurine ingkang para putra
para putri sawurine
wong agung kang têtêlu
ingkang cêlak Sang Jayèngmurti
Marmaya Arya Maktal
Bawadiman Prabu
Wong Agung Surayèng Jagad
angandika mring sagunging para aji
lawan para pandhita

èstrènana sakathahe sami
putraningsun iya Ki Jayusman
ing mangke sun adêgake
jumênêng ratu agung
nèng Kusniya ing Malebari
jêjuluking narendra
iya Sultan Agung
Jayusman Samsumurijal
kang ngadhaton ing Kusniya Malebari
lan pasrahe kang rama

Patih Ngaenan Kamibunandir
dening isèn-isèning wijoan
ing Kulub Raja Kalbujèr
kalawan malihipun
ing Kalkiyah Raja Dukyadis
Raja Dukyadis lawan
sang prabu ing Ngusur
iki isèning wijoan
senapati prajurit panata baris
katri manggalaning prang

ngèstokakên sagung kang para ji
pra pandhita ngèstrèni sadaya
jumurung andongakake
luhure adêgipun
ing Kusniya ing Malebari
mijil wastra tigasan
saking kutha brubul
atumpuk nèng panangkilan
pira-pira sanggèn-ênggèn kadi wukir
maksih gili kang prapta

lan talam mas saking jroning puri
dhinawuhkên dhatêng para raja
talam kêncana kabèhe
kang maring punggawa gung
sagung talam suwasa sami
maring mantri salaka
mangkana winuwus
lêlarih banjêng timbalan
pira-pira mulianing kang binagi
lêksan ingkang talam mas

kêthèn talam suwasa binagi
sagung tadhahan bebas sadaya
kang wastra mring wadya kabèh
datan kêna winuwus
bawahane kang madêg aji
wutah donya awêndran
wus tan kêna ngitung
yutan abaran akirnan
wus samêkta pandhita kang atur idi
sampurnaning bawahan

lajêng kasukan sagung para ji
panangkilan wong agung kadhatyan
lan kang putra ratu anèm
sapraptaning kadhatun
ingkang putra kinèn ngabêkti
mring kang ibu Ngajêrak
umangsah angujung
ingaras ingkang mustaka
wusnya nêmbah ing ibu Ismayawati
nulya ibu sadaya

ingkang ibu Ismaya nêdhaki
ing puranira wau sang nata
kang umadêg sultan anèm
sagung kang para ibu
ngiring Dèwi Ismayawati
prapta gupuh tumêdhak
rawuhing kang ibu
apan wawrat sêpuh lagya
sira Dèwi Ratu Nèm Kun Amaryati
sigra mangsah manêmbah

ibu sadaya dèn kabêktèni
wusnya sami alênggah sadaya
Ismaya lon pandangune
pira ta nimbok mantu
wawratanmu sigra nambungi
Sudarawrêti nêmbah
sampun sangang tèngsu
gumujêng sarwi ngandika
mring wawratan Rajaputri Parangakik
hèh sira iku jabang

mêtua saking guwa garba glis
sumiwia marang eyangira
mumpung atêdhak marene
kongsia kondur iku
beyanana nêm atus kêthi
môngsa ta kalakona
têdhake eyangmu
gumujêng ingkang miyarsa
wusnya tata pêpundhutanira mijil
kang sarwa rum sadaya

olah-olahan saking cara jin
rame dhêdharan kang para garwa
ingkang winarna ramene
sanagara gumuruh
wong Kuparman lawan wong bumi
watara pitung dina
suka-suka nutug
wau pramèswarinira
sultan anèm ing Kusniya Malebari
babar pan miyos priya

tinêdhakan eyang Jayèngmurti
kalihan eyang Dèwi Ismaya
miwah kang eyang sultan sèh
kang mangun pandhita gung
Radèn Wahas tumut nêdhaki
kang jabang bayi sigra
pinundhut pinangku
yayi sira parabana
putunira iki nganti ing sirèki
matur Rêtna Ismaya

Radèn Sayidiman ta puniki
Radèn Makmur Nur Karbi Kusniya
nuli kang eyang Ngajrake
pan kathah paringipun
sampurnane pratingkahnèki
kunêng wau sang nata
dèwi lan kang ibu
apamitan lan kang raka
ngalilani Wong Agung Surayèng Bumi
kondur marang Ngajêrak

Rajèng Suwôngsa Raja Jaswadi
Rajèng Biraji Sang Rajèng Miswan
lan Radèn Minsar putrane
kantun sami atunggu
mring kang putra sawadyanèki
wau ta sang pandhita
amit adhêdhukuh
mringpulo Barjah kalawan
Radèn Êsèh Wahas arsa anjênêngi
mangun mênêdi papan

padhepokane ing arga Puri
ing pulo Barjah mindha kadhatyan
wukir kang radin sitine
prênah dhepokanipun
makam Adam kang dèn ênggoni
kang kiwa Bawadiman
kang têngên winangun
dene Ki Sèh Radèn Wahas
kang kinarya padhepokanira sami
wukir rineka pura

pan tigang jam lêlongkangirèki
gène Ki Sèh Radèn Wahas ika
apan lèr padhepokane
pan sami rakitipun
sri rêrênggan kang sarwa sari
botrawine amalang
angubêngi dhukuh
kunêng kang têtêp martapa
kawuwusa ing Kusniya Malebari
mucung Sang Kakungingrat

badhe kondur marang Kuparman Wong Agung
angundhangi bala
Kusuma Sudarawrêti
anênggani putra nèng nagri Kusniya

ingkang tumut kondur Sang Rêtna Marpinjun
lan Putri Karsinah
Rêtna Sirtupelaèli
saputrane tumut kondur mring Kuparman

lawan tumut putri Kuwari lan sunu
mring nagri Kuparman
Rahadèn Hasim Kuwari
ingkang putra Rahadèn Bakdingujaman

kinèn mantuk dhatêng ing Kelan rumuhun
yèn wus tigang warsa
nusula mring Kuparmani
asarênga lan ibu Rêtna Sudara

lan Sang Prabu Kusniyasarêng anusul
dadya kang tinitah
mangkana kang para aji
apan sarêng budhale ungkur-ungkuran

tan winuwus ing lampah mung praptanipun
nagari Kuparman
angadhaton sagarwèki
para ratu angadhaton sowang-sowang

lagya rawuh para ratu ingkang kantun
kang têngga nagara
pan arsa dèn parentahi
pan akarya rakit dalêm pura gangsal

kilènipun kang kalih kang para ratu
ingkang sinaosan
Sultan Anèm Malebari
lawan ingkang putra rayi Radèn Rustam

wetanipun têtiga saosanipun
nênggih Radèn Ruslan
lan Pangeran Kaelani
Radèn Hasim Kuwari tumut nèng wetan

wontên wuwus kadi sarêng lampahipun
tinata ing kôndha
sayêkti ginawe gênti
wontên ratu agêng prawira digdaya

ratu wudhu tanpa tandhing ing prang pupuh
prajurite kathah
ing Polat prajanirèki
ajêjuluk Sang Raja Kuwari Usman

pan anglurug nagari Mêkah jinujug
sêdya ambêbahak
tigang yuta wadyanèki
kulit pêthak jinise Kuwari Usman

pan angrungu sirnane Sang Jayèngsatru
aprang lawan raja
ing Dhayak mungsuh dhêdhêmit
Yablulawal kang numpês Sang Jayèngrana

milanipun wanine karya angridhu
sanadyan uripa
Wong Agung Surayèng Bumi
dhasar nêdya ngayoni ngabên prawira

dêdêgipun pitung puluh gas sang prabu
lajêng ngêpung Mêkah
anjarah ambêboyongi
abusêkan gègère kang ngungsi kitha

sami tutup wong Mêkah sakèthèngipun
katuju pra kadang
katiga prasamya prapti
ingkang sami andhèrèk Sultan Kuparman

pan ingutus ing rayi Sang Jayèngsatru
angirim jarahan
mring sagunging pêkir miskin
ingkang sami anèng jro nagari Mêkah

rêmbatipun tigang lêksa cacahipun
binagi martiga
saduman mring pêkir miskin
kang saduman mring kang tunggu lawang kitha

ingkang kantun saduman sêntananipun
putra Mêkah ingkang
têtiga kang lagya prapti
prajurite patayare anyalêksa

dadi cukup anadhahi mungsuh rawuh
inggih ingkang prapta
tuwa Radèn Abu Talib
ingkang rayi Rahadèn Aris Bulahab

arinipun nama Radèn Abdul Samsu
sadaya kang raka
mring Wong Agung Jayèngmurti
sami dawêg yèn aprang wontên ing Mêkah

yèn anglurug tan wontên ingkang dèn adu
andhandhang magut prang
sangêt ajrihing kang rayi
botên arsa Wong Agung Surayèng Jagad

pan puniku môngsa tiwasa prang pupuh
darahing prawira
kang putra Nabi Ismangil
Menak Kendar lêluhure prawirèng prang

duk puniku wong Mêkah tan ana mêtu
saking palataran
wau dènira nadhahi
rame prange lan Raja Kuwari Usman

wontên sunu ing Mêkah laire kantun
wuragile kadya
nama Radèn Mir Anjilin
apan lagya umur kawan wêlas warsa

pan puniku Radèn Mir Anjilin kudu
miyosi prang jaba
nanging tan ana nuruti
sami aprang saking salêbêting kitha

wontên nêngguh satriya agêng lêlaku
rong kêthi kang wadya
nama Radèn Banuarli
pan puniku Marmadi kang darbe suta

patutipun randhaning Jobin rumuhun
lan Radèn Marjaman
sanès ibu Mukabumi
tunggil ibu kalawan Dèwi Luljahar

ramanipun Jobin Luljahar rumuhun
Luljahar kagarwa
nguni Radèn Maryunani
Banuarli lan Umarmadi patutan

praptanipun saking Kaos nagarèku
têtuwi mring kadang
sanès rama tunggil bibi
marginipun malipir paminggir Mêkah

lampahipun katanggor pakuwon agung
pangarsaning lampah
umatur yèn wontên baris
ngêpung Mêkah Sri Polat Kuwari Usman

êmbanipun sudhulane ingkang ibu
ing nguni boyongan
yèku putra Mukabumi
êmban paman Radèn Wajahjami nama

duk angrungu panganjure kinèn mundur
aja kajarahan
bok iku mungsuh nyidrani
Raja Polat nyidra Sri Kuwari Usman

wus angumpul rajaputra mantrinipun
prajurite samya
ngumpul sadaya tinari
paman Wajahjami paran budinira

mungsuh iku sêdyane aprang anambuh
Mêkah ana apa
yèn nêdya pêrang sayêkti
sayêktine nusul mring nagri Kuparman

lon umatur kang paman pênêde iku
wong mênangi buja
pagene dipun singgahi
inggih dawêg binukti sakêlar-kêlar

jêr puniku nyidrani ing gustiningsun
payo cinidranan
ginitik ing mêngko bêngi
Wajahjami angling iku dudu lampah

rina iku pinaguta pinrih bingung
binawur dahana
pakuwon sinawat gêni
botên nistha animbangi mungsuh cidra

sampun putus pakewuh ingkang rinêmbug
mung ngamuk kewala
wadya jro Mêkah sayêkti
nuntên mirsa tulung prang mêngakkên lawang

lamun uwus ing jaba lan ing jro kumpul
sayêkti prang tata
angabên sami prang tandhing
nandyan silih sumêngka môngsa mundura

wus samêkta pinêthèt prajuritira
Rahadèn Banuarli
wadya nitih kuda
kawan lêksa sadaya
nèng wana atata baris
pangirid lampah
kang paman Wajahjami

kalih èwu prajurite mangsah ing prang
kang jaba angobongi
pakuwoning mêngsah
sawusnya rakit dadya
têngara umung thongthonggrit
mangsah anunjang
gumuruh suraknya tri

mungsuh lagya jêng-ajêngan mring jro kitha
kagyat prapta ing wuri
kang mungsuh anunjang
prapta ngamuk ing wuntat
lan ana ingkang ngobongi
gêni wus mubal
prajurit ngamuk wani

Radèn Wajahjami lawan ingkang putra
Rahadèn Banuarli
rampak ngamuk nêngah
marani goning raja
kotbuta nêmpuh angukih
ênggoning raja
tinunjang anadhahi

rame ulêng-ulêngan pamoring aprang
prajurit ing Kohkarib
sami antuk papan
ngiwut angidak nujah
wus kathah antuk pêpati
bala jro kitha
kang munggèng panggung sami

Radèn Aris Bulahab waspadèng tingkah
Ngabdul Samsu ningali
lamun ana raja
ngamuk saking ngiringan
wadya Mêkah bukak kori
prajurit mêdal
samya anêmpuh wani

Wajahjami mangsiti prajuritira
yèn bala Mêkah mijil
mingêr awor sigra
wus kadya sinaringan
mungsuh rowang kang miranti
pamore uwal
wus golong bagi-bagi

wus apajêg mungsuh baris lawan rowang
kapang-kapang kang baris
tinata kalangan
senapati tan ana
ing rèh ingkang misesani
Dipati Mêkah
ngamungkên para siwi

datan ana ingkang lênggah ing wijoan
sadaya munggèng kursi
apapak kewala
tan ana luhur andhap
amung kang sêpuh sakêdhik
Aris Bulahab
kalawan Abu Talip

Ngabdul Samsu kalawan Amir Umiya
Radèn Amir Anjilin
Kohkarib Narpatma
kalawan ingkang paman
sira Radèn Wajahjami
apan sadaya
kang sami munggèng kursi

baris Polat wus tata punggawanira
munggèng amparan rukmi
kang darbèni lampah
Raja Kuwari Usman
punggawaning kang para ji
aglar ing ngarsa
surakira wus prapti

mring barise wong Mêkah wus katampanan
suratira sang aji
Sri Kuwari Usman
binukèng pra santana
têtêmbunge kang kintèki
apa wong Mêkah
siji tan ana janmi

apa anjing kewala iya kang ana
dene cidra ing jurit
iya eling sira
sun gawe karang abang
tan wurung prajanirèki
wus ingangsulan
surate sri bupati

Ratu Polat Sang Raja Kuwari Usman
duta tan dangu prapti
angsal wangsulan srat
binuka têmbungira
hèh Rajèng Polat sirèki
yèn bala Mêkah
anut cidranirèki

dene sira ratu gêdhe tambung lampah
mamak tan darbe kuping
yèn nagari Mêkah
senapati tan ana
mung wong wadon bocah cilik
yèku kang ana
yèn sira arsa jurit

pasthi nusul marang nagari Kuparman
wong sêpi dèn parani
mêngko balanira
kèh rusak dening bocah
iku putra ing Kohkarib
mêtu prawira
iya Si Banuarli

iya sira kang gawe tuwa maring wang
saking cidranirèki
dadi raganingwang
mêtu têka ing bocah
manjing ing wong tuwa mangkin
kabèh wong Mêkah
wus mari rare cilik

mêtu saking pasamuan singa tiwas
mêngko padha manjingi
iya pasamoan
ingkang luwih utama
wit saking praptanirèki
Sang Rajèng Polat
asmara duk miyarsi

Natèng Polat gya anangis
sarwi anungkêmi layang
ngumpulakên punggawane
ingkang para ulubalang
prajurit para nata
wontên wêwolu kang sêpuh
andêle Kuwari Usman

andêling prang andêl pikir
kang nama Raja Duwelah
kalawan Raja Jangkuwès
Raja Danidêr punika
miwah Sang Raja Satlam
Raja Dêrlandrèk puniku
lawan Raja Mênir Jundap

Raja Sapaldan Tinain
Burêng lan Raja Indriyan
anyêlak bêkta kursine
sêrat gantya tinupiksa
ana kang nuli mojar
puniki pikir satuhu
caraning ratu mangun prang

jêr paduka sangêt sisip
kutha sêpi kang kinêpang
mangke anêmu mangkene
nusula marang Kuparman
môngsa dèn ladènana
mêmungsuhan lan wong agung
angur suwita tinêmah

lawan bala paduka ji
punika wus kathah risak
mapan ta sampun kalakon
inggih ta sadasa-dasa
untung ilanging lampah
têmbunge sêrat puniku
nglêlingsêmi ing paduka

sang nata ngandika wêngis
mangsulana srat panantang
ingsun tan arsa binalèk
prapta gone baris Mêkah
panantange kang munggah
mupakat prang tandhing gupuh
saanane bêbocahan

sigra miyosi ngajurit
Rahadèn Aris Bulahab
anitih turôngga kawot
sakapraboning ayuda
prapta papan sêsumbar
hèh payo mêtua gupuh
ing kene padha prakosa

wong Mêkah surake atri
wong Kohkarib awurahan
wong Polat Raja Dêrlandrèk
umangsah nitih turôngga
nandêr praptèng payudan
ayun-ayunan sru muwus
wong Mêkah sapa ranira

asru dènira nauri
ngong Radèn Aris Bulahab
lah sira sapa arane
ya ingsun andêling Polat
Dêrlandrèk aran ingwang
payo apa na sirèku
ngling Radèn Aris Bulahab

dudu watak andhingini
ing ayuda caraningwang
angling Sang Raja Dêrlandrèk
dèn prayitna ingsun gada
kudhunga bôndabaya
Dyan Aris Bulahab kudhung
ginada tangkis lêgawa

rame dènira ajurit
Dêrlandrèk gada ping tiga
winalês nêmpuh parise
jumêbrèt panggadanira
Radèn Aris Bulahab
pinindho asru pinupuh
Dêrlandrèk malês anggada

arame bindi-binindi
dangu dènnya ngundha gada
sarêng asèlèh gadane
agantya pêdhang-pinêdhang
dangu prang main pêdhang
rukêt pêdhang sami putung
sami mudhun saking kuda

sarêng dènnya marêpêki
Rahadèn Aris Bulahab
jinunjung Raja Dêrlandrèk
awanti-wanti ingangkat
dyan winalês cinandhak
Raja Dêrlandrèk jinunjung
binanting tiba kantaka

sigra dènira gosongi
Aris Bulahab sêsumbar
êndiprajurite manêh
iki Si Aris Bulahab
kadange lêt têtiga
lan Kalana Jayèngsatru
Wong Agung Surayèng Jagat

êlêt têlu tuwa mami
atmajèng Dipati Mêkah
Banu Kasim têdhak Kurès
turôngga midêr ing papan
sigra prajurit Polat
Raja Danidêr umagut
praptèng papan sigra panggya

Sang Raja Danidêr angling
hèh sira Aris Bulahab
dene muncar sêsumbare
sira sadulure tuwa
marang Si Kakungingrat
radèn nora dadi ratu
dêdêgmu iku prakosa

suwitaa ratu mami
tinggalên sadulurira
pasthi sira dadi katong
asugal pangucapira
Radèn Aris Bulahab
tan sudi nêmbah ratumu
nora kudu dadi raja

balik ta ingsun nalèni
mring ratunira kaduga
lah payo laknat dèn age
apa kang ana ing sira
Danidêr narik pêdhang
Aris Bulahab winuwung
kang mêdhang malah ping tiga

winalês pinêdhang aglis
arame pêdhang-pinêdhang
adangu tan wontên kasor
kasaru surup hyang arka
mundur kalih kang aprang
wong Mêkah makuwon mangsuk
lajêng marêk sang dipatya

rajaputra ing Kohkarib
katur ing sang adipatya
ngandika praptèng ngarsane
nêmbah nguswa dêlamakan
ingaras kang lungayan
sinungga tinamu-tamu
akathah prajuritira

sang dipati lingira ris
marang kang putra sakawan
paran ta iki bêcike
apa ora tuhuninga
iya mring arinira
mungsuh iki ratu agung
prakosa asugih bala

kang putra umatur sami
tuwin ture Rajaputra
Kohkarib dhuh sampun age
têmahan nyuwèni manah
manawi binantonan
botên angsal sêsinau
Mir Anjilin nambung sabda

bênêr Ki Putra Kohkarib
lamun atura uninga
inggih tan wurung binanton
pinrih puniki tutuga
mèsêm sang adipatya
mring Apatih Abunanggur
Bunanggur Amil Umiya

arine Umarmayèki
Umiya Jumirilsuta
sasedane wong tuwane
Pakanjun iku kinarya
angrèh bala ing Mêkah
Kyana Patih Abunanggur
gagah prakosa tur kêras

saosa têratag jawi
dèn ajêmbar tarub rambat
kyana patih nulya age
lawan bala tingang lêksa
karya têratag dadya
datan kawarna ing dalu
kapungkur wus praptèng siyang

