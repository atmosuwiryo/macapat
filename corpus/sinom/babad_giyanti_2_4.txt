sawusnya so tigang dina
sira Radèn Wirasari
marak Tuwan Sarip Bêsar
sarta sugata mêrnani
sawusnya tata linggih
Tuwan Sèh Ibrahim dangu
Wirasari kayapa
suwunge si dêlèr iki
ya ta matur Wirasari inggih tuwan

sami wontên panglurugan
inggih kang dipun lurugi
ingkang kula turkên tuwan
Pangran Arya Mangkubumi
kang madêg narapati
lawan karsane puniku
mangke pinukul ing prang
inggih kinarubut kalih
lan putrane Pangeran Mangkunagara

Tuwan Sarip duk miyarsa
iku priye Wirasari
manawa kasêlak rusak
miwah matia ing jurit
sapa sun candhak malih
tanah Jawa sida ajur
sira angupayaa
kang nêkakkên layang mami
apadene ingsun arsa tatêmua

Wirasari matur nêmbah
inggih tuwan kadipundi
wong sawêg ajêng-ajêngan
ingkang dipun utus ajrih
kalayan sônggarunggi
winastan karyaning mungsuh
yêkti manggih cilaka
tuwan dipun sabar kêdhik
petor bêsar nambungi lah inggih tuwan

dene satêngah arungan
kasihan ingkang tinuding
Tuwan Sarip Bêsar tanya
marang petor ing Samawis
petor sapa kang bêcik
manawa sira wus wêruh
kang padha duwe Jawa
saliyane Mangkubumi
petor matur kula tuwan dèrèng mirsa

mung sawêg siji punika
pratandhane yèn ajurit
dèrèng purun prang culika
sanadyan balane kêdhik
lamun tinonjok tulis
pinurugan mungsuh agung
yèn sampun sanggup mapag
rêmak-rêmpu dèn lakoni
mundur risak adate tuwan punika

yèn balane nuju kathah
ingkang amarani kêdhik
tinonjok sanggup tan mêdal
pan inggih tulus ngoncati
botên prang cidrèng gêndhing
wêkêl tuhu watakipun
Mangkubumi punika
liyane sami prang gêndhing
aprang cidra Pangeran Mangkunagara

tuwan waradin sadaya
papêrange trah Matawis
sawêg satunggil punika
Mangkubumi wus prajurit
nadyan watêke inggih
môngsa têbiha puniku
wau duk amiyarsa
suka Tuwan Sèh Ibrahim
padha lawan Wirasari tuturira

petor malih aturira
tuwan malih saprakawis
kang sampun umadêg nata
puniku gih tyase bêcik
alus budi lêstari
santosa maring YyangAgung
Sèh Ibrahim lingira
boya catur kang wus dadi
sisihane kang sun catur mèt prayoga

petor bêsar aturira
inggih dipun sabar kêdhik
kalamun sampun kantênan
pacampuhaning ajurit
kula ngupados nuli
ingkang pantês kula utus
sêdhêng mantun arungan
rèrèh tyase Sèh Ibrahim
ya ta kunêng gantya malih kawuwusa

Pangeran Mangkunagara
kang abaris Batutangkil
idêlèr baris sumêngka
sami tanah Sokawati
pangeran kirim tulis
Kudanawarsa ingutus
kanthi Ranadiningrat
bêkta tumênggung kêkalih
lan tumênggung nênggih Suramangunjaya

bêkta kêkapalan dhomas
prasamya milih turanggi
amung dhawuk lawan pancal
banderanipun sasupit
kathah saruwal abrit
sangkêlat kêstin baludru
sadaya pêpilihan
prajurite bêcik-bêcik
sami kuda dhawuk pancal lan palôngka

praptane baris sumêngka
dêlèr amêpak prajurit
aglar baris ngara-ara
upêsir lan pra dipati
atarab munggèng kursi
dêlèr munggèng tarub agung
lawan Pangran Pancuran
idêlèr sandhinge linggih
praptanira Dipati Kudanawarsa

idlèr ngadêg nèng taratag
amêthuk wau kang prapti
Dipati Kudanawarsa
cingak sagung wong pasisir
dhapure amantêsi
gagah rowa rikat bagus
kadya Bambang Swatama
dene punggawa kêkalih
Suramangunjaya lan Ranadiningrat

kadya Nangkula Sadewa
kalihe apêkik-pêkik
katri punggawa binêkta
wus sami lênggah ing kursi
nunggil Ki Adipati
Samarang dènira lungguh
sira Kudanawarsa
angaturkên surat aglis
wus tinampan idlèr lajêng anupiksa

sawusnya têlas winaca
urmat drèl baris Kumpni
gupênur nuduhkên sigra
marang Kudanawarsèki
lah Danawarsa iki
apa ta pangling sirèku
maring Pangran Pancuran
kagyat dongong sangêt pangling
sigra ngujung Dipati Kudanawarsa

punggawa kalih anulya
prasami mangsah ngabêkti
gumujêng Kudanawarsa
bêndara sampeyan nênggih
andadak kaki-kaki
asêpuh kula satuhu
kang mirsa sangêt cingak
dene botên kakang adhi
pêpatute kaya anak lawan bapa

gupênur alon wuwusnya
hèh Kudanawarsa iki
pangeran pikire iya
yèn uga patêmon mangkin
yèn kang rama miyarsi
yêktine sangêt angamuk
tan kêna tinadhahan
milanggung nglêlèdhèk mangkin
yèn apranga sadèrènge pêpanggihan

sayêktine mônda-mônda
kêna tinadhahan tipis
iya sun nurut kewala
nuli amriha ngajurit
mêngko ana ing ngêndi
ingkang rama barisipun
taksih wontên ing Bancar
balanipun wuwuh malih
wong pasisir kalawan wong Surakarta

anakipun Pringgalaya
Pringgadiningrat ambalik
ambêkta samantrinira
mantri gêdhe tumut balik
mangkya kadya pangarsi
nèng Tinawas barisipun
dêlèr ngungun miyarsa
sakarsane wus nuruti
mring rêmbage Pangeran Mangkunagara

pinutus sagung bicara
rampung Kudanawarsa mit
kalawan sakancanira
mêdal sajabaning baris
sami nitih turanggi
wadya kuda wolung atus
anuju maksih Siyam
tanggal wolu likur nênggih
lampahira Dipati Kudanawarsa

wau ta sapraptanira
ing barisan Batutangkil
lajêng sowan ngarsanira
Pangran Mangkunagarèki
matur saha wotsari
ngaturakên tabenipun
dêlèr lawan kang raka
Pangran Pancuranirèki
salamipun inggih dhatêng ing paduka

ing mangke raka paduka
inggih sampun kaki-kaki
pangeran alon ngandika
iya mandi sapa mangkin
Danawarsa wotsari
pun Jawirangrong pukulun
ompong uwane samya
pangeran gumujêng bêlik
Danawarsa kang êmas apa prakosa

umatur Kudanawarsa
baluncing arêngkik-rêngkik
kados kêkathahên madat
biru pasêmon bakiwit
pangran gumujêng malih
prandene kudu kumênthus
akon ngêntèni ing prang
anyumbari ing kiyai
dibantinga macèthèt dadi nêmbêlas

gumêr kang sami nèng ngarsa
Kudanawarsa wotsari
pun dêlèr mangkê sumôngga
ing paduka apêpanggih
botên kadi rumiyin
asangêt pamêksanipun
mangke dhèrèk sakarsa
sampun marêm tyasirèki
dene kula kenging pêpanggih punika

ing benjing sampune bakda
anuntên umangsah jurit
nglanggar rama jêngandika
inggih angaturi aglis
pangeran ngandikaris
wong mungsuh kiyai iku
yèn ana lor bêngawan
aja wani anyabrangi
pan amungsuh iya wong sajagad-jagad

adat wonge desa samya
dadi mungsuh gêdhe cilik
têkan bocah angon ika
padha milu ngamuk bêngi
tan ana marentahi
dudu kiyai kang nuduh
dhasar padha wong desa
kudu padha ngamuk bêngi
ambêbingung karya rusak ing akathah

yèn kene lawan tan nyabrang
pasthi kyai anyabrangi
sayêkti sangêt bramatya
yèn rusakaSokawati
kunêng gantya winarni
kang anggung sungkawa nêkung
kang masanggrahan Bancar
Susunan Amangkubumi
sakalangkung anênêdha ing Hyang Suksma

pangunadikaning driya
yèn mangkene tanah Jawi
alawas nora raharja
apa ta durung pinasthi
mulyaning tanah Jawi
yèn tan winarisa ingsun
ngur ingsun cinupêta
besuk satêngahing jurit
yèn mangkene yêkti andêdawa wirang

sawadyane ingundhangan
padha salah ta kajati
anjungkung nêdhèng pangeran
mangkana Sang Adipati
Suryanagara nênggih
miyarsa pawarti katur
sangking nagri Samarang
yèn wontên caraka prapti
sangking ing Rum Jêng Sultan Muhamad Lekan

utusan amariksaa
risakipun tanah Jawi
apa ingkang dadi purwa
Sarip Bêsar kang tinuding
jêjêr prayayi Turki
gêng inggil siwêr abagus
nèng gêdhong petor bêsar
inggih kèndêle samangkin
angantosi prayogine kang dinuta

Kumpni ajrih sadaya
anggêpe sami anggusti
dhatêng Tuwan Sarip Bêsar
ingih Tuwan Sèh Ibrahim
warti duk sangking Turki
wadyanipun kalih èwu
punika mêmisanan
lawan Sultan Rum Ngadêli
ingkang nama Jêng Sultan Mukhamad Lekan

kumêpyur wardayanira
sang nata osik ing galih
apa ta iki dhawuha
iya pitulunging Widhi
rusake tanah Jawi
kapyarsa sangking nagri Rum
baya ta linuwaran
kêlême nagari Jawi
singa-singa iya kang dadi jalaran

sang nata alon ngandika
adhi Suryanagarèki
bêcik sira anêlika
marang nagari Samawis
yêktine kang pawarti
Suryanagara umatur
inggih langkung prayoga
Arya Jayèngrana aglis
nêmbah matur kawula adarbe magang

punika langkung prayoga
têtiyang sangking pasisir
kadi botên kawênangan
kadange wontên Samawis
ngandika sri bupati
iya undhangên ngarsèngsun
ingkang tinuduh mêdal
Jayèngrana animbali
lêbêtipun angirit kang badhe duta

sapraptanirèng ngayunan
dinulu langkung prayogi
abirawa asêmbada
lajêng dhinawuhan wêling
nêlika mring Samawis
ana caraka sangking Rum
iku waspadakêna
priye anggêping Kumpni
lah mangkata nêmbah kang dinutasmara

kunêng malih kang winarni
Pangeran Mangkunagara
rêmbage lawan idêlèr
idlèr apan arsa nglanggar
nyabrangi lèr bêngawan
angêsuk saênggènipun
mring Susunan Kabanaran

pangeran rêmbagirèki
pratela wataking mêngsah
tinutur marang idêlèr
wong bumi kang pira-pira
wong desa dadi mêngsah
gêdhe cilik padha ngamuk
sabên bêngi pan wus adat

yèn inganti kidul kali
mungsuh iku lawas-lawas
yèn Sokawati rusake
sayêkti nuli anglanggar
Pangran Mangkunagara
pamit marang idlèr wau
arsa mring môncanagara

pisaha sakêdhap nuli
mungsuh iku banjur prapta
Kumpni ginêcak age
samôngsa badhe nabranga
kula anuli prapta
anggitik sangking ing pungkur
dêlèr anurut kewala

budhal sangking Batutangkil
Pangeran Mangkunagara
kêbut sawadyakusyane
tanggal kaping tiga Sawal
gumuruh wadyanira
anggêcêg nagri Madiun
angampiri Jagaraga

bupati ing Jagaragi
amêthuk ing prang sakêdhap
lajêng alorod mangalèr
Pangeran Mangkunagara
lajêng sabalanira
anggêcak nagri Madiun
wus prapta jajahanira

Madiun miyarsa warti
gègèr têpiswiringira
kadhatêngan mungsuh gêdhe
duk lagya amêpak bala
badhe bantu ngayuda
Pangran Dipati Madiun
têtulung mring Pranaraga

wande dhatêng Pranaragi
mantri tampingan turpiksa
mêngsah punika wartane
inggih raka jêngandika
Pangran Mangkunagara
langkung gêng dêdamêlipun
pangran dipati miyarsa

kang raka dipun aturi
Pangeran Purwanagara
sapraptanirèng dalême
pangran dipati ngandika
kakang Purwanagara
gêdêre mungsuh kang rawuh
kang êmas mikunagara

Purwanagara nauri
adora warti punika
mriki punapa damêle
wong sawêg ajêng-ajêngan
lan rama jêngandika
wong warta liwat agadur
amrih gêgirisi mêngsah

Purwanagara nulyamit
wontên mantri malih prapta
langkung pratela ature
èstu raka jêngandika
piyambak ingkang tindak
langkung gêng dêdamêlipun
pangeran dipati sigra

siyaga sawadyanèki
budhal dhatêng wismanira
Pangran Purwanagarane
prapta pangeran ngandika
kakang lah dawêg kesah
dede wadine kang mungsuh
amopo Purwanagara

pinaksa ingajak gingsir
Pangeran Purwanagara
nanging maksa pamopone
ature Purwanagara
sampeyan langkung karsa
suwawi kula tut pungkur
ing saonjotan kewala

budhal pangeran dipati
Pangeran Purwanagara
ngatêrakên inglampahe
dupi antuk saonjotan
wangsul Purwanagara
sapraptaning dalêmipun
kêbêk wong ngili busêkan

para mantri angaturi
luhung anggèr gumingsira
kang mêngsah dede bobote
Pangeran Purwanagara
bêkuh tan purun kesah
tinangisan rabènipun
ingajak angoncatana

nanging puguhe kapati
maksa maido kewala
Si Ranadiningrat bae
agawe-gawe lok ika
tan adangu gumêrah
mungsuh praptèng ngalun-alun
turôngga tanpa wilangan

lajêng angêpung bathithit
angubêngi pagêr bata
Purwanagara balane
kathah malêduk sar-saran
binujung maring mêngsah
amung sèkêt balanipun
kang muwêr tumut jro bata

akèn nabuh Carabali
Pangeran Purwanagara
mungsuh prapta sami kagèt
Pangeran Mangkunagara
wau duk amiyarsa
kang Carabalèn angungkung
kang langkung bramantyanira

ing ngalun-alun wus prapti
wadya kinèn angrampida
amadung lawang korine
mènèk ing pagêre bata
wadya ngarsa turira
rayi paduka wus dangu
lolose ngalèr angetan

dene kang kantun puniki
amung pun Purwanagara
kang anatab Carabalèn
pangran langkung dukanira
wadya parêng tumandang
angandhani banonipun
ana kang madungi lawang

wus bujad lawangirèki
jinêjak ing Ônggaima
pan Walônda mantri jêro
satêdhake sangking kuda
tumut prajurit ngarsa
Ki Ônggaima malêbu
sarwi anyangking sanjata

kang wetan kalêbon nuli
ingkang manjing bêbutulan
lajêng acampuh prang rame
Pangeran Purwanagara
maksih anabuh kêndhang
lêbête Ônggaimèku
angadêg Purwanagara

durung nyandhak waosnèki
maksih nyêkêl tabuh kêndhang
kêndhange kang Carabalèn
sigra wau Ônggaima
Pangran Purwanagara
sinanjata nginggil susu
watgata lajêng aniba

Ônggaima malayoni
kancane nusul wus kathah
malêdug wadyabalane
ingkang kacandhak wolulas
kang sami pinêjahan
ingkang kathah-kathah tumut
prasami kacandhak gêsang

Ônggaima angakahi
ing Pangran Purwanagara
lajêng pinocok sirahe
akathah bandhanganira
kancane jawil sigra
hèh Ônggaima sirèku
wis-uwis lah undurana

iku kang sira patèni
sêntanane gustènira
ibune kang mati kuwe
pan putri Kaèrucakran
Pangeran Èrucakra
kadange susunan prabu
dadi ikusanak misan

kalawan gustinirèki
Ônggaima duk miyarsa
sumiyat pucat ulate
wus katur marang pangeran
pêjah Purwanagara
Ônggaima praptèng ngayun
bongkok pêdhang dhuwungira

pangeran kagyat ningali
wontên atur Ônggaima
kang mêjahi pangerane
nênggih pun Purwanagara
dèrèng wruh yèn santana
ing mangke sawêg angrungu
mila atur pêjah gêsang

pangeran gumujêng bêlik
asru dènnya angandika
Ônggaima aja kowe
iya dadak kasusahan
nadyan iku sêntana
ujêr dadi satruningsun
bôngga wajib pinatenan

lah iya bêkjanirèki
saparabote kang kêna
wus sah duwèkira kabèh
lêga tyase Ônggaima
tur sêmbah kaping sônga
gumêr kang sami andulu
panêmbahe Ônggaima

Radèn Sumadirja prapti
apan sampun pinaringan
nagri Madiun saparo
lungguh anèng kasêpuhan
nama gêntèni rama
Pangran Mangkudipurèku
dene Madiun kanoman

arine kang anglungguhi
nama Radèn Sumadirja
limang èwu kanomane
pitung èwu kasêpuhan
sawusnya pêparentah
Pangran Mangkunagarèku
budhal maring Pranaraga

pangajêng budhale enjing
wuwusên ing Pranaraga
Pangran Mangkudiningrate
prapta kidul Pranaraga
anjog sangking ing arga
pinêthuk prang rame campuh
lawan Radèn Surabrata

langkung dènira gagahi
Ki Tumênggung Surabrata
mila ngantêb kuwanène
kawratan ing Danakrama
sang natèng Kabanaran
mila labuh rêmak rêmpu
suka mati ngayahan prang

ing sabên dina ajurit
lan Pangran Mangkudiningrat
datan gingsir ing yudane
dadya tan bisa anênga
Pangran Mangkudiningrat
nètèr pinggir wukir kidul
pêngkuh prange Surabrata

wontên mantrine tur paksi
marang Radèn Surabrata
anggèr punika wartane
dêdamêl sangking lèr prapta
Pangran Mangkunagara
mêntas bêdhah ing Madiun
pêjahe Purwanagara

luwung suwawi gumingsir
kasupit ênggèn punika
Surabrata lingiralon
paman Rôngga Sutadipa
lingsêm kula oncata
pan dèrèng katingal mungsuh
matur Rôngga Sutadipa

yèn katingal kadipundi
Pangeran Mangkunagara
dene sêsanggan balane
angling Radèn Surabrata
lamun mangkatên paman
rêrepot wadonan iku
gawanên mungggah ing arga

wong arêp andika kêrig
ngiring rêrepot sadaya
kuladika tinggal bae
wong pitung atus turôngga
kang sami pêpilihan
wonge lawan kudanipun
wus bubar ungkur-ungkuran

kang ngili lan ingkang mapan
Surabrata sampun angèsthipati
amung kuda pitung atus
patang rakit bandera
Surabrata ambêndhe nglanggar mangidul
wadya Mangkudiningratan
panganjure anadhahi

sinarêmpêng sampun dhadhal
kagegeran sami minggah ing wukir
wau Rahadèn Tumênggung
Surabrata barisnya
majêng ngilèn pamrihe sami pakantuk
mung êlor lamun praptaa
sayêkti sami kaèksi

Pangeran Mangkunagara
barisira kèndêl nèng Kaliasin
andangu mantri pangayun
kang rayi ênggènira
dèrèng ngancik nagari maksih nèng gunung
apêngkuh wong Pranaraga
Surabrata kang nadhahi

langkung bramatyaning driya
Pangran Mangkunagara duk miyarsi
ginêlak ing lampahipun
praptanirèng jro kitha
mantri ngarsa prasamya majêng mangidul
kapêthukan barisira
Surabrata anadhahi

arame dènira yuda
Surabrata ngundhangi wadyanèki
payo ajana lumayu
sêrodên ing ngayuda
anindhihi gumêrgut sarêng amuwus
mêngko padha lumayua
yèn wus katon payung kuning

yèn padha Jawa kewala
alêksana apa gawe ngoncati
pangarsa prangira nubruk
êdir pangrasanira
gêtas bae Pranaraga adatipun
mangkya tinunjang apanggah
anyêrot anunjang wani

kagum kagèt tan anyana
Pranaraga prange bôndakalani
pangeran wau kawuwus
duk arsa masanggrahan
jroning kitha pangarsa kawon prangipun
malêdug kathah kabranan
pangeran têngara aglis

wande makuwon jro kitha
pan kasusu tulung bala pangarsi
bodhol sawadya angidul
Tumênggung Surabrata
duk tumingal ana payung kuning mêtu
asuwarèng wadyanira
payo ngèrèk ngetan aglis

binêrêg wong jro angetan
dupi cêlak wana sarêng nyamêthi
turôngga kèh sarêng mamprung
ilang manjing ing wana
ting balêsar kathah kang minggah ing gunung
wangsul angilèn pangeran
masanggrahan sawadyèki

anèng dhusun Kasatriyan
pinggir lèpèn alit ragi atêrbis
wadya makuwon sadarum
kang rayi wus miyarsa
Pangran Mangkudiningrat sabalanipun
wus nunggil anèng Satriyan
lawan kang raka wus panggih

wau ta kang kawuwusa
kang abaris Bancar sri narapati
andadosakên kang rêmbug
ngêlar-êlar jajahan
Ki Tumênggung Alap-alap kang tinuduh
lan Radèn Pringgadiningrat
katiga Dipadirjèki

sami kinèn mêndhêtana
tanah Pajang urut Gondhang ing Wêdhi
Pamasaran wukir kidul
ing Pedan sapangetan
tri punggawa kêkapalan kawan atus
wus budhal sangking ing Bancar
mas rôngga ingkang winarni

sangking pabarisan ngarsa
wontên prapta sangking môncanagari
Pangran Mangkunagarèku
Madiun wus binêdhah
pangerane Madiun kacandhak lampus
buh kanoman kasêpuhan
pangerane kang ngêmasi

mas rôngga sumiwèng ngarsa
nêmbah matur pukulun sri bupati
pêcah nagari Madiun
pangeranipun pêjah
duka dalêm kang anèm tuwin kang sêpuh
Sri Bupati Kabanaran
wau kalane miyarsi

kalangkung bramatyanira
angundhangi sagung kang pra dipati
budhalan marang Madiun
enjing sigra têngara
sakathahing prajurit samya akumpul
sumrêg budhal sangking Bancar
anyabrang bêngawan aglis

Gêrogol kidul bêngawan
kèndêl sangking randhat panyabrangnèki
duk bêna bêngawanipun
môngsa ing rêrêndhêngan
sangking kirang ing baita ana lêsung
ingkang kinarya anyabrang
ana kang karya gèthèk pring

tigang dina tungtasira
wus akumpul ing Gêrogol prajurit
kang wadya sami tinantun
wani ingadu aprang
lan bature Si Mangkunagara iku
yèn wêdi padha karia
yèn wani barêng lan mami

umatur purun sadaya
angandika wau sri narapati
padha undhangna wadyagung
sun jabêl paring ingwang
Adipati Mangkunagara puniku
padha sira ngaranana
Si Suryakusuma mangkin

wadyagung matur sandika
budhal sangking Garogol têngah wêngi
margi anasak wanagung
rêngkêt angèl kalintang
pêtêng-pêtêng pan ginêlak lampahipun
wau lampahe sang nata
langkung angowah-owahi

sarêng byar kèndêl nèng Karas
ngara-ara wadya pating kulicir
nuntên wontên wong Madiun
prapta atur wuninga
kang wus pasthi Pangran Purwanagarèku
pêjah wontên palataran
wolulas rencange mati

dene putra padukendra
ngalèr ngetan lolosipun rumiyin
sampun kêdhik abdinipun
malajêng ting balêsar
kilap inggih rusak lan basukinipun
dèrèng wontên kang awarta
duk miyarsa sri bupati

kalangkung bramatyanira
sigra Gêndhong lan Ranawijayèki
kinèn amisah angruruh
sami lampah anamar
sigra munya têngara budhal gumuruh
sangking Karas lampahira
sadina êmpêt lumaris

kèndêl rêp anulya budhal
praptanira ing Bayêm têngah wêngi
wontên prapta wong Madiun
tinanggap aturira
yèn Pangeran Mangkunagara wus laju
sampun wonên Pranaraga
aprang lan Surabratèki

Surabrata wus kasoran
rencangipun kathah pêjah myang kanin
duk prang lan pangeran timur
apan dèrèng kasoran
kawonipun lan Pangran Mangkunagrèku
kang amukul sangking wuntat
duk miyarsa langkung runtik

tan nganggo têngara budhal
kang wadyagung tan ana kobêr bukti
miwah tan kobêr aturu
lan sangu sami pisah
sarêng êbyar praptanira ing Madiun
Pangran Dipati Bintara
praptane marêbês mili

nanging tan purun matura
Pangran Mangkukusuma sami sêdhih
tuwin kang para tumênggung
sami pucat sadaya
Pangran Natakusuma sami tan purun
mas rôngga kêkês kewala
pra dipati langkung jêgrig

wau kang darbe nagara
ing Madiun rawuhe sri bupati
pan kasusu kawur-kawur
nusul mring Pranaraga
sapraptane kasatriyan wanci surup
lajêng marêg ing ngajêngan
matur ngaturi udani

yèn rama paduka prapta
Pangran Mangkunagara duk miyarsi
kagyat ir ing dalu gupuh
nimbali pra dipatya
Ki Dipati Kudanawarsa nèng ngayun
Janingrat lan Janapura
miwah ingkang para mantri

pangeran alon ngandika
kayaparan kiyai iki prapti
wong wadonan besuk esuk
dèn esuk budhalêna
mêtu gunung anjog ing Pacitan iku
angulon anjog Wiraka
mandhêga Sêmbuyan sami

pangeran malih ngandika
kayaparan Kudanawarsa iki
apa oncat apa magut
matur Kudanawarsa
yèn suwawi luwung oncata pukulun
yèn rêmbag kônca punggawa
dawêg umatura sami

prasamya kèndêl kewala
sigra pangran wau ngandika malih
kiyai mungsuh lan ingsun
cingcing môngsa kobêra
sawab misih anggang-anggang tarungipun
ingsun wus nêmah wus nekad
pan ingsun anêdya mati

bocah mantri jro yèn nêdya
têmên-têmên iya sun ajak mati
mantri jro sarêng umatur
sandikane gumêrah
ya jinajal yèn enak lagutanipun
yèn ora enak lumajar
anusul wadonan benjing

wus dadi pirêmbagira
dalu-dalu busêkan wong pawèstri
udan riwis-riwis dalu
banjir kali Satriyan
langgung agêng lèpène alit tarêjung
dalu undhang karya sasak
kênoa kambah yèn enjing

wuwusên natèng Banaran
nèng Madiun tan dangu kèndêlnèki
lajêng budhalira jujul
dhatêng ing Pranaraga
ngangah-angahkadya lampahira prabu
nulyage têmpuha ing prang
ilang jatmikaning ngèlmi

ngalamat badhe kasoran
sarwa supe wêwatak nguni-uni
bubaran babar têkabur
ngawuskên sêdyanira
yèn nêmêni durung dèrèng ngakên darung
mêthik maria kumêthak
mung niyat nuthuk sathithik

tan anyana yèn kang putra
nêdya nekad anêmah anêmêni
praptèng Pranaraga bangun
wadyane pinarênca
ngêpung bata sang nata kang mêtu ngayun
kapanggih suwung kewala
tan ana manungsa siji

langkung cuwa ing tyasira
nulya undhang ngumpul sagung prajurit
kèndêl anèng ngalun-alun
sarêng duk praptanira
ingkang putra pangeran dipati nusul
mung bêkta wadya sadasa
marêg ing rama wus panggih

rinangkul wau kang putra
matur kala binabujung ing jurit
kang rama nyêgah ing atur
uwis aja dinawa
angrêrudah ing tyas amuwuhi nêpsu
kèndêle angantosi byar
sarêng byar manggih wong siji

wong Madiun sikêp minggat
wus cinêkêl anulya dèn takèni
saure wontên ing ngriku
Pangran Mangkunagara
kidul kilèn dhusun Satriyan gènipun
dhusun Têgal Ampèl lèrnya
sampun rakit ngati-ati

katur sigra pêparentah
aprang dharat prajurit kang prayayi
prajurit cilik puniku
kang sami nitihana
panggonane jaban pangawat puniku
sangking alun-alun mêdal
sapraptanira ing sabin

tinata pêngawatira
Rôngga Suryanagara têngênèki
kang kiwa pêngawatipun
pangeran ing Bintara
Pangran Mangkukusuma kanthènirèku
Pangeran Natakusuma
Pangran Pakuningrat nunggil

pangran ngabèi kinarya
lan kang raka pangeran adipati
pangirit ing ngarsa prabu
prajurit Suranata
mantri miji kaparak ing wuri prabu
pinilih lan brajayuda
kang munggèng ing kanan kering

cêlak lawan sri narendra
sinuwaran budhal sagung prajurit
saengga alun gumulung
Pangran Mangkunagara
sabalane wau duk miyarsa gugup
matah kang môngka pêngawat
kanan Kudanawarsèki

lan Jayaningrat Mataram
Jasêmbodra pangeran timur kering
Janapura kanthènipun
sami ngigil turôngga
Pangran Mangkunagara kalingan dhusun
lan mantri jêro kewala
nênggih sêdyane ngunduri

pan kasusu Pangeran Mangkunagara
dènnya nata prajurit
mungsuh sêlak prapta
kang dèrèng nyabrang ngetan
prajurit saragni abrit
lan pêrang tandang
saragni irêng sami

ingkang lajêng campuh rumiyin pêngawat
Danawarsa ginitik
mring Suryanagara
kanthi lawan Mas Rôngga
Kudanawarsa akanthi
lan Ki Dipatya
Janingrat ing Matawis

rame campuh ing prang sami suranira
rame bêdhil-binêdhil
mas rôngga kalawan
Radèn Suryanagara
nêrot angrukêt prajurit
Kudanawarsa
lan Janingrat kalindhih

binalêdik ing Rôngga Suryanagara
pangeran duk ningali
yèn Kudanawarsa
Janingrat wus kasoran
mangsah lan kapêdhak ngampil
wontên sadasa
têtulung ing ajurit

Wirarana munggèng kerine mas rôngga
ya ta pinestul aglis
marang ing pangeran
wêntisira kang kêna
tan pasah nanging asakit
Ki Wirarana
ingundurakên aglis

Danawarsa Janingrat sami wuninga
yèn pangeran nulungi
sami wangsul sigra
Pangran Mangkunagara
datan angagêm jêmparing
amung sanjata
kumat encok astèki

wus binêrêg rôngga lan Suryanagara
keron dènira jurit
dene Wirarana
kabranan pupu kiwa
sampun binêrêg ing jurit
pêngawat sêmpal
kang kering têmpuh aglis

Pangran Mangkudiningrat lan Janapura
wus campuh kang anggitik
Pangeran Bintara
Pangran Natakusuma
rame ulêngan ing jurit
kang munggèng dhadha
sang nata marentahi

payo bocah pinilih lan Suranata
miwah Brajayudèki
têmpuhên kang ika
baris sinang baranang
gone Suryakusumèki
sarêng umangsah
cêlak kalangan kali

kali banjir prasamya tantang-tinantang
Suranata gêbyuri
ingkang sami lanas
pinilih Brajayuda
kang wus nyabrang campuh sami
ingamuk bubar
wong prang tandang saragni

rinewangan prang lèrès inggil turôngga
abêr ingkang angungsir
dharat lawan sayah
dènnya mêntas lêlampah
rina wêngi têlung bêngi
tan ana mangan
lajêng gêbyur ing kali

kang kalêbus akèh tan bisa lumampah
bêrêg jeprok pribadi
bêdhil bari lênggah
tan ana ingkang angsal
wong jeprok binêdhil kêni
wong arip sayah
tatu kêdhik ngêmasi

sangking kathah kang pêjah gampil kewala
nulya sami kaèksi
ingkang sinabrangan
dede goning pangeran
inguwuh wangsula malih
wangsul sadaya
binêrêg ing turanggi

ting saleyor tan ana kêras lumajar
tan kongsi nabrang siji
kacandhak sadaya
wontên wong pitung dasa
tumpês mung dadi sak sabin
sabin sakothak
kunarpaning prajurit

bêcik-bêcik patine gampang kewala
ukur kacuwik mati
wong kang samisayah
ngêlih sarta karipan
ilang bayuning ajurit
rêkasa mêksa
wau ta kang ajurit

mantri jêro kang sami alingan desa
ingkang dèrèng ajurit
ngarompol nêm dasa
Midigda Katawêngan
ranu rumênggèng Hyang Rawi
lila mangarsa
arsa umangsah jurit

kawistara ing rama dènnya kang putra
kèndêl atata malih
amapag angrupak
campuh ramening yuda
Pangran Mangkunagarèki
wingkinging bala
alingan kopad-kapit

alok êsêm lamun sira lumayua
iya kapêngkok wukir
nadyan dudu sanggan
ing prang payo anekat
bêja mati bêja urip
wadya miyarsa
umangsah ambêg pati

caruk rukêt ing prang gumuruh wurahan
akathah kang ngêmasi
wadyane kang rama
Wangsèngsari palastra
miwah Kaji Têpsirodin
bêbêcikira
Suranata pinilih

Ki Mukidin Purwadipura palastra
Ngalimun taha mati
rusak barisira
nirbaya jagabaya
prajurit kaparak sami
kèngêr ing gêlar
ing prang tanpa ngundhili

kanan keringira sami kaparapal
amung gèn sri bupati
ingkang misih wêtah
pan kinitêr kewala
nêmpuh kanan kering wuri
nira sang nata
wuwuh-wuwuh kang mati

Pangran Mangkukusuma binêdhil kêna
niba sangking turanggi
katur ingkang raka
sakala langkung duka
angêmbat lawung kumitir
angungak-ungak
kang putra dèn ulati

Pangran Mangkunagara nora katingal
pijêr amobat-mabit
ngimpun prajuritnya
singa kang mandhêlonga
sêkala dipun jêjêgi
dadya akêkah
sadangunira jurit

sigra wau Pangran Dipati Bintara
umatur saha tangis
ring raka narendra
suwawi ingoncatan
inggih wadya padukaji
kathah kang tiwas
dhuh kakang prabu aglis

nulya sri narendra ngingêrakên kuda
pan arsa anuruti
marang aturira
nênggih Pangran Bintara
sumyur wadya kang dèn ungsir
ingkang atahan
tan pisah lawan gusti

pan ingungsir binendrongan ing sanjata
nênggih samargi-margi
wau pêjahira
Radèn Suraprameya
sadèrènge nabrang kali
dangu kapisah
kalawan sri bupati

tinututan ngamuk kinarubut kathah
dènira angêmasi
wau sri narendra
kapêngkok lampahira
wadya sakarine mati
sadaya samya
kinèn nabrang rumiyin

ing bêngawan sêrikêd akulithihan
dèrèng nabrang kudèki
pangeran ngandika
lah mara bêdhilana
Kudanawarsa udani
lamun pangeran
marang kang rama lali

sigra marêg Danawarsa praptèng ngarsa
pan sarwi anapihi
wong kang anênjata
sarwi matur tur sêmbah
dhuh gusti paran puniki
karsa paduka
dhumatêng ing ramaji

damêl seda sangking margi siya-siya
botên arus ing bumi
inggih yèn paduka
gusti angarsakêna
botên aprang malih-malih
lan rama tuwan
kula kang sagah mangkin

kula sagah ngengingkên rama paduka
inggih botên amargi
sangking siya-siya
pangeran angandika
anut ing Kudanawarsèki
lah iya bocah
prajurit sadayèki

aja mêlak mring kiyai ngandhêgana
dimèn nyabrang dèn ririh
mêngko yèn wis nyabrang
nuli kinthilên padha
wau sagunging prajurit
kèndêl sadaya
wus nabrang sri bupati

balanira ingkang nututi anabrang
pinêlak ing turanggi
anggêbyur ing toya
kèli kathah kang pêjah
pra sêntana pra dipati
nabrang sadaya
kumpul lawan sang aji

wontên kalih atus kumpule kang yuda
wadyanira sang aji
satus ingkang dharat
lajênging budhalira
prapta rêp anèng Sumampir
kèndêl sadaya
nênggih ngantosi abdi

ingkang sami kapisah kathah kang prapta
dupi ing têngah wêngi
budhal saha bala
limang atus wus ana
duk kumpul anèng Sumampir
mangke kèndêlnya
ing Tulung sri bupati

Pangran Mangkunagara wau kèndênya
sakiduling Sumampir
langkung sukanira
unggul dènira yuda
Kudanawarsa ngaturi
kêkalih mêngsah
ingkang kacandhak urip

namanira Ki Bênêr lan Ki Jaraga
inggih Jaragangukir
pangeran ngandika
ingsun siji kewala
Si Jaraga tukang ngukir
Si Bnêr ika
rawatana pribadi

byar raina sangking Tulung budhalira
wau sri narapati
angalèr ngilènnya
Pangran Mangkunagara
budhal sangking ing Sumampir
nèng Tulung dènnya
makuwon manggih manis

kawuwusa wau kang lumaris
natèng Kabanaran pan sadina
dhusun Sumambung kèndêle
tanah bumi Madiun
ingkang kilèn watêse nunggil
lawan ing Jagaraga
êlèr kilènipun
langkung rujit kang wardaya
kang kaetang dhawuh dêdukaning Widhi
angas têkabur ing tyas

kang sumêlang tyasira nrêpati
putra jalu apan kalih pisan
dèrèng kantênan wartane
gêsang lan sedanipun
duk apisah madyaning jurit
kang abdi kathah-kathah
wus sami akumpul
kang prapta duk kèndêlira
ing Sumpir wontên tigang atus nênggih
ingkang katawur samya

nèng Sumambung dèrèng kèndêl prapti
mung kang putra kalih datan prapta
pangran adipati anèm
kalawan arinipun
wau sira Pangran Ngabèi
tyasira mawuyungan
ngurêng rêntêngipun
tan antuk dhahar lan nendra
prapta wau nênggih ingkang punggawa tri
rumiyin kang dinuta

ngirup-irup ing bawahirèki
Pangran Dipati Mangkunagara
kang dèn ikut jajahane
kathah têlukanipun
kang binêkta sowan sang aji
nêdya mring Pranaraga
kapêthuk Sumambung
Ki Tumênggung Alap-alap
sami ngujung kalihe Dipadirjèki
katri Pringgadiningrat

kêkapalan kalih èwu nênggih
angsalira bupati katiga
Alap-alap kapalane
sadaya wolung atus
Ki Tumênggung Dipadirjèki
nêmatus kang turôngga
pan prajuritipun
Tumênggung Pringgadiningrat
gih nêmatus prajurit ingkang turanggi
dharatipun akathah

langkung asrêp tyasira nrêpati
dadya rèrèh kongsi tigang dina
anèng Sumambung lamine
nulya wau anuduh
angulati kang putra kalih
sira Arya Panatas
anamur tinuduh
lan Dêmang Gogangdhalungan
Dêmang Bulukumêndhung lan Rajêgwêsi
kapat sami anamar

sigra budhal wau sri bupati
sangking ing Sumambung saha bala
lampahira ngalèr ngilèn
anèng marga sadalu
ya ta wau enjinge prapti
dhusun ing Sokawatya
Sumbêran ranipun
masanggrahan saha bala
ngarêm-arêm sagunging para prajurit
gêladhi ngara-ara

ingkang ibu anèng Rancang prapti
sêkêl malih kang putra sor ing prang
kang wayah ilang kalihe
nulari sang aprabu
kambuh kambah kadhudhah sêdhih
raga rug kawigaran
wiyoga agiyuh
numpêg manaput ing driya
darawasèng sandea tyasira tistis
matis anrus tan kentas

kunêng kang anggung sungkawèng galih
jungkung salat natèng Kabanaran
lawan sagung prajurite
wau ta kang winuwus
Pangran Mangkunagara mangkin
ingkang amasanggrahan
wontên dhusun Tulung
lor wetaning Kamagêtan
kidul kilèn sangking Madiun nagari
lèr kilèn Pranaraga

dangu marang Kudanawarsèki
pira kèhe pêpati sadaya
Kudanawarsa ature
inggih duk mêntasipun
sangking aprang dipun cacahi
kapanggih gangsal bêlah
kajawi pukulun
Rahadèn Suraprameya
miwah Radèn Purbanagara kêkalih
pan amung gangsal bêlah

inggih punjulipun pan kêkalih
dupi sadalu enjing cinacah
kula kèn mangsuli malèh
akêdhik ingkang kantun
amung sèkêt kirang kêkalih
tilasipun mêrkangkang
inggih kesahipun
anuhun dèrèng kaduga
inggih wontên kapanggih dhusun kêkalih
kang dèrèng pati bagas

tinakenan inggih botên kikib
sarêng mambêd dalu kèh marangkang
sami ngulari kancane
punika wêrtinipun
jêng pangeran jêtung miyarsi
lah batur kang kabranan
ana banjur lampus
apa iya banjur waras
Ki Dipati Kudanawarsa turnyaris
sakawan lajêng pêjah

kang sadasa lajêng sarasnèki
dadya nênêm têtêpe kang pêjah
sasat pêjah ing ajange
sami lan pêjahipun
gih pun Jayaprameya sami
lan pun Gunawaskitha
ing upaminipun
pati tan kenging ingakal
paran mêngko ing bêcike laku iki
banjur apa mandhêga

aturira Kudanawarsa ris
yèn ing lampah lajêng umantuka
dhatêng Pajang Mantarame
kangelan tan pakantuk
pan ing bumi môncanagari
dèrèng wontên palihan
ingkang sami suyut
kathah ingkang sami trêsna
pra dipati ing rama tuwan sang aji
suwawi tinêngganan

ing sawulan kewala ta gusti
tata-tata umacak punggawa
angupados priyogine
wontêna kanthènipun
Pangran Mangkudipura nênggih
mênggah môncanagara
gusti inggih amung
Pangeran Mangkudipura
ingkang sampun kèringan ing kanan kering
prawiraning sudira

sigra Pangran Mangkunagarèki
yèn mangkono lah payo budhalan
maring Pranaraga manèh
datan kawarnèng dalu
enjing budhal sawadya atri
praptaning Pranaraga
wau kang jinujug
sakidul wetaning kitha
dhusun Wanakarta kang dèn pasanggrahi
wadyagung pamondhokan

Pangran Mangkudipura ngaturi
kadang ipene ingkang lêlêgan
apan ing nguni randhane
Pangran Silarongipun
inggih dèrèng arsa akrami
antuk kusuma desa
punika tan purun
sumanggèng karsa paduka
nadyan inggih kaparingna para mantri
mijil lajêng paduka

Pangran Mangkunagara lingnyaris
ingsun eling iya Danawarsa
si paman Purubayane
ngundhêr nèng Gunungkidul
duk tinukup kongsi barindhil
wong ora duwe bêja
cilakane muput
hèh kaki Kudanawarsa
kongkonana si paman Purubayèki
praptaa Pranaraga

kon angatêr punggawa sawiji
Si Tumênggung Suramangunjaya
kabèh lan sagêgamane
Danawarsa wotsantun
sigra nuding mantri kêkalih
ing marga tan kawarna
praptèng Gunungkidul
panggih Pangeran Purbaya
wus binakta ing marga datan kawarni
praptaning Pranaraga

lajêng sumiwèng ngarsanirèki
Pangran Mangkunagara ngandika
paman paduka ing mangke
asiliha jêjuluk
inggih nuli paduka rabi
putri ing Pranaraga
apan randhanipun
paman Silarong duk kina
inggih dèrèng imah-imah malah mangkin
yèn tan antuk pangeran

dene jêjuluk paman samangkin
Pangeran Arya Cakranagara
manawi wontên bêjane
nama Purubayèku
salamine katoring-toring
padha angèstrènana
sagung pra tumênggung
sadaya saur kukila
duk puniku pangeran wus ningkah aglis
lan putri Pranaraga

ya ta kunêng kawuwusa malih
Kêdhu Pagêlèn lawan Mataram
Sakèbêr maju barise
sampun tilar ing Kêdhu
amangsuli bumi Matawis
gunung Gamping barisnya
ajêjagang kukuh
tarub kabèh wong Mataram
Kyai Surajênggala lan Rajaniti
kang ngêmbani Walônda

pun Kapitan Sungrat kang tinuding
baris ngajêng anèng Parambanan
ênggèn pangajêng lamine
Kulman pan Dêr Pol Kêdhu
Mangkuyuda ingkang jagani
Paglèn Kapitan Bagrak
sumambitèng laku
Ki Tumênggung Arungbinang
duk puniku angaturakên pawarti
marang Kapitan Bagrak

sabalike Mangkunagarèki
marang idlèr saiki wus pêrang
Susunan Mangkubumine
kinarubut ro iku
dêlèr Pangran Mangkunagari
Susunan Kabanaran
wus kasor prangipun
rêmpu balane kèh pêjah
Tuwan Pangran Mangkukusuma ngêmasi
kasambut ing ayuda

mêksih tumut kang raka sang aji
Pangran Purbaya milu Pangeran
Mangkunagara balike
Kapitan Bagrak muwus
dadi êntèk mungsuh puniki
yèn Mangkubumi rusak
sapa manah mungsuh
nauri Kyai Rungbinang
salawase mungsuh kang bôndakalani
mung siji iku iya

ya ping pira-pira mring Kumpni
Mangkubumi rusak pinukul prang
lèrèna rong sasi bae
nulyakèh balanipun
banjur aprang amêmalahi
aja kokira-kira
karusakanipun
lamun trah rajèng Mataram
karo badan tan kêna dèn majanani
ngungun Kapitan Bagrak

duk sêmana Pagêlèn arjaning
pabarisan wus kadi nagara
Sêgaluh pelak patute
pasar agêng ing ngayun
malah dagang Samarang prapti
tuwin Pajang Mataram
dadi joganipun
akèh nungkul pra dipatya
para mantri numbakanyar kabèh prapti
nungkul mring Arungbinang

Kapitan Bagrak Pêrlos sinalin
ingkang dadi sangking Batawiyah
binisikan Kapitan Sèl
Kapitan Bagrak sampun
budhal mantuk marang Bêtawi
ngungun ingkangtinilar
malih kang winuwus
sultan ing Bantên kèwêdan
wontên Gowong panggenanira sasupit
ing kiwa têngên mêngsah

kancanipun ingkang tunggil baris
kang pra dipati bubar kewala
nging maksih madêg barise
wontên Gowong puniku
botên nungkul marang Matawis
maring Pagêlèn nora
miwah maring Kêdhu
lan Tumênggung Mangkudirja
kanthinira dèrèng wontên nêdya gitik
kalangkung susahira

Sultan Bantên sangêt dènnya watir
muwus mring Tumênggung Mangkudirja
kakang tumênggung bêcike
kula kakang anusul
mring Sang Nata Banaran mangkin
kula lumaku namar
botên gawa batur
mung dika gawani kakang
batur dika kang wus wruh Pajang Matawis
inggih siji kewala

kula dhewe gawa batur siji
laku ngedan cara santri kakang
wus amit rêmbag kalihe
wus lajêng lumastantun
prajurite wong saralathi
mung kantun tigang dasa
tinilarkên sampun
mring Tumênggung Mangkudirja
lampahira nusup dharatan katawis
cara santri kewala

sabên kèndêl angulari masjid
namanira ngalih Ki Mustapa
wus langkung Kêdhu lampahe
lajêng anikêl gunung
ing Pênthongan kang dèn margani
ngetan anjog ing Tumang
kèndêl tigang dalu
ing ngriku ngupaya warta
panggenane Susunan Amangkubumi
apadhang tuturira

wontên dhusun tanah Sokawati
kang lèr kilèn wastaning Sumbêran
watawise ing samangke
nadyan kesah gènipun
tan atêbih ing Sokawati
Tumang maksih acungan
ngriki maksih tumut
ing Sang Nata Kabanaran
apêparon maring Surakarta inggih
anulak karusakan

Sultan Bantên sigra angkatnèki
sangking Tumang angalèr angetan
anjog Gagatan sêdyane
langkung kawêlasayun
arêrendhon lampahirèki
ing lêlakon sadina
dadya tigang dalu
singa kang kandhêg kampiran
sami asih dene pamulune maksih
tan ilang sutèng raja

nèng Gagatan kèndêl nèng Rêpaking
tigang dalu sangêt sayahira
nèng dhukuh pinggiring lèpèn
wontên surone patut
nêdya ngasokakên ing sikil
wismane Ki Nuriman
nguni kaumipun
Ki Tumênggung Jayadirja
Sultan Bantên ayêm ing papan prayogi
kalawan amiyarsa

wong sadesa nênggih sami sêpi
sami nambut damêl pasanggrahan
ing Dhuwêt sêsaosane
natèng Banaranipun
masanggrahan badhe alami
sawetaning Gagatan
mung lakon sabêdhug
miyarsa srêp manahira
Sultan Bantên dèn andhêg dèn gumatèni
marang Kyai Nuriman

têlas labêting sayah lumaris
anèng dhukuh sampun patang dina
dèniradus esuk sore
wus mêdal cahyanipun
ulat tingkah jatmika wingit
yèn kalanira salah
Ki Nuriman tumut
angadani lajêng kamad
sabên sore Sang Prabu Mangkarawati
adan lajêng akamad

cara Bantên syarane gumrining
Ki Nuriman anake wulanjar
ni mbok Sêridah namane
anginjên sabên dalu
Ki Mustapa saparanèki
yèn maring kali awan
nuli tinut pungkur
ingintip sapolahira
api-api kaprêgok angincang alis
ngêndhokkên kang sêmêkan

linungsurkên wontên kalih nyari
têpiswiring pambayun katingal
pêpanas driya rakite
Ki Mustapa tumungkul
nora pisan nêdya ningali
nanging sampun karasa
bok lanjar kalamun
dhêdhayoh iki muliha
baya mati ingsun brôngta sipat kuping
Ki Nuriman wuninga

yèn anake brôngta ing têtami
dalu sasampune bakda ngisa
sami jêjagongan suwe
prapta sugatanipun
bok Saridah takut ngladèni
kêmbên solok têrbaya
sinjangipun wulung
dhêdhêmêne cilik mula
sinjang wulung nanging wêdêlan Samawis
apike bok wulanjar

sêngkangipun lapak batutangkil
walang sakawung sêsupenira
êmas bèh ro sataile
Kyai Nuriman cukup
ngugung anak dipun tutugi
sapatute wong desa
rijêkine cumpu
mangkana Kyai Nuriman
amêrsudi patakone niti-niti
amrih wêca balaka

adhuh anak pun bapa puniki
lumaku têmên jinarwanana
sangking ajal kamulyane
miwah sinêdyèng kayun
gih pun bapa wus trêsnèng batin
inggih dhatêng pun anak
balung trusing sungsum
awit pun bapa nyupêna
sadèrènge pun anak prapta ing ngriki
ing bangun ing Jumungah

wontên sasi lèr wetaning ngriki
surêm kagring anir ing prabanya
ima naput ing sangkane
nuntên wontên kadulu
sangking kidul kilèn lumaris
nênggih awarni lintang
nênggih sabaluluk
kèndêl ing ngriki sakêdhap
dangu-dangu pun lintang punika nunggil
ing sasi kang kalaran

nuntên sasi cahyanipun pulih
pan sumêblak ingkang ôndakara
amadhangi ing jagade
amung lêt tigang dalu
nuntên anak prapta ing ngriki
anèh impèn punika
Sultan Bantên muwus
kula ing Gowong kewala
ki pangulu ing Gowong ingkang sêsiwi
gih yêkti pun Mustapa

sêdya kula puniki angabdi
inggih dhatêng natèng Kabanaran
mumpung kasoran yudane
akêdhik abdènipun
bokmanawa katampèn ugi
Ki Nuriman lingira
punika satuhu
pun bapa dèrèng tarima
tagsih sasab Sang Prabu Mangkarawati
gumujêng wuwusira

basakêna pun paman angudi
alah dawêg maibên pun paman
dika arani yêktine
Ki Nuriman lingnyarum
dora lamun anaking santri
sanadyan angakua
anaking pangulu
sintên botên maibêna
sêtun asor ngaku anaking bupati
puniku misih dora

dika mèmpêr kang rayi sang aji
inggih kang nama Pangran Purbaya
ing cahya lan pasêmone
botên kacèk sarambut
malah wilêt pun anak yêkti
lawan ruruh pun anak
ing saengganipun
kadi satriya lan raja
pasthi sènès ing solah jatmikanèki
nunggil pisah tan pisah

pan pun bapa botêna kêkêlir
rayi andika anak kawula
mring dika sangêt brangtane
bok Sarigah puniku
kasmarane kadi kapesing
gih kongsi dadi rumab
angising sasêntul
pacerit sarandhu alas
yèn andika kesaha sangking ing ngriki
pasthi sêg nuli pêjah

wau prabu ing Mangkarawati
adhuh paman katingal punapa
manjing panganiayane
tan dangu tangis umyung
nyai nira anusul gipih
Ki Umah anakira
kasambêt tan emut
nora suwe têka sêndhang
ya disèrèt wong dodot polèng gêng inggil
anakmu gurarapan

ya ki anak dhêdhayoh puniki
katon kang ngrêbut mring anakira
iya wurunge kênane
Ki Nuriman sru muwus
adhuh anak suwawi aglis
tulunga kawlasarsa
rayinta puniku
yèn kongsia praptèng tiwas
dadi paran pun bapa arang sutèki
nêmah sèwu cilaka

rinarêpa rajèng Pakungwati
têmah wêlas tumut maring wisma
sapraptane bale gêdhe
lênggah ing ulonipun
ni wulanjar nglugur aguling
karingêt lir dinusan
kêbêg kêmulipun
umatur Kyai Nuriman
lah suwawi pitulungipun Sang Yêkti
wêlasa ing pun bapa

sigra sultan ing Mangkarawati
ngungkabi kêmul lajêng gurayang
gêgêr kang dèn êmèk-êmèk
tan ana tabêtipun
antarane sarira sakit
amung asakit driya
sangking karêpipun
Sultan Bantên osiking tyas
wus dilalah nêmu bekaning lumaris
iya kinapakêna

lamun ora sun turuti iki
dadi beka anyênyuwe lampah
mupus tikahe Hyang mangke
sigra wau sinêmbur
gumaregah sigra ngêbyuki
ing pangkonira sultan
guragapan muwus
wêdi-wêdi aku bapa
wonge dodot polèng kudu gawa mami
iku ngadêg ing lawang

pangrungkêbe sangsaya ngapithing
wêntisira sultan datan kêna
binênggang winêngkang kèkèt
Sultan Bantên anjêtung
kang karasa garwanirèki
nora duwe tênaga
sasolahe ruruh
dene ta iki wong desa
bisa gêlar sapolahe nora yêkti
têrlalu tukang bisa

garwanira anaking bupati
pêparinge Sunan Kabanaran
Dèn Rara Patmiyah rane
nênggih ingkang sêsunu
Adipati Suranatèki
punggawa nagri Dêmak
pêjahe ramèku
Adipati Suranata
Radèn Rara Timur pinundhut nèng puri
diwasane kinarya

têtariman rajèng Pakungwati
pelak warna pelak ing tênaga
ruruh tan ana cacade
cumangkol ing tyasipun
amanggiha garwa kadyèki
sêdhih tyasira maras
bok dèn uwus-uwus
ing asmara karasikan
Ki Nuriman pangucape wali-wali
anak yèn kalakona

rayi dika sakite mulyèki
dika ningkah kula inggih pasrah
juru dangên ing arine
cinêkak kandhanipun
Sang Aprabu Mangkarawati
apan sampun aningkah
nyupêt beka nurut
Sultan Bantên anèng kana
dhukuh pinggir kali sakilèn Rêpaking
lami gantya winarna

Sunan Kabanaran kang ginupit
kang makuwon dhusun ing Sumbêran
parentah ing punggawane
amangun ing prang pupuh
ngêlar-êlar jajahanèki
kang tinuduh ngalèra
masisir ingirup
Pangran Dipati Bintara
Dêmak Kudus ing Lasêm kalawan Pathi
kang kinèn nêlukêna

budhal sangking Sumbêran lumaris
wau Pangran Dipati Bintara
kawan atus prajurite
wong Garobogan gupuh
kinumpulkên sami kinêrig
wuwuh prajuritira
turôngga rongatus
nulya Pangran Pakuningrat
budhal ngilèn kanthi Pangeran Ngabèi
mring bumi Samarangan

Alap-alap lan Dipadirjèki
budhal ngidul lan Pringgadiningrat
sêmana sangêt sakite
timbalanira prabu
kinèn ngantukêna tumuli
marang ing Surakarta
wruha bapakipun
Adipati Pringgalaya
mantri nênêm kang tinuduh wus lumaris
koploh Pringgadiningrat

wus ginotong nèng jêjolèn êpring
wau ingkang tinuduh angetan
Pangeran Dipati Anèm
ngadhêpana Madiun
nagri Jipang kinèn ngayumi
samangsane Pangeran
Mangkunagarèku
kesah sangking Pranaraga
sawurine aja têlangke nganciki
budhal sangking Sumbêran

nulya wau têngara sang aji
budhal sangking pakuwon Sumbêran
maksih akathah untabe
mas rôngga munggèng ngayun
Pangran Natakusumèng wuri
sami kanthi punggawa
wuri lan ing ngayun
kunêng malih dutanira
Tuwan Sarip Bêsar Tuwan Sèh Ibrahim
kapêthuk anèng marga

dutanira rumiyin sang aji
kang ingutus nêlik mring Samarang
anyarêngi ing lampahe
ingkang prapta rumuhun
aturira ing sri bupati
èstu yèn Sarip Bêsar
dutane Sultan Rum
gusti anggêping Walônda
aturipun miwiti malah mêkasi
yèn carakane prapta

wau kula tilar anèng margi
inggih prapta ing dintên punika
sigra ngundhangi balane
kèndêla lampahipun
pra dipati ngandikan sami
Pangran Natakusuma
kang ngirit mring ngayun
timbalanira sang nata
kayaparan utusane Sèh Ibrahim
apa ginatèkêna

iya apa kinarya sêsambi
Pangran Natakusuma wotsêkar
prayogi ginatèkake
ngandika sang aprabu
kaya priye sagung bupati
apa padha manuta
ing sapikiripun
adhi mas Natakusuma
sarêng nêmbah mas rôngga matur kariyin
lêrês rayi paduka

yèn kêmbaa bilih pun ewani
lawan dipun wastani kumêthak
dutane narendra gêdhe
kangjêng sultan ing Ngêrum
nênggih ratu-ratuning bumi
wajib dèn ajènana
gumujêng sang prabu
saryalon dènnya ngandika
iki desa ing Gêragol duwe masjid
masjide rêsikana

pan ing kono gon ingsun nêmoni
carakèng Rum gustine sajagad
pira-pira ingsun kiye
tinêkan duta ing Rum
durung ana kang dhingin-dhingin
kongsi adhêdhayohan
caraka sangking Rum
kang wadya sigra rumagang
agêng alit sami angrêsiki masjid
ing jawi tinaruban

lagya eca ngandika lan abdi
wontên matur yèn caraka prapta
mas rôngga lajêng kinèngkèn
mêthuk nanging sinamun
amung kuda sakawan ngiring
sang natèng Kabanaran
budhal sawadyagung
mring Gêrogol jroning desa
jujug masjid rinakit sampun prayogi
anganti roning kamal

Mas Rôngga Wirasêntika
lawan caraka wus panggih
arsa mudhun sangking kuda
dene andulu priyayi
mas rôngga lingiraris
sanak sampun dika mudhun
dawêg sami lêlampah
kang gendhong sêrat puniki
kula iring wontêna ing ngajêng kula

saksana sarêng lêlampah
mas rôngga têtanya aris
nênggih samia lêlampah
inggih kang sami tinuding
wong sanak sangking pundi
caraka alon turipun
kula tiyang Samarang
ladosanipun mas patih
kang satunggil upasipun petor bêsar

tiyang sangking Surabaya
inggih Kangjêng Tuwan Sarip
rencange sami tinilar
sadaya wontên Bêtawi
sami tiyang ing Turki
kalih atus pitung puluh
parikine punika
amung gawa rare kalih
dhatêng jendral lan kêkalih wonge tuwa

lan wong kaji kang satunggal
anama Kaji Duljaki
nanging dèrèng wruh jajahan
milane botên tinuding
mila tiyang Sêmawis
tuwan bêsar karsanipun
wus prapta pinggir desa
ing Garogol têdhak sami
sampun kerit caraka praptèng taratag

Pangeran Natakusuma
ingandikan marang masjid
mas rôngga lan Jayèngrana
Dul Wakit miwah Muhyadin
sang nata ngandikaris
adhi Natakusumèku
apa sun têmonana
hèh rôngga caraka iki
wonge dhewe tuwin apa wong pundhutan

mas rôngga matur tur sêmbah
urunan tiyang Sêmawis
sangking pêpatih Sêmarang
petor bêsar kang satunggil
upas têtiyang sangking
Surapringga angsalipun
Pangran Natakusuma
umatur saha wotsari
suratipun luwung kapêndhêt kewala

sigra Muhyadin dinuta
mundhut srat lan Ki Dul Wakid
saksana katur kang surat
duta kinèn tunggil linggih
lawan kang pra dipati
sami munggèng tarub agung
sinugatanan kinang
sangking kang para dipati
sangunipun epok gendhong pra dipatya

sang nata amaos sêrat
sangking Tuwan Sèh Ibrahim
bêbuka hèh salam reyang
Tuwan Sèh kang ahli Turki
mashur ing atas angin
pun bapa sajatènipun
nangkoda gêng kawilang
jinis prakara nagari
lunganingsun sangking Turki ginawanan

cap Sultan Mukamad Lekan
Rum Ngadli kang ngabayani
wawêngkoning Rum sadaya
sagung kang para nrêpati
Sultan Mustapa Rumi
ya gawani êcapipun
têgese kang pitungkas
ing nagara wetan nênggih
urut timur nagara kèh padha rusak

rusakipun sangking aprang
rèhning tanah Jawa mangkin
kanan kering sapangetan
ana ingkang ngêpalani
nyata jendral Bêtawi
ature kang marang ingsun
tan tumut karya rusak
inggih kang darbe pribabadi
rêbat atas sami karabat kewala

datan wontên wonge liya
rewange rêbat nagari
dene mangke kang prakosa
inggih nama Mangkubumi
dadi pun bapa mangkin
ya sawusing salam ingsun
atêtanya ing sira
adhuh nyawa Mangkubumi
sabab apa sira gawe nora arja

jênêg gawe kasusahan
sapadha-padha dumadi
duraka wis marènana
anak ingsun Mangkubumi
pan sira wong abêcik
sirèku sutaning ratu
sira kang kuwajiban
rumêksa rayat sabumi
sapa nanggung dosamu iya ing kana

pan si jendral iki selak
wit rusaking tanah Jawi
pan kinarêpakên samya
kang sami darbe pribadi
sun uji sira ugi
ing pawarta sêtya tuhu
eling sutaning raja
nora pikir salah kardi
ingsun nyawa wêruhna ing karêpira

lawan ingsun iki nyawa
papagên sun arsa panggih
sarat kudu pêpanggiha
pribadi amituturi
sawusnya maos tulis
alênggêr jêtung angungun
alon dènnya ngandika
dhimas Natakusumèki
kaya kene dhawuh apuraning Suksma

Dul Wakit kinèn akarya
angsul-angsul kang priyogi
adangu pitungkas wulang
kang sumêrêp sêdhêp manis
kang nora anyênyêngit
dhap asor saturutipun
kang têtêp mêlasarsa
wus dadya dipun êcapi
kang tinuduh Radèn Arya Jayèngrana

ngaturkên wangsulan sêrat
dhatêng nagari Sêmawis
tinuduh sami sadina
Jayèngrana bêkta tulis
duta wus dèn panggihi
ginanjar pangadêgipun
arta lawan busana
caraka wus nêmbah amit
sarêng mêsat lawan Radèn Jayèngrana

mung bêkta kuda pakbêlas
pakbêlas dharate sami
têgêsipun lêlancaran
prayayine dèn pilihi
datan kawarni margi
sawêngi praptane esuk
wanci pukul sawêlas
praptane nagri Samawis
jujug marang gone petor wismanira

sira Radèn Jayèngrana
lan Tuwan Sarip wus panggih
sigra ngaturakên surat
angsul-angsul sri bupati
têmbunge mêlasasih
sêdhêp pasrah dhirinipun
juru basa kang maca
petor bêsar kanthinèki
pamaose winalèn-walenan rahap

petor bêsar ngatag nurat
marang Ki Kaji Dulkaji
tulisana basa Arab
aturna mring Tuwan Sarip
nurut Kaji Dulkaji
mrih basa Arab wus katur
mring Tuwan Sarip Bêsar
winaos suka tan sipi
têmbung manis asêdhêp mawi la-êla

sarta ngungun amiyarsa
ing rèh dadining ajurit
pratikêle tanah Jawa
kêna niaya sayêkti
dene kang sikara wit
Dul Jendral Baron pan Emup
akèn angêlongana
ing Pangeran Mangkubumi
ing cacahe kalong saparo kewala

dadya miji ing santana
ing Pangeran Mangkubumi
alumuh lumakyèng karya
yèn kalonga Sokawati
dadya putungan sami
lajêng ngêkahi puniku
bumi ing Sokawatya
nadyan kalonga sakikil
sun labuhi ajur mumur dadi lêmah

Si Ondorop pira-pira
saguh ngulihakên malih
nging ujare kamondaka
Pangran Arya Mangkubumi
lajêng gitik-ginitik
rêbut bêja ing prang pupuh
Kumpni krêp kasoran
akathah ingkang ngêmasi
Tuwan Sarip Betor Bêsar tinakonan

iya iki petor nyata
mêngkene kawiting jurit
petor bêsar aturira
gih jendral mariki dhingin
Pangeran Mangkubumi
lolosipun sapuniku
wus nyata nora dora
anak ingsun Mangkubumi
kaya age ingsun iki pêpanggiha

kunêng kang anèng Sêmarang
lagya ngayêm-ayêm pikir
sang nata ing lampahira
wus lajêng ing Dhuwêt prapti
masanggrahan sang aji
wus pamondhokan wadyagung
sang nata badhe lama
ngiras dènira ngantosi
carakane kang maring nagri Samarang

sang nata arsa ngadêgna
sagung wadya kang ngêmasi
anakipun kang kinarya
karya mantri jro sang aji
suwidak kang kinardi
badhe nyèkêt sabinipun
kang kinarya lêlurah
têtiga angalih dèsi
ing Kumêndhêng nênggih pun Adimênggala

lêlurah ingalih nama
Ngabèi Prawirasêkti
kancanipun ngalih dasa
sami prawira namèki
lêlurah saragni
Wirasastra wus pinundhut
lurah mantri jro nama
Yudakartika ing mangkin
sakancane sadaya wiwitan yuda

Mas Malar mangkya kinarya
Ngabèi Baurêksèki
kancanipun ngalih dasa
wiwitan bau namèki
lagya samadya sasi
kancane lami kèh nusul
wontên wong tigang dasa
kalih dasa kang pinilih
Kyai Bênêr ingkang kinarya lêlurah

lan ingalih namanira
Ranadirada Ngabèi
sakancane ngalih dasa
wiwitan Rana namèki
Ki Sutamênggalèki
gêdhong sinungan jêjuluk
Ngabèi Mangunjaya
mantri jêro wus rinakit
busanane abyor mantri wolung dasa

ya ta wau kawuwusa
Sang Prabu Mangkarawati
ingkang wontên padhêkahan
wastaniraing Rêpaking
mangkat sowan tumuli
bêbêktane tigang pikul
lombok kalawan kacang
kimpul talês wi gêmbili
nunggang jaran wadon sarwi bêbathilan

arasukan gandhul pêthak
kasa kêmbang lungsêd kêdhik
anyamping sarung Mêkasar
pasêmon wilêt awingit
lampahira wus prapti
Dhuwêt pasanggrahan agung
sang natèng Kabanaran
nuju siniwakèng dasih
jumarojog manjing tan ngangge larapan

amor lawan Suranata
miwah kang mantri pinilih
dèn nyana kônca kewala
dangu-dangu kang asandhing
prasami angingsêri
sang nata wruh sapa iku
Sultan Bantên turira
sigra Muhyadin nambungi
rayi dalêm Sultan Pakungwati prapta

ingawe lajêng umangsah
gapyuk rinangkul siraglis
sang nata dhawuh kang waspa
Sang Prabu Mangkarawati
tangise lir pawèstri
gulêt lir kêkupu tarung
wus dangu tata lênggah
kang rayi tan sinung têbih
kang dinangu ing sasolahbawanira

prajurite karisakan
sabên prang tanpa ngudhili
kula akanthi kakang mas
Purubaya nêniwasi
ngandika sri bupati
sarwi nênggak waspanipun
yayi prabu dilalah
sira ngungsi maring mami
nêdya enak yayi têka nêmu rusak

karine prajuritira
mêngko sira sèlèh ngêndi
kang rayi matur tur sêmbah
kantun tigang dasa nênggih
amung wong saralathi
tigang dasa ingkang kantun
minarsa pitung dasa
tan wontên kantun satunggil
prang wawala mêngsah lan Kapitan Bagrak

rayi paduka kakang mas
Purubaya ngapirani
tumpêse prajurit kula
mina bang suwidak tampis
pun gêndhayatan mati
wong saralathi kang kantun
kula titipkên samya
pun kakang Mangkudirjèki
kula sêlak onêng wulangun ing tuwan

kapiyarsèng katêbihan
sawadyane tumpês jurit
yayi prabu kakangira
Mangkukusuma kang mati
sami ngungunirèki
kang rayi ngaturkên wau
sal-angsal tigang rêmbat
kang raka ngandika aris
kaya apa mêngkono tuk-antukira

kang rayi matur bêlaka
duk wontên dhukuh Rêpaking
kasukan sayah lumampah
adharat sadasa ari
kèndêl dhukuh Rêpaking
pinaksa ingambil mantu
inggih Kyai Nuriman
gumujêng sri narapati
bênêr yayi wong amalês kabêcikan

sang nata malih ngandika
dhimas Natakusumèki
wong gagatan dhawuhana
sun paringakên si adhi
dhimas Mangkarawati
iya ing gagatan sawus
anaa kang rumêksa
ing mêngko marang si adhi
bêkêl satus iku sira kongkonana

srahna maring Si Nuriman
konên anata kang bêcik
ing gagatan bumi rosa
jaran salawe kuwawi
rumêksa ing si adhi
rina lawan wênginipun
wong sèkêt ing pulutan
rumêksa dhahare adhi
tur sandika Pangeran Natakusuma

anglampahakên caraka
mantri jêro kang tinuding
Ngabèi Ranadigdaya
Ranadimêja satunggil
ing gagatan wus prapti
sampun kumpul bêkêlipun
kapanggih kawan dasa
panglawe sakawan sami
wus binakta mring wismane Ki Nuriman

kagyat ing tyas kagegeran
prayayi songkok kang prapti
bajo lurik irêng ginggang
lancingan sangkêlat abrit
nyuriga carabali
lawan bature kumrutug
kabèh bêkêl gagatan
dhêrodhog dènnya manggihi
bêkêl kabèh wus kasrah Kyai Nuriman

Ngabèi Ranadigdaya
Ki Nuriman dèn jarwani
kiyai mantu andika
pan dede santri mêmêri
sajatine kiyai
sultan ing Bantên puniku
mêdhêdhêg Ki Nuriman
adhèhèm naga kabalik
ni Rubiyah anakira ni Saridah

nyawargakakên wong tuwa
gagatan pulutan iki
pinaringkên mantunira
ni nyai watuk nyakikik
mantuk mantri kêkalih
akathah pasangonipun
ing wuri wus tinata
kang prajurit tan turanggi
tigang dasa sakawan bêdhil nêmbêlas

lan waosipun wolulas
sadaya sopal jininggring
lêt kalih dina praptanya
lan sèkêt rêmbatanèki
Sang Prabu Pakungwati
mèsêm suka dènnya dulu
wus karya pamondhokan
Sang Prabu Mangkarawati
ragi kilèn sangarsaning pasanggrahan

wolu rare punakawan
prasamya nitih turanggi
samuwa pratikêlira
mèh prasasat sabupati
bok Saridah têtilik
sawulanipun ping têlu
miwah sultan cangkrama
sang prabu ing Pakungwati
angêrakat ulam kali pêpucungan

kang winuwus dutanira sang aprabu
langkung kinasihan
marang Sèh Ibrahim Turki
karya surat rèngrèng Tuwan Sarip Bêsar

dhapuripun surat pratela puniku
marang Batawiyah
prakarane Mangkubumi
dèn sikara mulane dadi murwèng prang

lungguhipun Sokawati têlung èwu
saanane jendral
nagari Surakartèki
dèn êlongi saparo pangran pan suka

milanipun wus kalakon karyanipun
waune nèng mêngsah
rinêbut anandhang jangji
singa ngrata ing Sokawati ginanjar

Jendral Emup kang anglêbur jangjinipun
kathah rèngrèngira
kinèn nurun Wirasari
wusnya dadi Tuwan Sarip angandika

iya iku Jayèngrana turna gupuh
maring anak ingwang
Susunan Amangkubumi
iki rèngrèng kang badhe marang si jendral

besuk ingsun lamun uwis atatêmu
lawan anak ingwang
besuk ing sabalèn malih
pasthi kono iya ingsun pêpanggihan

rèngrèng iku yèn wus dadi têrna mringsun
ingsun kang anggawa
marang nagari Batawi
aja susah sutaningsun akongkonan

ya ta wau Jayèngrana kinèn mantuk
wus binêktan surat
bêdhug tiga angkatnèki
Jayèngrana sangking nagari Sêmarang

ngatêr sampun Radèn Wirasari wangsul
ing nagari Dêmak
sira Radèn Wirasari
lampahipun wau Radèn Jayèngrana

praptanipun ing Dhuwêt pan wanci surup
kèndêl pondhokira
sakêdhap lumêbêt nuli
jujug marang Pangeran Natakusuma

sampunipun bakda ngisa lêbêtipun
sang nata wus salat
satêdhake sangking masjid
animbali ing Pangran Natakusuma

lêbêtipun angirit Jayèngranèku
prapta ing ngajêngan
ngaturakên ingkang taklim
sangking rama tuwan nênggih Sarip Bêsar

sêrat katur kêkalih lan rèngrèngipun
sigra tinupiksa
kadriya têmbunging tulis
ya ta mèsêm ing Pangran Natakusuma

dhimas gupuh undhangana pra tumênggung
padha angrasakna
ing surate Sèh Ibrahim
matur nêmbah Pangeran Natakusuma

pênêdipun abdi dalêm pun tumênggung
kang abaris ngarsa
sae katimbalan sami
miyarsakna ing surate Sarip Bêsar

sang aprabu pangandikanipun arum
bênêr yayi êmas
nuli kongkonana aglis
sarupane punggawa kang baris ngarsa

wus anuduh Pangran Natakusumèku
angêrig kang samya
punggawa kang baris ngarsi
sami prapta tan kalilan bêkta wadya

maksih tugur sagunging prajuritipun
barise ing ngarsa
praptane kang pra dipati
pan sadaya sami lancaran kewala

wetan kidul kulon sarêng praptanipun
Pangran Pakuningrat
kilèn lan pangran ngabèi
kidul nênggih Dipati Suryanagara

kanthinipun Môndraka Wiradigdèku
lawan Jayarata
Tumênggung Dipadirjèki
Alap-alap myangn Tumênggung Pusparana

têlas kidul ingkang wetan sami rawuh
Pangeran Dipatya
Anom sawadyanirèki
lan kang paman Pangran Dipati Bintara

sadaya wus tumamèng ngarsa sang prabu
sang nata ngandika
hèh sagung kang pra dipati
lawan para santana putra satriya

sadayèku dèn amêrês budinipun
padha rasakêna
ing karsane Sèh Ibrahim
iya ingkang muni layange kang prapta

iya ingsun kinon akirim pra sadu
mring gurnadur jendral
sumilih kadya nêdhadil
anjaluka bênêr ing gurnadur jendral

wong aluhur sangking asor wiwitipun
aja ta ugungan
dumèh Tuwan Sèh Ibrahim
Sarib Bêsar maringsun wus mundhut putra

iya iku kêkêlire têgêsipun
aja ta kabiyak
sihe Tuwan Sèh Ibrahim
iya dadi ngadêg bênêr Sarip Bêsar

dadi ampuh Sarip Bêsar yèn tinantun
mring gurnadur jendral
pratingkahe tanah Jawi
ing batine Tuwan Sèh wus maring ingwang

karsanipun Sarip Bêsar batinipun
kinèn anjarwakna
ing Radèn Jayèngranèki
kalêthêke tyase Tuwan Sarip Bêsar

awotsantun prawara ingkang tinantun
pukulun sang nata
sampun tanggêl ing pakarti
anganggea waos dhuwung marang jendral

inggih lamun pun jendral darbe pangukup
botên wit piyambak
amiluta amrih ing sih
jêr pun jendral ingkang amrih amiluta

riyêg guyup pra santana pra tumênggung
sami aturira
Pangran Natakusumèki
ingkang dadi pangirit atur andhadha

kang dhinapur mungguh panggawening satru
ngajak rêrampekan
yèn dhèwèk nora nglanggati
satêmahan kabalik ingkang pratingkah

ingkang luhur satêmah dados soripun
ingkang asor mangkya
dados luhure sayêkti
sabab sangking timbalan Jêng Nabi duta

sru gumujêng wau sira sang aprabu
pagene yayi mas
anganggo wêdi Jêng Nabi
ngombe arak si adhi sadina-dina

iku takut ing wêwalêr Kangjêng Rasul
gumujêng tur sêmbah
Pangran Natakusumèki
sanès ing prakawis arak lawan aprang

sang aprabu gumujêng ngandika arum
yèn mangkono padha
bênêr panêdhanirèki
ingsun lagi nêmu dêdukaning Suksma

mungsuh iku kang gêdhe angajak patut
iya Si Walônda
ingkang gêdhe mungsuh mami
mungsuh cilik iya Si Mangkunagara

prandenipun yèn kudu kasor ing ngriku
lagya dukaning Hyang
kang dhawuh ing awak mami
wus dilalah kalah prang kalawan bocah

mêngko mungsuh Si Walônda ngajak patut
ing têgêse iya
iku pitulung Hyang Widhi
gawe asor prang ngamuk sariraningwang

batinipun durung cacat têmên ingsun
ingong madêg nata
iya nèng Ngayugja dhingin
awèh wêruh marang dêlèr ing Sêmarang

mundhut istu yèn ingsun jumênêng ratu
iya diadêgna
pan angrasa awak mami
yèn kang wayah Susunan Pakubuwana

dêlèr langkung panampike marang ingsun
dadi ingsun iya
amadêg nata pribadi
iya iku sun lêbokkên layang jendral

iya lamun Kumpni angajak patut
Ondorop Sêmarang
dèn salinana tumuli
lamun ora mêngkono ingsun anêmah

sampun anut sagung punggawa nung-anung
ing sakarsa-karsa
mupakating lair batin
mumpung durung layar Tuwan Sarip Bêsar

sigra wau rèngrèng tinurun karuhun
nanging Sarip Bêsar
kalah apa sor sathithik
wurukipun pisêdhêp ing tuwan jendral

sêratipun piyambak wau sang prabu
ingkang dhatêng jendral
êla-êla anglangkungi
sarta mawi mugi-mugi tuwan jendral

dipun asru angadilana satuhu
mangkya eyang jendral
ngarsakakên atur mami
ingkang mijil sangking Tuwan Sarip Bêsar

têgêsipun eyang jendral mrih satuhu
karsa ngadilana
lampahane awak mami
satuhune pan kula kinaniaya

yèn rumuhun wontêna sêrat gurnadur
kang dhatêng kawula
sarèhe kula lampahi
inggih môngsa panjanga lampahaning prang

pun gupênur sok mêdosi suratipun
kula nêmah nekat
angraos yèn sinakait
jinabakkên darah Kapakubuwanan

mila bingung ngraos tan wontên kang ngukup
mangkya eyang jendral
amrih lêrês kang sayêkti
sasat dhawuh pitulunging Gusti Alah

langkung nutug la-êla prasabênipun
wus dadi sadaya
inggih sampun dèn rèngrèngi
ingkang katur dhatêng Tuwan Sarib Bêsar

lawan dhuwung Naga sarasah wêwolu
lan waos trisula
inggih sinarasah sami
amung kuda enjing sinusul asmara

