sêkala kadya sinêndhal
ing driya rahadyan mantri
kurang winalês ing pêjah
mêmanisnya Prabu Dèwi
galihnya cilik wukir
kungas netyarjwa sumuluh
gêpah mangsuli sabda
ing lurah pawongan kalih
 nata -na ing karsa

Ni Sêpêtmadu Wilaja
wus mêsat lumêbèng puri
orêg sagung kang sumewa
pita-ginupita sami
nyana-nyana mawarni
warna-warna bicakipun
 rêkyana patya
sumung-sumung wêdana brit
ngadêg bubar ya ta sama- aluwaran

gora rèh kagiri gumrah
sagung wong ngali
marga gung lir binusanan
kadya sulung mêdal enjing
mulat-mawulat asri
pôntha pêpanthan supênuh
datan lyan kang ingucap
namung Radyan Damarsasi
sugun-sugun kaya wong takon pawarta

ya ta ingkang kawuwusa
sang dyah kang tinilar nangkil
Kusuma Yu Anjasmara
datansah angarsi-arsi
ing kakungnya dyan mantri
poyang-payingan tyas gandrung
sang dyah kabyatan trêsna
gandrung-gandrung angsung brangti
roning kacang anglayung dangu tan panggya

buron arum kinunjara
maras-marase kang ati
alaki wong kadi Parta
yèn ta dèn limang sukoni
atal sangit ing ardi
mendah baya wirang ingsun
pantês sun têkèng pêjah
lawe ingkang jinum kêrti
yèn rawuha mêngko kangmas sun rêrêngga

baita kaisèn toya
cêpaka rinujit miring
bubrahe ati manira
kèrêm dene wong asigit
parikan wohing dami
parikudu ingsun susul
wadung Cina pangeran
kinapakna awak mami
pêtis manis jêr dika dadi pocapan

kêrangehan munggèng têgal
wong bagus sun anti-anti
kang gêbang binêsut mudha
apêgêl rasaning ati
dene kêpati-pati
seba- nglangut-langut
sang dyah arsa anggantyan
tansah binuwa ingambil
mung kakunge tan lyan sinambat ing brôngta

sabdane mring babu enya
pagene ta wong asigit
suwe têmên nora prapta
nganggo apa wong abênthing
maras-marasing ati
manawa mati kêsandhung
sirna kabur kanginan
kodanan udan pawèstri
padha ilang angur sanak bapa biyang

sêjagad môngsa na memba
kaya dika wong abênthing
oliha ing bênthingira
ujar kari sarya wingwing
akèha wong kang wingwing
ujar kari rangkung-rangkung
padhang rangkung-rangkunga
ujar kari marakati
mrakatia ing manah môngsa sênênga

sapa kang kandhêk kampiran
angganggu mring wong asigit
mawuh angrong pêrsanakan
kinraha buta sakêthi
pinaraga gêgêring
sinambêra gêlap sèwu
wanodya kang sikara
linuda ing mutah ngising
wong abagus poma aja salah karya

ni êmban matur wotsêkar
raka paduka dyan mantri
adangu anèng paseban
tinimbalan Prabu Dèwi
mêlang-mêlang ing ati
mênawi tinuju kayun
pinundhut dadya krama
sinangkan sing solah niti
sabdaning dyah yaiku maras ngong biyang

poyang-payingan ing manah
Anjasmara èsmu kingkin
sêksana Radyan Sêsôngka
wus rawuh dènira nangkil
duk katingal  wijil
sang dyah tyasira kumêpyur
gya mêthuk kapang-kapang
gêdrah-gêdrah angsung brangti
gupuh-gupuh rahadyan maoni kunca

gapyuk saksana ingêmban
sarya ngaras kang panêpi
samarga awirandhungan
wangwang-winangwang ing liring
rêbut gon kang mêmanis
sang kalih tuhu abaud
nêdhêng kang pêpasihan
lir mintuna lawan mimi
sang dyah lajêng binêkta ing pêsareyan

supe dhahar lawan nendra
mung kasmarannya kang kèsthi
tansah anèng pagulingan
tan ketang karya duk nangkil
mulêng ngêsmarèng rêsmi
mantya wartikèng mangun kung
kungas marjènging tilam
srangkaranya mantrês ing sih
arum-arum ing sadpada nuksmèng sêkar

nutug dènnya pôncakara
pêrmain tikswara lungid
lungide sinawung brôngta
brangtane amigênani
migêna pamujwan sih
sihira tuwan kumêndur
gupêrnur rat Indiyah
anèng laut môndra rêsmi
pênuh raras manonah ing kêpatihan

wus jinarwa kang suwadya
sapangrèh duk kala nangkil
katitisan sandi sastra
tumrap pustakèng ngron rêsmi
sinransraya ing jurit
ing maha kumaraning rum
mapag Sri Menakjingga
kyating suramôndra sêkti
têguh timbul prawira ing adilaga

Rêtna Dèwi Anjasmara
ing manah brangtan akingkin
wuyang-wuyungan ing cipta
ajrih maras awor asih
jrinya mring Prabu Dèwi
dene gêntining dewa gung
mulya trus mutêr ing rat
sapituduh dèn lakoni
nora wênang mindakèng karsaning raja

maras-marase kang manah
manawa tan bangkat kardi
sêpi saking kira-kira
dudu lawan sirèng tandhing
yèn têmah têkèng pati
gawe rôndha tanpa nganggur
sihira wus kanyatan
kumanthil kulunging ati
wusananya sang dyah amônca udrasa

mingsêk-mingsêk anèng pangkyan
tansah jinum sabda manis
sinangkan sing nitikrama
tinruskên kasmaya jati
kasampurnaning urip
inguripan Hyang Suksma Gung
pangrèh sulanging titah
tata anggêp anèng bumi
binarung sih ruming sabda mangla-êla

lingsir dalu wancinira
rikala apamit jurit
radyan baud ing sranggara
rèrèh kang ingarih-arih
kamantyan sang sudèwi
asmara tôntra pinrês kung
tandya kêpati nendra
wus sinarèkkên aririh
kinrangulon sang dyah dening asta kanan

imbah sri nata ingatap
manggung winangwang kang liring
kadya murca kinêdhèpna
paja-paja mangkat jurit
trênyuh kabyatan ing sih
ing sanèkara kaetung
Radyan Damarsêsôngka
lir pêjah sajroning urip
aningali sang dyah kang sawang purnama

radyan mangunus kang asta
sinangkanan saking kêdhik
manut sêlanirèng napas
sinamur duk mungah-mangih
yanghyang bê-di
sinêdhêng ngêrbasèng santun
yèn kalanira sang dyah
èsmu sêsêg napasnya glis
radyan mantri ngêndhoni tanpa subawa

kunus panariking asta
mangu mangêntyas gung brangti
brangti mulat ing wêdana
asor hyang purnamasasi
waja gumyur kasilir
kungas tejane ngênguwung
sêngkang hèrnawa muncar
lir lintang sayuta ngalih
rêbut raras goyang-goyang kapêrmanan

kaya angalapna jiwa
kusuma kang lagya guling
gêtir madu pinasthika
rêm-rêm sata ngramyang sumrik
sangsaya rêbut manis
anèng jroning tilam santun
Radyan Damarsêsôngka
lumèngsèr sing jinêmwangi
singêb kokih sang dyah katrang prêmbayunnya

manglela maya gumêbyar
Dyan Sôngka jêngêr kêpati
anglês sarya ngusap jaja
èsmu mênggah sambat mati
wus tumrun sing jimêmrik
mawang ing garwa mangungun
gilang-gilang winulat
sang dyah kêpati aguling
radyan mantri kang manah kadya kang maca

malih minggah ing paprêman
sang dyah rêtna ingarasi
cinêcêp-cêcêp lathinya
napasing dyah dèn sarêngi
ingêdêd mangrit-irit
tinarik pamiyosipun
tumrun mring wonga-wonga
nuksmèng madyaning panêpi
môngsa borong kang ahli tilawat Kuran

têjuwit lan mukalapah
bilahonahira minging
sang dyah sampun siningêban
sarya ingmêk-êmêk ririh
dèn apit ing gêguling
asta ingastan masak rum
sêkar suwun ingalap
kinarya jimating jurit
malah mandar dadya têguh kayuwanan

mêne sêkarêng ing solah
pangrèhing pamujwaning sih
dyan tumêdhak sing paprêman
satindak gya mawang liring
samir èsmu kawingkis
katon mêlok sang lir santun
sang kakung trênyuh ing tyas
gêgubah winangun aglis
wus tinangkêb datanpa nolih ing wuntat

riwusnya ngrasuk busana
Dyan Sêsôngka tandya sowan apatih
lan parêpatnya wus pangguh
laju ing lampahira
de warnanên ki adipati pinuju
sêdalu pinrak lan putra
Seta lan Layang Kumitir

anèng ing bangsal sineba
gunêm rêmbag gusthi karsaning gusti
pêpucukan nyinèng sêmu
sêmu mring Damarwulan
kadya ingosikkên Sukmana Kang Agung
pituduh bathara mulya
mring Maha Sang Prabu Dèwi

mangraoskên ingêring rat
wahyuning rat pratingkahe praja di
tuwin budayaning laku
kêlakohaning titah
sinung murah dene Yyang Bathara Luhur
wênang ihtiyar ing lampah
nyalangi durunging pêsthi

mila tansah rêrêmbagan
kyana patih lan putranira kalih
Dyan Layang Kumitir matur
dhatêng yayah dipatya
Damarwulan prayogi cinidrèng dalu
sampun ngantos manjang wirang
yèn lami saya angsal sih

saya jêmbar kang daulat
kuncara nrus ngait wong Maospait
awrat iritnya ingapus
mujar Dyan Layangseta
yayi aja laku cidra amrih lampus
abot pradataning lampah
kuwat pira nalar siji

kalah lan nalar sajagad
pujining kang ngudi dursilèng juti
tan wun sing bahya pinangguh
satêmah kawêdakan
rama mujar paran rekanira kulup
Dyan Seta matur wotsêkar
yèn sêmbada lawan budi

yogi angakên narendra
sinangkan sing pangrèh kang adu manis
manis kang pamicara lus
nêbihi kira-kira
winisayèng kartaning buwana samun
sêmonira tan kênyanan
nyanane angrèh ngarjani

lunturing tyas lumêksana
gunging urip tan wontên amrih sisip
mulyaning sinêdyèng kayun
tan wrin yèn pringga pasang
sêsingate andaka -mah tinanduk
linaba suselaning rat
tan susah dadya pakardi

ing rèh kasiku ing tingkah
sinaidan isining bumi langit
ratu lumuntur kang bêndu
agampil winoran byat
ginosongan ing bêbudèn sêtya tuhu
yèn wus tiwas tyasing raja
gugur kagubêl ing sisip

saha kang balakuswala
saprajanya tumindak lawan kingkin
kang kas nalar kang rahayu
ruwêd pamujwa arda
Damarwulan môngsa dadosa têlingus
pêjah kêsandhung ing rata
ngestrenan kêlawan niti

amanggut rêkyana patya
wacana rum sabdanira aririh
luwih bênêr sira kulup
cacade wus kaslêpak
nging wong mayang môngsa kewuhana laku
wus katêkêm ngastaningwang
lêlakone Damarsasi

radyan kalih saya nyêlak
lênggahira ngadhêkês tyas mèstuti
kyana patih sabdanipun
pating kranthuk alamat
lan putranya pasmon kewala asamun
gutuk kidul lor kêpranan
liwat pinaliwat lungid

tandya na abdi manêmbah
matur lamun Dyan Sôngkyarsa sumiwi
katrinya ing manah jumbul
sinamur wus ngandikan
nanging pamojarnya tan kandhêk kang wuwus
sasolahira tan owah
sanetya kinardi-kardi

gêrgête yèn kalamarna
Sang Sindura duk campuh ing ajurit
manise yèn kala muwus
prange Dipati Tuban
èsêmira yèn marna para tumênggung
pra dipati myang pra menak
kang samya kanisthan jurit

gêtun-gêtune ing netya
duk manabda risaking Maospait
Dyan Damarwulan wus rawuh
agêpah ingancaran
kinèn lênggah lan putra kalih wus gêmbul
ambukuh kêpara wuntat
ya ta Dyan Seta Kumitir

tan pêgat matur wotsêkar
sêrikutan ingambil kang mêmanis
kang prapta dangu tan dinuk
ing tingal saha sabda
tungkul dènnya anggumunakên kang atur
mring sudarmanira radyan
luwês kang têmbung patitis

ya ta sang rêkyana patya
sawusira nimbangi putra kalih
nabda mring Dyan Damarsantun
wartanya ing pakarya
Dyan Sêsôngka tandya umangsah wotsantun
ngaturakên sandi sastra
kang tumrap ing ron tinampin

wus sinuksma ing sang patya
kang nawala tandya sinungkên malih
nabda paran sira kulup
mungguh wêkasing karsa
nêmbah matur Dyan Sôngka panyiptèng ulun
nadyan dhumatêng ing pêjah
kawula èstu mèstuti

lumampah mring Prabalingga
sumêngkèng rèh pangawak braja jurit
lan Sri Menakjingga digung
tan lyan ulun pêpinta
mung pangèstu paduka ingkang sinugun
manggut kya patih ngandika
iya bênêr sira kaki

borong apa karsèng nata
sapituduh kudu dèn lêksanani
balik angkatira kulup
mapag mring Menakjingga
nêmbah matur sira Radyan Damarsantun
inggih lajêng sapunika
manggut kya patih dènnya ngling

dèn eling sing wêling radyan
garwanira apa wus têpung kapti
dyan matur paduka sunu
dahat tan suka mangsah
mila ulun sowan mring paduka dalu
Anjasmara sangêt mothah
ngong limpe inggih duk guling

sing jrih kawula ing nata
myang ing tuwan kang sung nugraha ing sih
garwa kêtilap jinêmrum
patyèsmu mèsêm nabda
luwih bênêr babo mangkata dèn gupuh
sasat karsaning jawata
barang parintahing gusti

Dyan Seta ewa ing manah
mingêr mucang èsêmnya nocog galih
cumêri mèncêpa idu
Kumitir panas mulat
liringira mêrkitik kacinèng sêmu
adhoso ingkang pangucap
ki raka mangkata aglis

poma dipun angsal karya
dèn kêpocok Menakjingga ing jurit
Dyan Sôngka ngrêpa tan muwus
kya patih ngatag mangkat
nêmbah majêng dyan mantri manuksmèng suku
sawusnya lèngsèr gya mentar
lan parêpatira kalih

amarêngi padhang wulan
kara lumrang trênggana mawur asri
srining mêmanon mangungun
sumilak ngêmu brôngta
ing sang kadi Parta asmara mring pupuh
samarga sinêmangkara
mring sagung jawata kang sih

nirbaya tanpa wikara
tan lyan ingkang kaciptèng kasmaya di
mung sandining sastra wèh rum
wirama proma manras
rumasuk sih sutijèng kara sinawung
lam-lam brôngta kawurywan tyas
karêspatèn tikswèng lungid

tan ingucap kang nrang marga
ginupita malih gitaning patih
Seta Kumitir wus rêmbug
rêmbug kang môntra mulya
glaring aran brajatrustha tyasing gupuh
lêlandhêping namung tingal
anggêp ungguh aksama sih

byar raina surya muncar
Anjasmara pinojaran sruwadi
sang dyah aniba tan emut
sêmang ing driya mamang
byat trêsna sihing kakung tinilar dalu
kuwur sumawur ing manah
sapanglilirnya kaswasih

sêsambat awor karuna
wayang-wuyung marasira kêpati
pawongan pating bilulung
tan wruh ing purwakanya
mawurahan gustine sinambat muwus
tintrim wong sakêpatihan
sasaran miyarsèng tangis

gêpah Rêtna Anjasmara
malbèng pura marsèng byantaranya ji
mangèstupada kaswayun
sêsampur kuleweran
môncadrasa asambat-sambat mring kakung
Prabu Kênya angrês mulat
tansah angecani galih

sasabdanya gêtir kilang
awusana tandya parintah aglis
mring apatih wus dhumawuh
kinèn ambantu lampah-
ira Radyan Sêsôngka sadhiya pupuh
gêpah wus samya pininta
dêdamêl ing Maospait

pararya myang para menak
pra tumênggung dêmang rôngga ngabèi
myang balakuswa wus daud
mangrob mangarab-arab
têngara ngrok gurnita têtêg makêtug
winantêr winantya budhal
kadi alun nêmpuh wukir

kang dadya tindhihing lampah
sira Radyan Seta Layang Kumitir
wadya kapatihan magut
pênuh datanpa wilang
pra dipati môncanagara sadarum
wong pasisir lèr bêlabar
kadya jalanidi ngalih

malih ingkang winursita
Dyan Sêsôngka sinrang lampahira glis
tan kontap kang samya nusul
dêdamêl Majalêngka
kandhêg anèng ing Daha kabrokan mungsuh
barise wong Bêlambangan
Katbuta Kotbuta Patih

myang sagunge para menak
para dhaèng miranti tata jurit
baris aglar opyak mungsuh
kadya dhawuhan bêdhah
gênggêng muntab kadya gunung alêlaku
swarèng rok panjriting liman
kadya udan sinêmèni

ganjur maganjur mangrêmpak
braja kilat makilat-kilat thathit
byuh bayu bajra magêntur
gêntur gêntêr sauran
tanjrak bajra parkatha lir sèwu gêntur
baris kulon lawan wetan
tan ana sêdya gumingsir

