lair batin dèn pracaya
karêpe surasa nênggih
antêpira kang santosa
barang parentah Hyang Widi
kang dadi lawan tapsir
aja gumingsir ing kalbu
samobah mosikira
pasrahna karsaning Widi
mobah molah tan liya karsaning Suksma

racutên ing panarima
iku têtalining eling
lire pambukaning driya
wus tan ana anglabêti
ing mêngko sun jarwani
lakune eklas ing kalbu
napi patang prakara
lawan isbat ingkang tapsir
wujud ngèlmu nursuhud napi lan isbat

dene wujud têgêsira
ya ana ananing Widi
ngèlmu kawruh têgêsira
ingkang kawruhing Hyang Widi
nur cahya kang sêjati
iya cahyaning Hyang Agung
suhud moklis têgêsnya
ya moklisira Hyang Widi
yèku isbat anane kaanan tunggal

tunggale kaananing Hyang
iya ananira iki
kawruhing Hyang kawruhira
cahyaning Hyang Maha Suci
iya cahyanirèki
muklising Hyang Kang Ngaluhur
tan ana prabedanya
wruha bedaning atunggil
dadi têtêp ananing Gusti kawula

mangkono prabedanira
iya ananira iki
winêngku ing kodrating Hyang
sinandi kaduman takdir
sayêktine Hyang Widi
anèng kodrate Hyang Agung
pan kodrating kawula
kumandêl maring ing takdir
eklasêna yèn wus takdire tumêka

aworing Gusti kawula
jiwanta lawan Hyang Widi
yèn mungkir ing takdirira
mungkir titahing Hyang Widi
punika kapir musrik
lire karêp anyêkuthu
titinên kang sanyata
dadi antêng tur pratitis
titisêna suhud wruhing kodratollah

jaba jro loroning tunggal
yèku isbat lawan napi
anadene kawruh lirnya
kawruhing Hyang Kang Linuwih
yèku datan kalêmpit
waskitha ing uwis durung
tan kilap datan samar
maring wujud kang sayêkti
dadi tunggal pamoring Gusti kawula

pan ing kono patrapira
sejene kawruhirèki
sinandhang iradating Hyang
sinêrung aralirèki
têgêse angadhangi
ing driyanira kangwanuh
lan pancadriyanira
wèh pantog pêtênging ati
anênulak maring kawaspadanira

sarèhne tyas kang santosa
rèhning ngaral kang ngrawuhi
ngarale jênêng manungsa
trimanên ganjaran Widi
pan iku wus wajibing
iradatira Hyang Agung
ing kono yèn wus nyata
têtêpe yèn tunggal karsi
yèku mangka loro-loroning ngatunggal

sabarang rèh karsa Allah
kudu eklas lair batin
mobah mosiking kawula
mênêng muni mung sadêrmi
anêmbah lan amuji
tan ana jujug-jinujug
kang nyêmbah kang dèn sêmbah
wus awor dadi sawiji
iya Allah ya kawula jatinira

dene lakune ing suhud
suhud têgêse wus moklis
moklis wus tan karêm donya
tan ana rêrasan malih
nora lara lan nora sak
tan suka datan prihatin

kaananing Hyang Maha Gung
purba wasesaning moklis
Hyang Suksma ndhatêngkên alam
mayang karya bumi langit
isèn-isèning bawana
manungsa tinitah luwih

tan na uni tanpa wujud
kang awujud tanpa uni
tanpa rupa tanpa ganda
ana ganda tanpa nami
kang wujud datanpa nyawa
kang nyawa datanpa osik

ana wêning tanpa ndulu
pandulune tan mêruhi
kang maujud tanpa rupa
ana swara tan kapyarsi
kang wujud datanpa rupa
kang rupa datan kaèksi

kang lungan datanpa mantuk
kang mulih tan lunga nguni
warna-warna titahing Hyang
sinandhang titahing Widi
sami sinung kanikmatan
mupangat murahing Widi

sajati-jatine iku
kang murba misisèng dasih
tunggal lawan moklisira
tan ana sipat kêkalih
wruha bedaning ngatunggal
lair batin nyatanèki

adhêpna idhêpirèku
dununging Hyang Maha Luwih
têtêp idhêp wus nèng sira
aja was sumêlang malih
lair kwula batin Allah
poma dèn santosèng ngèlmi

Ki Agêng Pêngging muwus
sajatine kang aran Allahu
sanyatane anane badan pribadi
aja mamang jroning kalbu
tancêbna ingkang akukoh

ananging kudu-kudu
dèn alingi ywa katarèng sêmu
kawruhana anane kang nukat gaib
gaibing Allah puniku
lan rasul kalangkung elok

kumpul lan pisahipun
anêng karsa wisesa puniku
nukat gaib dadi kanyataan yêkti
ananing sira puniku
padha kakênan ing kono

Allah Mohamad iku
dene têgêse ingkang karuhun
Allah iku jatining aran sayêkti
wujud mokal têgêsipun
jatining Pangeran kono

dene ta têgêsipun
ingkang akyan kajariyah iku
sajatining wêwayangan ana dening
Allah Mohamad liripun
sajatining Allah kono

ya sajatine rasul
anapun kang aran Allah iku
pan sarira de kang aran sarirèki
nênggih rahsa ya rahsèku
datollah ingkang kinaot

ing datolah puniku
ya dat rasul têgêse ya ingsun
ingkang purba jati langgêng wisesèki
yaiku sajatinipun
nukat gaib pan mangkono

dene dununganipun
iya ana ing asma pêpitu
kawruhana pan puniku sajatining
ing rupa Mohamad Rasul
nênggih lamlam kang sawiyos

mata ping kalihipun
ping tri wajah niyat ping patipun
kaping lima iman kaping nême tokid
sarengat kang kaping pitu
têgêsipun winiraos

lamlam tunggal jêjuluk
têgêse mata tunggal pandulu
ingkang wajah tunggal kaanan lirnèki
têgêse niyat puniku
jênêning kaanan awor

têgêsê iman iku
tunggal rahsa tokid tunggal wujud
têgêse kang sarengat pan samêktaning
kaanan tunggal jatiku
ya jatining salat kono

salat kang limang wêktu
ngadêg jênênging kaananipun
dene rukuk tunggale kaanan tuwin
asujud pan mulyanipun
nênggih ing kaanan kono

kaanan jatinipun
jati karsa purba wisesèku
dening lungguh sampurna kaanan jati
nênggih tunggal rahsanipun
tunggaling kaanan ingong

rahsa jati karsèku
karsa wisesa priyangganipun
têgêsipun nyata yèn ing jasat iku
anggoning chak subkhanahu
watangala kang kinaot

dening kalipahipun
ing ngêkak nênggih Allah puniku
kalipahing Allah pan Mohamad tuwin
Mohamad kalipahipun
pan Adam-Adam gumantos

mukmin kalipahipun
kalipahing mukmin chak satuhu
kalipahe chak iya chak sayêkti
aja mamang dèn tuwajuh
antêp kang wus winiraos

dene padha lumaku
têka kêdhampalan layu-layu
kudu adrêng lunga Mêkah munggah kaji
lah apa kang dipun luru
tan liya yêkti mangkono

Mêkah Madinah iku
kakbatolah wus anèng sirèku
yèn wus wêruh êrose kang sêmbah puji
apamanèh pinaèlu
kana kene ya ing kono

kono kene liripun
apan sampun anèng ing awakmu
ngèlingana kunpayakun kang wus pêsthi
nukat gaib gaibipun
langkung elok dèn waspaos

cêkake manungsèku
urip anèng ing donya puniku
iku dadi kajatènira Hyang Widi
sira lan Mohamad Rasul
iku jatining Hyang Manon

wong anom amêruhana
dununge kang nukat gaib
iku putih warnanira
pan gêdhene tanpa sami
tinandhing jagad iki
sanajana pirang èwu
kêthi jagad drung timbang
têgêse kang nukat gaib
iku saking gaibe kang kanyataan

istingarah tan kajaba
utawa ora umanjing
apadene tan kawêdal
nora ing jro tan upami
sayêkti luwih gaib
ora owah gingsir iku
langgêng tanpa karana
ingkang jumênêng rohani
apa rupanira duk nalikèng donya

nora owah sêbutira
cahya mancorong nêlahi
lir êmas binakar anyar
dene ta ingkang rohani
iku Mohamad yêkti
cathêtên jroning kalbumu
ananging kawruhana
sahe tekad kang pêrmati
limang prakara kudu dèn waspadakna

sapisan akaton pisah
kaping kalih katon tunggil
ping têlu katon tan pisah
ping pat mêtu katon yêkti
kaping limane malih
katon mêtokakên iku
lah iku dèn rasakna
kang njlimêt mêmêt patitis
aja pêgat rina wêngi dèn rasakna

ngèlmu iku luwih gawat
ora kêna dèn gêgampil
lah ta manèh kawruhana
asma pêpitu puniki
Allah ingkang rumiyin
ping ro wujud mokal iku
tlu wujud ilapinya
kaping pate roh ilapi
kaping lima pan iya akyan sabitah

ping nêm akyan karijiyah
kaping pitune winarni
pan Allah lawan Mohamad
iku dèn krasa ing ati
mungguh artine yêkti
Allah aran jatinipun
lire kang wujud mokal
pangeran ingkang sajati
wujud ilapi jatining warna rupa

kang aran roh ilapinya
ya urip kita pribadi
dene ta akyan sabitah
sajatining ana yêkti
akyan sarijiyah ki
wayangan kang pasthi iku
Allah Mohamad ika
ya Allah Rasullolahi
Allah iku jatine sarira kita

sarira iku ya rahsa
jroning rahsa datolahi
datolah dat Rasulollah
karo pan dadi sawiji
artine kang sajati
kang apurba langgêng iku
purba jati wisesa
sajatining nukat gaib
dèn pracaya tan liya yêkti punika

waspadakna ananirèng Widi
panunggale neng rasa manungsa
samobahe lan mosike
kalawan wêningipun
yèn wus wêning anane yêkti
yêktine datan liya
mungguh ing Hyang Agung
ya awore karsanira
ambawani solah bawanira iki
nglimputi ing tyasira

dumununge ana kang ngarsani
turu lungguh atangi lumakya
iku ta nugraha lire
upama damar murub
urubira padha madhangi
kang padhang iku nyawa
iya kang anglimput
sajroning rupa apanas
yèku mangka ibarat ingkang wus yêkti
isbate ananira

padhanging tyas têtêp isbat yêkti
napèkna napi ingkang kisènan
pan iku pamoring gawe
kuwat tumibèng ewuh
jroning urip antarèng pati
pati patitisêna
kang wêning dumunung
isbat kaanan ingwang
basanira napi tinggaling Hyang Widi
ênênging cipta maya

pancadriya êrèhên mrih wêning
sirnakêna mêmalaning driya
êrèhên ing budi sarèh
riris raras rum-arum
adrêng butêng karêping ati
nasar sasaring nala
yèku lampah dudu
pan pamurunging kasidan
yèn tan awas eling maring sipat napi
sipate awasêna

prabedane lan sawiji-wiji
dat wajibul wujud bokmanawa
ing kono pinarêngake
cipta ingkang tuwajuh
jinatenan jatining jati
jatining antêpira
dera Kang Maha Gung
yèku margane kasidan
widagdaning ngandêl kumandêling Widi
pinandêng kang waspada

kaanane sêdyanên ing budi
ilapate ing dat kang sanyata
pinta-pinta panggonane
bangsaning isbat iku
napinira pan napi jinis
yèku mangka panunggal
ing ananirèku
napinira isbatêna
ing têgêse murca têtunggale dadi
pratandhaning sihira

netyanta kang warna kaananing
dat sampurna nur woring kang warna
awênês tanpa bedane
dat salikun rumuhun
cahya saking indriya kaki
lintang panjêr rahina
eram arum-arum
dat mutlak kadi purnama
dat ngalimun ing sapanunggale kadi
sawarna lawan sipat

ilanging dat asma pan wahyaning
dat subêkti lir surya warnanya
mukswaning dat subêktine
ing cahyaning dat suhud
angêbaki buwana kadi
cahya tan ana madha
ing salaminipun
beda lan padhanging surya
myang padhanging rêmbulan datan amirib
iku padhanging padhang

kang munggèng jroning padhang kang pasthi
ananing dat yêkti ananira
ananira sajatine
ya ananing Hyang Agung
solah tingkah wus datan kalih
iku isbat kang nyata
napi wus kapungkur
iku antêping tyasira
mantêp iku pêpadhang maworing gaib
dèn eling dèn waspada

________Sambêtipun Wirid Cablaka. Sèh Sitijênar dipun pêjahi dening para wali.Buku-buku ingkang kasade dening Badan Penerbit "Soemodidjojo Mahadewa" Bumijo Yogyakarta.No. Namaning buku ... Rêgi lan wragad kintunBasa Jawi aksara Latin.Aji pamêlêng. Wêjangan ulah samadi ... Rp 7,- 
Srikawuryan. Sambét lan Aji Pamêlêng ...5,- 
Hêsthitama. Sambêt lan Srikawuryan ...4,- 
Buku No.2 lan yèn katumbas sadaya namung Rp. 13.dalah wragad kintun.
Wirid Handayaningrat. Mramanipun Kyai Agêng Pêngging, sarta wêwêjanganipun ... 5,- 
Wirid Cablaka. Sarasehan para wali, Sèh Sitijênar dipun pêjahi ... 5,- 
Jalasutra. Pangeran Panggung dipun obong ... 5,- 
Cakrajaya Cariyosipun Cakrajaya, saha babad Bagêlèn ... 4,- 
Buku No. lan yèn katumbas sadaya namung Rp. 15,- dalah wragad kintun.
Wirid Maklumatjati. Wêjangan ilmu wêwiridan ... 14,- 
Wirid Pralayajati Ilmu gêgêbênganing para wali ... 7,Wirid Wiwarajati. Panyuraos ilmu chak ... 6,- 
Wirid Wismayajati. Dununging Nukat gaib ... 4,Wirid Lukitajati. Ilmu lêlungidan ... 3,Asalipun Wayang. Mulabukanipun wontên wayang ... 11,Pakêm Padhalangan. Tuntunan pasinaon ndhalang ... 12,Aji Panunggal. Wêdharan Mahabarata ... 3,Madyabawana Wêdharan Mahabarata ... 3,Kaladewa Wêdharan Mahabarata ... 3,Sêkar Wijayakusuma. Dumadosing wiji ... 2,Nitisastra Kawêdhar. Wêdharing piwulang sae ... 3,Pustaka Rajasuya, Cariyos grêbêg sêkatèn ... 6,Pancaprasada. Dununging Pancasila ... 6,Karahayon. Dununging suwarga naraka ... 1,- 
Rarayasewana. Wêdharan ungêling lare dolanan ... 1,Pustaka Sandikawêdhar. Wêdharing pasêmon ... Asmaragama. Ingkang mêngku kabatosan ... Kawruh pawukon. 1 petang madosi wuku 2 pawukon wataking lare, sarta lampahing paprangan murih unggul 2 buku ... 10,- 
Nujum. Ilmu padhukunan. Dewaruci piningit. Bratuyuda piningit. Arjunasasra piningit. Buku ... 6,Babad Diponagoro. K.P.H. Diponagoro mêngsah Walandi ... 12,Babad Kêdhiri. Mulabukanipun kitha Kêdhiri ... 12,Babad Kêbumèn. Mulabukanipun kitha Kêbumèn ... 10,- 
Babad Pêjajaran. Bêdhahipun Pêjajaran ... 10,-i. Pamilihipun pêkawisan ingkang badhe dipun ênggèni, numbal siti sangar kayu angkêr, nundhung setan, damêl griya, sarat masrut wilujêngan lss. Damêl sumur, damêl kontên pakawisan murih botên kalêbêtan durjana .j. Murih gampil ngupados sandhang têdha. Petangan main kêrtu murih botên kawon mainipun. Nawar wisa. Nayuh wêsi aji. Panulak yèn wontên pagêblug .k. Jampi sarana gêgodhongan lan sanès-sanèsipun. Jampi sêninjong. Pigunanipun pêksi platuk-bawang, bulus, punika agêng kasiyatipun.l. Ngalamat: impèn, kêdhut, grahana, lindhu, lintang kêmukus lss. Manah nratab, kuping mungêl, mripat konangên lss. Ngalamat ungêling pêksi prênjak, kudasih, gagak, sarta ngalamat sato iwèn ingkang lumêbêt ing pakawisan.m. Katurangganing pêksi brêkutut, gêmak, sawung abênan, kucing lss.n. Petang durjana , nyumêrêpi lampah lan pangapêsaning durjana, panyêpêngipun utawi anggènipun madosi murih kacêpêngipun. Punapadene aji-aji kangge nyêpêng utawi nyirêpi durjana. Madosi barang ical sarta ingkang nyolong.o. Bab têtanèn, nyumêrêpi kathah sakêdhikipun jawah, nênandur, tulak ama mênthèk lan tikus utawi walang lan pêksi. Bab wataking wulan, taun lan windu pêrlu tumrap têtanèn.p. Panêngêranipun tiyang badhe ajal, pangupakaranipun, sarta wilujênganipun wiwit gêblak dumugi nyèwu.q. Ilmu nujum utawi padhukunan lan sanès-sanèsipun, sadaya wontên warni bab-bab ingkang migunani kabêtahaning ngagêsang. .Kenging kanyatakna, pamundhut tumbasipun sarana kintun poswèsêl. Bilih panumbas wontên ingkang botên sêtuju, salêbêtipun 8 dintên wiwit saking panampèn buku, janji botên rêgêd utawi risak, kitab primbon Bêtaljêmur wau, kenging kawangsulakên, arta panumbas, ugi kakintun wangsul sarana poswèsêl.Pamundhut tumbasipun dhatêng:Toko Buku
"SOEMODIDJOJO MAHA-DEWA"
Bumijo No. Yogyakarta.
Typ. R.I. Yogya.