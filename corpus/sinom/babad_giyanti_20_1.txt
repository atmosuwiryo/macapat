sang prabu ing Surakarta
tan kèndêl samargi-margi
munya Carabalènira
angangkang ngungkuli kawis
wadya andêling baris
nênggih kang satus rongpuluh
kang dèrèng nyêpêng benang
sami waose pribadi
calawênthah akathah ingkang talêmpak

ingkang munggèng ngarsa pisan
mung satus wadya sragêni
kang nambungi wurinira
kang wetan Andorapati
bung ampèl waosnèki
kalih atus kang kêkintun
Panêmbahan Madura
nulya kang nambungi wuri
waos calawênthah satus kalih dasa

punika akira-kira
dening prajurit Giyanti
wong pamuk kang bosên gêsang
dene waose katawis
nadyan wadya pasisir
mulat puniku kumêpyur
kapriye mêngko baya
dadine lêlakon iki
bok sang nata ing Surakarta kemutan

lamun kagungane ilang
ing tanah Jawa sapalih
nuli mulata kang paman
kang gawe ilanging bumi
sakala manaputi
banjur anyuriga gapyuk
tan wun kang bawarasan
puniku sami bupati
kawuwusa wau lampahe sang nata

idêlèr kang munggèng ngarsa
têdhak ing titihannèki
sultan angikis têratag
amêthuk Nikolas Harting
tabe rangkulan aglis
sawusnya cium-cinium
lajêng dènira lênggah
nèng lèr kidul ajêngnèki
angantosi praptane prabu taruna

kang pra dipati sadaya
Bupati Surakartèki
wau kang sami tinilar
kang kantun anèng Giyanti
mangkya amêthuk sami
sakilèning Jatossantun
lan saprajuritira
wus panggih lajêng miranti
nganan ngering lampahe kang pra dipatya

kadya biyuha mangkara
ing lampahira narpati
wadya jro kang munggèng dhadha
sêsungute pra dipati
prapta ing Jatisari
kèndêl sakêdhap sang prabu
kang dinangu aturnya
wus cêlak sabulak kari
sabulake nyamut-nyamut langkung têbah

kang Carabalèn kapyarsa
saking badhene kapanggih
muluk suwarane ngangkang
cingak kang sami miyarsi
têmlawongan ngungkuli
dènira kalingan dhusun
pangarsa wus katingal
gumrêgut swaraning dasih
sarêngipun kadya wong umagut yuda

dhasar sang narpa taruna
amangunayèng tyas wingit
barubah kadya ginubah
wardaya mawrêdi wêrit
anon solahing dasih
driya bangun angun-angun
kang abdi kawan dasa
kang ngambil papaning baris
nora etung papan kang sampun kanggènan

mring wadya Giyantipura
pangêndhihe nunjang wani
andhupakana ambuntar
sagung prajurit Giyanti
wus sami nandhang wangsit
parentahe ratunipun
sadaya winangsitan
sagung kapala prajurit
duk angkate saking ing Giyantipura

besuk lamun pêpanggihan
anèng Lêbak Jatisari
lan wadya ing Surakarta
padha nyabarana budi
lamun dèn piangkuhi
lan balane anak prabu
nadyan tinabokana
aja na malês sirèki
sinêndhala krismu wèhêna kewala

poma lamun ladènana
pacuan ingsun patèni
iya kang sapa kelangan
duwèke ingsun lironi
ilang rongpuluh aji
sun têmpuhi patang puluh
wadya nuhun sadaya
sami karaos ing galih
pan sadaya sandika datan sumêlang

jêng sultan dènnya ngandika
lan sagung lurah prajurit
sarwi anênggak kang waspa
pangandikanira aris
kapriye tanah Jawi
têka nistha wêkasipun
baya karsaning Suksma
tinitah ing tanah Jawi
besuk apa ungguling ing tanah Jawa

sapa ingkang karya tiwas
asore karaton Jawi
sultan dènira gunêman
bêbocahan têgêsnèki
lingsêm lan pra dipati
panêpèn panggènanipun
mung kang pinarentahan
sagung kapala prajurit
sêsampune parentah lajêng ngandika

payo padha umatura
sapakolèh rare cilik
umatur Jayakusuma
katanggung wadananèki
nênggih Radèn Ngabèi
Jayakusuma puniku
anake Jayaningrat
ing Pakalongan Dipati
amarentah maring prajurit jro samya

wiwara warananira
Pangran Natakusumèki
nganthuki Yudakartika
kalawan Prawirasêkti
umatur awotsari
ing pangraos kawulèku
inggih putra paduka
Mangkunagara kang kardi
ing tiwase nistha soring tanah Jawa

ing nguni putra paduka
sadèrènge bêngkêlahi
duk maksih anunggil karya
paduka karya pêpatih
lok tanah sabrang wingwrin
Kumpêni buh polahipun
tyase kantun salingsa
dupi mangkya bêndhèng pikir
tyas salingsa sakêdhap dados sagajah

ngraos pulih unggulira
wèh babah tan kêntèn pikir
milane Suryakusuma
kang karyasor tanah Jawi
Ranadirada aglis
nambungi saha wotsantun
punika kalairan
Mangkunagara nêtêpi
angrêriwuk ing karya mrih kaluhuran

ing sayêkti kabatosan
pan raka paduka swargi
kang sumare ing Nglawiyan
niaya lêkasing jurit
tanpa dosa Kumpêni
niaya arsa ginêmpur
nuntên kang kantun wuntat
ing lampah paduka nguni
kang ngrêriwuk Adipati Pringgalaya

ngêlar jajahaning mêngsah
ngrupak jajahan pribadi
pikiripun Pringgalaya
bantoni nisthaning bumi
têmah risak samangkin
pikir kuthuh karya lêtuh
gumujêng sri narendra
sakêdhap lêjar tyasnèki
matur malih Ngabèi Ranadirada

punapa rayi paduka
tan matur ing padukaji
inggih Pangran Mangkuningrat
sultan angandika aris
durung matur ing mami
iya atur êndi iku
nêmbah Ranadirada
duk maksih wontên nagari
Surakarta têngga putra padukendra

duk Maduntên baris Pokak
Pangran Mangkunagarèki
sami angrampit ing Sala
kanthi Pangran Singasari
kathah bêkta bupati
Jadirja Mas Rôngga tumut
Garêmêt pinêthuk prang
wadya lêbêt kang nindhihi
rayi dalêm pan Pangeran Pakuningrat

lan Dipati Pringgalaya
nindhihi sawadya Jawi
wetan Garêmêt rame prang
êpur kasaput ing wêngi
saunduripun gusti
dalu ingandikan masuk
ing putra padukendra
panêpèn dènnya manggihi
duk punika Sang Prabu ing Surakarta

winilis prajuritira
gêdhong kaparak lan patih
kêkalih ingkang kaetang
kalih èwu samas maksih
sadangunipun pikir
rayi paduka umatur
Pangeran Pakuningrat
ngaturi têkiyar budi
abdi dalêm prajurit sawontênira

inggih pinara sakawan
atamping ngiras manawi
sami arêbat jajahan
kilèning Ngasêm abaris
kidul sakidul Baki
kang wetan ing Jatossantun
kang êlèr mirid lawan
wana ing Jèbrès prayogi
têtindhihe punggawa ingkang prayoga

lan paduka wênangêna
macak wong desa patinggi
kang pantês purun ing karya
punika dinamêl mantri
lan paduka têdhaki
ping kalih sawulanipun
mrih têtêp tyasing wadya
putra dalêm sri bupati
sauripun lêrêp Paman Pakuningrat

yèn sampuna pinitungkas
ing raka dika suwargi
kala ngajêngakên gêrah
sabalike wong Matawis
makatên dènnya wêling
inggih swargi raka prabu
kulup sapungkur ingwang
yèn sira madêg narpati
aja tiru ingsun iki ratu tiwas

kalawan wêwêkas ingwang
pamanira Mangkubumi
sapolah-polahe iya
aja sira anglawani
kajaba ta sirèki
omah siji paturonmu
rinusak pamanira
iku sakarsanirèki
lamun ora mêngkono lah aja-aja

karana karaton ingwang
tiwas durakèng Hyang Widi
kang anêbus tiwas ingwang
pamanira Mangkubumi
sultan duk amiyarsi
Ranadirada turipun
marêbês ingkang waspa
adrês kadya toya mili
tan kasahid tinutupan usap tangan

angêbês kang usap tangan
tyas wêrit kadya rinujit
barubah kadya ginubah
kondur tutup wadanèki
praptane tilam aji
ambyuk kasasar ing kasur
ngadhuh apêtak jaja
akasa kadya nungkêbi
pan kabubuh êmbuh ing wardaya kambah

nuntên enjinge jêng sultan
lilih lêjar ingkang galih
puniku lajênge budhal
praptanira Jatisari
wus ayêm sawadyèki
momot bineka tan keguh
ngalah angalu alah
matêng dènnya marentahi
duk punika idêlèr manggil punggawa

kêkalih ing Surakarta
kalih punggawèng Giyanti
Ki Tumêngung Arungbinang
Tumênggung Wiradigdèki
punggawa ing Giyanti
Rôngga Prawiradirjèku
lawan Suryanagara
sakawan wus dèn bisiki
mêngko lamun prapta Prabu Surakarta

padha sira alang-langa
ngubêngi kang baris-baris
prajurit ing Surakarta
miwah prajurit Giyanti
bok ana rêbut pikir
rêmbugan atêmah padu
nuli sapihên enggal
karo rih-arihên sami
ya dèn padha eling padaning Hyang Suksma

aja na wong gawe gita
ing samêngko ukum pati
sakawan wus sami lênggah
amêrnah pinggiring margi
margi kang badhe nênggih
kanggènan baris puniku
sang prabu kèndêlira
pan nênggih sawetan kali
ingkang abdi sami wêwisuh sadaya

sawusnya budhal sang nata
angrantêg kang Carabali
wus mêdal saking ing Karang
wus anglela saking têbih
wau ta sri bupati
anitih Kyai Panêmbung
tungtunan alun drêsa
ngarsaning upacarèki
ingkang ngarsa waos benang wolung dasa

ing wurine waos benang
kumrêbêt sanjata karbin
waos cêmêng kalih dasa
ponthang  sapta 
kang nyêpêng rare sami
sami busana bra murub
wau têbih katingal
panggenan sri narapati
turôngga gêng dadya saking doh anglela

arja abajo sang nata
baludru wungu binudir
asongkok têrus rinêngga
bintang ing jaja nêlahi
anyamping polos wilis
katri Ki Bêlabar dhuwung
cinothe munggèng ngarsa
lancingan wungu pinaji
nyamping kencong sêrigak Dhusthajumêna

nalika kinutug dupa
duk ingangkat senapati
amangsah prang bratayuda
mangkana wau sang aji
wus cêlak lampahnèki
pasisir para tumênggung
ngungun pamulatira
ing prabawa anêlahi
pukul sanga angetan ajênging lampah

dadya pagut sarawungan
sunaring pradônggapati
lan ujwalèng sri narendra
kadya kartika sêsiring
lan ôndakara tistis
putus ing ima manaput
dumipèng ngôntariksa
rêrasan kang pra dipati
ing pasisir mangungun ing wêwangunan

kang putra lawan kang paman
tambuh binuwang pinilih
ing mêngko nitahna Jawa
padha prayogane kalih
dene padha rêspati
iya nora dumèh bagus
sêmbadane sarigak
kalihe wangun prajurit
môngsa bodho sinung wahyu kalih pisan

ika Pangeran Bintara
tan waris dadi prajurit
ujar dhapure mangkana
wadhag nora parak ati
mung kumêthak andadi
dadak mèmpêr Nayaburuh
badhude wong Kêmlayan
lamun mèmpêra priyayi
kajinêman kapurbayan Nayagarwa

mung kang caplak dhêdhapuran
Pangeran Buminatèki
sumêndhi ing Pakauman
tumrêsêp lurahing modin
jog bakda Subuh mijil
banjur angrakoti jagung
sakêdhap antuk sanga
suwe tèk satêngah sênik
apa marga ing paprangan prawiraa

wus cêlak narpa taruna
piyak wadya nganan ngering
amèt kikising taratag
jinarag ing tingkah sami
têdhak sri narapati
kikising têtarub agung
gupuh wau kang paman
lan Dêlèr Nikolas Harting
gurawalan mêthuk marang ing taratag

lan dêlèr tabe sakêdhap
nolih mring kang paman aglis
gapyuk sarêng sêsalaman
dangu pandhêkune sami
kang rama ngandikaris
sami basuki nak prabu
inggih sami raharja
paman wilujêngan sami
saur inggih saksana sami alênggah

Sang Prabu ing Surakarta
kang munggèng kilèn anênggih
Sultan ing Giyantipura
nèng wetan gènira linggih
mangilèn ajêngnèki
kang putra ngetan jêngipun
dêlèr lèr ênggènira
tan ana walang asisik
pan adhêdhêp sajronirèng pasamoan

Sang Prabu ing Surakarta
nolih ing radèn dipati
Adipati Pringgalaya
dhuwung kinèn mundhut aglis
pan masih dèn songsongi
wontên pungkure sang prabu
pinanggul nèng kêndhaga
sarwi sinongsongan kuning
duk pinundhut mring Dipati Pringgalaya

binuka saking kandhaga
buntare cinandhak nuli
ingampil ing asta kanan
apan maksih dèn songsongi
masuk taratag aglis
ingkang payung ingkupipun
kartur sang nata nyandhak
sarwi ngadêg saking kursi
idlèr gupuh ngadêg ing ngarsa sang nata

arsa mring gène kang paman
jêng sultan gupuh nêdhaki
amurugi ingkang putra
angaturkên dhuwungnèki
sigra dènnya nampèni
sarwi atêtanya arum
inggih sintên punika
anak prabu masiyati
ingkang putra matur Ki Kopèk punika

anulya sami alênggah
kang dhuwung lajêng winangking
dêlèr langkung sukanira
mulat sarèhe sang aji
Prabu Surakartèki
kang netya sampun aruruh
miwah ta kangjêng sultan
ingkang netya sampun aring
nanging jawi wadyalit kang maksih rungak

dêlèr agung dènnya mulat
ing baris kang kanan kering
nanging sêngadi ing tingal
wingit tambuh mitambuhi
mèsêm anganan ngering
wusana antaranipun
ayêm sarèh ing kathah
dêlèr micantên miwiti
tuwan sunan utawi ta tuwan sultan

ing mangke sami narimah
lamun titahing Hyang Widi
yèn inggih ing tanah Jawa
sinungan ratu kêkalih
Kumpêni apan darmi
kinarya jalaranipun
iradat tuwan Allah
saking padoning Hyang Widi
kadiparan badan lamun sak sêrika

sayêkti mungkir ing titah
duraka gêng kang pinanggih
yèn ana mungkir ing titah
Gusti Allah tan nglilani
langite dèn aubi
ingancikan buminipun
sultan lan ingkang putra
sami mèsêm dènnya nglirik
dene dêlèr polahe apalengosan

menga-mengo dènnya ngucap
utamine sri bupati
tuwan sami damêl surat
tapak asta sapuniki
tuwan pasrah sapalih
ing rama tuwan puniku
tuwan sultan damêla
tapak asta yès wus tampi
tanah Jawa sapalih saking kang putra

saksana sami nênurat
wau kang narendra kalih
wus dadya tampan-tinampan
sultan sampun anampani
kang putra suratnèki
tuwin ingkang putra sampun
tampi saking kang paman
sami tapak astanèki
ingkang putra animbali Pringgalaya

hèh Pringgalaya matura
sira maring paman aji
prakara têlung wadana
kang dadi pasrahanèki
ing jro iya kêkalih
gêdhong lan kaparakipun
pan sawahe kewala
wadanane misih kari
ya Si Puspanagara Sasradiningrat

jaba Si Mlayakusuma
iku ta kang padha kari
têgêse dènnya suwita
sirah sagaluntung sami
jaba wadana kalih
numbakanyar bumijèku
têkan wadananira
kasrah marang paman aji
sigra wau Adipati Pringgalaya

umarêk ing kangjêng sultan
ature sarwi wotsari
tinêmbungakên sadaya
sultan angandika aris
iya Pringgalayèki
sakarsane anak prabu
ingsun nurut kewala
wadana pasrahanèngki
sasukane mungguh wong padha suwita

ana ngêtutakên sawah
ana tinggal sawahnèki
sêsênêngan wong suwita
pan ora kêna pinardi
manthuk Sang Adipati
Pringgalaya nuli mundur
matur ing gustinira
wau saprakawisnèki
andikane ingkang rama kangjêng sultan

tan adangu Pringgalaya
kangjêng sultan angêjèpi
mring Dipati Pringgalaya
sigra marêk marêpêki
sultan ngandika aris
matura ing anak prabu
iya Si Saradipa
sun têdha milua mami
sun lironi iya Si Mangunnagara

anake Mangunnagara
iya kang mati ing loji
anak prabu nora ana
turun Mangunnagarèki
Pringgalaya wotsari
ngilèn prapta nêmbah matur
pukulun rama tuwan
mundhut pun Saradipèki
angaturi nênggih pun Mangunnagara

Sang Aprabu Surakarta
mèsêm angandika aris
aturna Si Saradipa
marang kangjêng paman aji
wau Sang Adipati
Pringgaya nguwuh-uwuh
Tumênggung Mangkuyuda
gène wurine sang aji
dika turkên puniku Si Saradipa

mêdal ing wuri kewala
Tumênggung Mangkuyudèki
sinrahakên Danurêja
nèng wuri sultanirèki
Mangunnagara nuli
tinampan binêkta sampun
ngilèn Ki Mangkuyuda
wangsul panggènane malih
wau sultan anggambuhakên andika

Nikolas Harting muwus
matur ing raja sakalihipun
inggih lamun sampun palihan nagari
anuntên amikir mungsuh
rama paduka kang sagoh

anyirnakakên mungsuh
tuwan sunan apan botên tumut
rama tuwan sultan sampun ananggupi
sinêksèn tuwan gurnadur
sultan nambungi wiraos

lah inggih anak prabu
ngeca-ecaa anèng kadhatun
maringana urunan mantri satunggil
pantês wong tuwa katêmpuh
anglabuhana botrepot

Prabu Surakartarum
dhatêng kang paman ngandikanipun
kula môngsa tegaa mring paman aji
abdi kula pra tumênggung
sadaya kantuna ing jro

gêdhong kaparakipun
punapa Dipati Pringgalayèku
sakancane nênggih pra Dipati Jawi
andhèrèka rama prabu
sakarsa rèh ing palugon

idêlèr sru gumuyu
rada pirapêt pamuwusipun
mendahane tega mring wong tuwanèki
bapak mudhanya mung itu
abagus surèng palugon

kapindho sami ratu
dhasar nadhahi bot eman ewuh
tanah Jawa kang putra nora dèn iri
mung uwong tuwa katêmpuh
kang putra mung urunan wong

wuwuh larih ping têlu
dupi kaping pat ing larihipun
wusnya sêsalaman lan kang paman malih
tabean lawan gupêrnur
sang nata têngara bodhol

mung dêlèr aturipun
nuhun Dipati Pringgalayèku
pan binêkta wangsul mring Giyanti malih
ngrampung bicara kang kantun
kang lajêng tumênggung roro

Mangkuyuda Tumênggung
lan Wiradigda dhèrèk sang prabu
sunan ngilèn sultan lan Nikolas Harting
wangsul ngetan kalihipun
pan kondur ngilèn sang katong

prapta ngadhaton sampun
Giyanti malih ingkang winuwus
sapraptane nagri ing Giyanti malih
Dipati Pringgalayèku
gunêm prang ngiras mêmaro

dêlèr parentahipun
nuli ngirasa siyaganipun
mêpak bala sakapraboning ajurit
banjur padha gitik mungsuh
Pringgalaya ngaliha gon

ngumpula ing Marêbung
bupati jaba aja na kantun
padha ngiras siyaga kaprabon jurit
ana barisan Marêbung
kanthi Mayor Istimolor

panggihan bubaripun
anèng dhusun Lêbak Jatossantun
sinêngkalan natastha ngobahkên bumi
dêlèr ature pukulun
ing tigang dalu kemawon

kula anuntên mantuk
kang kula bêkta Brikton lan Ubrus
pun pan dêr Pol inggih lan pun Dongkêl sami
kang darbe karya prangipun
dhèrèk ing paduka katong

Pringgalaya sirèku
nuli budhala marang Marêbung
Istimolor senapatining Kumpêni
kang dados sosoranipun
Kulman lan Sungrat wong loro

Dongkêl pan dêr Pol iku
Kapitan Beman sosoranipun
lan Kapitan Pitlar gêdhene upêsir
sultan pangandikanipun
Pringgalaya sun wèh wêroh

Si Surabrata lampus
iku bênêre bupatinipun
anak prabu Bupati ing Pranaragi
iya apa sira nurut
anut ing pamilih ingong

wong Pranaraga iku
Suradiningrat pranakanipun
pira-pira nora ana kang abêcik
Pringgalaya nêmbah matur
sumanggèng karsa sang katong

putra dalêm sang prabu
pasthi yèn anut karsa pukulun
kangjêng sultan pangandikanira aris
kang bêcik mung siji iku
Surabrata kang sun anggo

biyung ing Puluhwatu
kambon wong Pajang Mataram iku
pan anake Si Suradiningrat siji
anèng Gêrêsik gènipun
dadi mantune wong kono

iya tumênggungipun
Grêsik kanoman martuwanipun
Radèn Bratawirya jêjulukirèki
idêlèr pundhutên iku
ya Si Bratawirya kang wong

anak Pranaragèku
arsa sun gawe bupatinipun
Pranaraga iya Si Bratawiryèki
dadia punggawanipun
anak prabu prayoga wong

wêtokna wetan besuk
kon ngatêr wong Madura rongèwu
wong Madura baris ana ing Kêdhiri
Istimolor saking kidul
sun kang mukul maring kulon

Nikolas Harting saguh
inggih lêrês yèn pinaju têlu
sampun tigang dalu dêlèr lajêng pamit
gunêming prang sampun putus
mung kari gunêm pêparon

yèn Pringgalaya sampun
nunggal barise anèng Marêbung
ya ing kono angiras pikiran malih
ingbumi pêparonipun
sigra Tuwan Dêlèr bodhol

lan pra dipatinipun
ing Surakarta marang Marêbung
mung Dipati Pringgalaya kang angirid
marang ing Surakartèku
prapta lajêng mring kadhaton

lan Pringgalaya tumut
wau sang nata pamêthukipun
srimanganti kinanthi marang jro puri
prapta wus tata alungguh
dêlèr matur mring sang katong

pukulun sang aprabu
sampun sah barang ingkang rinêmbug
Pringgalaya lan rama tuwan Giyanti
angiras amukul mungsuh
sinambi dènnya pêparon

pun Pringgalaya laju
lajêng adandan anèng Marêbung
anambungi Dipati Pringgalayèki
gusti salam taklimipun
rama paduka sang katong

inggih lan malihipun
pun Surabrata punika lampus
bupatine nagari ing Pranaragi
ingkang adamêl rumuhun
inggih Sultan ing Giyantos

gih mangkya anakipun
pun kaki Suradiningrat agung
sami awon-awon ing pratingkahnèki
tan wontên ingkang apatut
mila ramanta Giyantos

amundhutakên sampun
dhatêng sudara dalêm pukulun
anakipun ingkang wontên ing Garêsik
Bratawirya namanipun
idêlèr nambungi alon

inggih ta sang aprabu
rama paduka sultan puniku
langkung sagêd ing piyangkuh anasabi
amundhut Bratawiryèku
anak Pranaraga kinon

Garêsik ênggènipun
kinèn ngatêr Madura rongèwu
dèn wêtokna iya nagara Kadhiri
batine amundhut bantu
laire têka mangkono

mundhut Bratawiryèku
kinèn ngatêrna gêgaman agung
panandure mring nagari Pranaragi
tan purun ngarani bantu
têka bisa ngenggok-enggok

ngandika sang aprabu
jêng paman ika kèh undhakipun
wêwatêke atutuk tungtung prak ati
gandês luwês ing pamuwus
amanis rêmên gêguyon

tan bisa tiru ingsun
kêdaling tutuk groyok gêrawul
lan amèmpêr kang raka jêng rama swargi
nging paman garoyokipun
mung têlung kêcap kemawon

cinandhak cangkêdipun
agandês atèr manise nusul
nanging ana radane dadia èstri
menje jêro paman iku
têka duwe watak tanggon

amung wiraganipun
angragakakên pangrêngga wuwus
iya apa paene kaya Si Sawit
Pringgalaya sru angguguk
lêrês pangandika katong

nglangkungi gandêsipun
nanging asêdhêp wijiling tutuk
nanging inggih rama paduka yèn runtik
wikana ing sangkanipun
mêdosi wèh asmarèng don

Gupêrnur Nikolas Harting
umatur marang sang nata
kula benjing-enjing bodhol
mantuk dhatêng ing Samarang
lajêng apêparentah
wong Madura ingkang bantu
pundhutane rama tuwan

dhatêng ing môncanagari
ngangkatakên Bratawirya
kula botên pamit malèh
pun Dipati Pringgalaya
inggih nuntên enggala
lampahe dhatêng Marêbung
siyaga nuntên rumata

putus têrang kang pinikir
wau dêlèr sampun mêdal
Mayor Ubrus Petor Brikton
sampun tata lan sang nata
parêng ing wêdalira
datan kawarna ing dalu
pukul pat ing budhalira

ing wuri Pringgalayèki
datan arsa ingatêrna
Nikolas Harting antuke
mung wong pasisir kewala
nênêm kang pra dipatya
Pringgalaya mring Marêbung
lan sagung wadana jaba

kunêng kawuwusa malih
Sultan ing Giyantipura
parentah mring punggawane
Adipati Jayaningrat
Mataram kang dinuta
mantuk lan sakancanipun
nênggih kinèn akaryaa

pasanggrahan ngardi Gamping
lan kinèn mawi jêjagang
pêngabar balumbang larèn
panggenan mariyêm rolas
rôntaka salawe prah
yèn kangjêng sultan anglurug
sagung rêrepot sadaya

kinumpulkên ngardi Gamping
myang rabine wadya-wadya
sadaya ingkang rêrepot
sultan arsa ngantêp yuda
anirnakakên mêngsah
Janingrat sakancanipun
mantuk dhatêng ing Mataram

praptanira gunung Gamping
kinêrig anambut karya
wadya ing Mataram kabèh
tan alami wus palasta
kadya loji rakitnya
lêlarèn kaisèn banyu
pangabare bètèng jêmbar

Jayaningrat ing Matawis
sampun ngaturi uninga
yèn sampun pandamêlane
mriyêm rôntaka pinasang
munggèng baluwartinya
rong lapis lêlarènipun
susun jagang kapurancang

kang kinèn ngrakit mriyogi
angreka pakewuhira
nênggih pun Kapitan Markèt
wau praptane kang duta
sultan arsa kêkirab
ngundhangi prajuritipun
dènnya ngadêgakên anyar

ginaladhi sabên ari
mangkyarsa mulat kirabnya
lan nyingkirakên rêrepot
Kapitan dêr Pol tinilar
Dipati Danurêja
sapalih kang pra tumênggung
sapalih ingkang binêkta

samakta sagung prajurit
jêng sultan têngara budhal
gumuntur mriyêm kurmate
sumahab lampahing bala
busana warna-warna
pangarsa sragni cêcênthung
kalih atus ambêranang

sikêpan sangkêlat abrit
sadaya rasukanira
sangkêlat cêmêng cênthunge
salaka kinarawistha
abra pating paluncar
calana sangkêlat dadu
banderanira sakawan

panumbak ingkang nambungi
Jagabaya sangkragnyana
lan patranala kumpule
kalih atus arasukan
cêmêng cêcênthung abang
samya bang calananipun
ing wuri wong anirbaya

rongatus sêsikêp karbin
calana abang sadaya
arasukan kotang ijo
kinayu-apu bang samya
cêmêng talakupira
salaka mawi panunggul
myang rineka puspa karna

salaka ingkang kinardi
tuwin tèdhèng binacingah
gumêbyar-gêbyar saking doh
panumbak wong namèngyuda
kanoman maodara
lan miyôngga kalih atus
rasukan dadu sadaya

talakup sangkêlat abrit
calana abrit sadaya
salaka munggèng sêsinom
kinatunggèng supit urang
salaka palêtukan
yèn tinon pating kalêpyur
kadya kartika sumêbar

nulya bêrancah ing wuri
wirabraja bajranala
mijikarti yasa tamèng
lan towok jêmparing nutra
tulup wisa pracôndha
pêdhang yudamênggalèku
atêpung lan darpaita

wong singanagara sami
salawe sami angliga
pinandhi sami wêdhunge
kêkalih kang sinongsongan
mawi samir kang bêkta
kang kinarya namanipun
Bumtamancak Arab-arab

Martalulut burinèki
amanggul takjir sadaya
munggèng kuda wong salawe
baris katanggung wurinya
pinilih Suranata
nulya upacara prabu
lan prajurit palawija

lêlurahe Dêmang Kênthi
lan Dêmang Kaladêrgôngsa
puniku prajurit cebol
Bali Bule Yudaningrat
pekoh pèndhèk kapalang
manjing sèwu kalih atus
prajurit turôngga ngarsa

wolung atus kanan kering
gangsal atus munggèng wuntat
ambêranang busanane
dhêndhêng angêmbang pêlasa
nulya prajurit dharat
kang sami jajari tandhu
lampahe awijang-wijang

dragundêr wolung dasèki
kang munggèng wuri narendra
sawidak jalan kakine
ingkang nindhihi rêmbatan
amor prajurit dharat
wus lêpas ing lampahipun
nabrang bangawan Tangkisan

kang baris Marbung miyarsi
sultan têdhak mring Mataram
sigra Mayor Istimolor
ngundhangi wadyarsa kurmat
Dipati Pringgalaya
budhal sarêng mayoripun
prajurit kuda kewala

saking Marbung budhal enjing
miyarsa jêng sultan ika
nèng Jimbung badhe kèndêle
wau dènnya masanggrahan
Dipati Pringgalaya
lan mayor jujug ing Jimbung
tata baris dragundêrnya

anèng ing bangku alinggih
Adipati Pringgalaya
miwah Mayor Istimolor
mulat ing bala rêrêmbat
ingkang dhingini prapta
wontên jagul patang èwu
mayor eram dènnya mulat

Mayor Istimolor angling
hèh Dipati Pringgalaya
tuwan sultan sampun akèh
jagule kadi wus rumat
kaprabon ing lurugan
mangkata ing siyang dalu
botên kèthèr kadi dika

jagul samantên puniki
yèn nuli mangkat ngluruga
yêkti kurang gêgawane
luwih sikêp sayêktinya
punapa botên merang
kang sami baris Marêbung
sikêp satus dèrèng punya

inggih bedane punapi
Giyanti lan Surakarta
têka kari sabarang rèh
Adipati Pringgalaya
sumaur angrêrêpa
inggih tuwan bedanipun
sultan wong agung wus tuwa

sabarang rèh ing nagari
angawaki sampun bisa
lan tate nglakoni gawe
nguni dadya kapala prang
duk alame kang raka
mila sapratingkahipun
gêdhag-gêdhig sagêd rikat

mayor wuwusira wêngis
mangke sultan andangua
ngajak nuli pangluruge
kadipundi saur kula
Dipati Pringgalaya
tuwan inggih ampunipun
anuhun dèn antosana

kasaru dêdamêl prapti
pangarsa prajuritira
ambêranang busanane
akathah awarna-warna
wus andadi barisnya
balane pan wuwuh-wuwuh
mayor lawan Pringgalaya

mêdhun saking kursi sami
amêthuk praptane sultan
dragundêr tata barise
badhe urmat drèl punika
bala pangarsa pisan
piyak mayor eram dulu
dadine prajuritira

akathah awarni-warni
prajurit angering nganan
wau Mayor Istimolor
katingal ing kangjêng sultan
êdrèl dragundêrira
sultan suka dènnya dulu
wus têdhak saking turôngga

Kapitan Dongkêl ngabani
êdrèle dragundêrira
sigra Mayor Istimolor
nyandhak tabe lawan sultan
sarêng binêkta lênggah
Dipati Pringgalayèku
angabêkti ngaras pada

Pangran Natakusumèki
lan sakancane punggawa
sumiwi ing ngarsa katong
Adipati Pringgalaya
pra sami sêsalaman
anunggil dènira lungguh
lan Pangran Natakusuma

Pangran Natakusuma ngling
lah kapriye Pringgalaya
têka lawas panganggure
mundhak anglêlêmu mêngsah
sira pan durung rumat
gonira amêpak jagul
lan kumpul prajuritira

Pringgalaya anauri
kowe kono kaya apa
ingsun kene misih repot
Pangeran Natakusuma
angling sun pan wus pêpak
umangkata sore esuk
samôngsa dhasar wus rumat

kowe iki sun arani
bêlarat nora sêmbada
pêrang dhèwèk nora enjoh
mêpak jagul dadak randhat
lah iya pijêr apa
sêmbrana pijêr angantuk
basakna buh tinêmua

padu pêparon bêkicik
giyota wus anêmbala
muliha mring Kalipepe
gumêr sagung kang miyarsa
Dipati Pringgalaya
nauri sarwi gumuyu
pae ta Radèn Supama

bêranyak rikat tarampil
bèbèt kali niti ladak
tanjak êncak naracake
apa kowe wani aprang
karo Mangkunagara
Pangran Natakusuma sru
yèn ijèn môngsa wêdia

mibêra maring wiyati
amblêsa soring samodra
pan ora dadak kumêdhèp
sadangunira poyokan
Istimolor miyarsa
lingsêm alênggah tumungkul
kadhang ngarti kadhang ora

nanging dèn titèn-titèni
abênêr Natakusuma
sêmbada sarta ladake
dènnya jagule wus rumat
tigang èwu sadaya
gunggungipun kawan èwu
kang sèwu saosan sultan

kang tigang èwu Kumpêni
bêkta mariyêm patbêlas
sinèrèd ing uwong bae
luwês bisa ngambah wana
gunung-gunung lan jurang
rikat tan ewuh ing laku
wau ta dènnya panggihan

têlas sasukanirèki
manginum ping pat pamitan
sira Mayor Istimolor
sultan anglilani sigra
nanging ingkang pitungkas
yèn besuk saundur ingsun
sira ing kene panggiha

ingsun anèng gunung Gamping
nora luwih têlung dina
ingsun kêkirab têgêse
ngiras amêrnahkên ingwang
rêrepot balaningwang
samangsane sira iku
mayor angajak budhala

esuk sore wus cumawis
tan ana rêrepot ingwang
sira Mayor Istimolor
kalangkung ing wirangira
nolih mring Pringgalaya
dèn isin-isin sirèku
padha lan Natakusuma

sarwi pamit mêsat sami
lan Dipati Pringgalaya
wus nitihi dragundêre
budhalan sabalanira
Dipati Pringgalaya
sapraptanira Marêbung
Istimolor karya surat

mring Uprup Kartasura glis
Yan Hindrik Johan Abraham
kinèn umatur sang katong
yèn sultan Giyantipura
kêkirab mring Mataram
wus rumat siyaganipun
kumpul jagule wus kathah

miwah wuwuhing prajurit
wus akathah tur samêkta
sakapraboning prang kabèh
jagul tigang èwu pêpak
sèwu jagul andhungan
duk masanggrahan ing Jimbung
Istimolor tinimbalan

lan Pringgalaya Dipati
sultan akarya warana
ingkang kinèn amiraos
Pangeran Natakusuma
tanya mring Pringgalaya
apa wus pêpak jagulmu
yèn wis pêpak payo mangkat

Pringgalaya anauri
durung pêpak jagul ingwang
lagi ingsun enggalake
apan lajêng pinoyokan
sira iku giyota
bêlarat êmbuh gawemu
aprang dhewe nora daya

padu pêparon bakicik
mêpak jagul têka randhat
apa pijêr dhadhu bae
yèn tan nuli linurugan
dadi nglêlêmu mêngsah
repot têmên sira iku
lah iya kacèke apa

Istimolor langkung isin
nulya sultan angandika
ya bêcike Istimolor
payo nuli linurugan
mungsuh nèng Pranaraga
sêlak angrusak puniku
wong cilik môncanagara

Mayor Istimolor nênggih
langkung malu saurira
surat dadi lumêpase
sapraptaning Surakarta
katur Johan Abraham
lajêng wus binêkta mangsuk
lan duta ungkur-ungkuran

Yan Hindrik Johan Abraham
sapraptaning pura katur sang aji
Istimolor suratipun
yèn dhapêt malu bêsar
duk pêpanggih lan sultan wontên ing Jimbung
andangu jagul pêpaknya
nuli angajak nglurugi

Pringgalaya tanpa guna
kumpul sikêp alami datan warni
jagul siji ing Marêbung
samangke durung ana
Istimolor bosên ngatag cacêlathu
mring Dipati Pringgalaya
dêdukaa sri bupati

inggih kaote punapa
kangjêng sultan rumat sampun alami
tuwin ing prajuritipun
milanipun angajak
inggih mangkat anuli amukul mungsuh
Pringgalaya durung ana
kumpul ing jagul sawiji

mayor jêlèh pêparentah
Pringgalaya tanpa wêkasan inggih
andhêngdhêng datanpa jêbul
jagule nora ana
pijêr nganti kang lunga kongkonanipun
mring Pagêlèn Kêdhu samya
milanipun dadi lami

ngêrig sikêp sarta uwang
yèn wus kêna reyale dèn pundhuti
jagul milanipun dangu
samya mopo wong desa
beda lawan wong Giyanti gêndhingipun
yèn uwang-uwang kewala
sikêp nora dèn pundhuti

sultan mijèkakên sawah
pan salêksa kalih èwu amiji
amung pinundhutan jagul
sikêp sajung satunggal
mila rikat dadya sikêp tigang èwu
yèn luwiha kang rinêmbat
sikêp andhungan kinardi

muwuhi prajurit dharat
kinalambèn lawan dèn talakupi
wau sikêp tigang èwu
anyêjampêl binayar
linapurkên lamun tan kêni ginêbug
yèn ginêbug amalêsa
dèn lawan tumêka pati

pan iku prajurit dharat
saking larang uwong kinèn nambêli
saking trêsna ratunipun
marma datan suwala
lamun sampun nambêli dènnya mêmikul
ngulihkên prajurit dharat
anajung sabinirèki

ingopyakakên mangkana
mila enggal rumat jagul Giyanti
dupi wau têlasipun
sinuhun maos surat
Mayor Istimolor sapratêlanipun
kang jaja kadya sinêcang
lingsême kapati-pati

dene sampun dhinawuhan
wus ping tiga gandhèk dènnya dhawuhi
nora nana undhakipun
ature Pringgalaya
sandikane nora nana tabêtipun
jagul siji nora ana
mila mayor anênitik

pratingkahe Pringgalaya
katur marang ing jêng sri narapati
culikane solahipun
mila langkung bramatya
sri narendra ingkang abdi patang puluh
tinuduh ngêmban dêduka
lawan kinèn amisuhi

pan sampun nampèni sêrat
kinèndêlkên wau nèng srimanganti
wau ta Kyai Tumênggung
Puspanagara mojar
priye kowe Sasradiningrat budimu
mangkene dukaning raja
sira umbara tan bêcik

gawanana mantri tuwa
iya mantri kaparak kanan kering
loro lan panèkêtipun
lurah gandhèk milua
wantu patang puluh satimbalanipun
yèn ora kinanthènana
nistha patih dèn pisuhi

rêmbag sami ngaturêna
Nyai Sanatuwa pan sami mijil
Puspanagara Tumênggung
tuwin Sasradiningrat
pirêmbagan lawan Nyai Sana wau
ingkang abdi kawan dasa
ingkang angêmban rêruntik

yèn parêng karsa sampeyan
kula nyai bêktani mantri kalih
sakawan panèkêtipun
lurah gandhèk tumuta
salah siji Nyai Sana langkung rêmbug
lumêbêt matur sang nata
ature wadana kalih

abdi dalêm kawan dasa
ingkang tuwan tuduh ngêmban rêruntik
inggih dhatêng ing Marêbung
punika binêktanan
mantri kalih sakawan panèkêtipun
lan lurah gandhèk satunggal
ngandika sri narapati

lah iya ana rumêksa
ing têgêse rumêksa angampingi
nanging aja milu muwus
kang sun kongkon kewala
Nyai Sana mêdal andhawuhkên sampun
kalilan sasat rumêksa
nanging aja milu angling

Tumênggung Puspanagara
amêmêling thole dèn ngati-ati
dêduka dalêm pêpisuh
sinalinana basa
Adhi Patrayuda aja sira tungkul
lan Ngabèi Nayabôngsa
Kartawadana sirèki

bêkta kônca kawan wêlas
waos wolu nênêm sanjatanèki
kaparak sakancanipun
kapalan tigang dasa
gangsal wêlas lan prayayi patang puluh
sami turôngga sadaya
sèkêt sasur kang lumaris

ing marga tan winursita
lajêng lampahira dalu lumaris
enjing praptanirèng Marbung
pukul satêngah sanga
praptanira nênggih barisan Marêbung
pra sami adhehan nyongklang
praptane anjujug loji

langkung sami gitanira
dudu gandhèk dutane sri bupati
baya dukane kalangkung
katon sêrênging duka
wus tabean lawan mayor langkung gupuh
Istimolor solahira
atambuh tan wruhing pikir

tuwan mayor mulat eram
datan purun sami lênggah ing kursi
sêrêng-sêrêng solahipun
sinung sopi nyagêlas
dutèng nata pan asru dènira muwus
hèh mayor panggil tu lêkas
Pringgalaya dhatêng sini

ngêjèpi ajidanira
sigra mêsat kêras lampahirèki
tan adangu praptanipun
Dipati Pringgalaya
nunggil mayor wau dènira alungguh
sarêng pinatêdhan layang
mayor lan sang adipati

sawusnya amaos sêrat
sami jêtung mayor lan adipati
caraka sigra amuwus
sêngkrak pamuwusira
Pringgalaya punapi sira puniku
dudu anaking manungsa
têka nora idhêp ngisin

kari tata pagawean
kacèk paran lan priyayi Giyanti
lawan rumat jagulipun
pakênira tan rumat
punapi ta bisa dêlêng wong sirèku
akarya maluning raja
wus bosên dadi pêpatih

pakênira datan rumat
ing samadya nênggih wulan puniki
gonira ngrupakkên jagul
sayêkti sira aja
ngarêp-arêp ing cagak kopyah sirèki
wus têlas dhawuhing duka
dharêdhêg Pringgalayèki

ulate sawang kunarpa
miwah mayor sasab milu prihatin
surat dêduka kang dhawuh
mayor pan milu kampyak
iya dene kurang ing pangatagipun
mayor ngrêpèpèh lingira
marang carakaniraji

saya mentak ampun jugak
banyak-banyak ing kangjêng sri bupati
ing pakarjaannya itu
bêlum mangêrti liyat
Adipati Pringgalaya wuwusipun
hèh tuwan ini suruhan
nira kangjêng sri bupati

saya bawa krumah saya
mayor angling baik radèn dipati
nulya atabean mundur
anganti anèng jaba
duta tabe mayor kêkêl mèsêmipun
hampir lampus Pringgalaya
takut pèndhèk kapalèki

wus sami mêdal sadaya
sarêng Adipati Pringgalayèki
lampahe akrincang-krincung
ulate maksih biyas
punang duta mulat wêlas nêdya ngrapu
hèh ki dipati sang nata
andangu punapa ngriki

wontên sêmôngka kang tuwa
desa-desa mandhêg dènnya nauri
sarwi mandêng dènnya muwus
paran kang pangandika
sri narendra mring anak ingkang puniku
duta nauri takona
ing Paman Pringgalayèki

si ngabèi iki lara
lara panas sêmôngka dèn karsani
iya mênèk ing Marêbung
ana sêmôngka tuwa
sagunane Si Paman Pringgalayèku
anake ngame sêmôngka
miyarsa sang adipati

lêjar bingar kadya luwar
saking antarane sangêt prihatin
lumampah sarwi angguguk
anak botên kadosa
inggih lêrês kang sabda pandhita ratu
sabarang kinarsakêna
wingi kula dèn atêri

têtiyang ing Adipala
kalih rêmbat dèrèng kalong satunggil
praptèng pamondhokan sampun
tata sami alênggah
Mantri Anirbaya Patrayuda matur
radèn pan kula punika
lampah pinôngka ngêmbani

dhatêng pun anak punika
kônca têngên inggih mantri pinilih
Radèn Pringgalaya muwus
bênêr puniku paman
wantu anom bok kirang miwah kalangkung
puniki sampun prayoga
ganggase pantês patitis

nimbali pêpatihira
Ki Ngabèi Pringgawarsita prapti
nguncalkên sêsupenipun
intên pan sakêmbaran
kinèn ngêdol rinêgenan pitung atus
tuku jagul karyanira
lan undhang kang pra dipati

angenggalkên jagulira
aja kongsi liwat satêngah sasi
jroning pitung dina iku
iya nuli budhalan
Patih Pringgawarsita sigra amêtu
tan nganti ing praptanira
Ki Wiraguna wus lami

dinuta tan ana prapta
wus mangkana gandhèk sipêng sawêngi
pasangone winalungsung
prayayi kawan dasa
ingkang untung akathah pitulakipun
Adipati Pringgalaya
kêkêse anrus ing batin

enjing budhal antukira
duta nata lan sakancane sami
pukul nênêm ing Marêbung
praptaning Surakarta
pukul lima wus panggih lan Tuwan Uprup
Yan Hindrik Johan Abraham
mèsêm atêtanya aris

anyongklok wus antuk surat
Istimolor tutur pratelanèki
kala dhawuh ing bêbêndu
Pringgalaya wus biyas
kadi kapuk bangêt dêduka kang dhawuh
pra samya nyêkêl ukiran
ampat puluh duk dhawuhi

wontên sakêdhik gèsèhnya
amung asta kanan ingkang numpangi
ing ukiran cara Wanggul
amung amrih wiraga
ing tanaga arowa mundhak apatut
ing mayor pandulunira
pasthi nyêkêl ukiran kris

dadya ingakên kewala
sampun kongsi luput suratirèki
Mayor Istimolor sampun
amanjingkên jro surat
pêndhak dina rupa sikêp pitung atus
uprup gya manjing jro pura
ngirid caraka kang prapti

lan Istimolor suratnya
praptèng pura katur ing sri bupati
duk winaos suratipun
suka mèsêm sang nata
ingandikan ingkang abdi patang puluh
dinangu sasolahira
rêmbag lan suratirèki

Mayor Istimolor sira
Pringgalaya maras pucat kapati
amaringi sang aprabu
mring uprup dhêdhêmitan
dèn kirimna Istimolor reyal sèwu
mayor nuli dèn banjurna
mring katiga pra dipati

Mangkuyuda Wiradigda
Arungbinang siji tan dèn paringi
reyal patukuning jagul
Radèn Pringgadiningrat
wadanane priyayi agêng puniku
ingkang datan pinaringan
uprup sampun anampani

uprup sigra pamit mêdal
sapraptaning jawi lajêng anuding
marang barisan Marêbung
praptane atur surat
marang Istimolor sarta reyal sèwu
tinampèn linajêng sigra
maring ing punggawa katri

Ki Tumênggung Mangkuyuda
Arungbinang katri Wiradigdèki
dhêdhêmitan dhawuhipun
mangkya katri punggawa
samirikat jagulipun matang puluh
wus eca mayor tyasira
dènnya jagul nyarkarani

sawêg kalih èwu jagulnèki
ing Marêbung Istimolor mangkya
wiwit ilang linglingsême
gantya wau kawuwus
sultan wontên ing ardi Gamping
pan amung tigang dina
lawan tigang dalu
enjing atêngara budhal
saha bala wangsul marang ing Giyanti
Marêbung wus miyarsa

mayor mêthuk lan sang Adipati
Pringgalaya ing Jimbung wus prapta
dhingini tata barise
sultan anulya rawuh
barisira mawarni-warni
lajêng atata lênggah
mayor tabe sampun
Adipati Pringgalaya
wus angujung lênggah lan sagung bupati
aglar ing ngarsa nata

angandika Sultan ing Giyanti
Istimolor bêcik nuli mangkat
yèn durung rumat sikêpe
anglincak bae iku
angantèni sambi lumaris
asal ana kang mangkat
kacèk sêrêngipun
sira kene nadhahana
ingsun iya kang saking êlor anggitik
mêtu Madiun ingwang

sira aja mring môncanagari
kawruhana Si Mangkunagara
culika cidra gêlare
aja lunga sirèku
saking tanah Pajang jagani
pan ingsun kang angubak
môncanagarèku
iya lamun wus karuwan
nêdya têtêp anèng ing môncanagari
dene sira sun undang

Pringgalaya rikatên sirèki
sun antèni ing sapuluh dina
kalawasên ingsun kiye
nganggur kongsi sataun
kuwangkungên sawadya mami
yèn bangêt repotira
sambata maring sun
sikêp limang atus kêlar
sun nyumbanga nanging saru loking bumi
kawawas sira tiwas

patih tiwas ukum dèn suduki
sira lakine bok ayuningwang
mèlu ngeman ingsun kiye
aja anggung katutuh
pangucape wong Jawa iki
tan ana ingkang ala
pan amung sirèku
kumpul jagul karepotan
repot pisan wonge cilik dèn galênik
mêtu jagul sarta wang

iya sapa bisa anglakoni
wau Sang Dipati Pringgalaya
kumêpyur adus waspane
sumungkêm anèng lêbu
ing tyas sampun nyipta amati
tinarka ingkang putra
punika wêwadul
Sang Prabu ing Surakarta
mring kang Paman Kangjêng Sultan ing Giyanti
kang kolon ngukum pêjah

sultan mayor gya dipun bisiki
yèku kang karya ruwêding jagat
wusana tan enjuh dhewe
karya rusaking ratu
karya susah marang wong cilik
karya ajuring papan
barubuhing gunung
mayor anggoyang kapala
ngandika lon kaya wuwus amartani
Sultan Giyantipura

Pringgalaya besuk laku iki
kowe aja kongsi mring Kaduwang
sun awèh prayoga bae
iya baris atugur
Kêdhungjambal iku prayogi
anyabêt kering kanan
yèn ing Gunungkidul
yèku karêmêning mêngsah
saking Kêdhungjambal sayêkti kasait
ngalèr ngetan kacahak

miwah ngulon polatan tinolih
sun pukul têkaêlor ing benjang
sayêkti iya ramene
kajaba nêdya tangguh
anangguhi ing yuda mami
rêrêmpon anèng mônca
nagara ing besuk
tatapi Mangkunagara
yèn nêdyaa têtêp nèng môncanagari
tan wurung karepotan

wonge padha balik milu mami
lawan Anak Prabu Surakarta
kang pasthi duwe bumine
Si Mangkunagarèku
bêbêcike wong Pajang sami
môngsa dadak bêtaha
ginawa anglangut
maring ing môncanagara
ingkang pasthi mati urip dèn anggêpi
ana ing tanah Pajang

yèn mungsuha liya saking mami
Mangkunagara bisa umpêtan
gubêd tanah Pajang bae
yèn amungsuh lan ingsun
anggubêda katon mandhêlis
wau sadangunira
mayor duk angrungu
sapratikêlirèng sultan
langkung padhang ing galih suka tan sipi
sultan prawirèng gêlar

mayor matur pan kula sayêkti
amrih juwêd jêng tuwan parentah
ing prang amrêtikêlake
ya sah parentahipun
jendral lawan para radpêni
ing rèh sajroning yuda
pasthi kinèn anut
sakarsa-karsaning sultan
prakara prang nora kêna bilawani
sultan prasasat Amral

dangu-dangu kapitan nulyaglis
Dongkêl dènnya ngrakit sêsaosan
lajêng adhadharan rame
lajêng sami manginum
sami suka rêmbag wus dadi
dènira sumadosan
angkate anglurug
besuk yèn pasthine mangkat
Si Kapitan Dongkêl sun kongkon mariki
têtêmu lawan sira

sawusira Istimolor pamit
miwah Adipati Pringgalaya
lèngsèr lan saprajurite
sapraptaning Marêbung
mayor lajêng akarya tulis
tur uninga srat dadya
mêsat dutanipun
praptane ing Surakarta
surat katur uprup sampun anampani
Hindrik Johan Abraham

surat lajêng binêktèng jro puri
katur sang nata wus tinupiksa
yèn nêmu cilaka gêdhe
ngandika sang aprabu
marang uprup tutur pawarti
iku unining layang
Si Pringgalayèku
kapindho dhapêt cilaka
paman sustan sapraptaning gunung Gamping
dukani Pringgalaya

anèng Jimbung padha anêmoni
lawan mayor paman sultan dènnya
dangu rumate jagule
pan êmèh aturipun
dèrèng rumat sadayanèki
paman banjur dêduka
langkung sangêtipun
anudingi suraweyan
kuciwane nora dadi patih mami
uwong kang kaya sira

rong jam bae nuli sun suduki
patih tiwas ukum sinudukan
mulane jagad mêngkene
saking ya panggawemu
mêngko nora bisa nguwisi
uripmu apa guna
ngrupakakên jagul
kongsi lawas nora rumat
rumat pane wonge padha abêlindhis
kowe pijêr mèt reyal

dene nora sêsambat mring mami
aku iki bisa têtulunga
jagul limang atus bae
salinthuta karêpmu
tur sumeje kapati-pati
bêsêmakên nagara
anglingsêmi ratu
yèn koweaja dadia
iya maring lakine bok ayu mami
umurmu mung têlung jam

anak prabu mundhuta mring mami
gugating pati ingsun sosokan
salêksa pan ora suwe
asal mati sirèku
anèng donya jêmbêri bumi
Pringgalaya arêbah
nèng siti tumungkul
alah duk ingsun dêduka
bocah patang puluh sun êkon misuhi
bangêt iki marasnya

uprup langkung sukane miyarsi
mèsêm sarwi anggoyang kapala
kadya mèh praptèng ajale
kunêng malih winuwus
dêlèr sampun amarentahi
mring Pangeran Madura
yèn sultan amundhut
anake Suradiningrat
Pranaraga kamantu Tumênggung Grêsik
Rahadèn Bratawirya

ingatêrna mring môncanagari
kalih èwu prajurit Madura
rongèwu Surabayane
lan nêtêpakên iku
Wiradirja Surabayèki
putune Citrasoma
nguni wus tinandur
ing nagara Wirasaba
kabur dening Pangeran Bintara prapti
nganciki Wirasaba

dutanira dêlèr anarêngi
ngiras nandur Petor Briston ika
ing nagri Surabayane
praptaning Surèngkewuh
Panêmbahan ing Madurèki
wus anèng Surabaya
miwah pra tumênggung
Garêsik Sidayu Tuban
Prabalingga Pasuruhan lawan Bangil
Sumênêp Pamêkasan

sami kumpul anèng Surawèsthi
anêksèni Briston dadinira
ing nagri Surabayanè
lawan agunêm iku
ing masalah amangun jurit
para pangeran ingkang
bondhan tanpa ratu
Bintara lan Prabu Jaka
nora ngimanakên ing karaton kalih
Giyanti Surakarta

mila badhe pinukul ing jurit
lawan sultan mundhut Bratawirya
sarta kinèn ngatêrake
prajurit Madurèku
panêmbahan wus marentahi
prajurit kalih nambang
têtindhihing laku
Ki Mas Dêmang Brajayuda
kanthi lawan Ki Ngabèi Brajapati
wolu pra mantrinira

Surabaya rongèwu prajurit
wolu nênggih para mantrinira
pan kêkalih pangiride
dadya jangkêp sapuluh
Kandhuruwan ing Kabolêngkir
lan Ngabèi Sapanjang
sarêng budhalipun
saking nagri Surabaya
Petor Briston nênggih bêktani sêsilih
alpèrès mung satunggal

Pangran Singasari nèng Kêdhiri
Pangran Bintara nèng Wirasaba
nanging tan rêmbug pikire
tan pangguh-apinangguh
têtêp siyal sami miyarsi
lamun prajurit Sampang
lan Surabayèku
wus budhal saking nagara
pangran kalih rêbut paran dènnya ngili
Singasari angetan

ngidul dhatêng Malang kang dèn ungsi
Pangran Bintara ngidul mring Rawa
masisir kidul sêdyane
dêdamêl kang lumaku
ing sadalu marga wus prapti
wontên nagari Japan
Wirasaba suwung
lajêng prajurit sadaya
Wirasaba Kadhiri wus dèn anciki
prajurit ing Madura

miwah Radèn Bratawirya nênggih
kang dèn êmban prajurit Madura
prajurit Surabayane
Wiradirja pan sampun
tinêtêpkên Wirasabèki
wau bala Madura
dèrèng purun laju
angantosi kang ubaya
dêdamêle Kangjêng Sultan ing Giyanti
lamun sampun budhalan

sabêdhuga saking ing Giyanti
wong Madura pasthi nuli budhal
malah ta sami pikire
kalamun sampun tamtu
badhe mangkat Natèng Giyanti
nêdya andhinginana
wadya Madurèku
wau sultan praptanira
saking Jimbung sadalu lajêng miyarsi
saking môncanagara

undhaking warti môncanagari
wong Madura warti sampun nabrang
badhe anggêcak barise
ing Pamênang ginêmpur
sampun nabrang kali Kadhiri
prajurit ing Madura
langkung kalih èwu
ing lok akanthi kalawan
kalih èwu prajurit ing Surawèsthi
dadya purun gêcaka

dhatêng mungsuh Mangkunagarèki
kangjêng sultan wau duk miyarsa
nimbali pra dipatine
Kapitan Dongkêl sampun
ingandikan wus praptèng ngarsi
jêng sultan angandika
Dongkêl sira ngrungu
gêgaman Madura prapta
malah uwis nabrang ing kali Kadhiri
nêdya banjur anggêcak

iya marang Si Mangkunagari
Dongkêl ya lamun kadhinginana
mring wong Madura yudane
iba ta lingsêm ingsun
sawab dudu wong Madurèki
ingkang aduwe mêngsah
iku mungsuh ingsun
Kapitan Dongkêl turira
kadi botên ki lurah Nikolas Harting
sampun akintun sêrat

dhatêngipun surat kala wingi
kula dèrèng umatur ing tuwan
tuwan dêlèr wêwêlinge
bilih paduka dangu
inggih dêlèr wus marentahi
sapamundhut paduka
pun Bratawiryèku
ingatêra wong Madura
nênggih badhe tinandur mring Pranaragi
Maduntên sampun mangkat

inggih môngsa puruna dhingini
ingkang dhawah dêlèr parentahnya
anuta ing parentahe
tuwan sultan puniku
ratu senapati ngajurit
ingkang minôngka amral
wus sah lan gurnadur
pêpêrang ing tanah Jawa
nênggih amung Kangjêng Sultan ing Giyanti
mratikêl ing kuwasa

pun Maduntên punika pan ajrih
nglangkungana ing karsa paduka
sultan alon andikane
lah iya warta iku
dadi nyata wong Sampang uwis
mangkat saking nagara
sagêgamanipun
mêrangi môncanagara
Dongkêl matur pan inggih sampun sayêkti
bala Madura brôngta

kèndêl nagari Kadhiri
wadya Sampang Surabaya
kawan èwu dêdamêle
ngantos timbalan paduka
milane dèrèng nabrang
nanging paduka pukulun
dipun arèrèh kewala

putra dalêm sri bipati
jagulipun dèrèng rumat
katingal angolok-olok
yèn paduka angarsakna
tumuntên abudhalan
kula dhatêng ing Marêbung
têtanya sarèh kewala

botên amastani sasi
lan botên mêsthi ing dina
budhalan paduka katong
kula wêwarti kewala
yèn sarèh karsa tuwan
dene yèn marêngi sampun
jagulipun Pringgalaya

kula sakajêng pan inggih
pun Dipati Pringgalaya
lan pun Mayor Istimolor
sultan alon gujêngira
iya sakarsanira
yèn ingsun kene agugup
anak prabu pasthi duka

Pringgalaya dèn takoni
kabangêtên liwat ala
kapitan umatur malèh
ping kalih sudara tuwan
inggih atur uninga
ing mangke pun Mayor Ubrus
inginggahkên sampun kesah

wontên nagri Pakungwati
dados kumêndur punika
angkate sarêng pun Briston
dadya Petor Surabaya
sultan suka ngandika
iya sukur padha wuwuh
lungguhe sudaraningwang

padha milu bêbakali
marang ing karaton ingwang
wus padha munggah lungguhe
ujar wong milu kangèlan
mênangi mungsuh yuda
sira banjura mring Marbung
tambuhên asêsêmbena

Kapitan Dongkêl lumaris
bêkta dragundêr sadasa
lan dêmang kênthi-kênthine
ing marga tan kawursita
Dongkêl sapraptanira
nênggih barisan ing Mêrbung
lan Istimolor wus panggya

ngrantêg dènnya mangun pikir
nanging wus duwe pangrasa
sira Mayor Istimolor
lamun jagule mèh rumat
nanging abêre myarsa
gêgaman Madura rawuh
wus praptèng môncanagara

sukur apranga kariyin
mayor ciptanira ingan
kariya bêbocokane
nanging Dongkêl tan mangkana
dènnya wruh purwanira
wong Madura praptanipun
pamundhute kangjêng sultan

sadalu sipêngirèki
dalu wontên surat prapta
saking Samarang sung wêroh
yèn dêlèr budhale ngetan
dhatêng Surabaya gya
mangkat Rêjêp ping sapuluh
sarêng byar sanès pikirnya

wontên marase kang galih
lamun tan nuntên budhala
sira Mayor Istimolor
siniku ing lurahira
winastan eca-eca
Istimolor wuwusipun
Dongkêl matura jêng sultan

katur saaturirèki
Mayor Marêbung punika
pinanggih pun Istimolor
ngaturi sumanggèng ngarsa
nadyan inggih derenga
pêpak sadaya kang jagul
binêkta kuda sadaya

tuwan sampun marentahi
anglincak ing Kêdhungjambal
milanipun Istimolor
botên inggih kasusahan
mênggah jagul punika
barange Kumpêni dipun
uwot ing kuda kewala

Kangjêng Sultan ing Giyanti
utusan marang kang putra
Sang Prabu Surakartane
duta pun Ranadilaga
miwah Ranadigdaya
katri kang môngka pangayun
Ranadimurti kang nama

praptane Surakartèki
surate katur kang putra
binukatinupiksa ge
mungêl anêdhani priksa
mring kang putra sang nata
yèn badhe budhal anglurug
Rêjêp kaping salawe prah

kang putra nulya ngaturi
angsul-angsul mring kang paman
raharjaa ing lampahe
lan Kangjêng Ratu Kêncana
ngaturi mring kang paman
sêsagon manisan agung
inggih dados kawan rêmbat

ênggène ngolah pribadi
nênggih Jêng Ratu Kêncana
sagung kang dèn aturake
sangu mring kang paman sultan
caraka kaping tiga
ingandikan sang aprabu
anèng nagri gangsal dina

wus pamit Ranadimurti
kalawan Ranadilaga
ambêkta angsul-angsule
Sang Aprabu Surakarta
ing wau lampahira
kalih onjotan satuhu
Giyanti lan Surakarta

baris Marêbung tinuding
mring sultan andhinginana
saking Marêbung budhale
ancikana Kêdhungjambal
pacak baris santosa
anyabêta ngalor ngidul
miwah ngetan angulona

anarubêna wong cilik
mangkana wau têngara
sira Mayor Istimolor
lan Dipati Pringgalaya
miwah kang pra dipatya
ingkang minôngka panganjur
dragundêr Kapitan Sungrat

sawidak dragundêrnèki
Kapitan Kulman sawidak
tigang widak dragundêre
kang têlung puluh nêm ika
kang nyêpêng Litnan Pitlar
salawene kang amêngku
dragundêre Litnan Beman

kapat pramukaning jurit
jalan kaki pangiridnya
anênggih pun Kapitan Bèl
ingkang satus kalihdasa
dene kang kawan dasa
Litnan Mantis kang amêngku
malih ingkang kawan dasa

Litnan Jasmit kang nindhihi
dene ta Kumpêni Islam
sapunika sami parlos
duk Pagiyanti panggihan
awit parentah dhawah
kinantunkên kawan atus
nênggih kalih atus sewang

tumut sultan kang sapalih
sapalih ing Surakarta
mung ngêngalih kapitane
kapitan tolong punika
kang tumut kangjêng sultan
lawan Duljalil puniku
kang tumut ing Surakarta

Kapitan Barak lan malih
Kapitan Salamêt têka
dene kang dadi lintune
abdine ratu kalihnya
jêng sultan jêng susunan
amaringi kalih atus
ingkang abdi kawan dasa

kawan lurah kang lumaris
agiliran ngalih wulan
mung kalih atus jangkêpe
ingkang miwiti lêlurah
sragêni wolung dasa
Mesajaladri kang mangku
kalawan Maesasura

panumbak namèngyudèki
lêlurah Rônggawarsita
lan Dêmang Wêngkêr sisihe
samakta sagung gêgaman
prajurit sabrang Jawa
wus budhal saking Marêbung
gumuruh kang balakuswa

kadya rêg kang parwatagni
prajurit sabrang lan Jawa
mawarna sri busanane
ing marga tan winursita
baris agung wus prapta
ing Kêdhungjambal panganjur
Ki Tumênggung Arungbinang

lawan Kapitan Sungrati
akanthi lan Arungbinang
sami sura prawirane
Ki Tumêngung Wiradigda
lawan Kapitan Kulman
Tumênggung Mangkuyudèku
Kapitan Bèl kanthinira

wus sami amrênah rakit
kang pacak baris santosa
wus tarub kanan keringe
bôngga ingkang maksih têbah
Sêmbuyan lan Pringômba
wontên pinacak tumênggung
ing Pangran Mangkunagara

wong desa bêcik karyèki
Ki Tumênggung Kartisura
mogok dadi panutane
urut Sêmbuyan Kêduwang
wani nadhahi ing prang
pacalang patroling mungsuh
ingkang baris Kêdhungjambal

kunêng malih kang winarni
Sultan ing Giyantirêja
wus samakta busanane
sagung kapraboning aprang
sampun têngara budhal
saking Giyanti kadya lun
anglut trunaning udaya

lir padma saparwatendra
srining busananing jurit
mawarna pangkating yuda
miwah kang bala Kumpêni
kadyangga manawêngi
ing ima nawung tumiyung
sajêmbaring bêbulak
kèbêkan bala lumaris
ing Rêspati Manis Rêjêp budhalira

papar pringganing supana
rêngkêdipèng kali-kali
kalud ing wadya turôngga
pangrênggèng sungil agampil
sadintên gèn lumaris
praptèng Sukawati Mungkung
masanggrahan Padonan
enggar sagunging prajurit
tigang siyang dènnya kèndêl ing Padonan

lêpas pêsating pawarta
kapyarsèng môncanagari
yèn Sultan Giyantirêja
sampun ngêrabakên baris
gugup sagung prajurit
Madura Surabayèku
saking Kadhiri budhal
gumrêgut sagung prajurit
gurawalan wong Madura Surabaya

saramuk ing lampahira
singanagri bêkêlahi
cingcing têlês mêthuk ing prang
ing Pace Kartasanèki
ingurugan pêpati
tumpêsan singa katêmu
lanange tinumpêsan
wadone binoyong sami
nadyan rare lamun lanang pinêjahan

horêg wong môncanagara
kang kambah baris angisis
wong Madura solahira
nênumpêsi bêboyongi
praptèng Caruban nênggih
amuk lêbon ing Madiun
Pangran Mangkudipura
nadhahi prang tan kuwawi
palayune ngungsi baris ing Mamênang

ing Madiun wus kancikan
Kalangbrèt ingkang winarni
Tumênggung Trunawijaya
mogok anggêpuk ing wuri
Pangran Mangkunagari
ingkang amacak tumênggung
anulya binalênan
prajurit Surabayèki
karusakan dènnya nadhahi ngayuda

jujur gunung palayunya
angungsi mring Pranaragi
Pangeran Mangkunagara
langkung susahe kang galih
kinêpung marêpêki
mungsuh praptane angikut
wadya môncanagara
kinèn baris Kaliasin
têtindhihe Madiun Mangkudipura

nanging tyase sami gêmpal
wadya ing môncanagari
angrasa yèn kaluputan
pangeran kang dèn tut wuri
kang baris Kaliasin
samya sêdhih manahipun
Ngabèi Surèngrana
ing Trênggalèk minggat balik
mring Madiun nusul Radèn Bratawirya

nging Pangran Mangkunagara
maksih èwêd tyasirèki
mêngsah ngingkut pratingkahnya
pan ora lajêng anggitik
durung karuwan ugi
mungsuh kandêl tipisipun
ingkang badhe tinêrak
kêkês awor muring-muring
mulat ingkang rayi lawan ingkang paman

sami ngênthêl manahira
Pangeran Purubayèki
bature wus sami minggat
Cakrajaya wus dhingini
balik maring Giyanti
wong Pagêlèn kabèh tumut
Pangeran Purubaya
amung sapuluh galintir
ingkang rayi pan amung abdine lama

wau Pangeran Bintara
ing Ngrawa sabêdhahnèki
Kalangbrèt pan sampun bêdhah
dene wong Surabayèki
Pangran Bintara ngili
anèng ing pasisir kidul
bature mung lêlima
kang satunggil wus tinuding
arsa tundhuk mring gêgaman Surabaya

kang abaris Kartasana
Kandhuruhan Kabuhlêngki
lawan Ngabèi Sapanjang
kadhatêngan suratnèki
Pangeran Bintarèki
wus tinampan suratipun
mring Walandi wakilnya
Petor Brikton kang sêsilih
linajêngkên surat dhatêng Surapringga

kunêng malih winursita
Kangjêng Sultan ing Giyanti
saking Sukawati budhal
ing Padonan gone baris
budhal sawadyanèki
gunging kang wadya kadya lun
gumulung ombak bakat
ingkang supana wanadri
kêbêk dening kambah wadya kang lumampah

sadalu margi anêba
ing wanane Saosragi
benjing budhal saha wadya
gumuruh swaraning dasih
satêngah dina prapti
ngancik bumi ing Madiun
Bayêm sakilèn kitha
kèndêl sultan pacak baris
ingkang baris Madiun Sampangmiyarsa

pan Mas Dêmang Brajayuda
lan Ngabèi Brajapati
duk miyarsa praptanira
Kangjêng Sultan ing Giyanti
angrayah dèn bangêti
angêsuk marang gêgunung
wong ngili jurang wana
ingungkih kathah kang kêni
kathah risak tanah Madiun kang kêna

sultan animbali sigra
marang sagung pra dipati
Adipati Danurêja
Rôngga Prawiradirjèki
radèn tumênggung nênggih
ing Gêrobogan puniku
Radèn Yudanagara
Tumênggung Martalayèki
Natayuda Tumênggung Jayasudirja

Tumênggung Mangunnagara
myang Tumênggung Surantani
Ki Tumênggung Baurêksa
Pangran Natakusumèki
pangirid pra dipati
Pangran Pakuningratipun
Tumênggung Sindusastra
Singaranu Kartanadi
prapta aglar ing ngarsane kangjêng sultan

Kapitan Dongkêl ngandikan
pan dêr Pol Baiman prapti
jêng sultan alon ngandika
ya Dongkêl paranirèki
laku ingkang prayogi
kang cêpak wêkasanipun
kang nora andêdawa
karusakane wong cilik
sun gitika yèku Si Mangkunagara

lah iya môngsa tanggona
sayêktine angoncati
lunga maring tanah Pajang
sun ungsira bali maning
maring môncanagari
mêngkono dadine besuk
ujar môncanagara
miwah Pajang kowar-kawir
pun Kapitan Dongkêl sigra amalembat

mring Dipati Danurêja
Pangran Natakusumèki
tuwan sagung pra dipatya
timbalan dalêm puniki
sami andikapikir
ingkang prayogi puniku
Dipati Danurêja
Pangran Natakusumèki
nuhun karsa kang abdi darma lumampah

Kapitan Dongkêl sumôngga
ngaturakên aturnèki
sagung abdining punggawa
makatên ature sami
mèsêm sri narapati
iki Dongkêl karsaningsun
ing kene lamun ana
papan kang luwih prayogi
sun karyaa lêloji ingkang santosa

tinunggua sakapitan
dragundêr kawan dasèki
jalan kakine sawidak
dene kang padha nunggoni
iya môncanagari
pra dipati kang wus nungkul
lamun pinaranana
ing mungsuh kêlar nadhahi
dadi ingsun nora karon manah ingwang

Kapitan Dongkêl lingira
ing karsa tuwan puniki
kalangkung saking prayoga
botên wontên kang nglangkungi
nanging tuwan timbali
pun Istimolor pukulun
lan tuwan pundhutana
upêsir ingkang prayogi
ingkang pantês inggih tuwan katanggênah

têngga ing môncanagara
sultan amundhut Kumpêni
dragundêre kawan wêlas
lawan lopèrès satunggil
lan kaliwon kêkalih
miwah mantrine sapuluh
kalih atus turôngga
tuwin limalas Kumpêni
kang tinuduh nimbali mring Kêdhungjambal

ing marga datan kawarna
ing Kêdhungjambal wus prapti
lawan mayor wus apanggya
Istimolor dèn timbali
sultan amundhut siji
upêsir ingkang apatut
anuli dèn gawaa
lakune ingsun timbali
mayorsigra manggil Radèn Pringgalaya

sapraptane mayor bilang
kula anêdha bupati
satunggil kula ngandikan
dhatêng Sultan Senapati
Pringgalaya nyaosi
Tumênggung Wiradigdèku
budhal saking barisan
Kêdhungjambal mayor aglis
pan ambêkta dragundêre tigang dasa

kalawan Kapitan Pitlar
sinaosakên sang aji
pamundhute kangjêng sultan
datan kawarna ing margi
prapta barisanèki
ing Bayêm sampun apangguh
kalawan kangjêng sultan
mayor nurut barang pikir
sakarsane sultan kang minôngka amral

kawusa rèh ing ayuda
raja ngiras ambawani
senapati ing paprangan
ing rêmbug sampun agilig
badhe adamêl loji
ing Tapêlan prênahipun
sawetaning Magêtan
lèr kilèning Pranaragi
kidul kilèn saking Madiun nagara

kantun pakaryan satunggal
Istimolor kang tinuding
amanggihi wong Madura
kang anèng Madiun baris
jro kutha ambajagi
wong cilik puyêngan gêmpur
mayor sigra lumampah
lawan pan dêr Pol umiring
wus apanggih lawan Dêmang Brajayuda

Istimolor têmbungira
sapa kang kongkon sirèki
hèh Mas Dêmang Brajayuda
lan Ngabèi Brajapati
wong Madura nauri
inggih dêlèr kang angutus
ngantukkên Bratawirya
ing nagari Pranaragi
lawan kinèn andhèrèk karsane sultan

pan inggih dipun abêna
lan satru ing nusa Jawi
mayor sugal wuwusira
dene tan sêba sirèki
mring Sultan ing Giyanti
pijêr rusuh pratingkahmu
Madura saurira
yèn dèrèng ngandikan ajrih
mayor angling lah payo sira ngandikan

wong Madura saurira
inggih tuwan benjing enjing
kula sowan kangjêng sultan
andika kondur rumiyin
mayor sarwi nudingi
aja sêmbrana sirèku
yèn sira ora prapta
iya ing sadina benjing
sultan duka sayêkti sira ginêcak

aja sira takon dosa
aja sambat mring Kumpêni
sapa wani ngalangana
ingsun tan karsanirèki
Madura inggih-inggih
Istimolor nulya kondur
praptèng Bayêm barisan
lawan sultan wus pêpanggih
ngaturakên saha ture wong Madura

inggih benjing enjing sowan
Madura ing padukaji
gih pun Dêmang Brajayuda
pun Ngabèi Brajapati
ya ta wuwusên enjing
wong Madura praptanipun
pinêthuk baris kurmat
sêsiyung angapit margi
duk tumingal gêgununganing ayuda

ing prajurite jêng sultan
akathah abêcik-bêcik
eram abyoring busana
tyasira sami umiris
sapraptanirèng jawi
ngregol pasanggrahanipun
jêng sultan wus pinarak
munggèng ing amparan rukmi
Mayor Istimolor kang munggèng ing kanan

Dongkêl Kapitan kalawan
pan dêr Pol ingkang nêpungi
nulya wau tinimbalan
Mantri Madura kêkalih
katri Bratawiryèki
arapèk katiganipun
sami rangrangan êmas
sapraptanira ing ngarsi
langkung ajrih muka konjêm ing pratala

sultan alon angandika
namane sawiji-wiji
Brajapati Brajayuda
katiga Bratawiryèki
kagyat sri narapati
mulat ing Bratawiryèku
ngluwihi wong Madura
rowane lan dhapurnèki
kapaido yèn wêwêton Pranaraga

pasthi kusuma Madura
solah sapratingkahnèki
wus pantês lamun wong Sampang
bêbrêngos rambute buntit
Sampang bêbrêngosnèki
amucicil netranipun
dhêdhampak asêmbada
sultan angandika aris
hèh Madura kaya paran lakunira

umatur saha wotsêkar
Mas Dêmang Brajayudèki
punika lampah kawula
rayi dalêm kang anuding
rayi dalêm atampi
parentah saking gupêrnur
kinèn angaturêna
inggih pun Bratawiryèki
inggih dhatêng ing jêng paduka sang nata

jêng paduka pêpanggihan
wontên ing môncanagari
jêng sultan mèsêm ngandika
wus turut lakunirèki
maria ngêrusuhi
sira wus têmu lan ingsun
Mas Dêmang Brajayuda
umatur saha wotsari
kula rayah kang tumut Mangkunagara

inggih sadhatêng kawula
kathah ingkang bêngkêlahi
pun Kartasana Caruban
pun Kalangbrèt lan ing Rawi
wong Surabaya gitik
pun Kalangbrèt risakipun
mangkya nèng Kartasana
dêdamêl ing Surawèsthi
ingkang sampun têluk botên kula rayah

sultan gumujêngngandika
lah mêngko paran sirèki
nêmbah Dêmang Brajayuda
sumanggèng karsa sang aji
kula anuhun kardi
kaabêna lawan mungsuh
inggih Mangkunagara
wontêna ngarsaning gusti
kula purun dhatêng pun Mangkunagara

rêmuk tuwan gutuk kêna
botên ngoncati sanyari
abdi paduka Madura
sultan mèsêm ngandikaris
iya tarima mami
Brajayuda prasêtyamu
iku Si Bratawirya
anak prabu kang duwèni
jumênênga Si Tumênggung Bratawirya

sira nuli lumakua
iya saking ing nêgari
Madiune aywa têbah
saonjotan sun wangêni
payo budhala nuli
sigra têngara sang prabu
gumuruh balakuswa
wong Madura wus dhingini
eram mulat untabe balane sultan

Madura praptèng jro kitha
lajêng ngirabakên baris
ngidul saking ing jro kitha
saonjotan kèndêlnèki
lampahe sri bupati
anèng wana kèndêlipun
sakilèning Tapêlan
parentah sri narapati
pan akarya lêloji nèng Patapêlan

wuwusên cucuking lampah
kang abaris Kaliasin
Pangeran Mangkudipura
langkung susah sangu mimis
dene mungsuhirèki
Sultan Giyanti puniku
wong agung langkung sura
kanthi Madura Kumpêni
sapa kêlar nadhahi nèng tanah Jawa

sèdhèng tyas Mangkudipura
lumêpas dutanirèki
layang prapta ipenira
Tumênggung Bratawiryèki
wong Madura naguhi
warase panungkulipun
dadya ing dalu minggat
Pangran Mangkudipurèki
lan ambêkta nungkule Mangkudipura

sigra wau ingandikan
katiga Bratawiryèki
sakawan Mangkudipura
tinarima nungkulnèki
tinokidakên nênggih
Pangran Mangkudipurèku
têtêp pangeranira
kasêpuhan dènnya linggih
ing kanoman Rahadèn Sêcakusuma

pitung èwu kasêpuhan
dene kanomanirèki
limang èwu cacahira
rolas èwu cacahnèki
loji Tapêlan dadi
puniku kinèn angumpul
baris anèng Tapêlan
Kumpêni ingkang nindhihi
kang kinarya nindhihi Kapitan Pitlar

Islame Kapitan Barak
sagunge môncanagari
kumpul baris ing Tapêlan
mangkana ingkang winarni
Pangran Mangkunagari
Kudanawarsa umatur
yèn pangajêng sadaya
kang baris ing Lèpènasin
sampun gusis ambalik balang kaluwak

punggawagung pun Mangkudipura sampun
nungkul ngrama tuwan
Kangjêng Sultan ing Giyanti
panêkare pra dipati dipun bêkta

mangke sampun pinacak abaris tugur
wontên ing Tapêlan
kanthi Madura Kumpêni
Madurane benjing kang kinèn anggêcak

inggih dhatêng ing ngriki Maduranipun
wau duk miyarsa
Pangran Mangkunagarèki
langkung gugup tyase akuwur kewala

bingang-bingung dene barise kinêpung
dadya samya nêmah
nêdya gubêd angoncati
sampun budhal saking dhusun ing Mamênang

sêdyanipun pasisir ingkang ginêpuk
mêdal tanah Pajang
Dêmak ingkang dèn wiwiti
lampahira sampun prapta ing Kaduwang

baris laju ngalèr ngilèn lampahipun
dados kalih lampah
Kudanawarsa tinuding
mêdal kidul mangilèn jog Paserenan

Pangran Mangkunagara jog desa Gêmblung
malipir ing Sala
ing Gawok salèring kêdhik
kang dèn ajab patêmon ing Wanakarta

ya ta wau dutane Pringgalayèku
Kyai Wiraguna
kang dipun utus angêrig
parentahe Adipati Pringgalaya

sarta ngêrig jagul kinèn kêkêlumpuk
uwang sarta reyal
milane lampahe lami
mêdal êlèr prapta Bayalali pirsa

lamun sampun budhalan baris Marêbung
anèng Kêdhungjambal
dadya Ki Wiragunèki
panusule mêdal Dêlanggu mangetan

angsalipun inggih reyal tigang èwu
dadya tigang rêmbat
ginotong nanging awarni
tigang èwu awarni uwang sadaya

lampahipun nèng wetan Dêlanggu surup
kèndêl dhusun Gêtas
Gêtas Tundhungan Juwiring
lampahipun wontên tiyang kapat bêlah

kathah pikul akêdhik prajuritipun
sami pakumpulan
wong Kêdhu Pagêlèn sami
kang angirim lêlurahe sowang-sowang

sarêng dalu wong bumi siji lumayu
wonge Danawarsa
Kudanawarsa duk prapti
Paserenan wonge prapta antuk warta

kilèn niku wong mondhok kang sami ngintun
dhatêng Kêdhungjambal
dutane Pringgalayèki
kula mirsa bêkta tigang èwu yatra

duk angrungu yèn Ki Wiraguna iku
anèng dhusun Gêtas
Kudanawarsa ngundhangi
budhal sawus tambur saking Paserenan

praptanipun dèn rêrindhik lampahipun
nèng Gêtas sarêng byar
lajêng angêpung bathithit
sarta surak ambêdhili saking wuntat

sami kagum rinampog ingkang lumayu
dadya lêng-ulêngan
ngumpul jro jaro angungsi
kathah pêjah Ki Wiraguna wus pêjah

dunya bêskup wutah yatra tigang èwu
kang awarni kuda
miwah waos sanjatèki
kabèh lap gang alatah Kudanawarsa

lajêng mundur mring gène bêndaranipun
wontên Samêdhangan
Pangran Mangkunagarèki
Danawarsa prapta ngaturkên sal-angsal

benjingipun ngilèn nunggil lampahipun
malipir ing Sala
anjog ing Wanakartèki
kèndêl Ngasêm balane pangran nèng Bangak

barisipun ing Surakarta wus mêtu
kang kilèn ing Pajang
ingkang kidul anèng Baki
lan utusan sang nata dhatêng kang paman

ngaturi wruh yèn mêngsah galibêdipun
gandhèk lampahira
prapta ing Wagal pan enjing
barisane ingkang rama kangjêng sultan

apan jujug Kapitan Dongkêl wus pangguh
anuju Pangeran
Madiun atur udani
mring Kapitan Dongkêl yèn mêngsah wus budhal

barisipun ing Mamênang sampun kêbut
dhatêng tanah Pajang
badhe lajêng amasisir
ya ta dhawuh gandhèk saking Surakarta

Dongkêl laju marak kangjêng sultan gupuh
dhatêng pasanggrahan
surat katur ing sang aji
ingkang saking Sang Aprabu Surakarta

sampunipun tinupiksa langkung ngungun
ngaturi wuninga
yèn mungsuh mangke mrêpêki
anggalibêd kiwa têngên Surakarta

sultan gupuh manggil Istimolor rawuh
asru angandika
hèh Molor dandana aglis
iya mungsuh galibêd ing Surakarta

mayor iku mendah susahe nak prabu
sigra pêparentah
mring sagung para dipati
inggih môncanagara lan wong Madura

kinèn kantun pacak baris dèn akukuh
iya aja tinggal
têka ing Tapêlan iki
yèn kabotan dèn enggal nuli tutura

iya ingsun kang aprapta atêtulung
sigra atêngara
kumêrab sagung prajurit
wanci lingsir kulon budhalipun sultan

kunêng wau gantia ingkang winuwus
Prabu Surakarta
miyarsa ingkang pawarti
lamun Kyai Wiraguna matiGêtas

pêjahipun kapapag kacandhak mungsuh
puniku dutanya
Dipati Pringgalayèki
ngêrig jagul lawase kinèn mèt uwang

laminipun antuk yatra tigang èwu
linap gang ing mêngsah
têkan dutane ngêmasi
Wiraguna dutanira Pringgalaya

sang aprabu nimbali Kyai Tumênggung
Puspanagara lan
Sasradiningrat wus prapti
ngabyantara narendra asru ngandika

hèh sira wus kaya pa ing patinipun
ya Si Wiraguna
Puspanagara wotsari
kang dinuta mring Pringgalaya punika

ngêrig jagul antuk yatra tigang èwu
antuke kapapag
mêngsah Kudanawarsèki
mila reyal katur ing Kudanawarsa

sang aprabu miyarsa langkung angguguk
mara titènana
wong ala pratingkahnèki
dumadakan picise katur ing mêngsah

hèh Tumênggung Sasradiningrat puniku
lan sakancanira
sapanèkêt para mantri
tindhihana kang patrol jaban nagara

iya iku bocah ingsun patang puluh
dêlèr kang parentah
alanglang jaban nagari
sabêcike patang puluh tuwanana

angrong atus gilir patang lurahipun
lêt sapuluh dina
parlokna sakidul Baki
padhangêna dèn prapta ing Kêdhungjambal

Walandèku wira-wiri kang angintun
marang Kêdhungjambal
obat mimising Kumpêni
mêngko ana ngêndi wartane kang mêngsah

nêmbah matur Sasradiningrat Tumênggung
sakiduling Tambak
Sêgaran gènipun baris
inggih mangke Pangeran Mangkunagara

barisipun nèng Ngasêm pamungkuripun
dene pun kakang mas
lèr kilèn ing Ngasêm kêdhik
dhusun Bangak Pangeran Mangkunagara

inggih sampun jêng rama tuwan mèh rawuh
inggih kangjêng sultan
ginêlak lampahing baris
abdi dalêm pisah Gandhèk nèng Sumêngka

yèn mangkono Sasra lêrêna patrolmu
mênèk sarawungan
lan balane paman aji
nêmbah matur Tumênggung Sasradiningrat

pênêd banjur pan inggih wartining mungsuh
gêlaripun Sêmang
tilar tumênggung satunggil
kinanthênan para mantrine sadasa

damêlipun namung ngrêridhu margagung
kang dhatêng barisan
ambegali wong ngêngirim
ingkang dhatêng pabarisan Kêdhungjambal

lamun rawuh rama paduka pukulun
upami ngarsakna
masanggrahan cêlak ngriki
kula matur riwuk dipun sirnakêna

sang aprabu ngandika ya bênêr iku
Sêmang dèn sirnakna
marang kangjêng paman aji
Sêmang iku anggung agawe asmara

mangkana punggawa malih
wus umijil saking pura
ing srimanganti praptane
Tumênggung Sasradiningrat
ngundhangi kancanira
budhal ngirid patang puluh
kawan lurah kang lumampah

sanjata ingkang sapalih
sapalihe waos benang
mring dhusun Baki jujuge
dene prayayi kaparak
gêng alit winilisan
inggih namung pitung puluh
sanjata kang tigang dasa

kunêngmungsuh ingkang kari
kang angriwuk urut marga
kang maring barisan gêdhe
binanton sakin akathah
langkung turôngga dhomas
sinuwarakakên lamun
Dipati Kudanawarsa

barisira pinara tri
kang sapôntha kidul gènnya
kang sapôntha lèr lan kulon
jagani bok sultan prapta
saking môncanagara
baris siluman ing dhusun
tan ana ingkang ngatingal

wontên ngirim obat mimis
saking nagari Sêmarang
sèkêt gotongan cacahe
kèndêl nagri Surakarta
nuwun kang ngatêrêna
inggih datan sagêd laju
mring barisan Kêdhungjambal

mantri gowong kang tinuding
sakawan duk anyar prapta
lan Walandi suwidake
nging jalan kaki sadaya
kinèn sami jujuga
ing Baki barisanipun
Tumênggung Sasradiningrat

nênggih ingkang dèn tindhihi
abdi dalêm kawan dasa
mung kalih atus cacahe
wus tampi surat parentah
kinèn angêtêrêna
Kumpêni ingkang angintun
dèn prapta ing Kêdhungjambal

Kumpêni wus praptèng Baki
Tumênggung Sasradiningrat
ngundhangi kônca budhale
ngiringkên gotonganira
obat mimis akathah
duk prapta sakidul Ngluyu
riwuking mungsuh katingal

saking wetan kilèn prapti
wontên pitung atus kuda
ngênginthil kanan kerine
Kumpêni nêdha parentah
marang Tumênggung Sasra
mungsuh punapa pinagut
tumênggung paran ing karsa

radèn tumênggung nauri
yèn iki sira paguta
mundhak iku anyênyuwe
iya ing laku kewala
lah payo tinambuhan
apranga sambi lumaku
sigra byak gêlar prit nêba

Kumpêni ingkang nêngahi
lan Radèn Sasradiningrat
lawan sabature dhewe
dene prayayi kaparak
munggèng poncot kang wetan
dene wadya patang puluh
nyirahi kilèn gènira

abayak lampahing baris
rêmbatan wong munggèng ngarsa
sigra mungsuh kukuk nosog
patang puluh tinarajang
rame tarung sanjata
Kumpêni sakopral tulung
ngilèn tiga wêlas kopral

patang puluh dèn tulungi
sami giyak ngamuk rampak
kang turôngga sami nyêrot
nêdya sami tarung tumbak
mungsuh giwar sakêdhap
sigra sinuwaran mundur
Tumênggung Sasradiningrat

sangêt dènnya marentahi
aja na ngumbar kasuran
pan iku dudu ênggone
manawa sira tinunjang
rinusak lakunira
nora sun pênging angamuk
yèn mangkono bae aja

mungsuh iku angênginthil
pan ora mêgati ngarsa
nunjang saking wuri bae
Tumênggung Sasradiningrat
mêmuruk paparentah
dadi prang sambi lumaku
akawit prang pukul sanga

dupi ing satêngah siji
Istimolor lagi prapta
lakune lawan sarênge
lampahira kangjêng sultan
saking môncanagara
wontên ing marga karungu
Kumpêni binegal mêngsah

tan adangu anarêngi
panèkêt kêkalih prapta
urunan panèkêd gêdhong
praptane atur uninga
angiringkên Walônda
nèng marga binegal mungsuh
wau sawêg pukul sanga

bupati ingkang angiring
Tumênggung Sasradiningrat
linawanan aprang lèrèh
pinagut sarwi lumampah
pinogok lamun mêlak
Dipati Pringgalayèku
parentah mring Mangkuyuda

Mangkuyuda marentahi
Ngabèi Jayanagara
budhal lawan sakancane
kêkapalan tiga bêlah
sami anandêr nyongklang
wau kang kininthil mungsuh
Tumênggung Sasradiningrat

dènnya prang samargi-margi
jalan kakine sawidak
yèn pinêlak sami dhepok
lan prajurit kawan dasa
kang mayungi Walônda
waose galathik mungup
Dorapati Namèngyuda

satus anunggil Kumpêni
mila yudanipun kêkah
mungsuh asangêt rungake
yèn pinêlak sami giyak
akèh sami mêkanjar
anjogèd angundha lawung
dudu baturing wadana

dhapure abêcik-bêcik
waose sami katingal
para lurah bêbêkêle
kang sami sumbar makanjar
waos sami godhi mas
sêkar pacar tatahipun
pating karêthap têtela

lamun prajurit jro sami
têtindhihe songsong pêthak
klejawuru rasukane
turanggane bopong pancal
kore tangkêp ngatepang
kagunganira sang prabu
abagus punggawanira

wontên larèn ming sakêdhik
sawusira sami nabrang
kèndêl baris sakathahe
rame atarung sanjata
Kumpêni ngiras samya
nêdha roti sangunipun
pinangan sajroning aprang

mêdhun saking ing turanggi
Tumênggung Sasradiningrat
para mantri mudhun kabèh
saking prajurit turôngga
sami mêdhun sadaya
pamrihe radèn tumênggung
Kumpêni tyase ayêma

suka alpèrès murugi
ing Radèn Sasradiningrat
anawakakên rotine
sarwi ngungak kang ayuda
mungsuh kèndêl sadaya
amung sanjata kang tarung
sami saking katêbihan

kasaru bantu kang prapti
Ngabèi Jayanagara
tiga bêlah kapalane
lan dragundêr salawe prah
Jayanagara mulat
ing mungsuh lajêng akukuk
nunjang lan sabaturira

dragundêr sami tut wuri
amung nadhahi sakêdhap
lorod sami ngalor ngulon
Ngabèi Jayanagara
sinusul tinimbalan
nênggih kang nimbali wangsul
Tumênggung Sasradiningrat

sapraptane angabêkti
Ngabèi Jayanagara
miwah mantri sakancane
sami angujung sadaya
matur Jayanagara
sami basuki rahayu
paduka aprang sakenjang

kawula botên angimpi
lampah punika sampeyan
lan nindhihi prajurit jro
nyana Kumpêni sadaya
lawan mantri urunan
sintên inggih wartinipun
mêngsah sampeyan punika

alon dènira nauri
Tumênggung Sasradiningrat
adhi wartane kemawon
nora têmêne wikana
bandhèk Kudanawarsa
Jayanagara umatur
têlik kawula waspada

punika ingkang nindhihi
Ngabèi Jayasimpangan
Danawarsa pulunane
dene ingkang tinindhihan
para mantri sêsanga
kang tinuduh angêriwuk
Ngabèi Jayadrigama

lawan Malangprakosèki
lan pun Dhandhang Wisamarta
lan Dhandhang Môndhalikane
tuwin pun Malangsêmita
tuwin pun Bagadênta
lan Tanjung Surawinangun
miwah Dhandhang Pramuseta

lan pun Dêmang Anggaspati
mantri sêsanga punika
kang tinuduh pakaryane
inggih amêjahi marga
dene Kudanawarsa
tumut ing pangeranipun
inggih sami baris Bangak

Istimolor wau prapti
dipun kèngkèn benjang enjang
yèn Mangkunagara tanggon
pasthi inggih tarung benjang
mila botên tinunjang
kinawruhan gêlaripun
bok mogok bali mangetan

sultan ngriyinkên prajurit
bandera Gula Kalapa
kidul Butuh nabrang ngilèn
punggawa lan Garobogan
lan ing Warung kinarya
Sêmang binusanan murub
tinarkaa lamun sultan

panggêcote dèn kawruhi
adate Mangkunagara
ya ta wau sarêng bodhol
Tumênggung Sasradiningrat
saking lor Waladana
ngidul ngilèn lampahipun
lan Kumpêni nulya prapta

Kêdhungjambal barisnèki
pinêthuk atêtabean
lawan Mayor Istimolor
ngrangkul sarwi cêciuman
lawan Tumênggung Sasra
mayor tutur lampahipun
sultan mèh yuda kênaka

wuwusên punggawanira
kangjêng sultan kang dadya Sêmang nênggih
praptèng Tarantang kêkuwu
wadya Mangkunagaran
wus miyarsa yèn wontên baris kang rawuh
saking lèr wetan praptanya
manawi Sultan Giyanti

bandera Gula Kalapa
saragêni cinthung kang munggèng ngarsi
katur ing Pangeranipun
lamun kang rama prapta
sigra budhal Pangran Mangkunagarèku
angidul jog sêdyanira
marga gêng Toyadanèki

tumênggung ing Garobogan
panarkane gubêd mangetan malih
sêsandêran dutanipun
tur uningèng jêng sultan
yèn budhaling mêngsah saking Bangak ngidul
kilap jêbulipun ngarsa
dutane prapta ing wêngi

sultan baris ing Larangan
wus tinanggap duta kang prapta wêngi
duk miyarsa langkung gugup
sultan dulu têngara
dalu-dalu sultan budhale gumuruh
manawa mungsuh sêdyanya
galibêd Surakartèki

ginêlak lampahing bala
kadya rakit lajêng umangsah jurit
bokmanawa adatipun
culika ing ayuda
wanci lingsir kilèn wau praptanipun
anèng Ganggangkaèbêkan
bêranang ingkang prajurit

amanggil Uprup Abraham
tundhuk lawan sultan ngandika aris
matura ing anak prabu
ingsun amasanggrahan
anèng desa ing ngarêp kang katon iku
uprup ature sumôngga
Padhiwutan dhusun alit

uprup lajêng pamit mêsat
mring kêdhaton dèniratur udani
lamun ingkang rama rawuh
ngasakkên masanggrahan
Kadhiwutan ing pinggir bêngawanipun
sang nata kagyat miyarsa
nimbali wadana kalih

Tumênggung Puspanagara
lan Tumênggung Tirtawiguna prapti
kinèn ngêrig kancanipun
ambêkta pasarean
dandanana iya Kadhiwutan iku
kinarsakkên paman sultan
Dhiwutan dèn pasanggrahi

Tumênggung Puspanagara
miwah Tirtawiguna ngêrig sami
priyayi ing gêdhong kêbut
panèkêt mantrinira
tuwin jajar kang sami angusung-usung
pasarean ing Dhiwutan
kerid ing tumênggung kalih

prapta lajêng dandan samya
pasarean sarta têtarub jawi
kajang grêsik tarubipun
simpênane wong Sangkrah
Pasampangan Panusupan kang kinumpul
lawan sinung têtuwuhan
sakalangkung amurwani

wus rumat atur uninga
sultan têdhak lan sawadyanirèki
Kadhiwutan praptanipun
wadyanira balabar
sultan manjing kagyat ningali têtarub
sarta ingkang têtuwuhan
dadakan rakite dadi

sultan amundhut amparan
tiningalan kang mêntas nambut kardi
kêkalihtumênggungipun
kancanipun akathah
tinimbalan ing ngarsa tumênggungipun
Tumênggung Puspanagara
tilar dhuwung angabêkti

kalawan Tirtawiguna
wusnya ngujung sampun kinèn anêbih
Puspanagara dinangu
gustimu padha arja
matur inggih wilujêng putranta prabu
sultan malih angandika
ya Si Mangkunagarèki

mêtu ngêndi pangalornya
nêmbah matur salèring Gawok kêdhik
ngalèr ngilèn lampahipun
ya ingsun liwat Maras
bok anggêpuk mendah susahing nak prabu
mêngko kapriye wartanya
Puspanagara wotsari

nênggih dhusun Majasanga
gènnya ngalèr margi agêng malipir
jêng sultan ngandika arum
iku Puspanagara
sun jujula bali ngetan menggok ngidul
gêlare dubilah setan
trah Mataram ati maling

dadi prajurit urakan
yèn mangkono ilok ngisin-isini
hèh Puspanagara iku
kancanira wadana
saparane Puspanagara umatur
inggih pun Tirtawiguna
gumujêng ngandika aris

iku putune Sindurja
cilik têmên bapakne apa mati
Si Tirtawiguna lurus
lah iku tiru sapa
iku apa awas ing pamawasipun
duwe aji Danurwenda
dadi awas yèn bêbêdhil

lamun ora mangkonoa
iya sapa kang ngarani bupati
Puspanagara umatur
gusti ampuh punika
kang dèn andêlakên amung untunipun
sok mêngsah kenginga cêlak
rinukêt cinokot aglis

yêkti mêngsah lajêng basah
lir sinêntak sultan gumujêngnèki
kang pra dipati gumuruh
arame gujêngira
langkung suka sultan pangandikanipun
hèh sagunge pra dipatya
Si Puspanagara iki

abêcik tirunên padha
wong kêkancan cacade dèn alingi
kancane wong kaya êmpluk
nora wèh yèn cinacad
yèn apêrang iku anyakote ampuh
cilik-cilik ngula wêlang
singa rinukêt babar ji

gumêr malih pra dipatya
kang pinoyok Ki Tirtawigunèki
milu gumuyu angguguk
kasaru wontên prapta
duta prapta maksih wontên jawinipun
wontên kang atur uninga
putra dalêm kalih prapti

inggih Radèn Mas Kaliman
lawan putra dalêm Radèn Panolih
wus kinèn nimbali gupuh
kalih praptèng ngajêngan
gantya angabêkti pra samya rinangkul
sinêsêp-sêsêp kang sirah
sarwi nênggak waspanèki

wus gêdhe têmên sutèngwang
apa durung dèn paringi kêkasih
Puspanagara umatur
inggih dèrèng punika
kangjêng sultan alon pangandikanipun
duk ingsun dadi pangeran
tuwa putraningsun iki

radèn mas kalih tur sêmbah
kula ngutus ngaturkên ingkang bêkti
putranta bok ayu ratu
angaturkên dhadharan
pan sadasa jodhang samôngka lan kimun
têbu ingkang pitung rêmbat
pêlêm salak durèn manggis

inggih sami pitung rêmbat
ingkang tigangrêmbat pan jêram lêgi
sênôngga jambu kapundhung
pitung sôngga sadaya
wus tinampan lajêng binage martêlu
pawèstri ingkang saduman
rong duman malih binagi

marang sagung pra dipatya
miwah sagung kapala pra prajurit
jêng sultan suka kalangkung
songgo lajêng kairas
kang dhinahar sang nata kapundhung jambu
ngiras sami gêgujêngan
wau kang putra kêkalih

sami pinaring turôngga
sami kore sakambil saput ranti
lawan uwange anyatus
sarta badhe rasukan
pan baludru ijêm pan rangkêpanipun
kang putra kalih tur sêmbah
ingaras sirahnya sami

pamit pan sampun linilan
kang wadana kalih sami umiring
Puspanagara Tumênggung
lawan Tirtawiguna
ingkang kari sultan manjing kuwunipun
bubar samya pamondhokan
sagung kang para dipati

sadalu nèng Padhiwutan
enjing mingsêr ngilèn sawadyanèki
ing Nglawiyan dhusunipun
nênggih ing Kabandaran
kidulipun pêkên Nglawiyan puniku
masanggrahan sangang dina
Istimolor dèn timbali

kang abaris Kêdhungjambal
Radèn Sasradiningrat anarêngi
mungsuh kang sami ngêriwuk
ing margi sami ical
ting balêsar rêbat paran rawuhipun
jêng sultan ajrih ngatingal
bok dèn ubrês angêmasi

wau Istimolor prapta
Kabanaran Lawiyan barisnèki
Sultan Giyantipurèki
wus panggih atabean
molor matur ing jawi wontên tumênggung
Tumênggung Sasradiningrat
punggawèng Surakartèki

saking ngatêrkên Walônda
duk binegal mungsuh ngriwuk anginthil
gènipun aprang sabêdhug
juru nglanglang ing marga
lan ngatêrkên baranging Kumpêni nusul
Tumênggung Sasradiningrat
prajurit jro dèn tindhihi

punggawane putra tuwan
Surakarta Sultan akèn nimbali
wus praptèng byantara prabu
sèlèh dhuwung mangarsa
ngaras pada cinablèk walikatipun
bocah iki basakêna
gêlis têmên kaki-kaki

thole ingsun iki eram
Si Kaliman iya lan Si Panolih
padha gêlis tuwanipun
mêngko sun dulu sira
sakin gawok padha gêlis tuwanipun
lah payo sira tutura
lah apa karyanirèki

Tumênggung Sasradiningrat
nêmbah matur kula inggih tinuding
amatroli marginipun
ingkang dhatêng barisan
mangke kula sumanggèng karsa pukulun
inggih anuhun parentah
sultan mèsêm ngandika ris

ya wis thole aja susah
wus sun pikir setaning mungsuh iki
ingkang padha dadi riwuk
sun kèn nitik gènira
yèn katêmu bêngi nuli sun kèn nukup
sarta ngêsuk sagènira
mari-mari yèn wus kêni

Dèn Rôngga Prawiradirja
nuwun seba sigra dènnya nimbali
praptèng byantara wotsantun
pukulun tur uninga
wontên mêngsah atur pêjah gêsangipun
mantri gangsal nungkul nêdya
sumungkêm ngabdi sang aji

punika ingkang tinêdah
angrêriwuk ingkang mêjahi margi
sakawan kang dèrèng nungkul
nanging môngsa puruna
nuduhakên inggih padamêlanipun
wastane mantri punika
pun Rôngga Pramusitèki

lan pun Dhandhang Wisamarta
Bagadênta pun Malangsasmitèki
gangsal pun Surawinangun
sultan alon ngandika
timbalana mantri kang padha anungkul
sun arsa angawruhana
dhapure kang para mantri

gya mêdal Prawiradirja
lêbêtipun angirid mantri bêkti
prapta ing ngajêngan sampun
dangu sami sinawang
sami kinèn acucul rasukanipun
sadaya sami prayoga
kalih ngron ing kamal aking

nênggih Dhandhang Wisamarta
apêthokol punuk kêcil
jêng sultan gumujêng latah
lawan pun Bagadêntèki
kaku kapati-pati
akiyal irung awidhung
dene pun Pramusita
miwah Malangsasmitèki
lan pun Surawinangun bagus sadaya

wus sami sinung parentah
katrima panungkulnèki
samya ginanjar rasukan
sadaya matrês we abrit
lan pinaringan malih
baludru cêmêng talakup
sami mawi renda mas
saya wuwuh gêng tyasnèki
pinacak lan padha ngrêtakna wong desa

sultan gumujêng ngandika
ya iki bêgjanirèki
ya kulup Sasradiningrat
wus antuk kanthinirèki
hèh wong lima sirèki
aja na milu anglurug
padha sira tunggua
tanah sakiduling Baki
sabarang rèh têtarèna sutaningwang

padhang pakewuhing lampah
iya tutura sirèki
marang Si Sasradiningrat
dèn roroni tunggal sami
yèn sira nora wani
mring Si Kudanawarsèku
miwah Kartanagara
kang galibêd angrusuhi
sami matur rêmuk tuwan bandhêmêna

ajriha Kartanagara
miwah Kudanawarsèki
dede anaking manungsa
yèn jêng tuwan angidèni
mibêra dhatêng langit
pun Bandhèk kawula susul
anake Namèngjaya
êmban Kapurbayan nguni
kaparentah mring pun kaki Wôngsadirja

sultan kagyat angandika
apa ta kakèkmu dhingin
pêpatihe Kangjêng Paman
Panêmbahan Purbayèki
duk Pamarbung pan dadi
Wiranagara Tumênggung
hèh Si Malangsasmita
sira taliti prajurit
ajênênga sira Rôngga Malangdirja

Tumênggung Sasradiningrat
pamit pinaring turanggi
kore agêng tapuk ing tal
lan mantri têlukan sami
gangsal ingkang tinuding
sami rumêksa margagung
lawan rumêksèng desa
kang wus tumut ratu kalih
bok dèn riwuk mungsuh Kamangkunagaran

kalawan kinèn anuta
têgêse anyenapati
ing Radèn Tumênggung Sasra-
diningrat sabarang kardi
tarèn atur upêksi
dèn biyantu tunggul laku
tiwas untung parênga
aja ngucira ing budi
ingkang rama lan kang putra badan tunggal

budhal saking Kabanaran
kumpul tigangtus turanggi
praptèng Luyu pirêmbagan
panggènan apacak baris
salèring gunung Wujil
kalawan sawetanipun
dene Tumênggung Sasra
ing Luyu sampun prayogi
pan kasait inggih pangrêksa kawula

wus dadya ingkang pinacak
barise rumêksèng wuri
wau dènnya pirêmbagan
sultan angandika aris
hèh mayor laku iki
mêtua wetan sirèku
mungsuh iki karuwan
mring Dêmak nêdya masisir
payo padha kininthil saparanira

sira anuli budhala
iya anjog Sukawati
ngalor Warung Garobogan
wus sah parentahirèki
Istimolor nulyamit
lampahe datan kawuwus
praptaning Kêdhungjambal
ngundhangi siyaga sami
wus têngara budhal saking Kêdhungjambal

gumuruh swaraning bala
nênggih ingkang mianjuri
dragundêr Kapitan Sungrat
bupati kanthinirèki
kyai tumênggung nênggih
Rungbinang sakancanipun
kadya wukir dahana
wus prapta ing Sukawati
kangjêng sultan budhal saking ing Lawiyan

sadalu kèndêl Cêpaka
Pangran Mangkunagarèki
anjog Tingkir lampahira
samargi ngobong-obongi
gepak mangetan kêdhik
mrêpêki anjog ing Gubug
jinaga ing Walônda
têlu kopral karyanèki
takêr bêras rinampog katri wus pêjah

wus angancik bumi Dêmak
padhusunan dèn obongi
wau malih kawuwusa
kang saking Surabayèki
Dêlèr Nikolas Harting
mring Samarang antukipun
duk prapta ing Juwana
kaluntag gègèr-gègèri
Pangran Mangkunagara wus anèng Dêmak

dadya dêlèr kèndêlira
anèng Juwana nagari
anata prajuritira
ing batin ingkang dèn anti
sultan pasthi nututi
Tuwan Mayor Moloripun
wau ta kawuwusa
sultan dènira ngênginthil
kanthi lawan dadamêl ing Surakarta

wus angancik tanah Dêmak
bang kilèn ingkang dèn goni
wong Surakarta kang wetan
Pangran Mangkunagarèki
miyarsa yèn dèn kinthil
amlos lampahirèng dalu
mêdal têngah kang lêga
ingkang têbih lawan baris
sapraptane minggah gunung Kêndhêng êbyar

anjog ing Warung samana
sultan anulya nututi
lan gêgaman Surakarta
ngusir nalasah kang baris
mungsuh kèndêlirèki
amakuwon ing Kumuncup
sultan nèng Garobogan
gêgaman Surakartadi
nèng Balora mungsuh ngoncati budhalan

angidul mring tanah Pajang
malipir Surakartèki
mangidul anjog Papedan
wau kang samya nututi
misih tumut kêkinthil
angilèn ing karsanipun
Pangran Mangkunagara
badhe malêbêt Matawis
dupi prapta sawetaning Kalirêca

mulat angalèr katingal
bantu saking ardi Gamping
kadya maesa sêsingat
lampahing baris Kumpêni
Kapitan Markèt nênggih
lampahira ngiras bantu
prêlune tur uninga
mring sultan lan Molor sami
dènnya kadhatêngan Pangran Purubaya

bêkta bupati sakawan
rongatus Kumpêni putih
tigang atus Kumpêni Slam
Pangran Mangkunagarèki
wangsul mangetan malih
praptèng Karangri kapêthuk
dêdamêl Surakarta
ingkang sami anututi
nugêl têngah wantêre Kapitan Sungrat

arame tarung sanjata
giwar mungsuh nganan ngering
gustine kantun nèng wuntat
rusuh dènira ajurit
pangran anunjang aglis
nututi ing balanipun
mungsuh mêtênggêng samya
tan ana ingkang ambêdhil
panyanane bature dhewe kang nunjang

dupi kapungkur uninga
yèn mungsuh kang nugêl iki
Pangeran Mangkunagara
tinututan sampun têbih
ngumpul prajuritnèki
ngalèr ngetan lampahipun
kèndêl ing Aribaya
sultan lan bala Kumpêni
sami ngalèr pacak baris ing Drêsanan

kang lèr baris Surakarta
kidul sultan barisnèki
sami nitik amêcalang
ing gène mungsuhirèki
eca kèndêl alami
nèng Drêsanan baris kumpul
Kapitan Markèt panggya
lan sultan ingkang angirid
Mayor Molor tur uninga marang sultan

lamun Pangeran Purbaya
sampun prapta ngardi Gamping
bature amung sadasa
sultan angandika aris
ya ingsun kirim tulis
marang sudara gupêrnur
wau ta kawuwusa
Gupêrnur anèng Juwani
sabubare Pangeran Mangkunagara

saking Dêmak budhalira
nêdya mantuk mring Samawis
duk mungsuhnya anèng Dêmak
dêlèr kèndêl Juwanèki
pra samya ngati-ati
lan anganti praptanipun
sultan pambujungira
sarawuhe lajêngnèki
mangke prapta nèng Samarang guladrawa

