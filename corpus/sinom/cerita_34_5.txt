Rêtna Dèwi Rarasatya
riwusnya manukmèng tulis
waspa drês jaja kadya rah
kang surat sinêbit-sêbit
gya matur awotsari
rasèng srat tan yogi konjuk
dhapur sawênang-wênang
anglamar panduka gusti
prabu rara mèsêm sajroning wrêdaya

nora talah Menakjingga
bisa têmên anglakoni
dadi wayanging juwata
wusana sang prabu dèwi
ngandika mring kya patih
kinèn magêlaran gupuh
sang dyah têdhak sing dhampar
sarya riyak têbèng puri
prabu rara wus kondur mring dhatulaya

kya patih wus magêlaran
prayitna sagunging nangkil
sira Katbuta Kotbuta
wus ajêng-ajêngan linggih
tandya pawongan mijil
Wilaja lan Sêpêtmadu
manêdhakkên nuwala
ya ulês taluki kuning
dhatêng Tubin miwah wêwangsul mring Daha

myang sêsêbitan nuwala
ya ta wus tinampèn sami
wangsul Ni Sêpêt Wilaja
Dyan Layangseta trêrampil
sêbitan nuwala glis
kinêpêl binanting mawur
anèng ngarsaning duta
riyak sarwi ngusap rawis
Dyan Kumitir nêpsune tan kêna ngampah

mring Ki Rôngga Minangsraya
miwah mring Menak Giyanti
Kumitir makas anacak
mring Buta Katbuta patih
datan kawrat ing kapti
mulat mring sang pêksa digung
risang duta Sindura
apasang dènira linggih
saya nêsêk rakiting wong Majalêngka

krêkut karkut Angkat Buta
lir buta manaut jalmi
horêg wong ing Balambangan
sêdya rarêmponingjurit
ya ta sang adipati
Lugêndèr alon amuwus
duta sira muliha
sang nata datan mangsuli
umatura sêsmita ajuring sastra

Buta Katbuta gya mêsat
asêndhu dènnya lumaris
koncanira anêrampad
kya patih dènira linggih
sawadyanira sami
asugal sasolahipun
mangajap dadining prang
sing alun-alun wus mijil
tandya bubar dêdamêl wadyèng Blambangan

wolung atus jêjaranan
sêmarga ngabong-abongi
pasar kamargan rinayah
dhusun turut margi tapis
ingkang kawarna malih
duta ing Daha pan sampun
sinung wêwangsul mêsad
nuwala kang dhatêng Tubin
Arya Simping kang bêkta agêgancangan

kocapa Dyan Menak Koncar
kang têtruka nèng wanadri
lan sagarwa sêlirira
sagung kang samya angili
ngumpul dados satunggil
sampun ngrakit bingipun
wus tigang dalu dènnya
anèng satêngah wanadri
cinarita radyan dalu lampah dhustha

rong puluh wong truna lanang
kang kinèn têngga ing biting
sêpalih tumut rahadyan
mring Lumajang nyidrèng pati
nuju Sang Urubêsmi
mêntas abubaran nayub
ya ta kêpati nendra
Menak Koncar anglêbêti
roro ingkang binêkta wong truna lanang

dene ingkang kathah-kathah
wus pininta-pintèng kardi
nyèluman ing prênah samar
pêngamuke kinèn nganti
ing mêngko radyan mantri
yèn wus karuwan kêpangguh
anigas Menakjingga
amêsthi suwarèng dasih
truna lanang rong puluh kinèn tumandang

dyan arya amping-ampingan
wus dèn ngon Sri Urubasmi
angaglah dènira nendra
ambathang nèng kasur sari
wus awas radyan mantri
wadyanya kalih ingantun
Menak Koncar nrêrajang
Prabu Bêsma dèn kakahi
sinudukan eca angarok kewala

mukane cinacah-cacah
tan pasah nora ngulisik
netranira ingurêkan
gumilir tan mawi osik
sêmana amarêngi
Sri Urubêsma anglindur
kagyat dyan arya milar
ngêjlogi kang samya guling
sami opyak sajroning pura gumrêrah

gègèrira apuyêngan
pasanggrahan kalbon maling
abor sumêbar lir rina
radyan sêparane kèksi
wong bajo barang aglis
wong galagothang angêbyuk
Dyan Arya Menak Koncar
pêngamuke karo krêris
singa ingkang tinarajang anggêlasah

singa maju maju pêjah
ingkang mundur nandhang kanin
sêdaya wong truna lanang
ngamuk ingulari gusti
rinampok nora busik
linamêng pinêdhang milur
singa tinrajang pêjah
ngamuk liwung karo krêris
saya kathah sumahab wong Bêlambangan

Radyan Arya Menak Koncar
lumayu sarya nuduki
sawadyane truna lanang
lumayu amiyak biring
ya ta radyan kasupit
milar mring bata sumiyut
laju atrêrantanan
wus anjlog prapta ing jawi
sawadyane ana kang mêdal ing lawang

wênèh nusup margi toya
warna-warna rêbut urip
wênèh ngancik padha rowang
gênti-gênti anulungi
wus samya praptèng jawi
anti-inganti wus kumpul
dyan arya mêgap-mêgap
sêsira ngebat-ebati
kautaman damare tan pêjah-pêjah

wadyanira truna lanang
akathah laju gumlinting
sawênèh watuk kasêlak
sêlak watuk turut margi
wênèh sêngara angling
tobat yèn kambona apyun
bukan makanan orang
taiyoli wong madati
radyan arya sêmarga mantuk mring wana

samarga agiyak-giyak
amarna tingkahing nguni
si binantang menak alas
sakrêmin sakrêji anjing
sun suduk nora nglisik
ondroplas si asu buntung
kranjingan setan kawak
si luwak anggêgilani
sun tatêdha oleha tandhing prawira

kawarna ing pasanggrahan
têksih gumuruh syara tri
gègèr wong sapabarisan
Prabu Bêsma tan ngalisik
ya ta kawarna enjing
kajinêman Daha rawuh
Adipati Sindura
sineba busanèng jurit
sêkarine pra menak para dipatya

wus kumpul aprêdandanan
duta prapta awotsari
ing purwa madya wusana
saaturira wus titi
sarya ngaturkên tulis
wêwangsul sing Majalangu
tinampèn kang nuwala
binuka sinukmèng galih
sêsampune paman pangèstu manira

rèh paman atur uninga
yèn pun Menakjingga balik
andika nuwun parentah
dènnyarsa umagut jurit
langkung tarima mami
ananging tan sagêt ulun
paman asung parentah
wuruk-wuruk kêng nglakoni
lamun ajrih paran gèn sun murunêna

yèn purun ulun tan wignya
angêndhak suraning jurit
dene ta pun Menakjingga
ing mangke sampun dhatêngi
pênglamarnya mring mami
yèn sun lênggana ginêmpur
kinarya karang abang
paman nagri Maospait
datan wande Menakjingga nglanggar ing prang

wangsul manira têtanya
paman anggêpe mring mami
ing mangke kahanan ana
manira arsa udani
titi ungêling tulis
sang dipati mijil kang luh
sarta nungkêmi sastra
wusana sang adipati
ciptanira mangajap yudakênaka

kapitèng tyas sang dipatya
rèrèhannya wus kathah ingkang balik
pra menak para tumênggung
ing Gêmbong Pasuruan
ing Trênggalèk ing Bangil Japan wus têluk
sêklangkung dènira merang
lawan ingkang kaping kalih

cinacat kirang grahita
awusana sinêmon wêdi mati
sami sakêdhap wus daud
budhal sakancanira
pra dipati pra menak para tumênggung
krêrigan wadya ing Daha
kadya ta sela blêkithi

Yang yang wardu ôngga sasra
têngara ngrok wor pangriking turanggi
gumêntar kêng kalaganjur
cucukira ing lampah
giwangkara ing mambêng sira tumênggung
sumambung Dipati Ngrawa
Dyan Arya Suranggapati

Kalangbrèt kinilasraya
Angun-angun ing Ngyajak Watu urip
ing Pranaraga sumambung
kalih bupatènira
Endrajaya lawan Menak Côndrakètu
ya ta wong agung ing Daha
anitih syandana èsthi

sinongsongan sutra jênar
prajuritnya pat nêmbang wani mati
sèwu gêgangsinganipun
aran wong saradula
winêkasan wong Surabaya sêdarum
dêmang ngabèi lan rôngga
rèrèhannya sang dipati

sinawang sangking mandrawa
abra murub kadya wukir kabêsmi
wênèh lir mêndhung lêlaku
myang lir sêkar sêtaman
winêtara salêksa pan rêbut punjul
untabe kang balakusya
lir sêgara tanpa têpi

pamugarining ngalaga
Adipati Sindura gêng ngajrihi
dhasar pamulu ngroning puh
wimbuh jaja lir ngobar
yèn sinawang lir Jayadrata makukuh
netrandik lir surya kêmbar
mêgêp limpungnya ingampil

jajar lan bindi agêngnya
gatong walu tur wêsi purasani
sinarasah ing mas murub
mênur manik dumilah
sarta agêngira turangga nèng ngayun
aran pun jabung payudan
ulêsira mangsi warih

kalihnya gêmpung ingaran
pun Subrastha tate ingagêm jurit
anglarug ing lampahipun
sêmarga gêgancangan
ya ta gênti wau ta ingkang winuwus
sira dipati ing Tuban
kang lagya miyos tinangkil

mêgêp anèng sokasana
pêpak sagung nararya pra dipati
muwah kang para tumênggung
rôngga lan para menak
kandhuruhan êmpu mêlandang bêbuyut
angabèi sinangsraya
supênuh kêng tôndha mantri

pasisir môncanêgara
sampun pêpak sêdaya anèng Tubin
Menak Binarong Tumênggung
bupati ing Grobogan
Menak Gôndamêstaka Dipati Ngyarung
ing Mdêmak Menak Slingsingan
Menak Widuri ing Pathi

ing Lasêm Menak Prêmuja
ing Balora ran Menak Sônggalangit
Purbarana ing Sidayu
Tohpati ing Lamongan
ing Garêsik Ki Sawunggaling Tumênggung
Dyan Kartagnyana ing Jipang
aglar samya anèng kursi

saha bala sakusyala
amiranti sêsikêping ajurit
dipati Tuban pan sampun
nukma mring Bêlambangan
wus saèstu Menakjingga mangke purun
sêkait lan para raja
gilik lan para dipati

pangrurah sudirèng aprang
marêbut rok lan nagri Maospait
mila kinêpak sêdarum
pasisir môncanagra
eca lagya agunêman patihipun
Dyan Arya Jayapuspita
kêsaru dutendran prapti

Dyan Arya Sêsimping sarya
mundhi surat miyak sagunging nangkil
dipati Tuban agupuh
têdhak sing kursènira
kalih gêpah dhodhok Dyan Sêsimping muwus
ki rôngga tampi timbalan
kêng pangèstu prabu dèwi

dhumawuha jêngandika
lawan malih nata paring sastradi
gêpah tampi matur nuwun
riwusnya tata lênggah
gya binuka nuwala udayèng têmbung
paman pangèstu manira
dhatênga paman dipati

sampune kadya punika
wiyos ulun paman asung udani
Menakjingga madêg ratu
saha nglamar maringwang
pan kinarya pêpucuk bôndayuda rug
ing mangke sumôngga ingwang
pasrah nagri Maospait

sintên ingkang mapag ing prang
kêlamun ta dede paman dipati
mngong darmi jumênêng ratu
paman ingkêng kawogan
sukrêring ratrêrêntênging praja ayu
manira sumôngga paman
wus titi ungêling tulis

brêmantya Dipati Tuban
wêdana brit sumyak lir wora-wari
jajanya manglatu-latu
kadya blêdhos winulat
cingak sagung pra menak para tumênggung
goyang dènira lêlênggah
pan sarwi ngusapi rawis

sinamur mêksa kawêntar
sasrêmutên salira mulu gêtih
surat ingidrêkên sampun
gênti manukmèng driya
warna-warna pra menak para tumênggung
sawênèh mijil kang waspa
sawênèh kêng waja gathik

nging tan kawêdharing sabda
pating krêkuh samya angajab jurit
sigra lêluwaran sampun
sarta ubaya mangkat
Radyan Jayapuspita suwarèng wadu
prajurit wong dulang mangap
kêlawan wong jadhipati

tanapi wadya tamtama
sarawisa sadhiya ing ajurit
Ki Rônggalawe wus kondur
tansah kêkanthèn asta
lan Dyan Arya Sêsimping aruntung-runtung
bisik-binisik sumrasah
adu sêmu pasang lungit

gya pinarak ing pêndhapa
sang dipati lan Dyan Arya Sêsimping
ing purwa wusananipun
andangu mring dyan arya
amangsuli ing saniskara wus katur
manggut Ki Rôngga ing Tuban
tan mawi mangsuli ing ling

wus mijil punang tadhahan
binggêl bot lor kampuh lan ali-ali
paningsêt calana sampun
tinampèn mring dyan arya
tandya ngunjuk dhasar kang dhêdharan rawuh
kêmbul boja kalihira
kang ngladosi para sêlir

miwah kang para bêdhaya
ragi nata surya bisika minging
kang gêndhis lukat binarung
rêbab suling mangraras
sang dipati dènira dhahar ajunun
sabên-sabên katamuan
wong agung miwah dipati

mangkana yèn anunggata
mila sami sêdaya ajrih asih
rèrèhane para ratu
sêdene pra dipatya
para menak ambêk darma among tuwuh
miwah tamuwan pandhita
têlatèn gunêm sêmèdi

sawusira kêmbul buja
Dyan Sêsimping sinung wangsulan gyamit
mêsat saha bala daud
lampahe gêgancangan
aprayitna dyan arya sawadyanipun
kunêng gênti kawarnaa
sang adipati ing Tubin

nimbali sêntananira
kasalira pamomonge dyan kalih
awasta Ki Dêmang Gathul
sêpuh cucuting sêbda
praptèng ngarsa kang putra kinèn nênungkul
dhatêng wana pagrogolan
dhasar têtumpon wus lami

Dêmang Gathul sampun mêsat
radyan kalih ngaturan mring wanadri
mangkat lan panakawan wus
asikêp towok kantar
panah pasrê suligi sawadyanipun
dhasar sami rênanira
dyan kalih nêdhêng birahi

cêngkrama sangsam andaka
kêbo danu siniwo sing turanggi
wulanging rama wus rampung
radyan wus kêlampahan
wasis ulah turôngga manandêr mamprung
onclang manumbak anggêbang
cupiting wêweka ngênting

tuwin yèn asikêp panah
myang sênjata tuhu yèn angênèni
sêdene ing dharatipun
rikat rampit trêngginas
tau ngijèn banthèng minungsuh wan suduk
lumpatira kadi kilat
yèn ngancap angrêspatèni

anuduk sarya amilar
mila klangkung rênanira ing galih
panglulanging rama langkung
rampung lesan sêbarang
main pêdhang atanapi ngulah ganjur
wus laju mring pagrogolan
mêgatruh kang anèng wuri

wus sadintên sêdalu dènnya ngimur kung
sira sang dipati Tubin
mriyêmbada para arum
ginantyan pênawunging sih
tuhu baud asmarèng ron

nanging garwa pêpusrêring tyas kang kantun
dènnya andhatêngkên ing sih
ing mangke sang dyah ingimur
Rêtna Dèwi Banowati
gêpah sinambut jinêm ngron

lah kantuna gusti mêmanising arum
pun kakang apamit jurit
minta sih dika mas ingsun
mapak wong sura sinêkti
widibya wrating palugon

tan tumama ing braja tapaking palu
gorendra sisaning kikir
sèwu tan roro kang purun
mring pun Menakjingga yayi
mung ingsun purun silih rok

yènta dhasar angsal pangèstu sang ingrum
sarta tampi sihing gusti
têlênging pinujèng kayun
ya tansah mindêl wong kuning
baya pun kakang rinêngon

yayi apa suwadine duka mringsun
pun kakang atadhah runtik
suka sinêrêng ing lulut
ginanjara ing jinêm mrik
mangèstu pada sumaos

nadyan akèh kêng para maru rèningsun
tanapi kang para sêlir
nora paja-paja masku
sajrahing ngangin ngèmprêri
lan dika guruning sinom

Wilutama ing syarga pan rêbut pasmun
tandhinga ruming mêmanis
yayi tan môntra mèmprê kung
sagunging kang widadari
pantês nyênyèthi mor mawong

mung andika gusti kang asih mring kakung
kang ngratoni ing wêwangi
musthikaning arum-arum
pun adipati ing Tubin
sinihan dening sukmanon

pinaringan garwa têtungguling patut
sêsasotyaning luwês manis
kumaraning widasantun
pinuja ing Yyang Pramèsthi
tumitis dadi mas ingong

ciptaningsun mring yayi dika wong ayu
angabdi-abdi sayêkti
tan kraos krama rèningsun
ing ariloka mas gusti
pun kakang malawijangron

lamun cidra têtêngrêrana saumur
ing ariloka mas yayi
tagihên ngarsèng dewagung
gusti yèn ginalih lamis
pun kakang tumamèng pangkon

pangèstulun ing agêsang amung catur
kang dhingin Yyang Sukmanadi
kapindho dyah ratu ayu
kaping tri sira wong kuning
baku titising krahayon

lawan ciptaningsun mring kang mrih rahayu
kang mupangati nèng bumi
puniku jangkêpnya catur
ewasamono mas yayi
pêpêt-pêpêting tyas ingong

amung sira kang gumarit ing sir suwung
suwunge yayi nglimputi
kang ana wujud dewangrum
kang pawor jroning sêmèdi
mung dika sang kumarèngron

sang dyah dangu ingimur anèng jinêmrum
pinangku nèng kasur sari
sêmang driya kapirangu
kawlasên sabdaning laki
nambang liring aturnya lon

gusti sang dipati nuwun nuwun sampun
kapundhi sihing akrami
wrating tyas tinilar pupuh
ulun datan sagêd kari
mênang tiwas ing palugon

ulun tumut yèn layon tunggil campurung
yèn unggul kula ngladosi
mawongan madyaning pupuh
suka sang kakung namur sih
mangras binarung sêbdalon

nora kaya nah anggèr kang gêtir juruh
kasuwun kapundhi-pundhi
kasuksmana wrêdayèngkung
wong ayu trêsna ing laki
dadyarsa milwèng palugon

yêkti rikuh cèwèng pamêlênging mungsuh
môngsa kobrêra ngladosi
nak anggèr mring dika masku
baya durung babak busik
wadyagung sun têkèng layon

sing labête pangèstu puja mantranus
sun tan ngetang baya pati
katongton manising pasmun
èsême gumarit ati
kepyan ingrêring palugon

nora liwat gusti kang asawang santun
mung sihira kêng kaèsthi
dhuh gusti lunturna masku
kang dadya jimating jurit
sun cipta jroning palugon

dèn prêcaya yayi gèningsun prang pupuh
yèn rinusak ingdewadi
nora pilih marganipun
tan kêna dèn pêpalangi
andhap tiwasing palugon

wus pinêsthi ing janji tan bisa wurung
yèn rinêksyèng ing sukmadi
sapa bisa ngrusak mring sun
yèn kinarya unggul jurit
sapa klar mungsuh maring ngong

balik yayi lindhungêna mring dewagung
sapangrèh darma nglakoni
myang andhap ungguling pupuh
dudu pakaryaning jalmi
atas karsaning sukmanon

sang dyah kèndêl luhura sêbdaning kakung
nanging datansah rudatin
rèhnyarsa tinilar pupuh
ing kakung kapranan dêling
sinamun mucang sang sinom

sang dipati angrakêt ing jyala rungrum
ngladosi gantyaning rayi
aluwês sasolahipun
ngisêp-isêp mawang liring
lir brêmara mangusyèng ron

nyênyêt manis aluwês têmbunging kakung
mangranu pada ing sari
nak anggèr jimating ulun
musthikaning adi luwih
mung dika gusti sun êmong

wus sêdene yèn sira kêng ngakon wurung
pun kakang tan èstu jurit
prandene para tumênggung
pra menak para dipati
pêpak lir jalanidi rob

lawan bênrê pamintanira mas ingsun
ulun kinèn wurung jurit
nanging wus karsaning ratu
ewasêmono mas yayi
wuruk-wuruk karsaningong

prabu rara pantês dhahara rah ingsun
sênadyan murungna jurit
pun kakang sayêkti sanggup
pirang bara têmbe yayi
namtokkên pramadoning ron

sang dyah nyiwêl aturnya mikat sih
gêgawokan lamun darbe sêbda
iku tur lêlamis bae
mendah suraking mungsuh
yènta lamun wong agung Tubin
tan miyosi kêlagan
ngèsêman dewagung
prajurit anjayèng rana
mung cacade tan asih marang ing cèthi
nora nimbangi trêsna

kang sun têdha ing siyang myang latri
sun bêbuntar nèng panoning kônca
aja pisah lan dhèwèke
nanging tan pinilaur
cinampahan ngrubêdi jurit
sang kakung rêsêp mulat
mèsêm mangusyèng glung
gumuywa binarung sêbda
nahing anggèr kang ora-ora ginalih
mendah yèn mêngkonoa

nora liwat gusti wong akuning
ginaliha utamaning yuda
lir wong sêmèdi ciptane
ing pandêngan pan anrus
pêndadaran Suksmana lwih
tan kêna silir cipta
dhompo wawasipun
sêdene yèn têkèng ajal
keron budi kurang utamaning pati
cinêla ing Sukmana

bènèh lamun pati kêng patitis
trus ing tingal têkèng kawisiksan
agung langgêng kasyardane
marma mirah rèningsun
dipun pasrah kang murbèng bumi
kang gêlar isèning rat
tan liwat wong ayu
amung ta sih dika sêbda
sun karyane nah anggèr sangu ngajurit
minangka tumbaling prang

sang dyah mengo ngêsêb nambang liring
anoragèng lumèngsèr sing pangkyan
winor ing sêm sêpdane
bok sampun sang binagus
mriyêmbada dhatêng kang cèthi
apa tan bosên mana
wong wis padha sêpuh
bok têpung sanak kewala
nora isin putrane têtiga sami
tur padha wis diwasa

sang dipati dêlingnya amanis
nahing anggèr duk pêngrasan ingwang
nanging bènèh lan yêktine
Sêkati putraningsun
kakang sari pantêsing adhi
mas mirah marang sira
pinasthi dewagung
gêsang dèn tumêkèng lena
ngariloka wong roro manggung don rêsmi
mêmanoning asmara

yèn sun andulu mring dika gusti
lir dukanya durunging diwasa
lami sayembah lêng ngêse
duk putra siji wuwuh
mêmanise saya nusuli
pêputra kalih wêwah
ingungsi sumrah rum
pêputra tiga mas mirah
kumaraning luwês mêsês mulêting sih
ngumpul mring banowatya

srining buwana srining mêmanis
pasrangkara myang srining sêsôngka
ngumpul marang dika kabèh
srining kasyargan pitu
srining widadari wus ênting
ngumpul mring banowatya
gusti mirah ingsun
midrêring rat tanpa sama
sumrahnyarum gandhange angrêspatèni
ngêbêki nagri Tuban

kêmanisên Rêtna Banowati
sinunggun-sunggun pinudèng tilam
cêngêng lênglêng ing driyane
lir sarah munggèng ranu
wus rumojong karsaning laki
wimbuh ing kadrêsanan
ginunturan madu
winayang susela brôngta
amartani ing rêsmi rêsmyarsèng ing sih
sih arsèng tama sêbda

tan kacatur kang anèng jinêm mrik
dumugi dènnya apulang raras
enjing gumêntar syarane
têngara umyang gumruh
kang kêndhang gong wor tambur muni
salomprètira raras
têtêgnya lir kêtug
sumahak kêng balakusya
pra dipati menak rôngga lan ngabèi
anglur anèng paseban

sajuru-juru sagunging dasih
neka-neka dinulu asinang
kumlap têtunggul ayune
ngobar-abir ngênguwung
kang bandera kêkôndha asri
supênuh wadyèng Tuban
maglar ngalun-alun
Dyan Patih Jayapuspita
matah-matah mêminta lakuning baris
ya ta sang adipatya

wus angrasuk kêpraboning jurit
sang dipati pinrak ing pêndhapa
kinubêng para garwane
Banowati sang ayu
lir mintuna kêlawan mimi
dahat tan kêna bênggang
sang dipati baut
nglêlipur ing paribrôngta
rêbut manis pra garwa kêng para sêlir
sinêmbramèng ing sêbda

putranira Dyah Rêtna Sêkati
tansah rinangkul dhatêng kang rama
winawang-wangwang citrane
lir sunggingan winangun
kraosing tyas dipati Tubin
apan kadya sinêndhal
kang putra ingimur
dhasar gungan ing la-êla
saha garwa putra myang kêng para sêlir
riwusnya nukmèng pada

angandika risang adipati
dhatêng garwa Rêtna Banowatya
wis yayi kantuna anggèr
poma sapungkuringsun
putranira manira titip
alya nganti ruditya
atmanira têlu
lare luwih gunganira
dene ingsun titipna mring Suksmadi
dèn sami jurung mulya

alon mangkat risang adipati
ginarêbêg para garwanira
putrèstri bondhèt koncane
kanthèn asta amungguh
lawan garwa Sang Banowati
kandhêg ing paregolan
Ki Rôngga nêbdarum
lan kantuna mirahingwang
nahing anggèr pun kakang amagut jurit
sun minta jampi brôngta

sang dyah mucang mulung sangking lathi
tinarimèng waja sang dipatya
mangras mangrangkul garwane
kadya kupu atarung
dangu dènnya amêgat ing sih
sêdaya ngêmu waspa
sagung para arum
ya ta lajêng lumêksana
sang dipati wus pinrak ing pôncaniti
aglar ingkang sumewa

menak rôngga lan para dipati
kinèn mangkat saha balakusya
budhal tinêmbang gêndhinge
kalataka jumêgur
kadi grêrah syaraning jalmi
lir sulung mêdal enjang
èbêg wra supênuh
tan kaliru prênahira
wijah-wijah masêlur magolong pipis
makupu-kupu atap

ya sranggunitaning kakusya sri
tan jrak bajra prakatha kadya grah
sumahab patya wèsthine
yan saraning mawatub
perang-perang winulat kadi
tarunaning udaya
kang mangsaning catur
kang dadyacucuking lampah
Krêtagnyana ing Jipang sumambung wuri
Tohpati ing Lamongan

Sawunggaling Garêsik nambungi
gya sumundhul Arya Purbarana
Sidayu ya ta wurine
Sônggalangit Tumênggung
ing Balora ingkang nambungi
Nglasêm Menak Prêmuja
sumundul ing pungkur
Menak Slingsingan ing Dêmak
sinambungan Menak Widuri ing Pathi
tandya wadya ing Tuban

sarawisa araning prajurit
sèwu asikêp biring sunapan
sinambungan ing wurine
dulang mangap pôncatus
sikêp karbin ingkang sêpalih
sêpalih towok kantar
dhadhap lawan tulup
sinamungan wong tantraman
satus samya winaron sikêp jêmparing
jamang mas kinartipa

wuri pisan ingkang amêkasi
kawan dasa prajurit ingaran
wong Jodhipati andêl tos
dharat asikêp ganjur
gagah gagah prakosyèng jurit
brêngos godhèk plawangan
gêng-agêng kaluhur
rampèk polèng kuluk cabang
abêbadhong kotangnya baludru langking
rinenda nut dondoman

dhuwungira sami cara Bali
tau tate mêndat
pinetar tètèr amèntèr
tate samya ingadu
banthèng danu ingijèn sami
sawancine digdaya
jalmi catur puluh
tau mangrêmpak warastra
ganjur biring upacara anambungi
asri yèn tiningalan

lante kêndhaga bawat tanapi
kuthuk lawan kêkacu ajajar
lantaran lawan kandile
pan samya munggèng ngayun-
nira wau sang adipati
kering kanan sêntana
miwah magrêsantun
syaraning bala gumrêrah
nulya tindakira risang adipati
mêgêg anumpak durma

kang minôngka pamugarining ngalaga
sira sang adipati
mêgêp nitih kuda
dhawuk ran sariyuda
pinênganggyan abra rukmi
solah wiraga
asongsong mliyo kuning

yèn sinawang lir sasrabahu mangsah prang
makutha bra rêtnadi
murub kang ujwala
kênyar liringe netra
merang yyang pratônggapati
kinare wadya
saya minuni sari

udanira andhungan pan anèng ngarsa
aran pun sangupati
ulêse dhawuk bang
nate ingabên aprang
gulang gulang amrêrapit
Dipati Tuban
kadya binayangkari

ginarêbêg pra mantri tuwin sêntana
asongsong warni-warni
lir krêndha manglayang
abên busana raras
pirang-pirang kêng kosya sri
rahadèn patya
Jayapuspita pêkik

amêkasing ing wuri amangku wadya
ngirit kalih bupati
Binarong Grobogan
Ngyarum Gôndamêstaka
pratistha rahadèn patih
nitih turôngga
aran pun layar warih

sinongsongan dyan arya maliyo jingga
jamang mas winarja sri
ginarudhèng wuntat
arundhing ganggêng kentar
sêmbada dêdêg rêspati
jênar brêranyak
lir sahadewa jurit

sampun daud sêdaya prawiraning prang
yang yang sela blakithi
wardu ôngga sasra
mawukir guntur abra
tanjrak kumilating rawi
singgunging sara
lir pendah kilat thathit

rindik-rindik gunastra manggônda raras
tunggul kêkôntha asri
lêlayu bandera
yang yang lêngkawa teja
sangking mandrawa kaèksi
kêng balakusya
lir jalanidi ngalih

asri tinon busana mawarna-warna
kêng kuning samya kuning
amrok tiningalan
lir podhang sèwu abang
samya bang sinang lir agni
kêng samya seta
lir kuntul nêbèng rawi

wulung galong lir mêndhung ngêmu ludira
kang ijo ijo asri
lir bèthèt sayuta
biru wor biru samya
lir mêndhung tumibèng siti
wênèh kêng samya
mênganggo sora sari

lir manyura rêraton langking sinawang
galong pra sami langking
lir dhandhang sayuta
tuhu maneka-neka
lir sêkar sêtaman asri
untabing bala
lir guntur sèwu ardi

mêne gênti ucapên Sri Urubêsma
ri sêdhêngnya tinangkil
para raja-raja
nararya para menak
kêlawan para dipati
kêng sinangsraya
dêmang rôngga ngabèi

para dhaèng para andêl para lurah
tinon mawarni-warni
ana lir rasêksa
wênèh pindha andaka
ana kadi gajah srênggi
wênèh lir macan
barong dèn bêbasahi

kang sawênèh pinangku jêjinggotira
brêngos sacirak sisih
godhèk wok talingan
simbar lir bêbarongan
busana mawarni-warni
wênèh makutha
kêncana kang pinardi

kang sawênèh trêpong pindha kumala
praba mangringih-ringih
dinulu lir parang
têbah jaja asinang
bêbadhong sawanci-wanci
kadya kumba mas
têkês mawarni-warni

jamang sungsun-sinungsun abra asinang
sawênèh udhêng gilik
sêpupu gêngira
rinenda ing kêncana
sêsumping mawarni-warni
wênèh kêncana
rineka surèngpati

kang sawênèh pindha sêkar kanigara
wênèh gajah manguling
satêngah sumping mas
reka pudhak satêgal
sawênèh ingkang sêsumping
masêkar-sêkar
gêgodhongan wanadri

kang sawênèh rinangkêp ingkang curiga
katiga carabali
angracak sêdaya
ukiranya kêncana
rineka mawarni-warni
ingkang satêngah
sagolèk gêng ngajrihi

mangah-mangah lir dauta lambung kiwa
wênèh nyuriga bindi
kang sawênèh pêdhang
panjang sadhêpa ngayang
ana ingkang gendhong karbin
kalung bêdhama
wênèh kadi pinandhi

ana ingkang rambute pinara tiga
cinakot kêng sasisih
prajurit bêlabar
aran wong golo gothang
bajo barang kanan kering
wong gathudara
jurang gathu nisihi

macan ambal caruk dhênggung sura rayah
miwah wong cukil manik
rujak polo lawan
sura bêthot mêlatar
samya ugungan ing gusti
sawênang-wênang
gunging wong ngajap jurit

Prabu Bêsma dumugi sinewagara
kasukanira ngênting
giyak andrawina
kêsaru praptanira
Katbuta Kotbuta patih
asigra-sigra
miyak sagunging nangkil

kagyat mulat sang nata duk praptanira
duta patih nèng ngarsi
lah kapriye bapa
sun kon mring Majalêngka
angaturkên surat mami
mring sotyaning rat
dhenok wong anjukining

kang kaèmpi ing siyang dalu katingal
ratu mas Majapahit
kang akarya rimang
wèh edan karungrungan
kang gawe bingunging ati
katiga dawa
kêsêl angêluk gigir

age arsa ngêmban ratu Majalêngka
matura bapa patih
apa karanira
dene tan gawa sastra
wêwangsul sing prabu dèwi
Kotbuta nêmbah
gusti tan angsal kardi

surat dalê wus katur mring prabu rara
dene kang nukmèng tulis
sêntanane nata
wanodyayu utama
aran Dèwi Rarasati
wusananira
srat sinêbit-sêbit

apan ngantyaprabu dèwi lêluwaran
ulun tan dèn wangsuli
dhatêng prabu rara
wusana Layangseta
mangsuli pêpucuk jurit
apêksa lancang
ngungkurakên ing gusti

ya ta risang Urubêsma
duk miyarsa aturira kya patih
sakêlangkung dukanipun
idêp mangada-ada
wêdana brit wor suh kithal kêng pamuwus
wus pinêsthi ing juwata
tan kêna ginawe bêcik

nêgara ing Majalêngka
nora wurung sun karya karang babrit
dene angrêgêdi dhêngkul
kang aran Layangseta
ambêg sura mangajap dadining pupuh
êndhasa sèwu sênajan
rupaa buta sakêthi

ingkang aran Layangseta
sun tan ulap dene kêpati-pati
mangindhakkên suraningsun
padene Rarasatya
kumalancang manêbit nuwalaningsun
lumuh bosên ing agêsang
si binantang gege pati

yènta si sêsotyaning rat
mokal lamun nampika mring wak mami
tan ana ginawe ayu
lamun tan arsa mring wang
Angkatbuta Kotbuta nêmbah umatur
ngrêrês tuwanku Sri Bêsma
apan adatnya ing nguni

yèn siniwi prabu kênya
dèrèng nate pukulun miyak samir
pan amung sapraptèng ulun
anglela miyak gubah
mancêr liring mring kawula sang aprabu
trêsôndha panggil kewala
dènira akarya sandi

Larasati Layangseta
kumapurun adigung kumasêkti
dene ta sang ratu ayu
katêmbe kula mulat
suwarnanya pun dasih tan sagêd munjuk
lir gambar jroning supêna
sajagad tan wontên kalih

Sri Bêsma kadya ingunggar
sigra kinèn nêmbang têngara jurit
kang wadya ingatag daud
gumêntar salang tunjang
nata lampah saha bala sakusya nung
pra dipati para menak
gumrêgut anata baris

kawarna Sang Prabu Bêsma
wus angrasuk kêpraboning ajurit
miwah garwa sêlir manggung
wus tata prajuritan
tandya miyos malih dhatêng tarub agung
sang nata sagarwanira
manggung myang kêng para sêlir

majêmur têngara gumrak
kang kêndhang gong têtêg mawanti-wanti
sênjata maryêm jumêgur
pracina mangkat ing prang
mawurahan gora rèh syara gumuruh
bodhol sêkala sumahab
Sri Bêsma manitih èsthi

Seta galaknya kagila-
gila têngran pun palwaga ngajrihi
songsong lar manyura sungsun
pratistha Sang Sri Bêsma
agêmira pusaka bindi amungguh
tan pisah anèng matêngga
para garwa manggung sêlir

kawan dasa anèng ngarsa
warna-warna wahananira sami
ana kang nitih crêrumpung
wênèh joli jêmpana
kang satêmah pêdhati wahananipun
wênèh grêbong ya ta ingkang
têtiga kang pramèsyari

pan samya nitih dipôngga
kêng pawongan parêkan para cèthi
anitih kuda sêdarum
samarga gêgancangan
Sang Sri Bêsma asangêt parentahipun
pacuwan wong murang dalan
miwah wong rèrèn nèng margi

wadyabala ing Blambangan
lampahira lir ladhu gunung Bêlis
lir sulung kadrêsan jawah
umèb mangambak-ambak
wêndran yutan maalas magunung-gunung
têmpur atêmah rêratan
jurang miwah kali-kali

kèdêk kèlês ing kusyala
sagungira wadya mônca dipati
nagri Lumajang kapungkur
sêdalu rêrêp marga
enjing budhal ing Prabalingga wus rawuh
kawarna dipati Daha
Pasêdhahan dènnya baris

sampun amiyarsa warta
Menakjingga ing Prabalingga prapti
enjing têngara gumêntur
sumrêp kang bala budhal
mapak ing prang tan ana kêng ngucap takut
ya ta Sang Sri Urubêsma
nèng Prabalingga sêlatri

enjing wus budhal sumêdya
rêrêp anèng Pasêdhahan nêgari
saha bala sakusya nung
makêthèn-kêthèn yutan
wong bang wetan mangarap-arap supênuh
lêlakon sêpalih dina
gya têmpur kang punang baris

dêdamêl ing Majalêngka
manrod giyak saha ambendrong bêdhil
gègèr wong bang wetan kuwur
kagyat kinêpruk ing prang
bilulungan jinêjêl sangking ing pungkur
wong Majalêngka mangidak
wong wetan kathah ngêmasi

pra menak para dipatya
langkung duka ngawaki ing ajurit
mangêtab turôngga mamprung
singa katrajang bubar
kathah pêjah wong Maospait pan kisruh
bubrah tataning payudan
para menak Maospait

ngawaki kuwêl padha las
angrok kèkèt pêdhang-pinêdhang gênti
sawênèh suduk-sinuduk
wênèh tumbak-tinumbak
para menak pra dipati Majalangu
kinaro tiniga kapat
tan ana kang nguciwani

manungkêp wadya ing Daha
Sang Sindura ngamuk mangowak-awik
gumêntar kêng kalaganjur
surak lir langit rêbah
kalataka mariyêm lir gunung guntur
sang dipati saya nêngah
singa kêng tinrajang gusis

pra dipati ing bang wetan
kathah pêjah linimpung myang binindi
dipati Bangil wus lampus
Menak Calunthang pêjah
Menak Wiladaka ing Gêmbong wus lampus
pênatasing ron wus pêjah
bubrah wong wetan kêng baris

pra dipati Majalêngka
kalih ingkang kêsambut ing ajurit
Ngyajak Menak Angun-angun
Kalangbrèt Nilasraya
wus campuh wor tambuh rowang lawan mungsuh
têmah pêtêng magagapan
clèrèting mimis lir thathit

tan liyan swaraning paprangan
namung sêbrak rêkatak ting carêngkling
kumrapyak gropak makêpruk
pating krêkuh wong brana
ing payudan atêmah sêgara marus
kapalang drês ingkang jawah
cuwa kêsaput ing wêngi

wus mundur kang bandayuda
Sang Sri Bêsma langkung duka tan sipi
wadyanya tumpês manglarut
ginêtak ing ayuda
pra dipati pra menak kathah kang lampus
wus mundur ing Prabalingga
anggagap samargi-margi

malih ingkang kawarnaa
adipati ing Daha nata baris
anggêgrê anggajah watu
rêrêp anèng Ngajangan
tan kawarna ing latri enjing wus daud
mangangsêg mring Prabalingga
datan kawarna ing margi

wus prapta kikising kitha
wadya Daha kumrab ngabong-abongi
Sri Urubêsma kawuwus
sêklangkung dukanira
gya parentah pra menak para tumênggung
kinèn sami ngantêp yuda
sarya ngawaki ngajurit

gya budhal sabalanira
wong bang wetan krêrig tan ana kari
kadya wukir sèwu guntur
rumambak ing ra-ara
pirang-pirang magênggêng datanpa etung
umèb supênuh bêlabar
lir jalanidi mangalih

dêdamêl ing Majalêngka
saya cêlak bêbahak urut margi
saksana parêng andulu
mring dêdamêl bang wetan
adipati ing Daha ngabani wadu
kêng kala ganjur tinêmbang
têngara majêmur atri

wong saradula nrêrajang
para menak manurung saha dasih
mangêdrèl surak gumuruh
baris ing bang wetan
tadhah angrok rinok binrêrêk mapangguh
tur sami sudaranira
tan ana angeman pati

dhasar samya warêk dana
tuwuk dadar myang lèlèr sihing gusti
tan ana angucap takut
sênjata wus kawuntat
gumrêrabyak tumbak-tinumbak makêpruk
kulewang tarung lan pêdhang
gêbrag-ginêbrag ing tamsir

ing payudan sêgara rah
watang bangke sarah kêpala jisim
lumut bandera lêlayu
parang-parang turangga
liman pênuh muksyale sundawa têdhuh
kang yuda gagap ginagap
ting brêkuh syaraning kanin

dhêdhêl ngarsa wuri ngidak
ting salêbrak syaraning kêng mangungkih
wong saradula asêngkut
lawan Bugis Madura
kuwêl kèkèt pan kadya gêmak atarung
wênèh manakot manêkak
manuduk awanti-wanti

acangklèt wong Pranaraga
mambêng bali bandhung kuwêl kadya glis
maputrê mangkrak manuduk
anglir sulung tumangan
tumpês ngarsa ing wuri ngidak manubruk
maglut mapikut macuthat
ambandhol grènèng mawal kris

mangsah giwangkara nêngah
ngiwang-ngiwung mangamuk karo krêris
gya nrombol Menak Prêmangsul
dipati Pêkacangan
sru mangrênjah ing kuda kèkèt manaut
pêmatangira kaliwat
suduk-sinuduk sing wajik

kalih sami suranira
anrêrajang dipati ing Wêlèri
kinalih giwangkara wus
pêjah niba sing kuda
Ki Surônggapati ing Ngrawa mangamuk
Menak Pangsêng Pasuruan
tadhah akèkèt kang wajik

panumbakira kaliwat
Menak Pangsêng sinabêt wus ngêmasi
Surônggapati saya nglut
linambung sangking kanan
Menak Jaya Lêlana sampun mawêntus
ngêstul sinarêngan tumbak
dipati Ngrawa ngêmasi

Côndrakètu Endrajala
manrod mamuk singa tinrajang gusis
Sri Dewataka ing Bandhung
nadhahi Êndrajaya
rajèng Bali gung Walikrama manglambung
asikêp bindi nrêrajang
Côndrakètu anadhahi

trêngginas Sri Basutôntra
Côndrakètu sinabêt wus ngêmasi
Êndrajaya rajèng Bandhung
dangu pêdhang-pinêdhang
Dewa Jarumaka rajèng Bugis nêmpuh
sèlèh têgar narik pêdhang
Êndrajaya dèn larihi

nora titis pinêdhangan
saya dangu rêmpun ngêmasi
dipati Daha kawuwus
sampun ajêng-ajêngan
lawan rajèng Madura dènira pupuh
kalihnya anitih liman
acangklèt kang punang èsthi

asikêp lawung nênggala
rame jojoh jinojoh nora osik
ngrangkêp gada bindi nêmpuh
tan ana kang kuciwa
kalih sami widigbya sudirèng pupuh
lumumpat dipati Daha
angrasuk tunggil saèsthi

tan gumingsir sira sang rajèng Madura
kèkèt luhuring èsthi
agada-ginada
tan ana kang kuciwa
risang Sindura dipati
Sri Baudhêndha
samya èbêg ing galih

buwang gada mawa glut dhêngkah-dhinêngkah
kêpalaning kang èsthi
dhinêngkul wus rêmak
gya rêbah kapisanan
sarêng lumumpat sang kalih
tumibèng kisma
angisar gada bindi

umyang gumrah suraking mungsuh lan rowang
kadya ngrubuhnya langit
gong maguru gôngsa
têtêg kaya butula
kêng kala ganjur mêlingi
para dipatya
para raja nungkêbi

Adipati Sindura kèsisan bala
kinarubut ing bêdhil
sinasok ing watang
suligi kadya udan
sang dipati nora osik
singa rinêmpak
mawur tan môngga pulih

anrêrajang malih risang Baudhêndha
pinupuh sang dipati
nanging tan wigatya
kalih wus guwang gada
dhasok-dhinasok tan kongkih
sêndhal-sinêndhal
tarik-tinarik gênti

para raja mudhun sing turangga liman
ngêmbuli sang dipati
ana sikêp barga
sawênèh limpung kunta
wênèh gora piling gadhing
datan rinasa
ing Sindura dipati

maksih kèkèt cêcêpêngan ikêt pinggang
lan Sang Madura aji
astanira kanan
ingkang kiwa manglawan
singa cinandhak tininggil
binuncang kentas
rêmuk luluh ngêmasi

singa ingkang mangrasuk dhinupak pêjah
Menak Sopal ngêmasi
dhinêngkul muka crah
ya ta Sri Baudhêndha
duk ginggang sigra ingungkil
binuwang kentas
Jaya Lêlana aglis

numbak sangking kiwa rinêbut wus kêna
watang atugêl kalih
Dyan Jaya Lêlana
kinisar anèng tawang
sinabêtakên tumuli
dening prêbatang
luluh wus angêmasi

Sri Dewagung Walikrama sigra mangsah
ngrasuk goco kêtampin
curiga rinêbat
binuwang sampun kentas
maputrê mawa glut tunggil
sigra binuwang
kentas sang rajèng Bali

Sira Menak Caluring nuduk katampan
kinisar nèng wiyati
Caluring kinarya
mamuk mamupuh lawan
wus bubrah tataning baris
amawurahan
menak raja ngunduri

Sang Sindura wus kawuron ing ngayuda
singa sinêrang gusis
Kotbuta umapag
mangrênjah kuda galak
pamêdhangira tan titis
kuda dhinupak
rêmak wus angêmasi

tibèng kisma Kotbuta ngrasuk binuwang
Angkatbuta ngingrêri
sing wuri manrajang
mêdhang sampun kêtampan
binuwang kentas lir mimis
Sri Urubêsma
dukanira tan sipi

sigra mangsah ginarbêg wadya sêliran
sarya anitih èsthi
seta pun palwaga
wong galagothang arsa
bajobarang kanan kering
wong gathudara
juranggathu nisihi

Macan Ambal Caruk Dhênggung Surarayah
miwah wong Cukil Manik
Rujakpolo lawan
Surabêthot sumahab
asikêp ganthol cêmpuling
grêrènèng canggah
pêpênthung lan suligi

wong ing Daha wus kumpul malih barisnya
sasisaning kang mati
nusul mring dipatya
sarya nêmbang têngara
sumêdya mangantêp jurit
rêrêmponing prang
ya ta sang adipati

sarêng mulat Sri Bêsma umangsah ing prang
lêgèng tyas sang dipati
majêng mangsah dharat
gadanira kinisar
saha bala galong pipis
surak lir grêrah
kalaganjur munya sri

sarêng cêlak sira Sang Sri Urubêsma
sigra têdhak sing èsthi
wadya kinèn surak
rame têngara gumrah
salomprèt kakênthung bèri
bêndhe sauran
têtêg mawanti-wanti

Sênsayenggar sira dipati Sindura
dhasar agêng ainggil
asinggah wiraga
sigra ing tindakira
kadya anggobahna bumi
amandhi dhêndha
ebat kêng aningali

amakutha jamang sungsun pinaraba
remanya pinara tri
atêngbah mênggala
tinon lir Jayajrata
Sri Urubêsma sru angling
lah ta Sindura
sun eman mapag jurit

nora wurung sira tumêka ing pêjah
dudu lawanmu jurit
angur anututa
sira nora palastra
besuk yèn ingsun wus panggih
lan prabu rara
sira sun gawe bêcik

lawan ingsun têtêpakên anèng Daha
lan sun wuwuhi linggih
Kalangbrèt Trêsana
Trênggalèk lan ing Rawa
lawan sun trimaning putri
nyunyah Mrêtisa
lawan picis sakêthi

adipati ing Daha sarêng miyarsa
talingan lir sinêbit
akras sêbdanira
ora Si Menakjingga
tan kêna ginawe bêcik
tan duwe ala
Maha Brawijayadi

sira dadak balela amurang krama
pêksa angrata bumi
yèn maksih Sindura
alya agirang gumya
kêplok tangan banting sikil
tan wurung sira
rêmuk katiban bindi

gumyalatah sira Sang Sri Urubêsma
ambapang sarwi angling
mara Sindu mara
tibakna bindènira
Kotbuta Sang Adipati
krura mawa glap
kumrêkèt waja gathik

punang dhêndha tinimblasakên buntala
bungkar kang punang bumi
anggrêro lumumpat
Urubêsma jinangkah
ginada mawanti-wanti
kêng gada rêmak
kurdhanira tan sipi

gya rinasuk Sri Bêsma sigra kinisar
sinabêtakên aglis
ing watu kumlasa
ajur kêng punang sela
sênsaya krura mawêngis
manaut rema
Bêsma tinubruk aglis

sinabêtkên prabatang ajur kang wrêksa
risang Daha Dipati
klangkung bêk sarosa
mangrik mangrah ruhara
kumutug mawulat agni
ambêdhol sigra
waringin gya tininggil

wong ing Daha alok mati mati sira
surak gumêntur asri
makubêng sumahab
wong Daha lan wong wetan
Sri Bêsma bapang mabêlik
dhapur mathingkrak
bêksa anolèh wuri

bêkuh mabutênging manah
sang dipati giro andrês waspangrik
magarot bau sumiyut
lumumpat ngisar gurda
kadya baubajra kêng gadhong mawêdrug
sinabêt Sang Urubêsmi
angglêpung punang waringin

gumrah suraking wong wetan
kênthung bèri syaranira mêlingi
risang Sindura mawêdrug
bêkuh Bêsma cinandhak
putrê cangklèt ambêg sarosa kumutug
rinaruwuk Sang Sri Bêsma
dhinêkah mangungkil wanti

kinisar kumbul kêtampan
sinabêtkên ing wrêsa nora osik
dhinupak kontal tinubruk
winangkris dhuwung rêmak
kèdêg kèlês ingukêl wanti ginuntus
cape astane dipatya
sêkala angêmu gêtih

kinipat kontal lir balang
Urubêsma tibèng siti kuwalik
sakêlangkung dukanipun
nyandhak bindi pusaka
wêsi kuning ingikal kinisar wêtu
dahana mangarab-arab
Sri Bêsma asru dènnyangling

hèh Adipati Sindura
lah pilihên urip kêlawan pati
dene ta kêlangkung-langkung
bêk sura digung ing prang
Sang Dipati Sindura nauri wuwus
iya sun pêlaur pêjah
mulih kawisiksan mami

untapna mring ariloka
ingsun nusul Maha Brawijaya ji
lah ta payo-payo gupuh
tibakna bindènira
sang dipati gya mêgat napas wor pamruh
lan dewane Yyang Wisiksa
Sri Bêsma nrêrajang aglis

sidhakêp risang Sindura
nora lawan binindi kêng pok kuping
kapisanan lumêstantun
seda anèng kêlagan
sasisaning pati wong Daha mangamuk
sawênèh ngrêbat kunarpa
layoning sang adipati

gêpah winrating turôngga
wus binêkta lumayya dening dasih
lumêbêt jroning wanagung
wong wetan wus katilap
marêbut rok wong Daha sarêng gumulung
Ki Kêbo Gêdhah umangsah
labuh pan sarya anangis

para sêntona karuna
samya labuh mangamuk karo krêris
wong galagothang mangêbyuk
wong juranggathu panggah
macan nambak rujakpolo daragathu
caruk dhêgung surarayah
Surabêthot ngrubut jurit

Ki Kêbo Gêdhah magalak
wong Blambangan akèh wonge kang mati
Angkatbuta sigra nêmpuh
Kotbuta ngingtrê wuntat
Kêbo Gêdhah kinalihan dènnya pupuh
pinêdhangan sampun pêjah
pra sêntana para mantri

kinarubut sampun gêmpang
kang kusyalit larut tan môngga pulih
Katbuta Kotbuta manglud
sarowangnya mangrêmpak
Urubêsma kondur masanggrahan sampun
saha bala sakusyala
ya ta gênti kang winarni

nguni Kumitir lan Seta
nuwun mangsah mêthuk Sang Urubêsmi
ngirit wong sajro sêdarum
lan menak kêpatihan
sampun prapta pasêdhahan gunêm rêmbug
lawan Madiun Dipatya
kincang menak balaruci

gêlar gajah têpèng sara
Jagaraga Ki Menak Brajamusthi
ing Kartasana Kêlungkung
Sarêngat Bagaspatra
angulari nênggih pakewuhing laku
paran yayi dayanira
si paman Sindura uwis

anglanggar mring Prabalingga
kari gawe nêmu sisa ing jurit
Layangkumitir umatur
kakang mas Layangseta
tan suwawi ulun nusul mring apupuh
kados dede wong prawira
amomor nunggil pakardi

asae bawa priyôngga
kantênane benjing paman dipati
andhap ungguling apupuh
yèn marêngi kangkang mas
paman Kartasana priyogi ingutus
lan yayi mas ing Sarêngat
pun kakang ing Saosragi

angaturna kang nuwala
nênggih dhatêng Daha paman dipati
nantun kêsagahanipun
yèn kêdah binantonan
kônca tiga wau lajêng amangêmbul
sarta inggal aputusan
mring kakang atur udani

sêdhêng panduka umangsah
ngirit kônca Madiun lan jro sami
tan ngèsêman jananipun
lamun paman dipatya
sinagahan priyôngga ingkang apupuh
yudane pun Menakjingga
apa gawe magut jurit

kônca tiga awangsula
ulun ajak baris ngriki priyogi
sêdhêng têbih cêlakipun
datan kontap ing mêngsah
tan kagêpok kanisthan lingsêming pupuh
jrê paman Dipati Daha
cupêt nalar ing wêwadi

angandika Layang Seta
iya bênêr ing aturira yayi
paman Sindura abusuk
nora nganggo wêweka
tan ngawruhi anggah ungguhe mring mungsuh
tan malipir kasujanan
sêksana akarya tulis

dhapur mring dipati Daha
sampun dadya Layangseta nêbdaris
lah paman Menak Kêlungkung
lan yayi Bagaspatra
lawan kakang Brajamusthi ingsun utus
anusul mring Prabalingga
angaturna surat mami

nuwala wusnya tinampan
Adipati Trêsona Saosragi
Srêngat mangkata sawadu
antara saonjotan
gya kapêthuk wong kang sangking kawon pupuh
saya sinêrang lampahnya
anulya kapêthuk malih

wong brana sapirang-pirang
tinupiksa sasolahing ajurit
umatur andhap kang pupuh
wadya ing Majalêngka
saya manrod lampahnya tandya kapêthuk
dêdamêl loroding aprang
saha tawan-tawan tangis

tinanya mangsuli tandya
Adipati Sindura wus ngêmasi
kasambut madyaning pupuh
pra dipati tumpêsan
para menak dêmang rôngga sirna gêmpur
dèrèng dumugi têtanya
kêsaru wong wetan prapti

wong Trêsôna samya nulak
wong Sarêngat Saosragi mangisis
kathah pêjah rinaruwuk
kang mlayu nandhang brana
pra dipati angawaki ing apupuh
ngêtap kuda ngêmbat watang
singa kang sinêrang mati

kêkênthung bèri gumrêrah
surak awor lawan krutuging bêdhil
Kotbuta mingrê manapuk
Angkatbuta mangrêmpak
Bagaspatra ingindhih sêkala têmpuh
silih rok bêbang ginêbang
Menak Kalungkung nulungi

Kotbuta nrombol manumbak
tatas têrus Menak Klungkung ngêmasi
mangrêmbat wong juranggathu
nigas mêstakanira
Bagaspatra agiras sigra lumayu
Menak Brajamusthi panggah
kinarubut cêmpuling

kudanya ginanthol rêbah
Brajamusthi cinandhak dèn kêmbuli
pinikut pusara sampun
rinusak dhinèdhèlan
kari ngadêg mung cêlana ingkang kantun
Bagaspatra wus binêdhag
wong Surarayah nadhahi

Buta Kotbuta mangrêmpak
galagothang rukdhênggung cukilmanik
gathudara juranggathu
wong bajobarang ngrayah
Surabêthot Rujakpolo sru mangêbyuk
ngêdrèl nyêmpuling manyanggah
grêrènèng nurung mênthungi

kinarubut ing akathah
Adipati Srêngat numbak manitir
wong Caruk Dhênggung gumulung
mamrêm mamuk mangrêmpak
Bagaspatra kudanya rêbah wus lampus
pangamukira adharat
watang rinêbut wus kêni

cinanggah dening wong kathah
wus pinikut sarta dipun dhèdhèli
wong gathudara arusuh
apan sawênang-wênang
jinogètkên sarta tinimblis ing pênthung
sinurak agiyak-giyak
babêstan kalih dipati

ngaturkên mring Prabalingga
Angkatbuta Kotbuta manglut sami
sakancanira manglarug
prapta ing Pasuruan
ngabong-abong anjêjarah ngrayah mikut
Dyan Kumitir Layangseta
gugup tyasnya sang kalih

datansah abilulungan
wôngsa ing jro bubar larut kang baris
Buta Kotbuta wus rawuh
sabala sakusyala
ngobrak-abrik amêdhang numbak manuduk
nyêmpuling masrê manyanggah
kênthung bèrinya tinitir

wong Majalêngka sumêbar
asasaran tanbuh ingkang dèn ungsi
pra mantri kathah kapikut
Kumitir Layangseta
kêkadhalan aniba tangi lumayu
anjrunthul turut jêjurang
Menak Madiun kawarni

sira Gajah Têpèngsara
Balaruci kêpanggih mêmpên sami
arakit sawadyanipun
anèng sajroning wana
labêtira kabrukan wong Majalangu
dhasare nora pitaya
tinindhihan radyan kalih

mila ing manah sumêlang
rangu-rangu dènnya nglabuhi jurit
Seta Kumitir wus pangguh
lan Gajah Têpèngsara
Balaruci kudanya kalih pinundhut
syandana sami pamêjah
asêndhêt dipati kalih

dènira mangsuli sêbda
sinaosan liyan agêming jurit
Layangseta langkung bêndu
ngundhat mangundhamana
Dyan Kumitir manarik curiga gupuh
kuda kalih cinuriga
kapisanan wus ngêmasi

kurda gajah têpèng sara
Balaruci wadyane dèn kêjèpi
gya giyak ngêdrèl gumrudug
dyan kalih nêbas-nêbas
pinêtakan pêlayune nusup-nusup
dipati kalih wus rêmbag
ngumpul mring Katbuta patih

anulya minta putusan
kajinêman kêkalih tur upêksi
mring Buta Kotbuta sampun
panggih punang utusan
awotsêkar kya patih ulun ingutus
dening Gajah Têpèngsara
Gêgêlang lan Balaruci

ing kinandhang saha sêmbah
yèn ing mangke gusti kula dipati
datan eca manahipun
suwitèng Majalêngka
sêdya biluk angabdi jêng sang pukulun
narendra ing Bêlambangan
yèn parêng lawan kya patih

kêsmaran sarêng miyarsi
Ki Patih Buta Katbuta
lah ta utusan dèn age
aturana gustènira
luwih rumojong ingwang
biluk marang jênêng ingsun
kang punang duta umêsat

prapta aturnya wus titi
dipati kalih gya mangkat
wus prapta sasolahnyanor
ki patih ngrêsêpi sêbda
sami sêtya sumêtya
miwah janji toging pupuh
ki patih wus tur uninga

mring gusti Sang Urubêsmi
ya ta ri sêdhêng kawarna
ing Prabalingga sang rajèng
datansah sinewagara
nayub lan para nata
dipati menak tumênggung
pra dhaèng lan para rôngga

dhasar mêntas mênang jurit
gumuntur syaraning gumrah
ya ta kêsaru praptane
utusanira dipatya
lêlurah kajinêman
Udan Prahara ranipun
lawan pun Barat Katiga

mangah-mangah wêdana brit
lir sêkar wora-wari bang
kanyina yèn angsal gawe
wus titi saaturira
anyaoskên trêsôndha
kêpala menak kêlangkung
lawan ngaturkên bêbêstan

Jagaraga Brajamusthi
ing Sarêngat Bagaspatra
Sri Bêsma pangandikane
lah yayi mas ing Madura
kadya paraning karsa
Sri Baudhêndha umatur
dewaji yèn pandukarsa

prayogi dipun têlasi
jamak wong tilasing aprang
amanggih pati têmahe
lamun ajriha ing pêjah
ing nguni punapaa
tan têluk dèrèng ing pupuh
angêdohi tindak nistha

Sang Prabu Bêsma lingnyaris
lêrês yayi mas Madura
nêdha pinêjahan age
ya ta sampun kêlampahan
tinunuh ing akathah
tinigas murdanira wus
Brajamusthi Bagaspatra

gya wontên utusan malih
sing patih Buta Katbuta
atur uninga sang rajèng
ing môngka rêkyana patya
wus ngancik padhêkahan
Seta Kumitir wus pangguh
nanging oncat sing barisan

mawut sawadya magusis
lan malih atur uninga
dipati Madiun karo
aran Gajah Têpèngsara
kithanira Gêgêlang
lawan malih wêstanipun
Balaruci ing Kinandhang

têluk dhatêng kyana patih
tan mawi krêrana aprang
laju kinandhi ing mangke
baris anèng Pasêdhahan
lawan miyarsa warta
Rônggalawe badhe rawuh
ing Tuban sabala tôntra

sapasisir môncanagri
Sri Bêsma kêlangkung suka
kang duta tinulak age
sarta paring mimis obat
mring Madiun dipatya
sarta makutha lan dhuwung
kampuh tênapi cêlana

miwah inuman ngajurit
brandhuwin arak wêragang
tan winarna ing lampahe
gêntya ingkang kawarnaa
ing Tuban sang dipatya
sakônca wadya nung-anung
prapta ing Bangil nêgara

wus tarub kawula alit
têluk mring dipati Tuban
ya ta duk sarêng praptane
pra dipati para menak
rôngga lan sinangsraya
akumpul dhahar makêmbul
kang gêndhing munya mangraras

anginum dhasar wrêradin
ya ta sawusnya luwaran
sowang-sowang mring kuwone
kêsaru Dyan Layangseta
Kumitir gurewalan
manangis sumungkêm suku
angling sang dipati Tuban

putraningsun radyan kalih
sampun amônca udrasa
paran purwa wusanane
umatur Dyan Layangseta
dhapur ulun dinuta
ing maha sang umarèng rum
kinèn nindhihi panduka

minôngka tingale gusti
anjênêngi yèn tuwan prang
nging lami ngantosi ingong
paman dhumatêng panduka
kalungsèn datan prapta
ulun nganti sarya magut
andhêsêg mring Prabalingga

botên nyata botên ngimpi
para menak kêpatihan
ing manah wus mirong kabèh
kaid lan wong Bêlambangan
anèng ngarsa manulak
ambanggèl ngêpruk ing pupuh
kawula kasoran ing prang

wôngsa ing jro mawur gusis
kèlês karoban ing mêngsah
wantu wong Madiun kabèh
ing Kartasana Sarêngat
ing Saosragi lawan
Kotbuta Katbuta manggut
ulun karobaning lawan

kêsangsang ing ganjur lungit
wong Majalêngka sumêbar
mila kawula lumèngsèr
yèn enggal paman praptaa
kados tan ngantos tiwas
sang dipati mèsêm muwus
anak lêrês jêngandika

Dyan Seta umatur malih
paman Dipati Sindura
ing mangke wus têkèng layon
tumpês ing sabala tôntra
awit para dipatya
ambalik nulak manapuk
punika tiwase paman

wimbuh pun Kotbuta patih
Katbuta samya mangrêmpak
paman kalantur yudane
pitambêt cidra ing aprang
têmahan kenging gêlar
kagyat sang dipati ngungun
wusana arum ngandika

baya karsaning suksmadi
kakang mas dipati Daha
kêsambut madyèng palugon
tansah kumêmbêng kang waspa
matur Dyan Layangseta
wong wetan ing mangke manglud
baris anèng Pasêdhahan

wangsul paman adipati
ing mangke karsa panduka
kadi pundi ing palugon
nêgari ing Majalêngka
panduka kêng kawogan
timbalannya sang dyah prabu
ulun kinèn dados tingal

anggêp panduka ngajurit
tênapi kang pra dipatya
para menak sêkathahe
ulun sumôngga ing tuwan
mênggah dadosing aprang
tanapi sirnaning mungsuh
prabu rara wus pitaya

dumugi agunêm kawis
sang adipati ing Tuban
ing dalu tan winiraos
enjing budhal saha bala
nglanggar mring Pasêdhahan
kadya gunung alêlaku
lir samodra rob bêlabar

lir sêkar sêtaman asri
sinang lir gunung pawaka
èbêg mandrawa pênuh wor
sotyampayana kumilat
jatha mangarab-arab
kang hru sêsêg-sêsêg gêntur
gora rèh mangrah ruhara

têtunggul kêkôntha asri
lêlayu lawan bandera
teja wangkawa pindhane
kuwung kawawang ing tawang
lir obar-abir sinang
nagri ing Bangil kapungkur
lir pêksi andon kunarpa

sira Buta Katbuta winarni
Balaruci Gajah Têpèngsara
gunêm rèhirèng palugon
rêmbug kang baris mundur
sawetane ing Kalicacing
mancal sing Pasêdhahan
saha bala daut
dinugi tan bangkat karya
wus binabot abot boboting ajurit
risang dipati Tuban

datan wêgah prakosyaning jurit
nora wang-wang sêkti kadigdayan
ingkang dadya pakeringe
dènnya maglarkên wadu
saha dasih sakônca mantri
menak rôngga dipatya
mèstuti tyas kêmbul
raharja sura wêweka
bisa ngadu ing bala tôntra mamrêsih
sumbaga Jayèngrana

nora wurung pakewuh dènnya mrih
ayêm ginasah waskithèng gêlar
ngarah-arah pakewuhe
patitis ing apupuh
pilih gêlar atandhing jurit
jrê Buta Angkatbuta
wus tau padha wruh
gya badhol ngunduri lampah
macak baris sawetane Kalicacing
mangongkang ing hèrnawa

biting kapang amidrê miranti
sinêla-sêla ing kalataka
sarta minta bantu age
mring gusti sang aprabu
Urubêsma krêrig bantoni
dhaut sing Prabalingga
sabalakusya nung
pabarisan amêltar
biting rompoh anèng sawetaning kali
mariyêmnya pinasang

malih warnanên dipati Tubin
mangu sarêng praptèng Pasêdhahan
wong wetan sampun lumèngsèr
dadya lêrêp sadalu
sang dipati sêksana enjing
budhal sabakusya
lumrang wra supênuh
lir jalanidhi lumembak
rênggèng sarabusana lir surya sangking
ngudayagiri Bêsma

sampun prapta sakilèn bênawi
baris aglar tata pabitingan
pinasang kalatakane
sinang abra supênuh
lir mahendra sêkar mangalih
sonar yyang arka merang
gêbyar-gêbyar santun
pating karênyêp sumirat
prênadèng rat sênsaya minuni sari
nanging tan nglanjak ing prang

atanapi wong wetan kêng baris
datan purun mêdali ing aprang
eca nèng jro bitingane
tansah samya anayub
asauran kang gêndhing muni
surak ambata rêbah
agênti gumuntur
sadintên sadalu pisan
tan ana prang kang gêndhing munya mangrangin
mawêntar kawiragan

lamun dalu sumuk mring ngyiyati
tatorira wadyèng pabarisan
ngakasa gumêrah tinon
mega-mega manglayung
lir rahina padhanging siti
myang jalma ngambil tirta
mring kali masêlur
sumilak obor sumêbar
mubyar-mubyar munggah mudhun mring bênawi
wimbuh srinya winulat

dungkap kalih dintên kalih latri
datan ana mêtoni ing aprang
rèrèh padha pêngarahe
miranti siyang dalu
sagunging kang para dipati
ngumpul makuwon Tuban
drawina manayub
mêntarakên kawiragan
kasêntikan abêksa rinakit-rakit
gêndhing munya mangraras

wênèh bêksa rinakit wong jurit
kang sawênèh bêksa rangin dhadhap
bêksa kêmbang myang jêbênge
wênèh abêksa gambuh
wênèh bêksa manginum larih
ngêdhasih punang sênggak
lokira gumuruh
kang kêplok ambal-ambalan
sang dipati tansah mèsêm aningali
nyêngaja sukaning lyan

ingkang dadya gawoking ningali
lamun bêksa Arya Purybarana
lan Krêtagnyana sisihe
rèh gora-godha digung
aprakosya ngobahna bumi
Kumitir Layangseta
bêksanira baud
bêsus rarasing irama
sapêngadêg sasolah pawor lan gêndhing
dadya pangeram-eram

ya Yang Utara Warasôngka mrih
ri sêdhêngira mangrêpa ing dyah
urut lan solah netyane
radyan patih amungguh
sisih lawan Menak Widuri
ing Pathi kadya kêmbar
solah wiraga nrus
tan kêbatang asung rimang
mung sêdhêpe prawira amrak atèni
lir Nakula Sêdewa

lyaning para menak pra dipati
samya dawêk tan ana kuciwa
Ki Rônggalawe duk anon
mèsêm suka ing kalbu
tandya dhahar minum wêradin
ngênting dènnya kêsukan
Sri Bêsma kawuwus
magiyak amawurahan
Urubêsma acucut dènnya mangibing
mangèbyèng kasêntikan

slomprèt kênthung bèrinya tan kari
wadya kinèn bêkik asauran
têka dadi pêpantêse
sawênèh para ratu
ingkang gêndhing Acarabali
wênèh bala gumêntar
wênèh slomprèt tambur
sawênèh rêbab biola
sasukanira wusnya mangêmbul bukti
minum aprajanjeyan

para dhaèng para rôngga sami
para menak tinodhi ing aprang
Malangsumirang ature
sumbar-sumbar gumuruh
lir gapyuka padha sawêngi
miwah kang para lurah
tansah ngajap pupuh
Maharaja Bêsma sru suka
gathudara juranggathu dèn kilèni
miwah wong galagothang

bajobarang rujakpolo manik
carukdhênggung myang wong surarayah
gumrêrah kêsaguhane
wênèh ana bêngkilung
miwah padha rowang cangklèt brik
kèkèt makuwêl krêrah
macaruk gumulung
putrê-maputrê kakinak
pèngêl mangkral datan kawarna ing latri
ngênting durma kasukan

kawarnaa sira Radyan Layangseta
enjing nyêpêng wong Bugis
nuju pêkathiknya
Sri Dewa Jarumaka
kupingnya pinrung sasisih
cinukur mrapat
gya kinalungan tulis

dhapur dhatêng rajèng Bugis Jarumaka
surat pênantang jurit
sêksana wus prapta
ngarsane Jarumaka
kagyat sarêng aningali
wêngis sêbda kras
surat binuka aglis

ijêmannya pèngêt ingsun Layangseta
kang angsal sihing gusti
turing kang minôngka
pramugari ngalaga
praptoa mring rajèng Bugis
Sri Jarumaka
yèn padha wong linuwih

anabranga mring sakulone bêngawan
payo tandhing lan mami
yèn dhasar prawira
prajurit suramrata
eman jumênêng nrêpati
yèn tan puruna
angur nisila têki

jrê wong Bugis iku cocote lir luwak
tan patut awor jalmi
akuthuh tur mangkak
ngawula Menakalas
ratu jêjêmbrêri bumi
tan wurung sira
dadi pasrahan pati

sampun putus ungêle punang nuwala
sigra ngabani dasih
Dewa Jarumaka
sabala sakusyala
bêngkêlung gêbyur bênawi
wong kawan nêmbang
mangrêmpak anèng warih

gamanira mung cundrik lawan kulewang
towok wargu cêmpuling
nglangi ting kurambang
Bugis sapirang-pirang
pinetaran sangking nginggil
akathah pêjah
prandene tan ngunduri

sampun nabrang mring sakuloning bêngawan
Jarumaka abêkik
sabala nrêrajang
mangrêmpak pabitingan
ingêdrèl nora manglèsi
nusup magalak
Layangseta anggêndring

amarêngi pabitingan ing Lamongan
lan bitingan Garêsik
rinêmpak wus bubrah
gègèrira puyêngan
kadya gabah dèn intêri
Sri Jarumaka
manon mangowak-awik

sigra mangsah Menak Tohpati Nglamongan
Sawunggaling Garêsik
dharat sikêp watang
sawadyanya kinêtap
gapyuk kèkèt silih ungkih
kuwêl sangkut prang
wong Bugis kadi bêlis

Jarumaka amuwuh mring Layangseta
hèh papagêna mami
payo Layangseta
padha wong suramrata
ngling sarya nyukit mapiling
mêncak macithat
nêpak lamêng-mêng matitir

Sawunggaling angucap mring Bugis Raja
adoh elok mangincih
mring Dyan Layangseta
payo nrajanga mring wang
sun kêmbari padha siji
Sri Jarumaka
ngikal lamêng mawêngis

mêncak milar manapuk ing kering kanan
singa tinêbak mati
maputrê nrêrajang
nglamêng sarya amilar
Sawunggaling anadhahi
landheyan patah
pêdhangira tinarik

nabêt langkah Sri Jarumaka malumpat
Tohpati anglarihi
tinangkis watang crah
rinukêt jaja bêncah
cinorok murda cinangking
abyuk mangrêmpak
wong Bugis galong pipis

Sawunggaling sampun katangkêb ing papan
kinrutug ing cêmpuling
rêbah gya tinigas
sirah kinarya onclang
sang adipati ing Tubin
duk amiyarsa
dukanira tan sipi

amarêngi Radèn Arya Purbarana
lawan rahadyan patih
nèng ngarsèng dipatya
kalih wus sigra-sigra
kêlawan wong Jadhipati
prapta ingajang
ngrêmpak rok silih ungkih

wadya Bugis nyêmpuling ginêbang kentas
nusub kacundhuk biring
amêncak tinumbak
milar-milar winatang
nadyan putunga kang biring
lamun ingancap
nadhahi mêdhang miring

kêngkat lampik akèkèt dugang-dinugang
manglut untir-inguntir
cinundrik tan tatas
wong Jadhipati panggah
winangkris Bugis kèh mati
rahadyan patya
kinrubut kalih katri

sinêkawan liniman dyan patih panggah
linamêngan tan osik
cinundrik pinêdhang
tansah wayang-wayangan
brêstha kawal tinampiling
pèngêl kalênggak
binithi crah kapicil

Purbarana kinêmbulan ing akathah
gêbang buntar manitir
singa maju pêjah
numbak cinuthat kentas
akathah laju pinandhi
bangke tumawang
dhupak manganan ngering

Jarumaka amêndhak pilar nrêrajang
tinadhahan ing biring
katulak manrajang
malih ginêbang kontal
mamuk mabutêng manangrik
miring lumumpad
sarya manangkis biring

gapyuk mocok ing griwa kuwêl magalak
Purbarana tan osik
mangungkil binuwang
gya dhawah ngering nganan
mêcok kêpala prajurit
matigas tatas
gapyuk wor kèkèt malih

lan Dipati Sêdayu Dyan Purbarana
wêntus lamêng mawal kris
mawa glut putrêran
kalih sudirèng aprang
mangungkih bênggang tininggil
Sri Jarumaka
binuwang tibèng têbih

anututi Dyan Arya Dayapuspita
ngancap kêt pinggang mundur
kang rema mangikal
pinutrê anèng tawang
winuwung sang rajèng Bugis
dening curiga
salang tatas ngêmasi

wus gumulung pra menak para dipatya
mangrêmpak ing wong Bugis
manigar manumbak
ngêstul nuduk amêdhang
manah masrê anyêmpuling
mangglut manigas
saya kathah ngêmasi

wadya Bugis lir sulung lêbu tumangan
bangke sungsun matindhih
ingkang lagya nabrang
tinadhahan wong Jipang
Krêtagnyana numbak nitir
asarah bathang
bêngawan mili gêtih

wadyèng Bali anggêbyur aramon watang
wong Jipang ametari
bangke ting kurambang
ing wuri jêjêl nabrang
Katbuta Kotbuta patih
kadya kitiran
lawungnya ngampah jurit

rajèng Bali umangsah wus ingadhangan
mring Prabu Urubêsmi
wong wetan mêlatar
aglar anèng pinggiran
sampun sinapih kang jurit
ingkang wus nabrang
tumpês tan ana kari

sampun sami amakuwon pabitingan
sira Sang Urubêsmi
siniwèng pra raja
pra menak pra dipatya
para dhaèng para mantri
ya ta ngandika
mring sang Madura aji

yayi prabu paran prayogining lampah
pakewuh dènnya jurit
kalangan bêngawan
wadyakèh samya risak
tan kêna nrokos jurit
kêlamun datan
linanggar tan nglawani

dèn antosna sacôndra môngsa lawana
paran rêmbage yayi
matur Sri Madura
dewaji yèn kawula
sae ginêbyuran sami
singa kang bêja
pasrah ing Yyang Suksmadi

rajèng Bali tinaria ta aturnya
yèn marêngi dewaji
yogi kinartêgan
nênggih ingkang bêngawan
ngong merang wandea jurit
mendah ta ingkang
pocapan ing sabumi

lamun datan dados ing rêmbag punika
suwawi milih malih
sabrangan kang kêna
cinacak dening kuda
nadyan campuh jroning kali
yèn têbih lawan
pabitingan kang lami

rajèng Kêling tinaria ta aturnya
ulun rêmên anganti
tan kenging inguntap
nadyan sasèn-sasèna
arjaning bala kêng pinrih
lan sampun ngantya
cuwa karsèng nrêpati

yèn kinginga tuwanku sampun kêmaga
amondhong prabu dèwi
ya ngrisakkên bala
tuwan yèn pandukarsa
Buta Katbuta tinari
kapriye bapa
prayoganing ajurit

sira Buta Katbuta matur wotsêkar
lamun suwawi gusti
baris ingunduran
dimèn wong kilèn nabrang
dhumatêng wetan bênawi
tuwan kondura
mring Prabalingga gusti

kang supados pun Rônggalawe ing Tuban
galak anêmpuh jurit
gampil tinadhahan
mila mangke tan nglanggar
ering mring panduka gusti
alit kang manah
manungsa Maospait

kang supados kinginga ginlaran ing prang
têmah ènthènging jurit
dipati ing Tuban
kêlamun dèrèng nabrang
ginêbrag ing rèh tan kongkih
ayêm ginasah
papanipun miranti

Sang Sri Bêsma sakêlangkung dukanira
manêntak sabda wêngis
langkung merang ingwang
ngantya mundur sajangkah
mendah ratu Maèspait
mèsêm ing manah
dinugèngsun gumingsir

rèrèh têmah miranti srayaning aprang
kurang gugur Kumitir
kaya dudu lanang
wong agung Bêlambangan
wiguh mawigih ing pati
matur wotsêkar
Buta Katbuta patih

hèh prabuku pukulun ginalih wangwang
rêbut rok silih ungkih
nèng madyaning aprang
ulun mundur sajangkah
cacahên sabiting-biting
lamun kumêdhap
mingo sagadhong pari

sinosoga ing ganjur biring mangatap
datan langkung dewaji
mung sagêd amangsah
rèh mungsuh ayêming prang
julig ing gêlar patitis
datan maganas
kewran tangkêbing dasih

para raja gumulung ngêmbul aturnya
Buta Katbuta patih
wus lilih Sri Bêsma
kundur mring Prabalingga
pra raja menak dipati
dhaèng myang rôngga
daut sakusyanya tri

sira Buta Katbuta mundur sêksana
manglar atata baris
nèng kikising kitha
menak raja dipatya
sêpalih sampun rinakit
gênti kawarna
sri nataning ajurit

