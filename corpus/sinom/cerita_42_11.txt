ya ta Dyan Damarsêsôngka
kagyat dènnya nukmèng pati
ginusur ing gôndawida
cinêcêpan sêpah wangi
sarya winungu wanti
tinangisan kandrêsan luh
napasira lumampah
sagung plawanganing budi
sampun pêpak kang ingaran pôncadriya

Rêtna Dèwi Anjasmara
duk mirsa napas lumaris
acrêp raosing wardaya
dyan tansah winungu wanti
nglilira wong abênthing
kakang ingsun apan rawuh
wêlasa mring manira
kangmas sira sun kauli
sok mulyaa muktia tilam asmara

ya ta kang mindha kunarpa
tumindak praboting urip
sira Dyan Damarsêsôngka
kang dadya kagèting pati
anrus kulunging galih
duka pidihing prêmbayun
têmahan paripurna
radyan sêksana wus nglilir
kewraning tyas dènira api kêntaka

pamurcitaning wardaya
hèh jawata kang linuwih
paran ing awak manira
kêcakup putraning patih
dewa kang mugi-mugi
têtêpna pangèstuningsun
ywa ngantos kenging coba
dasihe ginebang èstri
hèh jawata kêkahna tyas kang raharja

Rêtna Dèwi Anjasmara
Dyan Sôngka winawang wanti
sarya sinuryan hèr mawar
èsmu alihan dyan mantri
amingkêd saking kêdhik
tan wrin anyundhul prêmbayun
Anjasmara anjingkat
mèsêm sarya anyablèki
iki si wong mati têka anggêlathak

mara kakang mas wungua
anggantèna masak rawis
dene iki wus agêsang
têka tan arsa alinggih
pêjah pupyèngsun kalih
sun alihan wong abagus
êndi sêpahmu kakang
sun lironane wong bênthing
sang dyah mucang sawusnya nêbda mring radyan

ênya-ênya kakang sêpah
cinêcêpkên samya lathi
amengo Dyan Damarwulan
obahnya sinangkan lirih
dhawah ing pangkyan nênggih
tan wrin kêlajuk kakêmpung
sang dyah kagyat anjola
kang jôngga sinundhang malih
ingingokkên kang mindha kunarpa kiyat

sang dyah sêksana alihan
Radyan Sêsôngka gumuling
wêdana tumibèng ja-
wonga-wonga kang marêngi
kasmêkannya sang dèwi
kêlorot sang dyah agupuh
tinangkêb prêmbayunnya
dawêk katingal sêpalih
Anjasmara radyan sarêng kumêsarnya

kasmêkan wus winaonan
Dyan Sôngka ngunduri ririh
mêksih api kapidhara
radyan lambungnya pinuntir
èsmu kagyat dyan mantri
anjumbul murcitèng kalbu
hèh Suksmana kang mulya
têguhna ing tyas kang suci
hèh jawata awlasa ing titah tuwan

radyan saya kawanguran
dènira akarya sandi
adangu datanpa wêkas
pangudasmaraning galih
bok iya sun anglilir
nglindhung ing Hyang Jawata Gung
alon wungu rahadyan
sêdya lumèngsèr aririh
Anjasmara gêpah ambondhèti radyan

kakêtêgnya mawut sumyar
kumêsar raosing galih
ya ta Dyan Damar Sêsôngka
amungkur dènira linggih
tan paja mawang ngliring
pilênggahira tumungkul
Kusuma Anjasmara
sabdane angasih-asih
paranbaya angangkuhi ing wong prapta

munduran akaningaya
sira kakang mas mring mami
ywa dumèh sun êla-êla
tan sotah madhani ing sih
tan wurung ingsun mati
lamun tan kêpadhan kayun
apan sinêngguh apa
kakang sira sun parani
swarga nraka sun mati awor lan dika

kakang aja sêla-sêla
ing sasadangmu pribadi
tur môngsa kêtanggungana
yêkti sira sun labuhi
payo mukti lan mami
luwara papa kaswayun
nadyan tumêkèng pêjah
ingsun kakang anyanyèthi
Radyan Sôngka kumênyut ing manahira

myarsa sabdanirèng sang dyah
lir tinrês raosing galih
ya ta dyan arum ngandika
mas ayu uculna mami
gusti kang rada ririh
botêne kula lumayu
Anjasmara ngandika
gêndhèng-gêndhèng asung brangti
wong abagus môngsa ingsun uculêna

jêr sira wong nora trêsna
kakang marang awak mami
mêngko yèn sira lumajar
amêsthi ingsun ngêmasi
urip tanggung nèng bumi
angur binacuta ingsun
ing jawata kang mulya
wirang isin sun lakoni
wusanane wong trêsna tan linanggatan

dangu Rahadyan Sêsôngka
binondhetan mring sang dèwi
ni êmban enya sêpira
bungahe rasaning ati
sêbdene pêrpat kalih
abungah tansah gumuyu
radyan ngantos punapa
bok êndang nimbangi ing sih
ingsun uga ya anut payu kewala

witning kawula punika
gusti asêdhih kang ati
tan wontên èstri kang arsa
kêpingin arabi uwing
ing ngêndi-êndi èstri
sun takokkên nora pêthuk
kalunta kongsi kawak
durung wruh rasaning rabi
paduka dyah dèrèng wrin ugêring gêsang

bôngsa urip arêpana
sêdyakang agawe bêcik
kabêcikan marcapada
iku ingkang anêksèni
puji mring bumi langit
puji mring kang karya pandum
namung lara myang nikmat
kang nelakkên ing dewadi
pêjah gêsang sinung lara lawan nikmat

datan kêna sininggahan
karsaning Hyang Jawata di
kadya ta titahing Suksma
sagung kang sinungan rêsmi
tan lyan muktining èstri
sampak lan wong ayu tulus
gandhang tur prangwêdana
punapa ngulatan malih
durung bae pinikir kang i i a a

Rêtna Dèwi Anjasmara
wuwuse angasih-asih
cênthèng-cênthèng nuju manah
sira kangmas Damarsasi
pêgêl rasaning ati
angkuh têmên wong abagus
bisa agawe brôngta
pinaran nora nglanggati
sumangkehan wong bagus dinama-dama

kakang kakang Damarwulan
payo marang wisma mami
mulanga tilawat Kuran
mêngko kakang ingsun ngaji
bok aja ngadi-adi
dumèh sira wong abagus
sapa wruha tyas ingwang
agêmpung kabyatan brangti
jae wana kang ati poyang-payingan

yèn manuka awak ingwang
manuk bisa ngucap janmi
kapencut mring sira kakang
satriya kang mati ragi
dhandhang netranya abrit
katuwone awak ingsun
parikan guringsing bang
senthe bang tuwuh ing wu-
lara mara kajarah dhêmên mring dika

yèn gununga awak ingwang
gunung sakilèn Sêmawis
nora wurung karungrungan
lamun tan kêpadhan ing sih
gunung wetan Sêmanggi
sun lêlawu wong abagus
mêksat trêsna kewala
kakang gununge wong Têgil
pragat jôngga wurunga sobat lan dika

gununge wong Pêjajaran
sukan krama lalu mati
yèn nora lan sira kakang
gêgununge wong Wêlèri
tan pêgat dadi ati
kangmas gununge wong Kêdhu
sok uga kêlakona
sun rewangi adol rumbing
ujar pisan lamun ingsun linanggatan

nimban umatur mring radyan
anggèr bok dipun labuhi
nadyan tumêkaning pêjah
asab lan nonah ratpêni
liman mêndhak ing srati
bêndha ijo sang binagus
tikswara mungging ing pang
jinruma wong sanagari
luwih-luwih karsanira tuwan bêsar

dandanan wus kalampahan
sang dyah panggih lan dyan mantri
tan wurung tumêkèng curah
kawula tan wurung mati
nadyan tumêkèng pati
yèn wus kêlakyan sang bagus
maos palêkat jendral
ulun tan mandhêk tumolih
sukur-sukur ing têmbe manggih raharja

pêsthi ulun bukak pasar
angadêgakên wang kongsi
Dyan Sôngka mèsêm ing driya
Genggong matur mring sang dèwi
tuwan saja kumisi
purak-purak mau lalu
dhipegang nonah bêsar
baik dhiikêt sêkali
tarik saja bawak kantornya nonah mas

pêsthi bêlun timbang saja
nyang muwah sama nyang sakit
cobak sudhah tau brasa
pêsthi trak mau kumbali
tidhur dhikêstal lagi
enak ora campur slimut
pêrmain dhalêm kamar
siyang malêm makan roti
pêsthi baik punya pêrut lêkas bêsar

mèsêm Rêtna Anjasmara
ni enya gumya kêpati
ni êmban alatah-latah
Sêbdapalon angawêti
kawête dipun lirik
ini mentak sama itu
itu dhimakan enak
enak main sama ini
ini lapêr itu lama tidhak makan

nimban sosote gumrayah
sidikêpruk-kêpruk kuning
sidikêthok-kêthok jingga
anggêlathak ngajak gathik
môngsa arsaa mami
mring wong kaya rêraimu
Sêbdapalon asucap
sêbobot-bobote nyai
orang kaplak sama kapluk sudha timbang

ya ta Dyan Damarsêsôngka
binondhèt dipun ciwêli
ing Sang Dèwi Anjasmara
lêlambung dipun cêthoti
baune dèn cêblèki
linendhotan saking pungkur
sang dyah wus anêmpuh byat
sêbdanya angasih-asih
dhasar canggèh swaranya angrèndèng manah

Dyan Sôngka ing tyas kagiwang
kalênglêngan ing mêmanis
kèrêm ing samodra kilang
kabanjiran madu brangti
kapilêt ing wêwangi
goyang tinêmpuh ing arum
panyiptanira radyan
wus untunge awak mami
lara pati ing pandum nora suminggah

mobah mosiking manungsa
atas karsaning Suksma di
tumindak lawan nugraha
kang murba solahing urip
ing Yanghyang Suksma Luwih
kang marna ing titahipun
roro pajuning karsa
kamulyan lawan bilai
yèn kinarsan mulya sampun sinandhingan

ing lêlakon karaharjan
sampurna kêlawan budi
yèn kinarsan ing Suksmana
bilai wus dèn sandhingi
nalar tan ngraharjani
ing nistha tindak kang luput
dêdalan rong prakara
sumandhing tan kêna gingsir
pan kinarya istilah dadining karsa

yèn manungswa tibèng mulya
dumadakan ngraharjani
ing tindak lawan utama
amêsthi Hyang Suksmana di
badhe rêntah ingkang sih
têrsôndha wus kapêngayun
yèn dasihe winênang
kinarsan ingkang bilai
tinêrsandhan ing rèh nalar kaluputan

ing mangko awak manira
manggih lêlakon tan yêkti
gingsir saking karaharjan
baya wus karsèng Suksma di
ingsun sinung bilai
dumadakan ing rèh luput
ing manah sêmang-sêmang
kagimir saliring sari
wus tan bakal tibèng cêngla kawêndaka

môngsa ingsun gingsirana
narima sinung bilai
 tan sêdya angêrsula
wus kapêngkok ing piranti
tan wurung angladèni
ing karsanira sang ing rum
hèh sanak badan nyawa
kabèh saisining jisim
dèn agilig ing jangji aja sulaya

payo padha anarima
urip bêja lara pati
puluh-puluh sang kusuma
dadi marganing bilai
pirabara ing wuri
yèn wus kapungkur ing saur
dhêndhane kaluputan
badan nyawa dèn agilig
sukur-sukur amanggih madu srangkara

