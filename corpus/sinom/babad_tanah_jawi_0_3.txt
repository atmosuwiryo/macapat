datatita linging ngunya
kocapa kang matya ragi
anèng sor waringin sapta
taman mobah tan amosik
tansah pitêkur linggih
sira Sang Bathara Wisnu
ri laminya dinukan
ring yayah tan arsa mulih
sangsaya sru ya pitêkur matya raga

irika dyan kawarnaa
Sang Hyang Narada gya prapti
Sang Hyang Wisnu apan mulat
ywan Rêsi Narada prapti
ing tyas dahat kumitir
hyang rêsi mulat ing Wisnu
lalu wlasirèng nala
mring Wisnu amati ragi
ya ta uwus atata lungguh masila

dêling ya Sang Hyang Narada
karana ngong praptèng ngriki
dinuta sudarmanira
lah kita mangkya dèn sèngi
umunggaha ring swargi
têkapning Bathara Guru
marma dèn sèngi sira
dènira Sang Hyang Pramèsthi
ya ing swargaloka kaparag prahara

akèh ri kang gara-gara
jawata kapwa ya wingwrin
kawah Si Côndrabinuka
umob kadya manangkêbi
ya wot si ogal-agil
mènggung kaywa dewandaru
bale si marcukundha
mènggung rênggang lwir ginonjing
karan sangêt gègère Paparewarna

iya ring jonggringsalaka
widadara-widadari
mangili ajrih ing kawah
têkapning kang jalajati
ya ulun mirsa warti
apan Sang Sri Watugunung
prajanira sang nata
ya mangaran Gilingwêsi
pan kaloka yèn nata prawirèng yuda

yeka Sri Selaprawata
ri mangkyarsa anglurugi
ambêdhah ing suralaya
arsa nawan widadari
kadyapa kwangong tari
kakyapa ta sira purun
yèn tandhinga digdaya
lan Nata ing Gilingwêsi
ri kang nama Sang Sri Selaprawatèka

Bathara Wisnu lingira
yèn sèstu ulun kaidin
tatar wiyang ring pangagnya
ya dyan atêmahan pati
ulun pan anglampahi
ri sapangagnya Hyang Guru
tatar wiyang ring karsa
ya awak ulun upami
lwir antiga ywan rêmak binuncangêna

sukèng tyas Rêsi Narada
ywan kayeka kita kaki
lah payo minggah mring swarga
Bathara Wisnu sabda ris
ulun arsa apamit
ring somah ulun rumuhun
karsa mulih sakêdhap
lah antènana ing ngriki
anauri lingnya Sang Rêsi Narada

lah kaki ring karsaningwang
ywan kêna ywa kita mulih
pan kita lagya dinukan
mring yayahira ring nguni
mangkya lagya dèn sèngi
sira têka tan agupuh
sumêlang mulyèng wisma
among lulut lawan rabi
dadya ngunggar runtike sudarmanira

Bathara Wisnu lingira
pan wus jamakipun ugi
rèhane ing madyapada
arêrukon lawan rabi
ywan lunga ya sung warti
ywa dadya pangayun-ayun
nadyan têmah palastra
ring wuri pan aywa watir
ulun kesah ing wuri ecaa ring tyas

apan tan adangu ingwang
ya nuwun marwatèng rabi
myang rakyat kang karyèng wisma
ulun gya mali mariki
Hyang Narada sira ngling
iya aywa dira dangu
sigra mêsat ngambara
Bathara Wisnu kang mulih
dan warnanên Ni Mêdhang kang karyèng wisma

rikala katilar wawrat
Bathara Wisnu wêwêling
ywan umijil garbininya
yèn jalu sutanya benjing
namanana Srigati
ring mangkya umijil jalu
pêkik suwarnanira
wus ingaran Sang Srigati
sangsaya lama Sang Srigati diwasa

pan tansah atakwan bapa
sapta dina sapta ratri
amular takèn sudarma
kang nama Radèn Srigati
nanging tan dèn jatèni
saksana gya maring ibu
ya mangkana lingira
ibu lah têdahna kami
ring unggyanya sudarma kang yogya ringwang

ywan upama parastraa
dèn larung candhinya ngêndi
lalu ring kaarsaningwang
abêktya ring yayah mami
bibi mèwêh ring galih
wasana gya ngling atuduh
dewa kita mênênga
ri mangkya ngong ya sung warti
lah wruhanira dewa ya sudarmanta

apan ta dudu manusa
ya sudarmanta ya kaki
sajatine ya jawata
ring ajal kamulan nguni
ring Suralaya yêkti
amangaran Sang Hyang Wisnu
duk lunganya matapa
ya sudarmanira nguni
ri lamanya duk kita anèng wawratan

ring aturnya ya mlas arsa
sira Rahadyan Srigati
nadyan yayah ngong jawata
sayêkti ulun yun uning
ibu sèngana mulih
ibunya aris sumaur
lah iya mangkya uga
manawa ngong sèngi kêni
sudarmanya mangkya ulun amêmujwa

umunggah sanggar langgatan
mahayun muja samadi
saha lan atmajanira
ingkang nama Dyan Srigati
gêntha kêkêlèng muni
manunya dupa kumutug
kumêlun marantugan
ya ri kang mujwa samadi
Ni Mbok Mêdhang saha lan atmajanira

ri kang pinuja gya prapta
Bathara Wisnu ya linggih
Ni Mbok Mêdhang pan uninga
yyanira kang lagya prapti
Ni Mêdhang bêktyèng laki
nganjali nungkêmi suku
Wisnu gya ngol ring graha
sarya ngling linggiha ari
iya uwus ngong anarima bêktinya

Sang Hyang Wisnu kagyat mulat
yeka na wong anom linggih
umunggwing wurining graha
warneka tuhu ya pêkik
saha cahya lwir sasi
Bathara Wisnu amuwus
hèh nini iku sapa
ing wuri iku alinggih
ararywa nom satuwuk ngong tar umulat

manêmbah angling Ni Mêdhang
pukulun kang lunggwèng wuri
ya atmaja duk tinilar
wawratan kinèn ngarani
inggih Radèn Srigati
Sang Bathara Wisnu emut
kalamun grahanira
kala katilar garbini
linging nala Wisnu kaya yèn gêdhea

wus lama gwan ingsun lunga
sutèngong saèstu pêkik
Bathara Wisnu lingira
sutaningsun iku nini
sapa sira ngarani
ling garwa inggih pukulun
wastane sutandika
ya ngaran Radèn Srigati
Bathara Wisnu dahat trêsnèng atmaja

Rahadyan Srigati mojar
ring ibu arum amanis
ibu lah sapa rowangnya
angling ulun arsa uning
têkap dahat tan kèksi
ibunya aris sumaur
yèku sudarmanira
lah kaki rowang ngong angling
yata mojar Srigati mring ibunira

lah ulun uningakêna
ibu ring sudarma mami
gumuyyèng tyas sudarmanya
baya ngling mring atmajèki
ywan tuhu kita ugi
kaki ya atmajaningsun
pasthi kita wruh ingwang
ya mangkana Dyan Srigati
tan antara wus wruh ring sudarmanira

gya manganjali rahadyan
mring yayah sarya nungkêmi
Hyang Wisnu gya ngol ing suta
lingnya dhuh atmaja mami
tuhu sira ki pêkik
lah lungguha atmajèngsun
ri uwus kapwa lênggah
Bathara Wisnu ling aris
mring grahanya aringong awartèng kita

iyèngsun dèn sèngi mangkya
dènira Sang Hyang Pramèsthi
umunggah ing Suralaya
karana ingong dèn sèngi
kinon mapag ajurit
nira Sang Hyang Watugunung
Prabu ing Gilingwêsya
yeka ri kang mangunggahi
ri karsanya angrabasèng Suralaya

iku ngong kinèn mapaga
ring yudane sang narpati
lah ari kita kantuna
marma ngong wartèng sirèki
manawa ngong nêmahi
tiwas rèh ingong prang pupuh
mêngsah Selaprawata
lah yayi wêwêkas mami
amung kita kariya mukti wibawa

grahanya ya asmu waspa
Radyan Srigati gya angling
mring yayah saha wotsêkar
ulun pan tumuta jurit
dahat alumuh kari
saparan ulun ywa kantun
nadyan têmah parastra
ulun arsa wruha ugi
sigra mojar Bathara Wisnu mring putra

dhuh radyan atmajaningwang
ywa kita umilwèng kami
apan maksih rare kita
durung mangsaning ajurit
lan tan winênang kaki
kalamun manusa tuhu
munggah ing Suralaya
lah uwis karia kaki
lan ibunya lah uwis padha karia

Bathara Wisnu dyan musna
mring waringin pitu malih
datan adangu wus prapta
Rêsi Narada ya nganti
anèng soring waringin
gya Batha Wisnu rawuh
sasor waringin sapta
wus samya tata alinggih
apan lagya agunêm ing lampahira

mangkana ri kang kocapa
kang tinilar pan Srigati
arsa tumutur ing yayah
amicara ing jro ngati
ya ring panêdha mami
marang bathara linuhung
nadyan pêjah gêsanga
iya awak ulun iki
aywa pisah lan sudarma ngwang atuwa

apan dahat tanpa rasa
ri kang kadya awak mami
ingakên atmaja lanang
sudarma mentar ajurit
ingong eca akari
yêkti ngong wong tanpa kalbu
ywan ngong iki yêktia
atmajane Wisnu jati
muga ringwang bisa angambaha wiyat

tumulya mêsat ngambara
sirèka Radyan Srigati
tantara dangu gya prapta
soring waringin saptèki
radyan tumulya linggih
ring wurinya yayahipun
kagyat sang rêsi mulat
mring sira Radyan Srigati
Hyang Narada mring Wisnu aris dêlingnya

lah iku ta kaki sapa
nèng wurinira alinggih
Bathara Wisnu saksana
agya tumolih ing wuri
kagyat Wisnu mulat ing
Srigati lunggwèng ing pungkur
kapanane ta kita
iya tumutur ing kami
nulyaangling Sang Wisnu majar awarta

apan punika sutèngwang
ya mangaran Sang Srigati
patutan lawan Ni Mêdhang
Sang Hyang Narada sigra ngling
dhuh sutèng ulun kaki
lah sira kon iku mantuk
manawa kadênangan
mring Guru Sang Hyang Pramèsthi
atêmahan iku mêwahi dosanya

yèn suta kita milua
mêwahi bramaning galih
apan nguni grahanira
sinêngkêr ing Hyang Pramèsthi
myang kaki ta dhingini
karana sangêt ing bêndu
yayahira mring kita
mangkya kita lagi-lagi
ingapura sinarwèng sudarmanira

karane kawêruhana
ywa karya pangrêbdèng runtik
Bathara Wisnu lingira
ing nguni wus ingsun pênging
kala ana ing panti
asangêt pangampah ulun
ulun dahat tan wikan
panusule praptèng ngriki
alah uwis Srigati kita muliha

lah aywa umilu ringwang
kaki dahat datan polih
manusa mring Suralaya
Rêsi Narada sigra ngling
payo mangkat tumuli
dimèn suta kita kantun
umuliha ring wisma
lah uwis kita Srigati
ingong tilar lah payo ungkur-ungkuran

dyan umêsat angambara
Hyang Narada andêdêl ing pratiwi
Bathara Wisnu tan kantun
apan mring kadewatan
tan adangu mring Suralaya wus rawuh
ing lawang matangkêb sela
lawan wot si ogal-agil

lan êndhut si blêgêdaba
Hyang Narada ya ta lingira aris
ywan suta kita anusul
nadyan bisa ngambara
ngong watara tan bisa angambah pintu
ywan ana manusa lintang
apan lawang iki mipit

nadyan ing lawang bisaa
pasthi tiba ing wot si ogal-agil
lan tan bisa ngambah êndhut
apan ika manusa
alah payo Kaki Wisnu kapwa laju
saksana samya lumakya
cumundhuk ing Hyang Pramèsthi

tan adangu nulya prapta
Hyang Pramèsthi apan lagya alinggih
pra dewa ya munggèng ngayun
Brama Sakri Kuwera
Mahadewa Sambo lan Bathara Bayu
Sang Hyang Narada wus prapta
Bathara Wisnu nganjali

ri uwus tata alênggah
saha samya ugêm Sang Hyang Pramèsthi
lawan pra dewa sadarum
warnanên malih sira
nguni ri kang tinilar waringin pitu
tansah amrês ing tyasira
ri kang mangaran Srigati

arsa tumutur ing yayah
saha pratignya ring tyas pasang giri
ywan saèstu raganingsun
sutèng Wisnu sayêktya
muga dinulura ring bathara luhung
sêdyèngong nut wuri yayah
aywa sah parastra urip

dyan umêsat mring gêgana
Srigati mangandêl ing mega putih
ing kadewatan dinunung
tan kandhêg lampahira
praptèng lawang sela matangkêb duk mangu
lan êndhut si blêgêdaba
myang uwot si ogal-agil

naraka yomani loka
ya ta kandhêg lampahnya Sang Srigati
mangkana ya angganipun
apan wus pinratignyan
ywan sajatya ngong sutèng Bathara Wisnu
lah ugi ingong bisaa
angambah ring awan iki

ywan sayêkti dudu ingwang
ri kang suta Bathara Wisnu jati
lah lêbura ya wak ingsun
anèng yomani loka
dyan lumakya Rahadyan Srigati laju
waluya ring lampahira
naraka tan ambayani

jumujug ing kadewatan
ri praptanya Dyan Srigati alinggih
munggèng wurinya Sang Wisnu
Hyang Guru kagyat mulat
lamun ana rarywa nom lungguh abagus
ing wurinya Wisnu ika
anabda Sang Hyang Pramèsthi

hèh Kaki Wisnwèku sapa
ya kang anèng wurinirèka linggih
Hyang Narada gya umatur
inggih yayi punika
ingkang linggih atmajanya Sang Hyang Wisnu
patutan lan Ni Mbok Mêdhang
malêrêk Sang Hyang Pramèsthi

sru umengo ring lungguhnya
dahat runtikira Sang Hyang Pramèsthi
umadêg dera alungguh
agya lumêbèng pura
jajanya brit pratôndha ywan bramatya sru
Rêsi Narada wus wikan
yèn Hyang Guru lalu runtik

Narada saha nut wuntat
Hyang Pramèsthi bramatanya sarya ngling
lah kakang wartiyèng Wisnu
agya konên umentar
amapaga ing jurite Watugunung
sutanya dera pundhuta
iyarsa ingsun patèni

ngong karya tawuring swarga
Hyang Narada lampahira gya bali
sarya ngling mring Sang Hyang Wisnu
lah apa ujar ingwang
marang sira nguni têkap atmajamu
têmah gagas runtik iya
iku nguni mêtwèng ngêndi

iku si baya raryapa
têkap tan tiba ring wot syogal-agil
lah kita Bathara Wisnu
agya kinèn lungaa
kita mapaga jurite Watugunung
kalawan mangkya sutanya
pinundhut Sang Hyang Pramèsthi

kinarya tawuring swarga
yeka têmah rarya dahat tan kêni
pinarnah ing bêcikipun
sapa ri kang wadyaa
ing runtike Hyang Siwah Sang Wisnu muwus
lah dahat lênggana ingwang
ywan umapagèng ajurit

mila tan purun magut prang
ulun ywan pinundhut sutèngong siji
sayêkti ywan ulun lampus
anglampahana karya
sapa ri kang gumantya sawuri ulun
muwah ulun yèn mênanga
lah sintên rowang amukti

milwèngong nglampahi karya
pan kawogan buktining suta rabi
ywan Srigati têmah lampus
ulun môngsa kantuna
tatar kêdah ngong mukti umadêg ratu
lêhêng ulun dhêdhêkaha
anèng madyaning wanadri

sok ugi silih uripa
sutèng ulun ingkang nama Srigati
Rêsi Narada gya muwus
ywan mangkana lingnèka
yêkti ngong umatur maring Sang Hyang Guru
Hyang Narada gya umêsat
cundhuk Risang Hyang Pramèsthi

lingira lah suta kita
Kaki Wisnu lêngganèng mapag jurit
mêngsaha ring Watugunung
mila Wisnu lênggana
de sutanya ngaran Srigati pinundhut
pan dèrèng puput aturnya
kasaru gègèring Jawi

aswaralok mungsuh prapta
apan kaandhêg ing sajawi kori
têngran bêndhe munya ngungkung
têtêg pindha butula
swaraning sanjatanya lir gunung rubuh
ya ta Si Selaprawata
umangsah mangantêp jurit

tandangnya lirsinga barwang
mangajrihi wadya ing Gilingwêsi
saha swaranya manguwuh
hèh dewa mêtonana
yèn sira jrih manglawan ing tandang ingsun
agya kita tumuruna
sraha tawan widadari

irika Hyang Girinata
kagyat sarya ling swarèng apa iki
ring jaba umyang gumuruh
swara lir gunung rêbah
Hyang Narada lingnya wontên mungsuh rawuh
ya Sang Sri Selaprawata
umandhêg jawining kori

gumêtêr Hyang Girinata
dharodhogan ywa wak lambe kumitir
ring wêwangkongnya matarung
ring tyas tanpa rèrèhan
dahat gugup anglingira Sang Hyang Guru
lah kaya pa rèhanira
Kakang Narada ing mangkin

ri aturnya Hyang Narada
kapwan tan wontên lèn yogyane malih
mêhêng Sang Bathara Wisnu
ri kang yogya maguta
kadi kawawa amapag Watugunung
nanging yayi atur ingwang
ywan Watugunung ngêmasi

ri kang dosa sinapura
Kaki Wisnu saatmaja mwang rabi
ywan pukulun datan sanggup
sayêtyèng Suralaya
têmah risak dera Sang Sri Watugunung
panjênêngan kita dewa
pasthi yèn abosah-basih

dahat gumêtêr angganya
Sang Hyang Guru gugup sabda wor wêdi
lah inggih kakang ngong anut
ring karsa rèhanira
lah atagên agya sutèngong Ki Wisnu
iya mapaga ing yuda
ywan Watugunung ngêmasi

sadosanya ngong apura
Kaki Wisnu madêga narapati
sanadyan sipuraningsun
praja ing Suralaya
dèn pintaa apan iya ingong asung
sok Watugunung matyaa
gya ngong lêbok hnèng yomani

sigra sira Hyang Narada
gya malaywani ring Sang Wisnu aglis
lah mara gya Kaki Wisnu
kita mangsaha yuda
sok palastra Maharaja Watugunung
sadêdosanya ngapura
dera sru durmanirèki

ling Hyang Guru sok Watugunung pêjaha
sadosanya ring nguni
apan ingapura
dera Hyang Girinata
miwah saha suta rabi
lan sira uga
madêga nata malih

Bathara Wisnu ling ya apan sandika
ulun inggih nglampahi
saandika nata
nadyan atêmah pêjah
datan nêdya anggingsiri
mugi angsala
pangèstu Hyang Pramèsthi

nulya umangsah agya Sang Wisnu nata
lan suta ran Srigati
mêdal rananggana
Sang Sri Selaprawata
umadêg jawining kori
saha sêsumbar
manantang ing ngajurit

hèh dewa lah iya kapwa mêtonana
papagên tandang mami
ywan awêdya kita
lah kapwa manungkula
mumpung durung ngong unggahi
ing Suralaya
lah tawanira êndi

gya praptaa yun-ayunan Wisnu mojar
hèh Ratu Gilingwêsi
ngong palangi sira
angrusak Suralaya
cilaka pa dera panggih
kadya pa kita
pan wus madeg narpati

dènirarsa angrusak ing dewanira
karya jlajating bumi
kalawan akarya
rêngkaning Suralaya
duraka pa dera panggih
kêna tan kêna
hèh kita ngong palangi

kagyat Sang Sri Selaprawata miyarsa
ana swara dumêling
iya kita sapa
dènya wèh swara ringwang
ngatona sun arsa uning
Hyang Wisnu nata
tumulya ris dera ngling

iya wruhanya ngong Dewa Suralaya
Hyang Wisnu aran mami
ya ta sri narendra
Raja Selaprawata
gumuyu atukup lathi
raganya kita
kang magut yuda mami

ingong sidhêp ta kita dudu jawata
raganya amêtoni
lah ta mangkya kita
ywan saèstwa jawata
ngatona iku ling mami
ywan dudu dewa
kita aywa kaèksi

gya ngatingal Bathara Wisnu ing ngarsa
Prabu ing Gilingwêsi
ling suka guyunya
Sang Sri Selaprawata
yeka ya tar mangajrihi
kadya manusa
rupaning dewa iki

apan tan ulap ingsun mungsuh ing sira
wus kagêm ngasta mami
lah sapa arannya
Dewa ing Suralaya
Hyang Wisnu sigra nulya ngling
ywan tambêh kita
iyèngsun Wisnumurti

mojar Sang Sri Selaprawata lah iya
kita jurit lan mami
eman ring bagusnya
bilih sinombagêna
eman payah warna pêkik
ywan kita aprang
wêwah karingêt mijil

ywan kita sukèng tyas payo cêcangkriman
iya kalawan mami
lah kita jawaba
mangkya cangkriman ingwang
yèn kajawab iku mangkin
dene ing kita
lah patwanana kami

ya sêsuwakên angganingwang sadaya
pêgatên cêngêl mami
kita padhatia
ywan sira tan anjawab
marang cêcangkriman mami
Dewa ing Sura-
laya nungkulèng mami

mwang apsari ngong turunakên sadaya
kasraha maring kami
saksana ris mojar
Sang Hyang Wisnu Bathara
lah ucapêna tumuli
cangkrimanira
ngong jawabe samangkin

agya manabda Sang Sri Selaprawata
iki cangkriman mami
ana wit adhakah
ya adhikih uwohnya
woh adhakah wit adhikih
kita jawaba
iku cangkriman mami

anauri angling Sang Hyang Wisnu Nata
iya uwit adhikih
uwohe adhakah
apan iku sêmôngka
iya kang awoh adhikih
uwit adhakah
apan iku waringin

Sang Sri Selaprawata anglês ri kang tyas
umênêng tan kêna ngling
angraos kajawab
ri kang cêcangkrimannya
Bathara Wisnu mangkya ngling
lah dèn prayitna
sira têka ing jangji

Bathara Wisnu sigra mangagêm cakra
Nata ing Gilingwêsi
anulya cinakra
manduk ing jôngga pêgat
maniba wus angêmasi
gya sinasêmpal
angganya pinadhati

ri sampuning pêjah Sri Selaprawata
pratiwa kwèh wus gusis
umantuk sasaran
dahat takut ri kang tyas
angganya ya sang narpati
uwus winawa
umunggah ring swarga di

wus ingunjukkên ing Sang Hyang Girinata
punika wangke aji
Sri Selaprawata
pêjah têka ing ingwang
awaknya wus kapadhati
kawênang ya prang
tan alah ing ngajurit

apan kawênang têka ing cêcangkriman
kabukwèng ulun nguni
cangkriman sang nata
suka Hyang Girinata
ri sapêjahnya narpati
Rêsi Narada
lalu saarsèng galih

dyan warnanên ing nguni dyah ngaran Sinta
ri palastraning laki
tatar sah mangarang
dina ratri karuna
ri kang tansèng anèng tangis
muhung kakungnya
Sang Sri ing Gilingwêsi

ri tangisnya saha karya gara-gara
mêndhung galêdhêg muni
jawah salah môngsa
lesus gêng pôncawara
mawor swarèng megung ardi
gugur lorodan
muntab agni lwir warsi

myang sela têmpuh mawalikan mring wiyat
agninya angajrihi
lindhu wor prahara
umob wening samodra
grahana surya myang sasi
pêtêng limunan
kilat awor lan thathit

anglêwihi gara-gara madyapada
Suralaya gêng prapti
ri kang bayu-bajra
ing swarga kalèbèran
ing toya lêwih ngajrihi
ing parewarna
gègèr kang widadari

myang naraka umob lir pendah kinêla
uwot si ogal-agil
êndhut blêgêdaba
kawah Côndrabinuka
ambèr naraka ngajrihi
dening prahara
lir grah prahara muni

narakanya widadari-widadara
gègèr tan wrin ingungsi
myang para jawata
samya mabilulungan
lalu laraning prihatin
dahat kang ana
têntrêm lunggwèng ing panti

panyiptèng tyas kinêlêm ing Suralaya
ing dewa kang linêwih
Sang Hyang Girinata
samana mahêm rêmbag
lan Sang Hyang Narada singgih
myang para dewa
Sang Hyang Pramèsthi angling

lah apa kakang kang mawa gara-gara
ing swarga loka iki
dene lir kinocak
kakang ing Suralaya
apa ta wadine ugi
Rêsi Narada
gya matur Hyang Pramèsthi

wontên yogyaning ulun ing marcapada
lalu lara prihatin
apan garwanira
Sang Sri Selaprawata
andina ratri anangis
dyah ngaran Sinta
ri sapêjahing laki

apan punika kang mawa gara-gara
Sang Hyang Pramèsthi angling
lah yèn mangkanaa
kakang gya tumuruna
yoganing ulun kang nangis
dyah ngaran Sinta
aywa sangêt prihatin

kita waraha ywan lakine wus gêsang
uwus aywa akardi
rusak Suralaya
kita tag umênênga
ya ta umêsat tumuli
Rêsi Narada
mara ring Gilingwêsi

dan adangu Rêsi Narada wus prapta
ing prênah kang rudatin
yeka Dèwi Sinta
dina ratri karuna
Rêsi Narada sigra ngling
kita mênênga
nini ywa kita nangis

aywa kita kartya bagnèng Suralaya
yèn tan umênêng nangis
nini dewanira
tansah abilulungan
yèn kita tansah akingkin
yêkti pra dewa
myang gandarwo kwèh agring

apa ri kang dadya rudatin ri kang tyas
apan lakinya nini
ya sabdaning dewa
Sang Sri Selaprawata
apan iya urip maning
taman parastra
Prabu ring Gilingwêsi

Dèwi Sinta kagyat miyarsa ring swara
umênêng manangisi
gya lon ya lingira
sapa ya asung swara
ri saur ingkang mawèh ling
wruhanya ingwang
dewanya ya nuruni

marma nurun dènira lara karuna
de laki kita mati
sèstu taman pêjah
ya Sang Selaprawata
apan ri mangkyorip malih
ana ing swarga
iku antinên nini

ing sadina rong dina antinên iya
lakya kita pan prapti
ya ta Dèwi Sinta
ilang rudatining tyas
ring uripe ri kang laki
pajar ing dewa
mila eca kang galih

uwus ilang Narada kang masuwara
ya mring kahyangan malih
apan uwus sirna
kwèhning kang gara-gara
ri kang swarga mulya êning
dyan Dèwi Sinta
dahat dera ya nganti

apan uwus praptèng ubaya rong dina
tri dina taman prapti
lakinya Dyah Sinta
Ni Sinta nir ingkang tyas
kaki dewa kang nuruni
wênang adora
dewa ring mangkya iki

baya amrih mênênga panangis ingwang
bisa ngarêmi ati
linging dewa apa
tan kêna kagugua
gya Sang Sinta nangis malih
apan aniba
munggwing ing tilamsari

kapwa sadhela ya prapta gara-gara
pan lêwih ingkang uni
myang ing Suralaya
lêwih sing madyapada
kang apsari sêdhih kingkin
myang dewanggana
tanbuh polah sru wingwrin

Hyang Pramèsthi manabda ring Hyang Narada
lah kadya apa mangkin
kakang rikèng karsa
bagnaning swarga iya
punapa ri kang amawi
Sang Hyang Narada
lingnya umatur aris

yoganing Guru kang anèng madyapada
apan anangis malih
yeka Dèwi Sinta
nêkakkên gara-gara
rèhning laki datan prapti
lamun sambada
lan Yayi Hyang Pramèsthi

ingkang mangaran Sang Sri Selaprawata
inguripêna malih
darapon aywaa
lah ingaranan dora
sapa ri kang ngêndêl benjing
sakèhing dewa
yèn padha goroh mangkin

ing saèstunya Raja Selaprawata
yèn tan uripa malih
pan môngsa kartaa
praja ing Suralaya
dêlingnya Sang Hyang Pramèsthi
saha karsanya
kakang uripna malih

gya lumampah sira Sang Rêsi Narada
ring gwan sang pinadhati
ya ta kang pralaya
Sang Sri Selaprawata
Rêsi Narada lingnya ris
muga èstua
kita ya urip malih

iku pangandikane Hyang Girinata
ya ta wus urip malih
wau sri narendra
Sang Sri Selaprawata
apan wus tata alinggih
Sang Hyang Narada
angling wacana manis

alah uwus ta kaki kita muliha
mring madyapada malih
yêkti kita ngantya
marang ing swaminira
gya dadya anata malih
bau dhêndhaa
kita nèng Gilingwêsi

tumulya ngling Sang Raja Selaprawata
turênèng pangastuti
ningwang mring Hyang Gurwa
apan kita lênggana
yèn ingulihêna malih
mring madyapada
apan iku kabalik

ulun iki uwus umanjing ing swarga
yèn ta muliha malih
marang madyapada
dadya tanpa wasana
lawan ulun minta malih
nadyan giringwang
ingunggahênèng swargi

yèn tan lawan sêsanak ulun sadaya
sarta lan rabi mami
ulun sru lênggana
de kwèh ing sanak ingwang
tigang dasa lawan mami
inggih punika
ngong têdhèng Hyang Pramèsthi

ulun têdha sadaya unggah ing swarga
anunggala lan mami
dyan Rêsi Narada
warah Hyang Girinata
Watugunung wus katari
apan lênggana
yèn umuliha malih

nadyan swarga yèn tan lawan sêsanaknya
myang yayah lawan rabi
mapan dahat wiyang
lan malih kang tinêdha
kadang tigang dasa sami
minggahèng swarga
angling Sang Hyang Pramèsthi

yèn mangkono Si Watugunung apangkal
taman mamrih abêcik
angling Hyang Narada
aywa runtik andika
mring Watugunung ing mangkin
yèn bramatyaa
tan wontên anadhahi

Si Watugunung apan kadya jawata
urip tan kêna mati
yèn ika krodhaa
pasthi abot kasôngga
Hyang Pramèsthi lingnya inggih
ngong nurut ri sa-
karsanya madu gêndhis

ya unggahêna ing swarga mangkin
sadulure tigang dasa pisan
ing pêndhak Dite lakune
yèku ing purwanipun
wontên wuku tigang dasèki
inggih sadulurira
ya Sang Watugunung
ri sampunira mangkana
Sang Hyang Guru umantuk ing swarga malih
jumênêng adilira

Sang Hyang Narada matur lingnya ris
ari Guru suta pakênira
Ki Wisnu paran wêkase
apan karyane sampun
anglampahi ayahan jurit
yèn sêmbada ing kita
apênêt tinurun-
akên saha swamineka
jumênênga ratwèng madyapada malih
ika ri sêmbadanya

irikèng madyapadèku benjing
ywan kita ari tananêmana
suta putu kita dhewe
yêkti cupêt ing besuk
panjênêngan kita narpati
apan ing tanah Jawa
yêkti ara-uru
Sang Hyang Guru sigra mojar
ya abênêr kakang lingira ring kami
tatar ana salahnya

lah kakang sira tumurun aglis
suta kita Ki Wisnu Bathara
mring madyapada ring mangke
saha suta swamèku
ya umadêgêna narpati
nanging aja manusa
ratuning lêlêmbut
ri mônca wolu puranya
ri kang dihin iya ing gunung Marapi
kapindho Pamantingan

kaping tri ing Kabarehan iki
kang kaping caturnya ing Lodhaya
lan malih kaping pancane
iyèng Kuwubalêdhug
kaping sade Saptawaringin
saptèng Kayulandheyan
kaping asthanipun
iya ri kang aran Roban
wruhanira iku purane ing benjing
Wisnu suta putunya

anging wêkas ingong kita benjing
iya ri sawuri-wuriningwang
suta putu kita kabèh
ri kang umadêg ratu
ning lêlêmbut manuta benjing
ya ring suta putunya
ratu manuswèku
iya pa sapakartinya
dèn êtuta aywa ta iku dèn dohi
myang yèn amanggih karya

lah Ki Wisnu tumuruna kaki
myang sutaningsun Bathara Brama
turuna madyèng padane
kita madêga ratu
ngadhatwana ing Gilingwêsi
lah gumantyaa kita
Risang Watugunung
kita nêdhakêna nata
nuswa Jawa tumulya samya ngastuti
têdhak mring madyapada

nèng madyapada wus madêg aji
Bathara Wisnu dadya narendra
siniwèng lêlêmbut kabèh
muwah Hyang Brama uwus
madêg ratu janma anênggih
Gilingwêsi puranya
nuswa Jawa nungkul
ri sampuning lama-lama
apêputra sang prabu pan miyos èstri
Ni Bramani kang nama

Ni Bramani Tritrustha putrèki
Tritrustha aputra Parikênan
Sang Parikênan putrane
Manumanasa iku
Sang Manumanasa putrèki
aran Satrukêm ika
Satrukêm asunu
Sakri namaning atmaja
Sang Hyang Sakri Palasara putranèki
Palasara aputra

Bagawan Abiyasa putrèki
nulya putra Pandhudewanata
ing Ngastina nagarane
wus alama asunu
Sang Arjuna ingkang kêkasih
Sang Arjuna pêputra
nama Abimanyu
samana pralinèng rana
tilar garwa anuju sêpuh garbini
miyos jalu kang putra

ajêjuluk Raja Parikêsit
iya ing Ngastina prajaneka
Sang Yudayana putrane
Yudayana asunu
Gêndrayana ingkang wêwangi
aputra Jayabaya
sirna nagarèku
Sang Jayabaya pêputra
kang nama Sang Jayamijaya putrèki
putra Jayamisena

Jayamisena putranirèki
kang mangaran Kusumawicitra
Ki Citrasoma putrane
Citrasoma asunu
Pôncadriya ingkang wêwangi
aputra Anglingdriya
punika asunu
Sang RajaSuwelacala
pan jumênêng narendra ing tanah Jawi
ya ing Purwacarita

Raja Selacala iku nênggih
apêputra Srimapunggung ika
Jugulmudha pêpatihe
Srimapunggung asunu
Kandhihawan ingkang wêwangi
apêpatih Kunthara
Kunthara puniku
iya anak Jugulmudha
Kandhihawan lêlima putranirèki
Ki Panuhun pangarsa

karêmêne rêke among tani
dadi ratuning wong tani ika
awisma anèng Bagêlèn
Sandhanggarba panggulu
karêmêne adagang nênggih
dadya ratu sudagar
Jêpara wismèku
panêngahe Karungkala
karêmêne sabèng wana apan dadi
tuwaburu ratunya

ing Parambanan wismanirèki
iya iku ta Sang Ratu Baka
Tunggulmêtung sumêndhine
andèrès rêmênipun
dadya ratu wong karya nguni
Rêsi Gathayu ika
nênggih kang waruju
arêmên sabèng paseban
pan jumênêng ratu ing Koripan nênggih
anggêntosi kang rama

sakathahe sanak papat iki
sami asok bulu bêktinira
glondhong pangarêng-arênge
maring Rêsi Gathayu
kang jumênêng Koripan nguni
Rêsi Gathayu ika
lêlima kang sunu
pambayun Rara Suciyan
iya Kili panggulu Miluhur nênggih
iya Natèng Jênggala

panêngahe Lêmbupêtêng nênggih
iya iku ta Sang Natèng Daha
Lêmbupangarang arine
iya kang dadi ratu
ing Gêgêlang kalane dhihin
Ni Ragil Prêgiwôngsa
pan akrama antuk
nênggih Lêmbuamijaya
kang jumênêng ratu anèng Singasari
duk Jawa pinôncapat

Lêmbumiluhur aputra Panji
ingkang dadya wau somahira
Kèn Côndrakirana rane
putri Daha kang sêpuh
Radèn Galuh pêparabnèki
Radèn Panji pêputra
Dalalean iku
jumênêng ing Pajajaran
nulya pêputra Radèn Banjaransari
anulya apêputra

akêkasih Radyan Mundhingsari
Radèn Mundhingsari apêputra
Radèn Mundhingwangi rane
Mundhingwangi asunu
gih Sang Ra Pamêkas nênggih
punika apêputra
Arya Bangah sêpuh
tinandur ing Galuh ika
Ki Susuruh ginadhang jumênêng aji
ana ing Pajajaran

datatita jênênging narpati
Pajajaran nênggih kang winarna
wontên kang tinutur malèh
wontên jênêngan wiku
atêtapa ana ing ardi
kilèn ing Pajajaran
prênahe dhêdhukuh
nama Ki Ajar Capaka
patapane lèr kilèn saking ing ardi
gunung ing Pajajaran

pan uwus kalokèng praja salwir
ywan Ki Ajar tasdik ing paningal
wruh sadurunging binadhe
pan wus katur sang prabu
yèn Ki Ajar kuncara tasdik
samana sri narendra
ngandika smu bêndu
dhatêng rêkyana apatya
hèh apatih ingsun akarsa ngyêktèni
mring Si Ajar Capaka

lah agya pasangana tumuli
ya pawèstri sêsêngkêran ingwang
dèn kadya wawrat tingkahe
wus kapasangan wau
apan bokor kinarya sandi
kinayutakên têngah
sininjangan sampun
saha kasêmêkanira
wusnya samar wus pindha dyah anggarbini
sang nata gya umojar

lah uwis umangkata dèn aglis
iku parakênèng Si Capaka
nulya ge kita kon badhe
jalu myang èstrinipun
yèn kajawab dera wèh sandi
satuhu yèku awas
ran Capaka wiku
sèstu olih sihing dewa
gya umangkat apatya datan kawarni
ring awan uwus prapta

ring ngarsanya Ki Ajar tumuli
rakyana patih sigra angatag
ambadhea bêbêktane
Ki Ajar gya sumaur
asmu sêndhu saurirèki
hèh kiyai andika
dahat tambung laku
apan ingong iki mudha
dahat tan wruh ambadhya garbini iki
pan kadya rare kita

ki apatih sangêt dera mrêdi
hèh Ki Ajar andikaning nata
aja ora dera badhe
jalu lan èstrinipun
kae Ajar kaku ring galih
dadya puwara mojar
apa ta satuhu
sang nata ngayoni ringwang
hèh apatih iya turênèng narpati
iku ngong badhe lanang

lêwih sukèng tyasira apatih
sigra apamit saksana budhal
datan kawarna lampahe
praptèng ngarsa umatur
mring sang nata rêkyana patih
inggih sampun binatang
wawratan yèn jalu
sang nata pan lêwih suka
sarya mojar Si Ajar atêsmak dhingklik
dening apêksa awas

sêsêngkêran wus binêktèng puri
saha busana wus ingalapan
samana èstu wawrate
wus katur ing sang prabu
yèn kêkasih sri narapati
kang saking Pajajaran
èstu wawratipun
sang nata bêndu kalintang
lanyap bae Si Ajar arsa ngayoni
marang ing jênêng ingwang

ya ta samana kinèn mêjahi
Ki Ajar apan wus pinêjahan
tinumpês anèng dhepoke
sapêjahe sang wiku
ana swara kapirsa nguni
swara tan katingalan
sojaring swarèku
hèh Sang Ratu Pajajaran
wruhanira ingsun amalês ing benjing
marang ing jênêngira

benjang yèn ana janma kêkasih
Siyungwanara arane ika
ring kono ingong anagèh
iya maring sirèku
sri narendra gya anauri
hèh Ajar kapan sira
praptèng ngarsaningsun
aja benjang mêngko sira
auripa pan ingsun tan nêdya gingsir
swara ika wus ilang

yèku purwèng nguni kang nagari
Pajajaran kêna ing musibat
pan asangêt gêgêringe
gêring sore suk lampus
gêring esuk sore ngêmasi
rusaking wadyabala
sang nata sigra sru
rudatin tyasnya kalintang
dènya sare naritis wus tigang sasi
tan kêna sinewaka

juru ujum sigra dèn timbali
juru tênung myang tabit pujôngga
wus ingandikan sakèhe
lah paran wêkasipun
balaningsun pan akèh mati
punang juru sadaya
matur ing sang prabu
punika gampil kêwala
têtambane wêwêlak ingkang nagari
kita dhahar nayuba

sawuse kita luwaran bukti
kita asarea lan wanodya
pasthi sirna gêgêringe
nanging rêke sang prabu
kita darbe sêsukêr malih
kawrat ing manah kita
sang nata lingnya rum
kaya pa sêsukêr ingwang
juru matur kita benjing andarbèni
putra miyos ngampeyan

miyos jalu putra paduka ji
amêjahi dhatêng ing sang nata
sampun pinasthi jangjine
pan paduka pukulun
amêkasi jumênêng aji
ana ing Pajajaran
kewran sang aprabu
dadya amicarèng nala
arsa nora aluwaran ingsun iki
manawa wêdya têlas

sun takoni ujare si tabit
ingsun mati dening sutaningwang
nanging mokal ingarahe
bapa mati sing sunu
lah sakèhe lêluhur mami
têka ing Nabi Adam
tan ana kayèku
anging ingsun kang pinêca
bok iyaa ingsun anglakoni jangji
sok balengong mulyaa

wus atuwa sêdhêng ingsun mati
anglakoni ujaring riwayat
wus tuwuk ingsun kamuktèn
nanging sapungkur ingsun
balaningsun mulyaa sami
ingsun akarya tilas
mring suta lan putu
tulusa jumênêng nata
anèng Jawa ing satêdhak-têdhak mami
panêdhèngsun ing dewa

sapingsore suta putu mami
aywa pêgat mêngkwèng nusa Jawa
ing benjing maria rêke
dhatêng dina kang kantun
ri saksana sri narapati
nulya sira luwaran
dènya mangan nginum
ya ta wuru-wuru dawa
asmu supe sang nata sare lan èstri
kang binadhe Ki Ajar

wawrat anom katêdhakan yêkti
rahsa mulya sang dyah saya lama
wawratan dhatêng êlèke
ambabar miyos jalu
nulya katur mring sri bupati
sang nata angandika
apa baya iku
tinarka mêjahi ringwang
maring ujum nulya sira jabang bayi
agya pinakan upas

myang tri bobok lêlèngèk drubêsi
jabang bayi pan ora tumama
sang nata asru bêndune
karsanira sang prabu
jabang bayi dipun sêsuwir
apan êmban lan inya
matur ing sang prabu
lah gusti sampun mangkana
kadya paran kapirsaa lyan nagari
kita makucêm bala

yèn sang nata akarsa mêjahi
agampil tur tan ana kang myarsa
sang nata pangandikane
inya paran karsèku
ing patine rareku mangkin
pun inya atur sêmbah
suwawi sang prabu
rare alit tinabêla
binucala ing lèpèn Karawang nênggih
gusti agêlis pêjah

sri narêndra sigra angling aris
iya bênêr iku ujarira
rare tinabêla age
sigra nulya linabuh
dhatêng kali Karawang singgih
jabang bayi mring toya
blas datan kadulu
katut ing banyu Karawang
sampun mantuk kang nglabuh warnanên malih
Ki Buyut ing Karawang

kyai buyut mancing pinggir kali
ing Karawang kagyat sira mulat
teja awêning cahyane
kadi wulan sumunu
kyai buyut angling jro ngati
lami ngong sabèng toya
pan durung andulu
ing cahya kang kaya ika
kyai buyut nulya siramarêpêki
aningali tabêla

pan kasangsang ing bêbara nênggih
kang tabêla ki buyut anyandhak
duk binuka isi rare
cahyanipun sumunu
ênting bagus sira nêlahi
pra wadana lwir wulan
purnama dinulu
sira ki buyut garjita
pan sumingêb ing panonira ningali
mring jabang bayi ika

kae buyut angling jroning ati
rare iki kang anèng tabêla
pantês trahing kusumane
dening tuhu abagus
kaya dudu sutaning cilik
ya ta wus tinutupan
gya binêkta mantuk
sinungakên rabinira
nyai buyut wantu wong nora nganaki
ing mangke manggih putra

tur abagus cahyane lir sasi
nyai buyut lintang sukanira
dinadah dulang suk sore
saya lama winuwus
ya ta agêng kang jabang bayi
wayah sampun diwasa
takèn ramanipun
sapa sintên kang ayoga
ing manira kyai buyut anauri
iyèngsun bapakira

rajasunu tan rêna sira ngling
pan jamake ing manuk punika
sarupa lan bapakane
kita kalawan ulun
apan beda sarupa mami
Kyai Buyut Karawang
èmêng ing tyasipun
wasana sira gya mojar
iya sira anak ingsun dhewe kaki
rajasunu tan suka

kyai buyut amicarèng ati
bok iyaa ngong agawe dora
darapon lêgaa tyase
aris wijiling wuwus
lah Ki Jaka nak ingsun kaki
yèn kita nora rêna
ing panabdaningsun
ingsun duwe pawong sanak
atêtapa anèng wana pan winasis
petangan ujum ramal

lan wruh sadurung winarah kaki
iya nyawa payo pinaranan
takonana sabênêre
Ki Jaka lingnya arum
lah anêdha pinaran kaki
wong sanak pakênira
dyan samya lumaku
tan asuwe nulya prapta
sirèng wana kae Jaka aningali
pêksi awarna-warna

kae Jaka sira angling aris
kaki buyut punapi punika
kang lwir manuswa warnane
angingkrang linggihipun
kyai buyut ika nauri
ingaranan wanara
Ki Jaka amuwus
lan maninge ika apa
kang anèng pang manuk jamang dening luwih
bagus kaki rupanya

kyai buyut ika anauri
pêksi siyung arane punika
Ki Jaka aris wuwuse
yèn mangkono ki buyut
sun angalih aran ing mangkin
iya Siyungwanara
kaki aran ingsun
ki buyut ngamini sira
ya ta ngucap Siyungwanara lah ngêndi
wismane sanakira

kyai buyut èmêng ing jro ngati
dening kabutuh dènya adora
dadya amicarèng tyase
lah bok iyaa ingsun
sun salimpangênèku malih
rare môngsa wêruha
dadya sira muwus
bagus pasanakan ingwang
uwus ngalih saking ing wana ing ngriki
awisma anèng praja

pagaweyane apandhe wêsi
karya sanjatanira sang nata
ing Pajajaran ing mangke
Siyungwanara wau
sakalangkung bungah ing ati
miyarsa tuturira
kang rama ki buyut
dene angucap Sang Nata
Pajajaran Ki Jaka rêsêp ing ati
angrasa wruh ing praja

kae Jaka anulya ngling aris
anêdha kaki jinujul pisan
sanakira iku mangke
pangrasane tyas ingsun
kaya rêke nora atêbih
wismane sanakira
lan sudarmaningsun
ya ta sira sami mangkat
wong kêkalih saking ing wana sira glis
sira prapta ing praja

nulya dhatêng kapandheyan aglis
Kyai Êmpu kapanggih alênggah
ana ing pabasalène
lagya pêpandhe wau
nulya sira anapa aris
kakang dawêg katuran
ing sarawuhipun
lwir ulam srambahan toya
tyas kawula kadya katibanan sasi
ing sarawuh andika

baya wontên karya kang agati
atanapi mundhut abah-abah
kudhi pacul myang linggise
tatah pêthèl lan wadung
lading gobang pangot lan sêking
pecok wangkil lan jara
wêdhung miwah prêkul
kawula dhatêng sumôngga
pan akathah kagêngan dika puniki
myang warni dhuwung pêdhang

pan akathah sarta warni-warni
yèn pundhutên kawula sumôngga
tan angraos adêdarbe
angling kiyai buyut
lah anêdha manira yayi
ing sih pracayanira
yayi praptaningsun
taha nêdha adandanan
apan boya mila sun prapta ing ngriki
angatêr anak para

arsa panggih kalawan sirèki
anak para Ki Siyungwanara
Kyai Pandhe wruh sêmune
ingsun tinggal puniku
datan suprih anambut kardi
dimèn tutug dolanan
ing sakarsanipun
Kyai Buyut ing Karawang
nulya mantuk tan warnanên sampun lami
Jaka Siyungwanara

tumut sêsinau pandhe wêsi
aparon dhêngkul apukul tangan
asêsupit darijine
sakèhing para êmpu
kapandhean cingak ningali
maring Siyungwanara
ing kasêktènipun
lami-lami pan kasusra
sanagari yèn Ki Êmpu putranèki
asêkti mahambara

lan baguse lêwih ingkang warni
anglir Dewa Hyang-Hyang Kamajaya
apêkik anom dhasare
sumrêg kathah kang rawuh
anênonton ing sang apêkik
sakèhe kang tumingal
rasa-rasa mantuk
wênèh ana nginèp pisan
kang sawênèh ana milu nglêladèni
dènya pandhe Ki Jaka

sêsêk jêjêl kang wong nêningali
kang tan antuk ing panggenanira
mêmènèk kêkayon bae
pagêre Kyai Êmpu
lêbur dening wong nêningali
rusak pawismanira
tanêm tuwuh gêmpur
Ki Êmpu pangucapira
ing wong kathah sadayane kang ningali
padha wèha balônja

kang somahan padha sun jaluki
ngalih reyal rôndha tigang reyal
walanjar patang reyale
kang parawan puniku
pitung reyal ingsun jaluki
dhudha lawan pra jaka
samya ngênêm suku
sakathahe wong tumingal
ananggupi nini-nini dèn jaluki
wong roro sangang reyal

lan nyênyamikane aywa kari
wong sijine samya nyarampadan
bêborèh sarta sêkare
myang damar malamipun
lamun dalu obor nyatunggil
samya sanggup sadaya
malah samya muwus
manawi wontên pundhutan
saliyane andika ucapkên malih
ecaa budidaya

wus alami Ki Jaka ing mangkin
samana arsa dhatêng ing pasar
Ki Pandhe ngampah karsane
sira midhanga besuk
lamun barêng kalawan mami
sarya dol kalithikan
mênêng sang abagus
ya ta prapta ing samaya
nulya mêdal ing lêlurung sang apêkik
paranipun mring pasar

kae Jaka iya amulat ing
gajah ginuyang Ki Jaka tanya
baya ika pa arane
ingkang agêng ngragunuk
kae Êmpu lingira aris
bagus ika ran gajah
wahananing ratu
ri kang liman gya umulat
mring Ki Jaka adoh pinalaywan aglis
prapta mêndhak ing ngarsa

tulalya sah ya tininggil-tinggil
yèn janmaa gajah ika ngucap
dhuh gustingong kita anggèr
lah yogya sang abagus
manitiha ing gigir mami
lah dawêg ulun bêkta
malêbwèng kadhatun
cundhuka ing yayah kita
uwus pasthining dewa kita gêntosi
Nata ing Pajajaran

gya ingusap gadhinge kang èsthi
iya maring Sang Siyungwanara
ri sampuning ngusap rêke
Ki Jaka nulya mantuk
kang wong sami cingak mulat ring
Risang Siyungwanara
ri satingkahipun
Ki Êmpu atêbah jaja
dahat ajrih lingira saha smu tangis
dhuh sutèng ulun nyawa

lah pagene kita wani-wani
dadya apa yèn kadêngangana
mring sang nata kita anggèr
pasthi dadya sapikul
mukanira kalawan mami
ênêngakêna sira
kocapa Sang Prabu
ing Pajajaran sineba
dening bala angadu wong pêrang tandhing
galaganjur kang munya

piniyarsa ngrêrantêg ngrêrangin
saha suraknya mangambal-ambal
Ki Jaka amit ngramane
pan akarsa andulu
mring paseban wong aprang tandhing
ingampah datan kêna
mring Rama Ki Êmpu
nanging Ki Siyungwanara
dahat mêksa Ki Êmpu sangêt malangi
lah bagus aywa lunga

tanbuh nyawa kang sira tingali
dudu layak tontonaning bocah
yèn ratu kasukan rêke
papak kunêng ing kewuh
apan sira maksih acilik
durung wruh ing dêduga
angling sang abagus
ngong palangana malumpat
ingong bapa dhadhungên amêdhot ugi
Ki Jaka sigra kesah

kapiandhêm palayunirèki
Siyungwanara dhatêng pasowan
ya ta prapta tan asuwe
ing prênahe sang prabu
nulya sira jajar alinggih
lawan sri naranata
pan tan ana wêruh
Siyungwanara tumulya
mring kadhaton kandhêg balesawo nênggih
rêmên sira tumingal

apan ta balesawo ing nguni
yèn ginêpok kadya gông sarancak
punika gôngsa ginawe
ya ta sang rajasunu
duk alinggih ing bale adi
umyung ing swaranira
wau sang aprabu
eca dènira kasukan
kagyat myarsa lamun balesawo muni
kèhing bala garjita

lawan gègère sakwèh wong puri
amiyarsa balesawo munya
sang nata duka dan linge
hèh sapa purun-purun
anggêpoka ing bale mami
hèh mantri jêro sira
lah cêkêlên gupuh
kang ganggu kagungan ingwang
miwah kapêdhak milua anyêkêli
sigra samya malaywa

sigra praptèng jro bale tumuli
Siyungwanara kapanggih sira
sêsarean anèng bale
ya ta agya tinubruk
cinêkêlan ing para mantri
jêro miwah kapêdhak
kêbat sarirèku
ya ta Ki Siyungwanara
gya akirig saha apêtak sira glis
mantri pating palêsat

samya têmpuh wak rowangirèki
ana putung balunge sukunya
wênèh kang rêmêk igane
sêmpal baunirèku
ilat mele mata mandêlik
ana pêcah mukanya
wênèh ana lampus
sakarine ingkang pêjah
pan malayu ya ta ngungsi ring narpati
samya tur pêjah gêsang

sri narêndra ngandika smu runtik
kang ana ring baleningwang ika
bocah ngêndi pangakune
inggih ing aturipun
Kapandheyan wismanirèki
anake Êmpu Lurah
wau sanggupipun
ya ta ngandika sang nata
lah timbalana Si Êmpu Lurah aglis
Ki Êmpu sigra prapta

sri narendra sigra dènira ngling
hèh pandhe sapa kang duwe anak
wani-wani gêpok bale
lan sapa aranipun
punang pandhe umatur aris
inggih anak kawula
punika ranipun
pun Jaka Siyungwanara
angandika sang nata arum amanis
timbalana nakira

Ki Êmpu sigra angandikani
mring anak aran Siyungwanara
nulya prapta tan asuwe
ing ngayunan alungguh
sri narendra angandika ris
iku nakira dhawak
pun pandhe umatur
inggih sutèng ulun dhawak
sang nata ngling duk kapan môngsa sirèki
yèn aduwea anak

apan ingsun lawase udani
lamun kita aduwea anak
pun pandhe atur sêmbahe
inggih rêke pukulun
sayêktose gyan amba manggih
sang prabu angandika
nakira sun pundhut
pun pandhe atur sumôngga
duk samana tinumutakên sira glis
ing rare panakawan

lami-lami dènira angabdi
Siyungwanara asring kinon prang
ambêdhah nagara lyane
pisan pindho ping têlu
apan mênang dènira jurit
ngaturakên bongkokan
saboyonganipun
katur dhumatêng sang nata
sakalangkung asangêt sihing narpati
dhatêng Siyungwanara

saking sangêt sihingrèng narpati
kala samana Siyungwanara
saya katingal sêktine
apan saya kalangkung
pasihane sri narapati
datan kêna sinuda
dhatêng sang abagus
antuk pangawulanira
mring sang nata sinêngkakakên ing nginggil
jinunjung saking ngandhap

pan kinulawisudha sira glis
Siyungwanara jinunjung lênggah
ngaran Arya Banyakwidhe
salêksalinggihipun
pinatêdhan kandhaga rukmi
ingakên putranira
alêlamak babud
adalêm saloring pasar
kinawênangakên ing sore siniwi
anabuh lokananta

lan winênang anrapakên adil
wong dêdosan ingkang ukum lara
miwah ing ukum pêjahe
tan kocap laminipun
Arya Banyakwidhe turnya ris
dhatêng sri naranata
suwawi pukulun
kang abdi pandhe sadaya
ulun suwun akaryaa sanjata di
karya dandanan ing prang

dyan pinatêdhakakên sakwèhing
pandhe dhumatêng wau Ki Arya
ya ta wus rinèh gawene
Ki Arya lingnya arum
suta wangsaningong sakwèhning
ulun kinaryakêna
kunjara wêsiku
sadina mêngko dadia
sakwèh pandhe sadaya samya nanggupi
aturipun sandika

tan antara sakwèh karya sami
adamêl gêdhong wêsi saksana
nulya dadi tan asuwe
apan winèhan sampun
kang lêlangse Mandhalagiri
pêpajangan gumêbyar
kinasuran babud
gêguling sutra diwangga
tutup kaca gônda mri yèn tinon asri
lwir kaswargan ing donya

sêdhêng karya têkaa ajurit
nulya umatur dhatêng sang nata
mangkana wau ature
kawula darbe kaul
lamun ulun mênang ajurit
angaturi patikbra
adhahar anayub
wontên ing wisma kawula
sri narêndra wau dhatêng anjurungi
iya dhihin muliha

dene ing mêngko ingsun nututi
sumusul marang ing wismanira
Ki Arya sigra ulihe
ya ta datan adangu
sri narendra tumutur nuli
wus rawuh ing karian
akasukan nutug
ya ta wuru-wuru dawa
sri narendra aningali gêdhong wêsi
asri tur pinapajang

warna endah swaranya kumrincing
pintunira mênga minêb dhawak
lwir yasèng dewa polahe
angandika sang prabu
hèh Ki Arya karya pa iki
anjênêngakên kita
ya gêdhong wêsiku
dening endah warnaneka
Radèn Arya Banyakwidhe matur aris
kinarya patilêman

sri narendra rêmên aningali
apan rêsêp ika wardayanya
sang nata sigra dan linge
apa wahananipun
kita rêmên sare ing ngriki
dyan umatur Ki Arya
rikalane lêsu
dumados sêgêr manahnya
yèn agêrah matêmahan dados atis
ywan atis dados gêrah

yèn sakit têmah waluya jati
yèn lêsu sêgêr têmahaneka
luwe warêg ing têmahe
sang nata ngandika rum
yèn mangkono aturirèki
Arya abêcik uga
paturonirèku
kang arupa gêdhong waja
yèn mangkono ingsun arsa anglêboni
sira angungkurêna

hèh Arya yèn sira suka
ngong asare ing gêdhongira iki
sadina wak ngong marlêsu
Ki Arya tur sumôngga
pan kawula taman rumaos gêgadhuh
saksana sri naranata
lumêbwèng kunjara wêsi

agya nulya inginêban
kang panjara apan sampun kinunci
gya binêktarsa linabuh
maring kali Karawang
sri narendra sakalangkung dening bêndu
Arya apa dosaningwang
ngong kita labuh ing kali

Banyakwidhe saurira
iya ingsun dhingin duk maksih alit
apan ingsun sira labuh
anèng kali Karawang
sayêktine ing mêngko kita ngong labuh
ingsun amalês ing sira
sapa utang naur malih

wus linabuh sri narendra
anèng kali Karawang wus kabasmi
wontên ta lêlurahipun
têtiyang angandhaga
dyan lumayu umatur Radèn Susuruh
nênggih radèn rama kita
binasmi sampun ngêmasi

linabuh lèpèn Karawang
dening Arya Banyakwidhe ing nguni
bêndu Rahadèn Susuruh
sira nêmbang tangara
sampun pêpak sakèhe punggawanipun
gêgaman wus amalatar
tinon pindha wukir api

angrasuk busananing prang
Dyan Susuruh pan arsa angawaki
bubar gêgaman anggrêgut
ri kang wong karadenan
sumrêg ingkang gêgaman bêndhenya ngungkung
saksana Radèn Sêsêdhah
sigra anitih turanggi

wadya prasamya prayitna
Arya Banyakwidhe wus anèng puri
sakathahe wadyanipun
apan sampun prayatna
mêpak baris sêsanjata bala grêgut
sadandananing ayuda
prajurit wus amiranti

wus katur mring sira Arya
lamun Radèn Susuruh andhatêngi
saha bala soroh amuk
Ki Arya wus siyaga
dyan ingatag kang bala mangsah anggrêgut
campuh cucuking ayuda
langkung ramening ajurit

lumbungan tangkêping yuda
pan arame acampuh sami wani
pruk ing endhe watang putung
apan pating garopak
wus akathah pêpati susun atimbun
sêsambating wong kabranan
kalintang anggêgirisi

wadyabalèng karadenan
pan kasoran kathah longe kang mati
prajurite sampun mawut
agya Radèn Sêsêdhah
angawaki rahadèn asoroh amuk
apindha sima ambabal
singa katêmpuh pan gusis

pangamukira rahadyan
ngobat-abit anglir banthèng akanin
singa katarajang mawut
têtiyang ing karian
sira Radèn Susuruh kudane lampus
adharat pangamukira
tan ana wani nadhahi

wus katur marang Ki Arya
raka kita ngamuk tan wrin ing ajrih
kang nama Radyan Susuruh
lêwih saking prakosa
wadya kita dahat jrih kathah kang lampus
Arya Banyakwidhe sigra
umadêg munggwèng sitinggil

saha mangagêm sanjata
Dyan Susuruh pangamuke mangungkih
wus lumêbwèng ngalun-alun
parêng katon sinipat
dening Ki Arya Banyakwidhe atangguh
ing rika Radyan Sêsêdhah
ikêt pinggangira kêni

rampung ingkang ikêt pinggang-
nya awirang radyan tyasnya wus miris
Radyan Susuruh wus kondur
saha wadya wus têlas
kapalayu sira Rahadyan Susuruh
ngetan bênêr lampahira
kandhêg desa Kaligunting

nulya ingalap atmaja
mring sira ni rôndha ing Kaligunting
apan lêwih trêsnanipun
lwir suta gwan ayoga
nyai rôndha mring sira Radyan Susuruh
dhasar rôndha tan sêsuta
sira Nyai Kaligunting

dyan kawarnaa sirarya
Banyakwidhe apan wus madêg aji
ana ing dalêm kadhatun
kèdhêp sarèhanira
sri narêndra aswarèng ring wadyanipun
sakwèhning wong Pajajaran
wong desa mwang têkèng wukir

aywa na wani kanggonan
mring Si Suruh iya yèn ana wani
saèstu yèn satruningsun
ingkang wani kanggonan
ingsun tumpês saanak lan putunèku
ya ta ri kang kawarnaa
Nyai Rôndha Kaligunting

miyarsa swarèng narendra
langkung ajrih kumitir ing jro ngati
saksana sira agupuh
mring sadulure lanang
kaprênah anèm katiga samya jalu
Ki Wiro ari tumulya
ari malih ran Ki Nambi

pamêkas aran Ki Bandar
kaya priye yayi sira ngong tari
dening undhange sang prabu
sapa ri kang kanggonan
mring Susuruh tinumpês nak putunipun
ngong iki mring gustinira
Susuruh kalangkung asih

lwir suta gwan ngong ayoga
yèn parastra ngong umiring ngêmasi
mring gustinira Susuruh
arinya samya mojar
yèn maksiha sadulur kita têtêlu
sampun kuwatir ing nala
sayêkti ulun tanggoni

dukane sri naranata
arinira katiga samya kering
dhumatêng ing wismanipun
ni rôndha sampun prapta
Radèn Susuruh apan sampun katêmu
ya ta wus tata alênggah
angling Ki Wiro Ki Nambi

lah gusti sampun gya maras
tyas paduka dening undhang narpati
yèn dhatêng ing têmah besuk
ulun kang tumanggala
ananggoni ring dukanira sang ratu
nadyan dhumatêng ing pêjah
ulun apan tan gumingsir

Radèn Susuruh gya mojar
ngong tarima sihira marang mami
nanging ing pangrasaningsun
sira otota kawat
bêbalunga wêsi rèhing wong têtêlu
lah môngsa sira nônggaa
marang ing sri narapati

lah ingsun apamit paman
lah karia ingsun kesah pribadi
Ki Wiro Nambi umatur
inggih ulun punika
pêjah gêsang pangeran pan ulun tumut
ing pundi sapurug radyan
apan ingong anut wingking

ni rôndha asêmu waspa
sêdya tumut Ni Rôndha Kaligunting
wus dandan sabrayanipun
ya ta anulya bubar
awatara wong satus kang atut pungkur
ngetan bênêr lampahira
saha ni rôndha tan kari

Ki Nambi Wiro turira
maring radèn punika yèn suwawi
dawêg sami minggah gunung
nênggih ing wukir Kombang
wontên Ajar atêtapa sampun sêpuh
sidik ingkang pangandika
punika yogya ingungsi

manawi asuka têdah
sira Radyan Susuruh angrêmbagi
anulya samya lumaju
munggahing gunung Kombang
sampun prapta wau sasukuning gunung
apan wukir Kombang ika
kalangkung dening asingit

kahyanganing parayangan
myang lêlêmbut pêri kalawan êjin
mangkana ingkang winuwus
ri kang tapa ing arga
lêwih sêktinira ya ri kang jêjuluk
Ki Ajar Camaratunggal
satingalira wus sidik

têrus lan sêsabdanira
pan abala parayangan lan êjin
sumuyut ing sang awiku
lêlêmbut nuswa Jawa
ring ngêndi kang nora aseba anungkul
mring Ajar Camaratunggal
lêwih saking sang ayogi

nadyan akathaha Ajar
tan ana lwir Ajar Camaratunggil
kawibawan pindha ratu
dadya ing saciptanya
bisa anom bisa cilik bisa sêpuh
apan wus angraga suksma
saha karya raras ati

Ki Ajar Camaratunggal angling
mring cantrikira lon
lan uluguntung myang panantange
miwah manguyu lawan wêwasi
lah saosa sami
sakwèh dasih ingsun

apan ingsun kadhatêngan mangkin
lah iya ing mêngko
lagya ana ing marga lampahe
asmu amangun brôngta ing galih
tilasing amukti
têdhaking wirya gung

apan iku atmajèng narpati
kawon ing palugon
lah payo anggêgêlara age
iya kalasa kalawan lampit
babud gonên lapis
ri sawusing patut

saosana caratan kang rêsik
kang cêcêk mas kaot
lan pra wêwasi pêpakên kabèh
gêntha kêkêlèng tabuhên aglis
wau kang winarni
Rahadèn Susuruh

lampahira sumêngka ing ardi
asingit aewoh
ampuhan sami mapag swarane
awor lawan udan riwis-riwis
lesus gêng wor angin
wrêksa gêng kèh rubuh

sela gêng lorod ladhu umili
ing kali umisor
udan awu drês ngarga dhêdhête
gumrah swarèng tawang prayangan jin
yèn janmaa sami
mapag gusti rawuh

prapta sakèhing dhêdhêmit sami
dening sang palunggoh
anabuh gêntha lan kêkêlènge
mila prapta sakathahing êjin
apan anambrami
dening gustinipun

kadhatêngan sinatriya adi
amangun wirangrong
dyan kawarnaa radèn lampahe
mèh prapta awan bingung ing margi
Dyan Susuruh angling
ing jro kalbunipun

dening alêwih singite iki
ingkang adhêdhepok
ana ing gunung Kombang ing kene
sigra radèn amyarsa ungêling
gêntha kêlèng muni
radèn gya andulu

padhang ujwalèng raditya mijil
wus sirna tan katon
sakèh ngampuhan pêtêng suwene
gya Rahadèn Susuruh ningali
camara satunggil
sapucaking gunung

saha sanggar langgatan kaèksi
radyan angling alon
lah baya iki paman dhepoke
Sang Wiku Ajar Camaratunggil
lah payo dèn aglis
umunggah mandhuwur

narpati putra sumêngkèng nginggil
agrèng arga rawoh
kang umiring mandhêg ing pintune
lajêng lampahe datanpa kanthi
malêbêt pribadi
rahadèn wus lungguh

wus apanggih lawan sang atapi
atata alunggoh
munggwèng sanggar langgatan prênahe
lingnya Ki Ajar angacarani
lah bagea gusti
ri kang anyar rawuh

teja sulêksananing abêcik
lah sang bagus anom
ing wingking ing pundi pinangkane
ing ngarsa pundi sinêdyèng ati
sintên kang wêwangi
rahadèn umatur

lampah ulun satindak puniki
lan kêkêtêg ingong
sadêmi môngsaborong cêthane
hyang kaki dhatêng ing lampah mami
mèsêm sang palinggih
saha ngandika rum

bênêr kaki salingira ugi
apa pedah ingong
pun kaki anèng pucak wukire
mangan barêbêkaning kaywaking
yèn tan wruha kaki
ing sêdyanirèku

angur aja têtapaa mami
amucak miranggo
iya marmanira praptèng kene
munggah ing pangajaran asungil
sêdyanira ugi
dhapur prang kaburu

amungsuh wangsanira pribadi
mila sira mêngko
mring wukir arsa tumut rahadèn
adhêdhukuh nuntumakên api
apa iya ugi
mangkono karsamu

radèn umatur saha wotsari
èstu sang palunggoh
sêsangat pan tan wontên sisipe
apan ulun wus tan polih angling
sosiking tyas nguni
kawêngkwèng sang wiku

Ki Ajar Camaratunggal angling
lah ta putuningong
wus sun tarima ing sakajate
rèhning arsa tumut manguntapi
lah sun ampah mangkin
karsanira iku

aywa sira kaki milu nêpi
maring raganingong
apan sira tan winênang radèn
ywan umiringa tapa ing wukir
apan cupêt kaki
panjênêngan ratu

iya panjênêngan Ratu Jawi
iku tan apaos
sira Radèn Susuruh dan linge
inggih ing raga ulun puniki
punapa sarèhing
hyang kaki ngong anut

Ki Ajar Camaratunggal angling
iya putuningong
lah idhêpên tudhuh ingsun mangke
sira ngetana bênêr tumuli
lakunira iki
besuk yèn anêmu

witing maja uwohe sawiji
apait kang raos
ing kono sira mandhêga age
banjur sira dhukuhana ugi
aywa mentar malih
kêkala ing ngriku

wruhanira kaki iku benjing
minôngka karaton-
nira têtêp dadi praja gêdhe
ing sirah kêpuh iku ing benjing
iya iku ugi
dadi alun-alun

apan wus pinêsthi sira benjing
mring dewa kang kaot
dadi suluhe nagara têmbe
iya panjênênganira aji
wruhanira kaki
têdhak nganak putu

buyut canggah satêdhakirèki
apan dadi katong
ya amêngku ing nuswa Jawane
lah kaki uwis aja prihatin
iya sira benjing
amalêsa ukum

mring Ratu Pajajaran sirèki
nanging ta ing mêngko
tan linilan yèn malêsa mangke
lagi malês yudanira ugi
lah maninge kaki
yèn sira tan wêruh

iya marang jênêngingsun iki
sayêktine ingong
dudu Ajar ingkang satêmêne
apan putri Pajajaran mami
aringong tumuli
eyangira iku

apêputra mring ramanirèki
kang lina ingobong
karananingsun kesah purwane
saking nagara pan ingsun ugi
kacarita putri
lêwih saking ayu

sakèhe putri ing tanah Jawi
tan atandhing ingong
amung ingsun putri ayu dhewe
sakwèh para ratu tanah Jawi
anglamar ing mami
nanging sun tan ayun

saking sangêt ngong tan arsa krami
gya dinukan ingong
dening rama asangêt dukane
ya ta sun rasa-rasa ing galih
tansah karya agring
ing yayah lan ibu

tumulya ingsun kesah ing wêngi
murca sing kadhaton
ngong mêtu ngurung-urung warihe
manjing mêdal wana lampah mami
nut iringing ardi
lampah ngong andarung

nulya gunung Kombang ngong unggahi
praptèng pucak ingong
ya ta ana kayu camarane
satunggal iku gon ngong anêpi
mêngko iku maksih
rupane kang kayu

sigra Ki Ajar asalin warni
nira nguni wadon
rupa wanodya lêwih ayune
anglir widadari saking swargi
cahya mindha sasi
ujwala sumunu

gêbyaring sarira anêlahi
pan asor paraos
kagyat Radèn Susuruh tingale
aningali warnane sang putri
jêngêr tan kêna ngling
suwe wadinipun

marma mangkana de salamining
radèn dèrèngtumon
warna kadi sang putri ayune
radèn wus liwung tan ana kèksi
mung sang kadya ratih
kang tansah ing kalbu

liwunging tyas rahadyan anuli
nyandhak asta gupoh
sang kusuma yu nginggati age
sarya ngling lah ta arsa punapi
têka tanpa krami
lir awuru gadhung

nahan dènira tanpa wêwadi
lir wong tanpa tudoh
sira iki kerut warni bae
mapan wong apinto ingsun iki
munduran ing mangkin
arêp sira tuku

rahadèn sangêt sangsayèng galih
èngêt putrèng katong
datan etung duga prayogane
amung sang kadya ratih kaèsthi
gya tinubruk wani
saksana sang arum

musna saking ngarsaning sang pêkik
samana sang anom
saicale sang rêtna rahadèn
aniba sangêt dera tan eling
salêlirirèki
rahadèn gêgêtun

sangêt anjêngêr datanpa angling
mung sang liring sinom
kang tansah kadya na sumandhinge
ri kang akarya brôngta wiyadi
saking byatning brangti
lingnya salah dunung

maring ngêndi paranira gusti
kusumaning sinom
binêktaa mirah gêgêbale
dinasihêna tumêkèng pati
kawulane gusti
anut ing sakayun

iya tega têmên tilar dasih
kang sangêt anglamong
marang ngêndi paranira anggèr
bok iyaa tolih dasihnya gring
yèn tan wruhèng gusti
kawulèstu lampus

Ki Ajar ing gunung Kêmbang nuli
umulat agupoh
apan sampun warni Ajar malèh
wus abusananing Ajar nênggih
anyangkêlang kudhi
wus awayah sêpuh

Radèn Susuruh wau ningali
mring Kyajar waspaos
wus alinggih Ki Ajar praptane
radèn putra wus emut ing galih
sigra anungkêmi
mring padèng sang wiku

sarya matur radèn asmu tangis
mring sang apalunggoh
saha tur prasêtya ing dedene
lan anuwun apuntêning sisip
ngandika sang yogi
aja sira muhun

pan wus jamaking wong kakung kaki
kagebang ing wadon
kêna ingowah lawan gingsire
apan uwus bubuhaning janmi
amung ingsun kaki
mêngko duwe tuduh

iku sira lakonana kaki
iya tuduh ingong
apan tinêkan sira ing têmbe
apa ing sasêdyanira benjing
mapan ingsun iki
manuswa satuhu

saking sangête ing tapa kaki
mila lêwih ingong
ing asêpi iya iku radèn
yêkti nora wêruh marang mami
lan winênang malih
ingsun dadya jalu

lan winênang ingsun dadi èstri
dadi tuwa anom
luput ing lara lawan patine
iya besuk ingsun kênèng pati
yèn dina ing akir
kiyamat ing besuk

dene benjing sira uga kaki
patêmon lan ingong
nanging nyata ta dudu ing kene
gon ingsun atêmu lan sirèki
benjing sun apanggih
lawan kita putu

yèn sira benjing wus madêg aji
amêngku kadhaton
lan angrèh ing tanah Jawa kabèh
lan benjing sun ngalih saking ngriki
ya ing Tasikwêdhi
kaki nagarèngsun

ring kono ingsun jumênêng aji
iya balaningong
parayangan lan êjin sakèhe
wis ing kono benjing sun angalih
ya kadhaton mami
Pamantingan iku

dene wadyabalaningsun benjing
sakwèh para katong
lêlêmbut ing nuswa Jawa kabèh
nulyèngsun benjing karya pêpatih
arya lan dipati
wadya ji tumênggung

rôngga dêmang kalawan ngabèi
pêcatôndha kaot
kandhuruan myang ondhamoine
nanging ingsun ngawula ing benjing
marang ing sirèki
wruhanira iku

iya anak putunira benjing
madêg nata kaot
angadhaton lor Pamantingane
iya sakidul gunung Marapi
iku ingsun benjing
ngèstu padèng prabu

wruhanira kaki iku benjing
singa madêg katong
amêngku ing tanah Jawa kabèh
apan iya dadi laki mami
èngêtana kaki
lawan malihipun

kalamun sira amanggih wèsthi
pan undangên ingong
iya nuli ingsun prapta age
yèn ana suraking tawang benjing
pracina yèn prapti
kaki lakuningsun

apa sakarsanira ing benjing
nora kantun ingong
kaparentah sun mring sira têmbe
iya saosikira ta kaki
punang jin tan kari
lan kang manusèku

lah uwis mangkata sira kaki
ngetan aywa menggok
lakunira aywa nolèh-nolèh
jujuga kita ing lurah radin
araning nagari
iya Singasantun

nanging ta wêwêkas ingsun kaki
mring sira agatos
lah têguhêna dèn satuhune
wusnya têlas pamêkas nulya mit
radyan mangkat aglis
sang durma sing gunung

Radèn Susuruh têdhak saking ing arga
lampahe tan anolih
lan sarencangira
têtiyang satus ana
anêrajang wana giri
wêwêkasira
Ki Ajar kang kaèsthi

ngetan bênêr lampahira rajaputra
datan kawarnèng margi
rahadyan ararywan
anèng ngandhaping maja
uwohe amung sawiji
radèn ngandika
ambilên woh puniki

wus ingambil ya ta anuli dhinahar
raosipun apait
rahadèn ngandika
sanak ingsun sadaya
ingsun dhêdhukuh ing ngriki
padha gawea
omah sadaya sami

sun arani ing Majapait kang desa
ya ta wong satus sami
tumut adhêdhêkah
sami akarya omah
anèng dhukuh Majapait
sira rahadyan
amaluku pribadi

pakartine sami agaga sêsawah
akèh têtiyang prapti
ngêtutkên awisma
apan sami karasan
awisma ing Majapait
sangsaya lama
têtiyang kathah prapti

pasaripun agêng pan kadi nagara
pandhe kalawan gêndhing
myang sayang kêmasan
miwah para sudagar
awisma ing Majapait
samikarasan
mirah sandang lan bukti

padhêkahan apan wus dadi nagara
ingaran Majapait
apan wus kaloka
ing kèh kajana priya
padhêkahan Majapait
jêmbar arata
salwir tinanêm dadi

ênêngêna ingkang lagi têtaruka
kang winursita malih
sira Arya Bangah
nagarine pan risak
ing Galuh ingkang nagari
pan linurugan
dening sri narapati

ing Pajajaran lumampah saha bala
tan kawarna prangnèki
Galuh wus kabêdhah
ing Prabu Pajajaran
wong cilik dipun boyongi
pan jinarahan
wau sajroning puri

Arya Bangah apan lumayu mangetan
langkung kawêlas asih
wau ingkang kesah
saking nagaranira
anjujug ing Majapait
datan winarna
ing marga sampun prapti

ing Majapait wau Ki Arya Bangah
panggih lawan kang rayi
Ki Susuruh sira
sami arêrangkulan
adhuh kakang kadang mami
dumèh punapa
têka kesah pribadi

Arya Bangah saure asêmu waspa
yayi nagara mami
ing Galuh binêdhah
dening Siyungwanara
sadaya dipun boyongi
yayi manira
kacandhaka ngêmasi

nanging wartane Sang Prabu Pajajaran
katiga besuk iki
apan yayi sira
akarsa linurugan
anggêcak ing Majapait
kalamun rêmbag
alah yayi suwawi

ing Pajajaran lah nêdha linurugan
rinêbut ing ajurit
Rahadyan Sêsêdhah
langkung awlasing raka
lah inggih kakang sawawi
mring Pajajaran
samya pulih ing jurit

Paman Wiro Paman Nambi Paman Bandar
têtiyang Majapait
saanane paman
pakênira pêpaka
payo anglurug tumuli
mring Pajajaran
pan wus ungsume mangkin

tan kawarna rahadèn sampun lumampah
saha bala ngajrihi
maring Pajajaran
ya ta datan kawarna
solahira dènya jurit
ing Pajajaran
wus kabêdhah kabêsmi

binoyongan têtiyang ing Pajajaran
marang ing Majapait
cacahing têtiyang
pan tigang èwu ana
mangke pan dados sakêthi
lan pitung lêksa
cacahing Majapait

Kyai Wiro Nambi Bandar aturira
punika yèn suwawi
paduka rahadyan
jumênênga narendra
wontên kitha Majapait
anggêntosana
aparentah sa-Jawi

Radèn Susuruh angling lah karsanira
ingsun têka lumirig
wus jumênêng nata
Radyan Susuruh sira
akitha ing Majapait
suyud sadaya
tiyang sanuswa Jawi

Arya Bangah ngalih ran Arya Panular
ya ta jinunjung linggih
Ki Wiro punika
anama Patih Wahan
Ki Bandar lawan Ki Nambi
jinunjung lênggah
sami kinarya mantri

lami-lami sri narendra apêputra
nênggih ingkang wêwangi
prabu anom sira
awisma loring pasar
samana rêkyana patih
sampun pêputra
anênggih kang wêwangi

iya kang anama Dipati Udara
tinanêm ing Kadhiri
wus ing lama-lama
sri narendra pralina
prabu anom anggantyani
mring ingkang rama
jumênêng Maospait

Patih Wahan apan ta maksih agêsang
maksih dados pêpatih
amomong sang nata
kawarnaa samana
sang nata arsa cangkrami
maring ing wana
anggrit banthèng jêjawi

Patih Wahan umatur dhatêng sang nata
patikbra yèn suwawi
sampun acangkrama
dhatêng ing wanawasa
manah ulun pan kuwatir
maring sang nata
pan tiyang Majapait

manahipun pan dèrèng suyud sadaya
dhatêng sri narapati
pae rama tuwan
tiyang suyud sadaya
miwah wong môncanagari
dhatêng paduka
manahe dèrèng radin

benjang cangkramaa dhumatêng ing wana
yèn wadya sampun radin
prabu anom sira
lintang dènira duka
wau dhatêng ki apatih
sêngêring duka
katawis jaja abrit

kumêdut padoning lathi sri narendra
wadana lwir sinêbit
kadya manuwêka
ring kang wong tatan dosa
gya kôndur sri narapati
manjing jro pura
luwaran ingkang nangkil

yeka na wong kadipatèn ingkang lama
namanya ingkang dasih
pun Ujungsabata
lurahe kajinêman
winênang sabèng jro puri
mawas yèn duka
Sang Sri ing Maospait

yata manjing jro pura tanpa larapan
gya matur ing narpati
ing atur patikbra
wau pun Patih Wahan
aturipun ing narpati
tampi patikbra
ature pun apatih

tiyang kêdah angèwêdi panjênêngan
paduka sri bupati
tiyang Majalêngka
tan wontên makatêna
anggêpipun mring sang aji
suyud sadaya
lair tumêkèng batin

rumiyin cuwa angabdi rama nata
sêpuh kasêlak lalis
mangke kagêntosan
dhateng sri naranata
suka tiyang Majapait
para punggawa
miwah para dipati

sami sakeca asuka bêbadhayan
wutah boga lan bukti
sajênêng paduka
mirah sandhang lan pangan
eca manahe wong cilik
tiyang adagang
alayar samya bathi

sami angalêm mukjijat ing narendra
nuwuki wadya alit
datan wontên aprang
tulus jênêng sang nata
eca manahing wong tani
pun Patih Wahan
rumiyin darbe janji

inggih kalih rumiyin rama andika
sarêng mati saurip
ramandika tilar
pun patih tan abela
dumadi cidra ing jangji
pun Arya Wahan
dosane aming kalih

kang kariyin abôngga dhatêng sang nata
kalih cidra ing jangji
yèn suwawi karsa
pun patih abelaa
dhatêng rama sri bupati
angsala swarga
patine pun apatih

inggih margya paduka kang mêjahana
asuka sri bupati
dènya amiyarsa
turnya Ujungsabata
dhumatêng sri narapati
dyan pinaringan
dhuwung dening sang aji

ingkang wasta dhuwung Kyai Jangkungpacar
iki wrangkakna aglis
maring kapatihan
ya ta Ujungsabata
atur sêmbah nulya amit
mêdal ing jaba
wus sumurup hyang rawi

Ujungsabata tumamèng kapatihan
watara têngah wêngi
Ki Apatih Wahan
apan dèrèng anendra
akalihan lan kang rabi
Ki Arya Wahan
angling marang kang rayi

dèn prayitna sira yayi ariningwang
ing mêngko ana maling
wus karsaning dewa
yayi pan umur ingwang
mung kari sawêngi mangkin
pinundhut dewa
sira ywa brôngta kingkin

lamun ingsun ora mati
ing sawêngi mêngko iya
pasthi dawa umur ingong
ujêr sang prabu taruna
anggêguling tan yêktya
Ujungsabata turipun
apan ika wong durjana

kudu ginugu sang aji
iya ta môngsaboronga
sang aprabu pandugine
nanging mêngko yayi ingwang
lah mêngko umpêtêna
ana ing lêlangit ingsun
sakèhe wong kapatihan

padha akêmitèng kami
ing sawêngi mêngko uga
lah padha mêlèka kabèh
mêngko ana maling guna
kiya patih gya nendra
ing langit prênahanipun
anèng saluhuring kajang

Ujungsabata angrampid
anjêjêp jawining lawang
amirsa gumrah swarane
kang akêmit nèng pasowan
dèrèng wontên anendra
ana mêmaca angidung
ana ingkang cêcarita

Ujungsabata rudatin
kalangkung kewran ing manah
ya ta amatêk ajine
ingkang aran Begananda
ping tiga jêjak lêmah
saryanjungkir lampahipun
anaut siti ping tiga

dènira anaut siti
agya kinarya bêbalang
marang kang kêmit sakèhe
saksana sami anendra
kang kêmit ting gulasah
gènnya turu anglir lampus
sigra pun Ujungsabata

malêbêt ing dalêm puri
anjujug ing pasarean
ki apatih tan kapanggèh
ya ta Ki Ujungsabata
kewran sajroning nala
angèngêt-èngêt ing kalbu
yèn ki patih rêmên kuda

Ujungsabata nulya glis
anuli dhatêng gêdhogan
nguculakên kula age
kuda giro anèng latar
ambrêngingih swaranya
kagyat ki patih angrungu
sigra nyêluk cawisira

wong gamêl tangia aglis
iku ucul kudanira
lêbokênèng gêdhogane
Ujungsabata uninga
yèn ki patih umpêtan
luhuring kajang gènipun
anulya pinarêpêkan

kajang winiyak aririh
saksana Ki Jangkungpacar
anulya tinarik age
dhatêng Ki Ujungsabata
iku pan gêgadhuhan
yêkti tan ana wong têguh
ya ta ki rakyana patya

sigra ginoco tumuli
satuwuk rêkyana patya
dèrèng uningèng gêtihe
parandene mangke têdhas
ki patih wus pralina
anak rabine pinundhut
dinalêmakên sadaya

sampune pêjah ki patih
samana sri naranata
anutugakên karsane
acangkrama maring wana
saha mantri punggawa
anggrit banthèng sangsam agung
sang nata kalangkung suka

wus watêking acangkrami
yèn kasukan buron wana
samya nêkakkên sukane
supe yèn rumêksèng nata
watak nêkakkên suka
sang nata dènya amburu
pisah lan mantri punggawa

sang nata kantun pribadi
amung lan kang para garwa
eca asuka sang katong
mangke ingkang kawarnaa
putranira ki patya
jalu sampun darbe lungguh
kang aran Radèn Udara

wibawa anèng Kadhiri
sampun amiyarsa warta
yèn kang rama wus pinatèn
ibu lan kulawangsanya
dinalêmkên sadaya
dhatêng sira sang aprabu
saksana Radèn Udara

sigra anitih turanggi
anandêr atilar bala
anjujug ing wana age
sang prabu anom kapêdhak
eca tyasing narendra
anggêrit lan garwanipun
samana Radèn Udara

angêmbat lawung kumitir
prabu anom linarihan
aniba nulya sedane
gègèr wong sapagrogolan
gumuruh awurahan
ri sampuning mangkanèku
prabu anom putranira

Radèn Adaningkung nênggih
kêkasihing rajaputra
gumantya umadêg katong
Radèn Adaningkung ika
anulya apêputra
nama Radèn Hayamwuruk
Hayamwuruk apêputra

nama Lêmbuamisani
apêpatih Dêmangwular
kala jênêngira katong
Lêmbumisani pêputra
namane putranira
anênggih Radèn Bratanjung
Radèn Bratanjung pêputra

akêkasih Radèn Alit
kang jumênêng Brawijaya
Gajahmada pêpatihe
wêkasan suka wibawa
iya Sang Brawijaya
jangkêpe ing têdhak pitu
panjênêngan Majalêngka

samana sri narapati
kalanira asupêna
kacatur kala asare
Brawijaya Majalêngka
malêm Gara Kasihnya
supênanira sang prabu
apan katingal akrama

antuk putri ayu lêwih
putrine Sang Rajèng Cêmpa
sawungunira asare
dupi enjing sri narendra
miyos sinebèng bala
têdhak saking sitiluhur
pinarêk ing pagêlaran

pêpak sagung para mantri
tumênggung ngabèi dêmang
arya kalawan ranggane
ki apatih munggwing ngarsa
sang nata angandika
mring Patih Gajahmadèku
hèh apatih wruhanira

kala ngong sare angimpi
katingal ingsun akrama
lan putri lêwih ayune
putrine Raja ing Cêmpa
lah patih apa ana
praja aran Cêmpa iku
ki apatih atur sêmbah

kawula mirsa dewa ji
nagaryèng Cêmpa punika
pamirsa kawula anggèr
prênahipun tanah sabrang
dede nagari Jawa
ngandika malih sang prabu
mring Ki Patih Gajahmada

yèn mangkono sira patih
maringa nagara Cêmpa
sun kongkon sira wiyose
nglamara putri ing Cêmpa
iku patih dèn kêna
mêtua Grêsik sirèku
apatih matur sandika

sang nata jêngkar tinangkil
malêbêt ing dhatulaya
ginarbêg ing para wadon
sêlir kalawan badhaya
para mantri wus bubar
sadaya sampun umantuk
kawarnaa ki apatya

sampun umangkat sira glis
praptèng Garêsik lampahnya
wus numpak ing palwa age
alayar ing dalu siyang
tan kawarna ing marga
praptèng Cêmpa lampahipun
wus marêk Sang Natèng Cêmpa

sang nata lagya tinangkil
pêpak kang mantri punggawa
ya ta kagyat sang akatong
kalamun ana dhatêngan
sang nata angandika
hèh duta sira kang rawuh
lah sira dutane sapa

lan sapa namanirèki
ki apatih atur sêmbah
inggih kawula sang katong
kang putusan Prabu Jawa
putra tuwawan Sang Nata
Majalêngka prajanipun
ingkang ngutus ing kawula

nama kawula dewa ji
anênggih pun Gajahmada
pêpatihe putra katong
dene ing lampah kawula
ingutus ngaturêna
nawala dhatêng sang prabu
punika ingkang nawala

sigra tinampèn kang tulis
winaos sinuksmèng driya
wus kadhadha saraose
ungêle punang nawala
yèn mungal angalamar
wusnya maos surat tutug
nulya jêngkar sri narendra

umantuk malêbèng puri
ginarêbêg ing wanodya
kacatur putra sang katong
apan kathahe têtiga
kang pambajêng wanodya
samyèstri panggulunipun
wuragil jalu punika

kang èstri samya yu lêwih
kang jalu bagus anawang
sapraptaning jro kêdhaton
sang nata wus panggih sira
kalawan grahanira
nalika winartan sampun
yèn linamar ingkang putra

apan ta sampun tinari
putranira ingkang tuwa
saking ajrih ing ramane
dadya tumurun ing rama
sigra kinèn adandan
sang putri samêkta sampun
kang ibu asmu karuna

gumêrah tangis jro puri
ri sampunira adandan
anggêgawani sang katong
dhumatêng ing putranira
gong pun sêkar dalima
titihan Ki Balelumur
garêbong myang panggêritan

awasta Ki Jêbatbèdri
Ki Bêlawong katiganya
kang ginawakkên putrane
pawongan miwah raja mal
lawan kang sêsandhangan
sang nata aris amuwus
ki apatih tinimbalan

prapta ngajêngan narpati
ki apatih ingandikan
lah uwis gawanên age
patih iku anak ingwang
sartane sêrat ingwang
katura ing sang aprabu
anak ingsun Majalêngka

Gajahmada awotsari
sigra tumulya umangkat
sang putri binêkta age
sang prabu ngatêrkên putra
tan kawarna ing marga
ing pasisir sampun rawuh
sigra numpak ing baita

sang nata wangsul pasisir
ya ta Patih Gajahmada
ngruhunakên utusane
kinèn ngaturi uninga
dhatêng Sang Brawijaya
yèn saputri anèng ênu
tan kawarna polahira

Sang Nata ing Maospait
samana karsa amapag
dhatêng sangputri praptane
mring Garêsik karsanira
sigra mangkat sang nata
sawadya ngiring gumuruh
praptèng Garêsik saksana

Patih Gajahmada prapti
ing Garêsik sampun mêntas
saking muara êntase
saha sang putri binêkta
Ki Patih Gajahmada
sampun panggih lan sang prabu
kang sêrat katur sang nata

winaos sinuksmèng galih
saungêle kang nawala
wus kadhadha saraose
suka tyasira narendra
sigra sang nata mapag
ing praptane sang rêtna yu
wus panggih sarêng tumingal

lwir surya kalawan sasi
dènira sarêng tumingal
sang putri lawan sang katong
sang putri nulyanjum asta
gya ngaras padèng priya
rinangkul lajêng sinambut
sang putri dhatêng sang nata

sigra ingêmban tumuli
anulya binêkta minggah
dhatêng titihan garêbong
sang nata nitih kalihan
sigra umangkat sira
kôndur dhatêng Majalangu
kang wadyabala sumahab

têtabuhan anut margi
tan kawarna lampahira
rawuh ing Majapaite
lajêng malêbêt jro pura
tan winarna samana
siyang dalu sang aprabu
datansah apêpasihan

datatita linging nguni
kocapa malih ing Cêmpa
atamian sang akatong
ran Makdum Brahim Asmara
ika matur sang nata
tuwan Islama sang prabu
yèn tuwan ora Islama

sangêt dukaning Hyang Widi
mangkana sri naranata
ing Cêmpa anut kemawon
sang nata pan sampun Islam
sarta wong sanagara
samya têtêp gamanipun
Makdum Brahim tinariman

atmajanira sang aji
kang tinarimakkên ika
putra ingkang panênggake
sampun akumpul samana
lan Makdum Brahim ika
wus lama datan winuwus
Rajèng Cêmpa sampun lina

sasedanira sang aji
kagantyan putra pamêkas
jalu kang umadêg katong
wontên ing nagari Cêmpa
Makdum Brahim Asmara
dadya kaipe sang prabu
Makdum Ibrahim winarna

sampun pêputra kêkalih
samya jalu putranira
ênêngna tan winiraos
nuswa Jawa kang kocapa
nagari Majalêngka
gêmah raharja kalangkung
murah kang sarya tinumbas

tulus tinandur wadya lit
murah sandhang lawan pangan
wadya lit kwèh suka sugèh
sajênênge Brawijaya
ana ing Majalêngka
sigêgên datan winuwus
ing mangke kang kawarnaa

nênggih samadyèng wanadri
kacatur wontên rasaksa
lan rasaksi sadulure
apan iya roro sanak
ika sami pratapa
rasaksa lan rasaksiku
ni rasaksi ika ngucap

dhatêng ing kakangirèki
kakang arsa laki ingwang
mring Natèng Majapaite
kang kêkasih Brawijaya
kadya pa pakênira
ki rasaksa alon muwus
dening tan pangrasa sira

andupara ta sang aji
yayi yèn arsa ing sira
rupamu kaya mangkono
remanira jatha gimbal
lan siyungira uga
sacarak sisih dinulu
kudu arsa laki nata

kang amêngku nuswa Jawi
kang ginunggung para nata
apan bupati sakèhe
padha atur putri endah
miwah nagari sabrang
samya atur putri luhung
kang sami ayu utama

kalamun angombe warih
apan katon lêr-êlêran
saking endahe warnane
lah yayi kaya pa sira
yèn sira apanggiha
lawan Prabu Majalangu
dene mêmêdèni sira

sang rasaksi sigra angling
kakang apan ingsun bisa
amaliha warna kaot
saksana amalih rupa
sang rasaksi warnanya
lwir widadari anurun
ki rasaksa suka-suka

umulat warnaning ari
gumuywa ambata rêbah
wus karasèng tyas têmahe
yèn umilwèng kawarisan
duwèni nuswa Jawa
ywan tumêka ri kang sunu
sang rasaksa lon angucap

lah mara yayi dèn aglis
iya kita umanjinga
mring nagri Maospaite
age kita apanggiha
lan Natèng Majalêngka
sêsutaa kita jalu
ingkang abagus warnanya

lah sun sêsinau yayi
momong kaponakan ingwang
ngong têdhèng dewa kang kaot
muga têmbe sutaningwang
iya anglêwihana
ing sakwèh prajurit luhung
ing nusa Jawa sadaya

