Nabi Ngisa lon ngandika
hèh nini mara dèn aglis
nimba aywa ringa-ringa
sun jaluk banyu sathithik
kinarya jampisalit
ya ta wau duk angrungu
pawèstri Samariyah
dahat kapitaning galih
anglocita makatên osiking nala

yèn nitik pangagêmannya
wong iki bôngsa Yahudi
tan mlèsèt pakêcapannya
dene bènèh lawan mami
lah ta paran wong iki
têka wani canthuk-lawung
lan bôngsa Samariyah
kang wus kanggêp satru lami
nulya matur dhuh pukulun kadi paran

klilana amêgat klimah
dene ngong ngungun kapati
paduka bôngsa Yahuda
ingkang wus êcrah alami
lan bôngsa kula niki
têka tuwan kumapurun
mundhut ngunjuk mring kula
pardikane tan udani
tinujune jêng nabi amundhut toya

yèku mung karya lantaran
unggyannya yun paring wiji
mêmijangkên kasampurnan
sinamun ing sabda lungit
mrih tumama ngênani
wênganing rasa tumlawung
ywa kagèt kang kataman
lon manabda kangjêng nabi
ngarah-arah noraga amamèt prana

hèh babo bibi rungokna
ywa kagyat ingsun jarwani
mênawa sira wêruha
nugrahanirèng Hyang Widhi
lan wêruha sirèki
sapa ta kang mundhut ngunjuk
ing mau masthi sira
nuli dadi kosokbali
mangênjali gantya nyuwun mring dhèwèknya

banjur sira pinaringan
tirta marta kang sajati
mangkana wardining basa
wiyose sabda jêng nabi
wèh sasmita kang dhingin
nugraha saking Hyang Agung
têgêsnya kaslamêtan
pangapuntên lawan urip
tri prakara karacut aran nugraha

ping kalih sasmitanira
jêng nabi maring pawèstri
wau sintên mundhut toya
punika prasêmonnèki
tumrap angga jêng nabi
gyannya mayu wèh rahayu
yuwana mring pra jalma
kang yun wruh sandining urip
lan nanggapi nugrahanira Hyang Suksma

nging sang dyah dèrèng têtela
pralambang kang kasbut nginggil
mila gantya atêtanya
mring Jêng Ngisa matur aris
dhuh tuwan kadipundi
gyan paduka ngambil ranu
jro sumur yèn tan nyambat
paduka tan bagta pranti
sayêktine angèl lamun tinampahan

gèk sintên ingkang kaduga
nêdahkên kang toya urip
kajawi sumur punika
yèn wontên langkung mustahil
punapa langkung inggil
tuwan katimbang lan Yakub
lêluhur kang wus kontap
Nabi Yakub duk rumiyin
pan wus karsa angunjuk toya punika

sasomahira sadaya
lêmbu lan mendane sami
warata wus ngombèn toya
tan ana kari sawiji
makatên sang pawèstri
sayêkti dèrèng sumurup
maring jatinya Ngisa
lan Yakub pan langkung inggil
kuciwane sang rêtna dèrèng trawaca

mung Yakub sinêngguh tama
ngalela punjul pribadi
makatên dadya jamaknya
watak wantuning sujanmi
cacade dèn sasabi
alaning lyan kang cinatur
angêndhak gunaning lyan
ngungkulkên ngèlmi pribadi
wus tan lêpat inganggêp lir toya gêsang

kang gêsangi nyawanira
rahayu praptaning akir
nanging pilih kang uninga
mring wadine toya urip
dahat dènira rumpil
tan mêlok datan dumunung
sanès kang munggwèng tara
kiwa têngên ngandhap nginggil
lawan dede kang wontên sajroning jaja

kang dumunung nginggil tênggak
lan netra kapala sami
punika sanès sadaya
upayanên dèn taliti
ywa klèntu kawruh lair
tirta yoga iku dudu
têgêse tirta yoga
pan wontên kawan prakawis
kang kapisan toya kang saking pratala

toya sing langit kalihnya
cêcukulan kang kaping tri
lan saking kang sipat nyawa
yèku taksih ewah gingsir
mung mikolèhkên daging
de lir borèh paminipun
tan bangkit bengkas karya
wusanane balenjani
sajatine pituduh datan mangkana

wiyose kanang wêwarah
wadine bab toya urip
ingkang wasta maol kayat
nyatane sangêt sinandi
kèh kadung kang ngulati
kajawi srana pituduh
antuk wahyuning Allah
gya dumilah anyêlaki
lêlarahe kang têbih maksih kalingan

katawêngan tigang êbab
jagad dosa miwah iblis
warana tigang prakara
upamine lir woh tiris
tabon bathok wah malih
kalapa dêdagingipun
tabon badan paminya
wadhag kita alum aking
asli siti yun wangsul dhatêng pratala

bathok lir dosa paminya
dadya lampitaning ati
tyas nêpsu yêkti wus risak
kataman sikuning Widhi
kalapa liring iblis
isbating nyawa puniku
jujul nyêbal jêjêrnya
tan ngimankên mring Hyang Lêwih
lupiyane Nabi Adam duk ing kuna

kalimput iblis kang godha
satêmah dhawah bilai
laila praptèng samangkya
warana tigang prakawis
panggêng tansah ngalingi
nyasabi kang toya idhup
lir sêpêt bathok klapa
ngalingi toyaning tiris
mila Sang Dyah Samarya langkung kasmaran

Nabi Ngisa ngandika ris
nini aywa wancak driya
sun warah tilingna age
banyune sumur punika
sing sapa anginuma
maksih ngêlak akiripun
ana lyane punang toya

singa ngombe toyanèki
kang saka pêparing ingwang
tan ngêlak langgêng slawase
sanityasa sêsênêtan
jênêk nèng atmanira
ing sajroning wong kang nginum
dadya sêsumbêring toya

sumbêr urip kang umili
mancur praptèng urip baka
sang dyah kascaryan ing tyase
nging nyathêt sajroning driya
sangsaya pangangsêgnya
kêsusu asêlak bêsus
mring sandining kasunyatan

sang dyah ngrêpa matur aris
dhuh pukulun kang bêg darma
mugi wêlasa maring ngong
maringakên toya gêsang
supados ing têmbenya
ngong tan ngêlak slamènipun
tan ngangsu sumur punika

pangudine sang pawèstri
makatên karya tuladha
mring kita sadaya mangke
ywa katungkul ngupaboga
papana uripira
pintanên ywa kongsi gangsul
kang tumrap sukma lan raga

upayanên dèn kapanggih
gêgayuhan kang utama
kang tan gèsèh lan ugêre
mangkana pradikanira
mirit wardining kitab
sajatine toya idhup
yèku rohirèng Pangeran

Nabi Ngisa wrangkanèki
dadya loroning atunggal
kang babarkên sih piwlase
mring wanodya Samariyah
tanapi para jalma
singa têmên mêsthi nêmu
kang sru ngudi mêsthi panggya

wau taingkang winarni
pawèstri ing Samariyah
wiwit mapan pamanahe
kakênan ing wêdharira
jêng nabi piwulangnya
lir tyang wungu pungun-pungun
wus tungtum pramananira

Nabi Ngisa tuhu luwih
widagda aparikrama
gyannya ngangkah tumamane
mikolèhkên piwulangnya
tumanêmirèng manah
mrih tan kumambang kang wuruk
mung mêndêm kakehan warah

makatên karya palupi
mring sanggyaning para dwija
kang masita ring siswane
prayoga ngagêm pêparah
ywa anggêr bisa marah
diwêruh marang panuju
jôntra jangkanirèng kodrad

tan ugêr kang dakik-dakik
bangkit milêt amiluta
endah maneka critane
mangkana Sang Nabi Ngisa
gya nyigêg piwulangnya
salin babagan ginilut
amêlèhkên mring wanodya

kinèn wangsula rumiyin
ngundang marang lakinira
gya sowan padha anane
katrangane pan mangkana
kang kinêkêr Sang Ngisa
kridhaning rèh nawung parlu
lair karya samudana

dêdimène anênangi
ngunggar garjitaning manah
anggêr nalôngsaa age
ring pawèstri Samariyah
èngêta ing lêpatnya
piawone lampahipun
nistha gyannya bêbojoan

sang dyah cuwa ingkang galih
mirêng dhawuhnya Sang Ngisa
dene kabêlik lêpate
netya kucêm èsmu susah
tan kadya waunira
manah bingar mirêng wuruk
tan kadumuk dosanira

nanging sang dyah sangêt kumbi
nasabi ing klêpatannya
nging sru kewraning manahe
sapangu datanpa ngucap
wusana lon turira
dhuh pukulun kula èstu
tan darbe laki sanyata

jêng nabi waskithèng galih
tan samar ing aturira
sang rêtna kumbi manahe
dèrèng runtut aprasaja
nging Ngisa datan kewran
tansah gunturkên pitutur
nini bênêr aturira

kawula tan darbe laki
nanging bojomu wus lima
kari siji praptèng mangke
uga dudu bojonira
nihanta sang wanodya
kluhuran sabda sang wiku
sangêt èmêng tanpa ngucap

sangêt ngungun sang pawèstri
pungun-pungun kaelingan
karasa-rasa dosane
karya trênyuh manahira
linali tan kalingan
lêlakon kang wus kapungkur
wusana pinupus sigra

lir mêndhung ngumpul nglimputi
ilang kabuncang maruta
dyan mangkana pêpindhane
tumamanira wasita
sarana peling nyata
kang nuntun manah rahayu
gambuhi wênganing driya

gagapane dyah ayu
angugêri gagasaning kalbu
baya iki dudu sabaening janmi
jatmika bangkit mangirup
sumurup wangdine nguwong

pranyata nabi punjul
kajuwara ing jagad wus kasub
nuli matur sang rêtna dhatêng jêng nabi
yèn saking pangintên ulun
tuwan nabi kang kinaot

mangkana kintênipun
sanyatane Jêng Ngisa puniku
purwanira jinôngka jumênêng nabi
atas karsane Hyang Agung
panggêng têtulung sakèh wong

nging sang dyah dèrèng purun
aprasaja ing bab lakinipun
pan sinamun angginêm sanès prakawis
wawasan ingkang tinêmu
ngabêkti marang Hyang Manon

kang dadya poking udur
tyang Yahudi dêdêr bênêripun
lawan bôngsa Samaryah rame kapati
sang rêtna nuli umatur
nyuwun têrangnya wiraos

kadipundi pukulun
bôngsa amba wus kêkah saèstu
sing lêluwur kawula dugi sapriki
papanira yèn asujut
wontên ing rêdi kemawon

bènèh lan tekatipun
bôngsa Yudi kalamun asujut
wontên masjid Yêrusalèm kitha adi
punika pundi kang luput
lan pundi langkung kinaot

sang nabi ngandika rum
rêngên ta hèh nini ingsun tutur
dipracaya wus dungkap mangsane prapti
titine gonira sujut
satêmêne tan mangkono

jatine sêmbah iku
marang Allah tan ana ing gunung
gunung kene kang aran gunung Garisim
Yêrusalèm iya dudu
satêmêne pan mangkono

dene ta panêmbahmu
maksih ngawur tan wêruh ing dunung
kang anyêmbah tan wruh kang sinêmbah yêkti
wondene panyêmbah ingsun
marang Allah wus waspaos

ing môngsa kang kapungkur
Yêrusalèm pèking masjid agung
Yêrusalèm kuthanira wong Yahudi
wiwit tuwuh jangjinipun
Allah paring karahayon

samêngko jêblosipun
sajatine panêmbah puniku
marang Allah ramane bumi lan langit
dad ingkang wajibul wujut
dading gusti kang sayêktos

mangkene sêmbah iku
sêmbah êroh sarta kanthinipun
klayan nyata kayêktènira samangkin
sêmbahyang mangkono iku
dadya parênge Hyang Manon

makatên têgêsipun
pamêjangnya Nabi Ngisa wau
ngêmu raos êngêsnya kawan prakawis
kapisan Allah kasêbut
rama amêngku wiraos

asipat wêlas ayun
agung trêsna ring kawulanipun
sêsêbutan rama pan nêmbe kawarti
suwaunya dèrèng umum
mung Ngisa kang paring ngêrtos

anduwa pyandêlipun
Samariyah ing sabangsanipun
gyannya ngintên yèn Allah asipat kakim
tan asih mung karya takut
mring malekat lan mring uwong

kang kaping kalihipun
piwulangnya sang nabi sung wêruh
panyêmbahe kajawi bôngsa Israil
ingkang tumrap sanèsipun
tujonira tan gumathok

jêjêre nora karuh
nêring sujut nora mring Hyang Agung
tan mangkana kêkêrane Bani Srail
klayan para umatipun
Jêng Nabi Ngisa kinaot

kang tokit tekatipun
sujutira mung maring Hyang Agung
ping tiganya wêwarahira jêng nabi
anêrangkên ancêripun
rah-arahane Hyang Manon

tan arah datan dunung
nging triloka kèbêkan akêmput
Yêrusalèm datanapi ing Garisim
sakalirnya wus kalimput
kamot anane Hyang Manon

marmane karya pemut
mring tyang sagung kang anggung amêsu
lamun nêmbah ywa milih panggenan mligi
milih têbih cêlakipun
sadaya sami kemawon

ping pate sung pituduh
gon-anggone wong sêmbahyang iku
kang makripat wus nilar badan jasmani
pôncadriya wus kinukut
karna netra lesan raos

ngêndhakkên kanang nêpsu
pamanahan lan ngên-angênipun
amung kari sawiji kang kangge kardi
êroh sanyata puniku
mirip sipatnya Hyang Manon

wondene ugêripun
anggèn kita ayun mangsah sujut
marang Allah pan wontên kawan prakawis
wanuh karuh wêruh kukuh
têgêsira kang cumêplong

wanuh gênah liripun
marang Allah sêsêmbahanipun
wanuhira klayan prastawaning ati
ati suci kang wus mêngku
kitab suci kang sung wêroh

ping kalih lire karuh
wus karuhan ing pribadinipun
punapa ta kang dadya ciptanirèki
kang binêkta dalêm sujud
sabarang parlune kamot

ping tiga lire wêruh
ngartos marang paugêranipun
dalêm sujud wontên panyuwunirèki
ywa sadhengah kang dèn suwun
kêdah mêmpên ring Hyang Manon

ping catur lire kukuh
uwat-uwat pikêkahing sujud
imanira ngimankên juru basuki
plawanganira Hyang Agung
Jêng Ngisa rohullah manggon

wau ta sang rêtnayu
saya padhang panampining ngèlmu
kasampurnan sangkan paraning dumadi
rarasing rasa kacakup
kapusthi sajroning batos

lir gêsang jroning lampus
pan mangkana ing pangraosipun
sang wanodya dening tuk nugraha jati
wus lama gyanira ngluruh
utusaniraHyang Manon

tan nyana yèn wus pangguh
yèku Ngisa kang nèng ngajêngipun
nuli matur sang rêtna mring kangjêng nabi
mahyakkên sotaning kalbu
bab utusannya Hyang Manon

dhuh babo sang awiku
cêcêngklungên gyan ulun mangayun
majanmane utusanira Hyang Widhi
upami lamun wus rawuh
wêwarah ing karahayon

Sang Ngisa ngandika rum
amalèhkên ing kaananipun
adhuh babo kalingane sira nini
wruhanta kang sira ruruh
ya ingsun ingkang kawiyos

sigêg gênti kang kata mangsuli
gantya kacariyos
pra sakabat kang luru têdhane
datan dhèrèk tindakirèng gusti
nyidhat wontên margi
mring dhusun wus antuk

ri saksana pra sakabat nuli
sawusira ngaso
samya sayuk nusul bandarane
rêreyongan tan dangu wus prapti
kapanggya jêng nabi
dahat samya ngungun

pan katêmbèn dènira ngalami
manoni lêlakon
kang tan gathuk kalawan jamane
kangjêng nabi kalayan pawèstri
adatnya Yahudi
duk kala rumuhun

angawisi tyang jalu lan èstri
lamun sapatêmon
gêginêman tan kinengingake
lawan malih amêjangkên ngèlmi
agama kang suci
kuciwa tinêmu

nadyan maring kang garwa pribadi
wit kaanggêp bodho
lawan asor tyang èstri drajade
langkung malih Samaryah pawèstri
kalayan Yahudi
sêsatron wus dangu

duk samana ciptane pra murid
kanggêg tan kawiyos
èngêt lamun waskithèng gustine
boya kewran mring agal myang rêmpit
datan nêrang sami
ing rèh gustinipun

ênêngêna pra sakabat sami
gantya kacariyos
sang pawèstri wus tanggap manahe
Nabi Ngisa pranyata dutaning
Allah kang dèn anti
dahat suka sukur

wus palastha wulangnya jêng nabi
sang rêtna wotsinom
mentar wangsul maring jro kithane
êjunira wus tininggal kèri
parlu kang binudi
pêpoyan rumuhun

mangke arsa amangsuli malih
anganthi punang wong
jroning kampung yun tinêdahake
Nabi Ngisa utusaning Widhi
kang winêcèng tulis
duk kala rumuhun

pan mangkana tyang kampung gya mijil
nyatakkên lêlakon
dhatêng sumur Yakub panggenane
sampun sowan ngarsanya sang nabi
sangêt anyênyaji
ngaturkên sêsuguh

tiyang kampung prasami jrih asih
lan bingah kapatos
dene nyata ing jôngka wêcane
mila sangêt dènira malatsih
ngalap supangating
barkahnya sang wiku

iba bêgja tyang kang sampun panggih
lan ngandêl ing batos
dhatêng Nabi Ngisa sawulange
adhêdhasar ngibadah mring Widhi
tuladha pawèstri
Samariyah wau

wus binirat mêmalaning urip
warana kang ngranggon
dosa jagad kalawan iblise
tri prakara wus ginulung sami
ingkang masesani
winasesa uwus

titikane kalamun wus bangkit
mikat rèh krahayon
tri prakara ing paugêrane
gumolonging nyawa lawan budi
ping tri muna-muni
kanthi tobat laku

kajawi tobating laku
kanthi tobat jroning batin
kocapa para sakabat
nungkuli lêlakon munggwing
kadya menda kang katriwal
wusana nuli kapanggih

makatên lampitanipun
tyang dosa mratobat malih
lir têtiyang Samariyah
karya rênaning panggalih
galihira Nabi Ngisa
lan sagunging kang umèksi

wusana titining parlu
para murid angaturi
jêng nabi supados dhahar
dhaharan sampun cumawis
nging Ngisa tan nuli dhahar
yun paring piwulang dhingin

ngandika mring siswanipun
apa ta sira wus uning
sun darbepangan kang samar
kang tumrap sira pinanci
wondene sabda punika
makatên têgêsirèki

wahyaning ayahanipun
sasmita dhawuhing Widhi
manungsa ingkang wus labda
tanggap kanthi dèn lampahi
punika nama wus dhahar
rêjêki saking Hyang Luwih

toya gêsang timbangipun
bèn-ombènira ing batin
nyêmpulurkên tumrap nyawa
nyawabi raga lan ati
mila lungse gyannya dhahar
Sang Ngisa tan age bukti

para siswa duk ing wau
rikalanira miyarsi
ngandikane gustinira
bab têdha ingkang sinandi
tan nyakub êliding rasa
prasamya rêrasan nuli

ngraosi ing gustinipun
dènira tan nuntên bukti
kinintên wau wus dhahar
ana wong kang munjung prapti
kancane mangsuli ngucap
layak mangkono tan sisip

nalika aku mring dhusun
sapa wruh kalamun gusti
nglajêngakên laksitanya
gya panggya tiyang gêgrami
bêkta sêkul ulam kathah
sinaoskên kangjêng nabi

sawênèh mangsuli muwus
o o ewuhaya kuwi
sajroning pangrasaningwang
mung judhêg tan ngarti dhongdhing
jêng nabi dupi miyarsa
klêsikira para murid

saksana paring sumurup
kang dèn dhahar kangjêng nabi
anggènnya ngrampungkên titah
dhawuhira Sang HyangLuwih
karya têntrêm lan raharja
basukine wong ing bumi

wusana salajêngipun
Sang Ngisa jarwa mring murid
lêlakon kang wus kalakyan
pinirit karya palupi
anjingira maring tekat
ywa kuciwa mring pra murid

jêjêre jarwa pinundhut
tobatira sang pawèstri
lan têtiyang Samariyah
sinawung sasmitèng sabin
pantunira kang wus môngsa
nuli kêna dèn ênèni

ing môngsa panèn puniku
dadya karênaning galih
galihira kang amurwa
nyêbar andhawahkên wiji
lan dadya gambiranira
juru dêrêp kang ngênèni

wardine sabin puniku
papan ingkang tanpa tulis
tataraning kabatinan
lir siti ing dalêm sabin
êlohe lamun ingolah
kanthi toya kang gêsangi

lan wiji ingkang tinandur
kang dumunung mungging sabin
binudi amrih tuwuhnya
yèku wulanging kayêktin
lir wêjangnya Nabi Ngisa
amijèni tyas basuki

rasa tala lirirèku
tala siti wadhag nênggih
rasa orip jarwanira
kang gêsangi kanang wiji
wiji kagungane Allah
kang wus nunggil rasa jati

rasa suci bangkit dulu
prastawa mring Maha Sukci
kerasannya pan mangkana
sing sapa suci ing ati
kapasthi wêruh mring Allah
yèku tuwuhirèng wiji

juru dêrêp têgêsipun
pakaryane para murid
lan abdine Nabi Ngisa
amangun rèhirèng gusti
ngrimati mring para umat
kang antuk wahyuning Widhi

gambiranira ing kalbu
juru dêrêp kang tabêri
tampi pituwasing Allah
yèku tiyang nambut kardi
têtulung marang sasama
gantya tinulung Hyang Luwih

mangsuli jêng nabi wau
sasampunira kapanggih
lan têtiyang Samariyah
ingaturan têdhak nuli
nyipêng kitha Samariyah
kalih dalu kang winarni

kathah tyang nampi piwuruk
gêguru amrih basuki
anyakup saparlunira
tan kocap rêroncènnèki
Sang Ngisa nglajêngkên lampah
wus kondur Galileyani

Bausastranipun Suluk Pawèstri Samariyahanung : kawasa, utama, langkunginte : mawasatma of atma : nyawa, urip enziman Ar. : kapracayannahantya : sigêgranu : toyaruruh : padosruwat : lêbur, bucal enzrêngên : mirêng, pirêngnakontap : misuwur enzkascaryan niet : kagawokankacaryan : bingahkapita : gonjing, kagètdanurweda : ngèlmi kamuksan Voor gêsang langgêngdibya : langkung, utamatokit Ar : panganggêp sawiji Voor Allahtiris : kalapatriloka : jagad têtiga Voor ngalam sadayasadha : kalih wêlassota : raos enzsasmita : tôndha, prasêmonsapangu : sakêdhapsyaga ver. v. siyaga : rumantos, sudhiyasamangkin : samangkewancakdriya : sumêlangwasta : namiwasita : wulang, pituturwajibul wujud Ar. : wajib wontênipunlocita : panggraita, mangunandikapardika : wijang, jarwapatala enz pratala : siti, andhap, dhêdhasarprastawa : awaspralabda : pikantuk, prigêlpramana : sangkêping pôncadriyaprigi Kev : sumurpangripta : panganggitmakripat Ar. : sumêrêpmarta : asrêp, gêsang, wulang, jampimastawa : mêmujimangênjali : sêmbahguna tinata ngèsthi gusti sangkalan : 1853brata : susah, awrat enz