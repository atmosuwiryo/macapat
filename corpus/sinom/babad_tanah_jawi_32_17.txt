ya ta mangke winurcita
Kangjêng Sultan Bintarèki
pan sampun miyarsa warta
solahe Ki Agêng Pêngging
sultan waspadèng batin
lamun kalih ciptanipun
tan marêm adhêdhêkah
nênggih ki agêng ing Pêngging
ciptanira angregoni madêg nata

ya ta Jêng Sultan Bintara
anuduh mantri kêkalih
caraka nulya umangkat
nimbali Ki Agêng Pêngging
kawan dasa kang ngiring
jêjaranan lampahipun
kang pungkur ing Bintara
gêgancangan anèng margi
pan lêstari lampahe caraka Dêmak

datan kawarna ing marga
lampahe caraka prapti
wus panggih dutaning nata
kêlawan Ki Agêng Pêngging
caraka matur aris
kula ingutus sang prabu
andika tinimbalan
dhatêng ing Dêmak nêgari
asarênga kêlawan lampah kawula

Ki Agêng Pêngging ngandika
wong punapa awak mami
tinimbalan ing narendra
endah punapa wong santri
ngandika mring nêrpati
botên wêruh basanipun
hèhcaraka mantuka
dhatêng ing Dêmak nêgari
lah matura kawula anuwun duka

caraka mantuk sêksana
merang datan antuk kardi
ya ta ingkang kawarnaa
nênggih ki agêng ing Tingkir
sampun miyarsa warti
yèn kang rayi Pêngging iku
tinimbalan mring Dêmak
Ki Agêng Tingkir mring Pêngging
sampun prapta panggih lan Kêbo Kênanga

wus sami tata alênggah
ngandika Ki Agêng Tingkir
yayi sira tinimbalan
mring Jêng Sultan Bintarèki
apa wadine yayi
dene sira tan lumaku
kang rayi aturira
punapa damêle ugi
wong dhêdhukuh tinimbalan ing narendra

ki agêng ing ardi Purwa
pangandikanira aris
lah yayi aja mangkana
sira kêbawah nêrpati
apa ta sira yayi
tan ngrasa kêbawah ratu
lêmah kang sira ambah
saisine tanah Jawi
kabèh iku yayi kagungane nata

Ki Agêng Pêngging turira
Allah ingkang darbe bumi
kadar ta sêdya punapa
wong dhêdhukuh dèn timbali
angling Ki Agêng Tingkir
aja wangkot ariningsun
ja kotampani lômba
aja anggêgampang pikir
kang pakewuh yayi sira jaganana

bêcik sira lumakua
ingsun yayi atut wuri
môngsa tegaa mring sira
pakewuh ingsun calangi
kalênthing wadhah mangsin
sira maksih mambu-mambu
mênawi sri narendra
èngêt marang sira yayi
maksih pira dohira lawan sang nata

samêngkone sri narendra
eling wangsane nèng dèsi
Ki Agêng Pêngging aturnya
dhumatêng Ki Agêng Tingkir
mênggah kawula ngriki
kadi botên sapuniku
mokal wong madêg nata
èngêt sanak kawlasasih
lali sanak kalingan ing kawibawan

kang raka mangsuli sabda
lah aja mangkono yayi
abote uwong agêsang
yèn mopo printahing aji
dadi apa wong urip
yèn ora manut ing ratu
dadine kêkandhangan
tinampanan ngêregoni
iku yayi ingkang kaya karêpira

aja tanggung ing pratingkah
wasisan ngadêgna baris
dadi nora kêngtanggungan
aja sira mungal-mungil
yèn ana wong kang jail
têmah kêtail riningsun
uwong jawal katriwal
ngakali melik sathithik
dèn rumôngsa yayi sira wong ngawula

Ki Agêng Pêngking aturnya
lah ta kakang kadipundi
ing ngriki wontên punapa
bilai lara lan pati
sintên ingkang darbèni
kagunganira Hyang Agung
dèrènge wontên badan
pêpêsthèn dinamêl dhingin
awon sae ing lokhil makphul wus dadya

kawula dèrèng tumitah
papêsthène sampun dadi
pati uripe kawula
bêgja lara lawan pati
sintên wagêd ngowahi
lan panjang cêndhaking umur
yèn wus karsaning Suksma
pinarêng praptaning pêsthi
tan liya mung lamahuju daillallah

Ki Agêng Tingkir lingira
iya yayi apa maning
yèn wus mantêp tekadira
pun kakang têka ngamini
sadina mituturi
sêmana pan sampun surup
kalihnya sami salat
sawusira salat Magrib
ingkang raka sêdalu sinobya-sobya

ing dalu arêringgitan
sira ki agêng ing Pêngging
anyugata ingkang raka
ringgit bèbèr ingkang nami
sêmana amarêngi
garwanira wawrat sêpuh
lair ingkang wawratan
ing sasi Jumadilakir
tanggal kaping wolu anuju taun Dal

marêngi môngsa kalima
dinanira Rêbo Lêgi
wayahe bangun raina
miyos jalu warna pêkik
ya ta Ki Agêng Tingkir
sakêlangkung bungahipun
pratuwin ingkang rama
kêlangkung suka kang galih
ingkang nonton sêdaya pan kagegeran

ana kêluwung gêng prapta
têtiga anyêrot kali
garimis pêtêng sakala
ngandika Ki Agêng Tingkir
yayi putramu iki
ingsun paringi jêjuluk
Mas Karèbèt kang nama
ya dene sira marêngi
sira nanggap wayang bèbèr lairira

Ki Agêng Pêngging turira
anuwun kakang prayogi
angsala sawab sampeyan
mugi kalisa sêsakit
kawula inggih darmi
sampeyan ingkang sêsunu
muga pinanjangêna
yuswane kang jabang bayi
mugi-mugi angsala brêkat sampeyan

cinarita tigang dina
Ki Agêng Tingkir nèng Pêngging
ya ta ingkang kawarnaa
dutane sri narapati
ing Dêmak sampun prapti
ponang caraka tumanduk
ing ngabyantara nata
wus katur marang sang aji
pamopone Ki Agêng Pêngging ngandikan

kangjêng sultan ing Bintara
sigra dènnya animbali
mring Ki Gêdhe Wanapala
kang rama rêkyana patih
tan adangu wus prapti
ing ngarsanira sang prabu
Ki Gêdhe Wanapala
kang putra kinarya patih
angandika kangjêng sultan ing Bintara

lah ta kakang ana karya
patut sira kang nindaki
anggawaa sual ingwang
iya dadi wakil mami
marang Ki Jêbèng Pêngging
rong prakara sual ingsun
hèh kakang wruhanira
ana kêrasa ing ati
bokmênawa ing têmbe dadi wisuna

benjang sapungkur manira
êndi kang dipun karêpi
ingkang ana luwih ana
suwung luwih suwungnèki
êndi kang dèn karêpi
saking salah sijinipun
dene ta karsaningwang
kakang sira wus mangêrti
sigra lèngsèr ki gêdhe ing Wanapala

sabab sêkawan binêkta
Ki Gêdhe Wanapalèki
datan kawarna ing marga
lampahe wus praptèng Pêngging
wus panggih anèng panti
Ki Agêng Pêngging lon muwus
ki agêng pêkênira
inggih wong agung ing pundi
lawan sintên ingkang sinambat ing trisna

ki gêdhe ing Wanapala
aris dènira nauri
manira têtiyang Dêmak
dutane sri narapati
dinuta mring sirèki
maringakên sualipun
jêng sultan ing Bintara
dene sira mati ragi
iya luwih saking ing para pandhita

apa ingkang sira sêja
timbalane sri bupati
jawabên ingkang pratela
sual kang kalih prakawis
aja sêlayèng kapti
siya-siya têmahipun
marang ing badanira
aja nganggo ngrangkêp kardi
dadi sira akarya kasmarèng gêsang

