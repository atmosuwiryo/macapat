bubar sagunging gêgaman
sapraptanirèng nagari
Panêmbahan Cakraningrat
pinarak pasowan jawi
lawan tamunirèki
Kapitan Uce puniku
miwahkumêndhanira
kang prapta saking ajurit
mangsah nêmbah Mas Arya Môncanagara

myang Panji Suranagara
Kartayuda Kartasari
samya ngabêkti sadaya
miwah ingkang para mantri
lan para lurah sami
punika ingkang angujung
Arya Môncanagara
nuwun umatur ing gusti
wontên jawi prajurit ing Surapringga

angirid pun Jawirana
lawan pun Tambakbayèki
wau prang kang nyêgat wetan
prajurit ing Surawèsthi
kathah tuke pêpati
Pak Nisab pangisisipun
kamuk wong Surabaya
sigra wau dèn timbali
kang pangirid santana ing Surabaya

Jadirana Tambakbaya
prapta wus munggèng ing kursi
Mas Arya Môncanagara
dinangu dènira jurit
anèng Pajang Matawis
ping sakawan yudanipun
duk aprang Toyadana
punika prang kang sayêkti
kang ngawaki susunan ing Kabanaran

Cakraningrat angandika
apa iku Mangkubumi
nama Sunan Kabanaran
Mas Riya umatur inggih
sae tangkêping jurit
atêtêg sarta asaguh
jênêngi ing ayuda
pinarak wontên ing kursi
datan osik sinêrot angeca-eca

pêpangkone ngarsa bubrah
lumajêng anganan ngeri
tan osik dènira lênggah
angêndhangi carabali
sarwi songsonge kuning
pan abdi dalêm pukulun
pra lurah kathah cêlak
nanging botên manah gigrig
amung ngawe-awe ing têtabuh kêndhang

abdi dalêm mundur nêmbah
pan dèrèng angsal wêwêling
inggih saking jêng pangeran
purun dhatêng Mangkubumi
mung mring rencange inggih
sak ênggèn-ênggène purun
mèsêm duk amiyarsa
goyang kapalanirèki
ngusap jaja Panêmbahan Cakraningrat

apa ta wus sugih bala
dene madêg narapati
Mas Arya Môncanagara
umatur saha wotsari
duk prang Toyadanèki
prajurit kapalanipun
watawis tigang lêksa
kang dharat kadya jaladri
banderane pan sèwu malah langkunga

bupatine sami bêkta
kodhokngorèk carabali
galaganjur inggih kathah
pating jalêgur ngajurit
abra busananèki
angerami dhuh pukulun
kadya wukir dahana
kula prang kapalan inggih
kawan wêlas abdi dalêm kang pêjah prang

inggih pun Carangcintaka
pêjah prang Toyadanèki
mantri pun Kudapramila
lawan pun Kidang Garingsing
pun Dêmang Wanarungsit
lan pun Gajah Angun-angun
gih pun Carangpradapa
pêjah prang dhusun Karangri
Panji Kartadirja prang ing Tundhasara

kang pêjah prang kalih setan
kang sami tinêdha gêring
wolung atus pitung dasa
abdi paduka prajurit
gring sore esuk mati
gêring esuk sore lampus
kathah binadhog setan
lawan kang pêjah ajurit
langkung ngungun Panêmbahan Cakraningrat

Kapitan Uce kalawan
prajurit ing Surawèsthi
kawan dintêne Madura
budhal mantuk Surawèsthi
utusan mring Samawis
tur uninga mring gupêrnur
yèn karaman wus pêjah
aprang ingkang amêjahi
patih kula lawan misanan kawula

pun Arya Môncanagara
mêmisanan kawulèki
gih pun Panji Surèngrana
prajurit ing Surawèsthi
punika kang numpêsi
wong karaman baturipun
kunêng nagri Madura
ingkang kawursita malih
Adipati Pugêr lan para ditya

sowan dhatêng Kabanaran
gumuruh wadyanirèki
kalih èwu kang kapalan
tigang èwu dharatnèki
kathah tur pèni-pèni
tur-ature pra tumênggung
wong pasisir bang wetan
lampahe sang adipati
pan kêrigan ambêkta sagarwa putra

ing marga tan kawursita
lampahira anarêngi
Pangeran Mangkunagara
budhal saking ing Karangri
wus panggih anarêngi
tunggil pasipênganipun
anèng desa Jêmbangan
pangeran wadyanirèki
mantri ngajêng sami binêkta sadaya

miwah pra dipatinira
sadaya sami kinêrig
mung tilar mantri nyatunggal
kang têngga baris pangarsi
mila gumrah prasami
balane para tumênggung
budhal marang Jêmbangan
wus angumpul pra dipati
ing Mateseh Ki Tumênggung Mangkuyuda

Ki Tumênggung Wiranata
Tumênggung Cakrajayèki
Tumênggung Suradigdaya
lan Suramangunjayèki
Tumênggung Gajah malih
Jayasudirja Tumênggung
Bupati Sokawatya
nênggih sami anarêngi
Jayadirja Mas Rôngga Wirasantika

Ki Tumênggung Brajadênta
lan Tumênggung Brajamusthi
bupati môncanagara
kèrid ing Pugêr Dipati
kumpul Jêmbangan sami
ing enjange budhalipun
praptane Kabanaran
tinata lampahirèki
pangkat-pangkat sagung kang para dipatya

gumrah wadya sanagara
ingkang sami nêningali
wong agung kang lagi prapta
unggul dènira ajurit
mungsuh minggat pribadi
gêbèl kang samya dêdulu
tembak pinggiring marga
ngalun-alun tata baris
ingurmatan sang nata nèng panangkilan

mariyêm ambal-ambalan
gumuruh drèling saragni
sirêp drèl munggang angangkang
Pangran Mangkunagarèki
mangsah lan Ki Dipati
Pugêr ing ngarsa sang prabu
Pangran Mangkunagara
anguswa padaniraji
Adipati Pugêr sampun sêsalaman

sagung kang para dipatya
êlur sami angabêkti
gantya kang mantri sadaya
rinilan sami bêbêkti
mantri jronipun inggih
Pangran Mangkunagarèku
sami ngujung sadaya
suka gumujêng sang aji
aningali pratingkahe sowang-sowang

lajêng sami adhadharan
sang nata nèngpôncaniti
lan sagung kang pra santana
tuwin kang para dipati
sadaya para mantri
ambêng saking pura sêlur
kathah ngiras kasukan
utawi angiras pikir
ing Pagêlèn punika kang wangsul mangkat

tiwase kang duwe bawah
Pangeran Purubayèki
amung watês Bagawônta
Paglèn agung bola-bali
Pangran Purubayèki
mungsuh tumênggung binujung
kinodhol agung dhadhal
kaponthal dipun kêkinthil
angalênthar pothar-pathir kuthetheran

asring mèh prapta ing ajal
Pangeran Purubayèki
yèn binuru Arungbinang
tinukup anèng wanadri
rusak sawadyanèki
tan ana bêbêcikipun
pangeran mèh kacandhak
tan ana kang nanggulangi
Arungbinang kèngêtan lamun bandara

kinèndêlakên kewala
angungsi pinggiring wukir
pinggir jurang jroning wana
anglegok datan katawis
margine langkung wêrit
parandene ngabên sawung
prasami ngeca-eca
môngsa marenea ugi
dene kiwa mungsuhe môngsa wêruha

tan wruh mungsuhe nèng Tungkak
têlike Rungbinang kinthil
api-api asuwita
Pangeran Purubayèki
jêrih nora mangarti
mêmungsuhan rakitipun
kêna karti sampeka
dutane mungsuh ngênginthil
mila sagènipun umpêtan konangan

Ki Tumênggung Arungbinang
wus pratela turing têlik
gènnya andhêlik pangeran
apan arsa dèn purugi
sampun samêkta sami
budhalira ki tumênggung
balane winatara
dharate kang dèn kathahi
angkatira ulur pan ora katara

datan kawarna ing marga
wus parêk mêdal ing wingking
saragni dharat nèng ngarsa
lampahe pating daringkik
Pangran Purubayèki
sakeca angabên sawung
binêdhil saking wuntat
bêdhil nêm sinungsun muni
sarta surak lumayu tilar dandanan

Pangran Arya Purubaya
lumayu kuwalik-walik
dandanan kabèh tinilar
adhacah lumayu gundhil
bature rêbut urip
jagone maksih atarung
pangeran mèh kacandhak
dudu tabêt satriyadi
sampun kadya palayune wong urakan

nênggih kang raka sang nata
mêncil abdine kang rayi
satunggal ingkang tinanggap
polah tingkahe kang rayi
nalika andon jurit
sapratingkahira katur
yèn kala kalêmpakan
tinuturakên sayêkti
dimèn sangêt merange nuntên kèndêla

nanging Pangeran Purbaya
tan nêdya lingsêm ginêmpil
wus nêmah angrasa tiwas
awrating pati ngur urip
awèt mangan rijêki
sapawasing têngu wêruh
lamun amaksih gêsang
ana kang nyandhak rêruntik
isin apa yèn misih dadi pangeran

ginaguyu sumyak-sumyak
prandene nora buriki
nora babak kulitingwang
pira-pira nanggulangi
yèn tibaa wong cilik
dêdukane kakang prabu
ajur môngsa kalapa
apa gawe lara pati
sawusira dhaharan kondur ngadhatyan

wus samya eca tyasira
wadya Mataram gung alit
wuwuh arjaning nagara
nagari Surakartèki
rinupak kanan kering
mung kari saubing payung
mung tunggon ingkang wetan
Gêmblung Samin Jatisari
ing Bakonan Sanasèwu tumut mêngsah

dene sakidul nagara
ing Pamupusan lan Baki
wus alami tumut mêngsah
mung Kuwarasan kang mêksih
lan Babat kadhang-kadhing
angacungi marang mungsuh
Dipati Pringgalaya
ing Kaleca dènnya baris
Wanakarta agung rêbatan lan mêngsah

kunêng Prabu Surakarta
langkung dènira mong kingkin
abdine kang nanggi karya
datan wontên kang kuwawi
dhepok sadaya sami
sinôngga jêngira prabu
yatra kang kalih lêksa
pamêtune wong pasisir
kang salêksa gangsal èwu ginaladhag

ingkang kari gangsal nambang
sumêrêp ingoning dasih
sabên wulan nuwun utang
sakancane pra dipati
miwah kang para mantri
tan ana kang duwe batur
ing wong Jawa punika
sanadyan panèkêt mantri
kathah manjing Kumpêni soldhadhu samya

sang nata kaku tyasira
dene sagah ing Kumpêni
anyirnakakên ing mêngsah
sabên wulan kintun tulis
miwah upêrhup sami
darwili sêsambatipun
rèhning ing kêkirangan
mungguh têdhaning Kumpêni
saking dene wos pinêpêt dening mêngsah

idlèr langkung èmêngira
pangupaya tan pakolih
dene ta mêngsah punika
mundhak wulan mundhak malih
nora sangsaya gêmpil
sangsayagung dumalundung
dadya graitanira
sapisan kas sun têmêni
angundhaki kathah karya Kumpêni Slam

lawan angaturi surat
ing kangjêng sri narapati
aja susah sri narendra
aprang karo mungsuh iki
lagi acari baik
amrih raharjaning laku
nyang dhapêt pukul bebas
jalan jangan dhuwa kali
aja susah sang nata dèn sabarêna

kunêng wawan pinarkara
idêlèr lawan sang aji
wuwusên nagri Mataram
sampun dadosakên pikir
Pangran Diwijayèki
ingkang tinuduh mring Kêdhu
badhe ngêlar jajahan
ngingkup mêrpêki pasisir
budhal saking ing nagari Kabanaran

bêkta bupati wadana
Bumi Bumija Panumping
Panumpinge Wiraguna
Bumija Natayudèki
wadanane wong Bumi
Tumênggung Mangkuprajèku
senapatining lampah
Pangran Adiwijayèki
têtindhihe Dipati Suryanagara

bêkta kêkalih punggawa
Môndraka Wiradigdèki
praptane Kêdhu sadaya
nèng Cangak gêng pacak baris
abagi lampahnèki
Tumênggung Natayudèku
badhe amrêp ing Kêndhal
Jagaulatan kinanthi
matapita mantri Kamangkunagaran

Ki Tumênggung Wiraguna
kang mrêpêki Lèpèntangi
Môndaraka Wiradigda
ngalèr ngetan jog ing Pingit
Bahrawa dèn prêpêki
kang para Dipati Kêdhu
kang tumut Surakarta
bubar saking Pokak nguni
MangkuyudaWiradigda nèng Bahrawa

dene wadana Bumija
unduran saking Samawis
Tumênggung Naladirana
tumut wontên ing Bahrawi
duk angsal kalih sasi
Naladirana Tumênggung
lara edan andadra
inganti tan kêna mari
gya pinêcat Tumênggung Naladirana

tanêman saking sang nata
wau ta ingkang kinardi
Tumênggung Jayawikrama
wus nama Nalayudèki
abaris anèng Rawi
katri bupati ing Kêdhu
wuwusên Natayuda
Natayuda ing Matawis
sampun ngancik têpis wiring nagri Kêndhal

pinêthuk agung ayuda
lawan kang duwe nagari
Tumênggung Singawijaya
rame dènira ajurit
kapupu wus ngêmasi
Tumênggung Natayudèku
mundur kang gitik Kêndhal
ing Bahrawa dèn bantoni
Kumpênine ran Johan Hindrik Abraham

Kumpênine salawe prah
tigang dasa jalan kaki
satus Kumpênine Islam
para mantri ing Samawis
lan mantri ing Bahrawi
praptaning Bahrawa têpung
Bupati Surakarta
wus rêmbag manjingkên baris
lan Kapitan Yan Hindrik Johan Abraham

baris Pingit inginggahan
pinêthuk campuh ing jurit
nanging prange êlêt jurang
arame bêdhil-binêdhil
tan ana kang nabrangi
jurang sangêt lêbêtipun
Johan Hindrik Abraham
kêdah majêng dèn gondhèli
dening sagung kang pra dipati sadaya

Yan Hindrik Johan Abraham
bêkta mariyêm satunggil
kang kinarya bêbalangan
Môndraka Wiradigdèki
mêndhêt ampungan sami
sapih kasaput ing surup
Hindrik Johan Abraham
mundur marang Sitirawi
anèng Jambu gènira apamondhokan

Môndaraka Wiradigda
wangsul makuwon ing Pingit
dalu-dalu tur uninga
mring Rahadèn Adipati
Suryanagara nênggih
asarêngan praptanipun
duta kang saking Kêndhal
Pangran Adiwijayèki
tur uninga lamun ingkang rayi tiwas

Ki Tumênggung Natayuda
dènnya campuh ing prang wingi
wontên ing Parakan Kêndhal
Pangran Adiwijayèki
ngungun waspa drês mijil
mirsa ipenira lampus
madêg krodhèng wardaya
gupuh dènira nimbali
marang Radèn Dipati Suryanagara

adhi paran karsa dika
Si Natayuda ngêmasi
prang wontên Parakan Kêndhal
kula adhi benjing-enjing
umagut ing ajurit
ing Kêndhal nuli ginêpuk
Radèn Suryanagara
umatur anggèr dèn ririh
pan sampeyan punika pinaju tiga

pun Tumênggung Wiraguna
mundur wingi dènnya jurit
mundur dhatêng Kajomboran
mêngsah saking wetan prapti
kang saking Sitirawi
Kumpêni têtindhipun
Hindrik Johan Abraham
wingi campuh wetan Pingit
Wiradigda Môndraka yudakênaka

têlik kula ingkang prapta
pun Sakèbêr badhe ingkang mariki
ambêkta dragundêr satus
rongatus Kumpêni Slam
dados dhadha ing Kaliwungu mangidul
kang kilèn pangawat kanan
pun Jayaningrat Dipati

ngêrig pasisir pangiwa
sampun prapta baris wontên Walèri
pan agêng dêdamêlipun
Dipati Pakalongan
ingkang kiwa Kumpêni pangawatipun
Yan Hindrik Johan Abraham
lah ta anggèr kadipundi

kinunêng kang sampun tiwas
ingkang kantun pinikir kang prayogi
kula botên ajrih lampus
yèn sampun kalêrêsan
Pangran Adiwijaya ngandika arum
lah paran ecaning lampah
Dipati Suryanagari

anggèr yèn mênggah kawula
ingkang kilèn anggèr kula kawali
pun Tumênggung Singaranu
lawan Mantri Bumija
siti lère rayi sampêyan pukulun
ing tatane botên owah
majêng mangalèr ing benjing

pun Tumênggung Wiraguna
binantonan sapalih Mantri Bumi
sampun ebah ênggonipun
saking Jombor kewala
dene kula ing benjing ingkang amukul
Yan Hindrik Johan Abraham
yèn wontên ungguling jurit

lamun kawula kasoran
inggih anggèr kula mundur rumiyin
dhatêng Payaman pukulun
Singaranu ngriwuka
Jagalatan sami kinèn aprang ngriwuk
pun Dipati Pangangsalan
awrat sinôngga ing jurit

prajuritipun akathah
santanane mantrine bêcik-bêcik
sanadyan Jawi pukulun
lamun trahing prawira
kapupugan paribasan bôndha-bandhu
sayêkti kathah pêpêjah
pun Jayaningrat Dipati

ing dalu tan winursita
enjing budhal kang pinatah ing jurit
Ki Tumênggung Singaranu
lawan Mantri Bumija
Mantri Bumi sapalih ingkang bêbantu
mring Tumênggung Wiraguna
Dipati Suryanagari

lawan Ki Jagaulatan
abêbantu kang baris anèng Pingit
wadyanira pitung atus
prajurit kang turôngga
Jagalatan prajurite tigang atus
Dipati Suryanagara
sapraptanira ing Pingit

lajêng ngetan saha bala
Môndaraka lawan Wiradigdèki
wau kang baris ing Jambu
enjing têngara budhal
pra dipati tan kari sabalanipun
Yan Hindrik Johan Abraham
angirid bala Kumpêni

lagya satêngah onjotan
pan kapêthuk ing mêngsah andhatêngi
Jagaulatan nèng ngayun
kèndêl Kumpêni mapag
Mangkuyuda kang pangawat têngênipun
kiwane Ki Wiradigda
ing dhadha bala Kumpêni

Dipati Suryanagara
munggèng kiwa dhadha Wiradigdèki
sami Wiradigdanipun
mungsuh kalawan rowang
Môndaraka Tumênggung Mangkuyudèku
Dipati Suryanagara
mangsah dharat dèn songsongi

Kumpêni kang anèng dhadha
majêng Suryanagara payungnèki
wus parêk lajêng acampuh
bêndhe bèri sauran
drèl sapisan Suryanagara angamuk
lawan kang saragni dharat
rame patêmpuhing jurit

Yan Hindrik Johan Abraham
ngabani drèl tan kongsi kaping kalih
mêngkap pangawate larut
apan karoban lawan
dadya mundur wongKêdhu nora amburu
samya lumampah kewala
ririh kadya ngiring-iring

tan kongsi kathah kang pêjah
mung têtiga Kumpêni kang ngêmasi
pambêrêge prapta Jambu
kèndêl Suryanagara
Jagaulatan kinèn ngobongi dhusun
wus mundur Suryanagara
wangsul baris Pingit malih

Dipati Suryanagara
pêparentah dhatêng tumênggung kalih
Môndraka Wiradigdèku
aja anglarag-nglarag
mungsuh iki apan agêdhe ing pungkur
Adipati Jayaningrat
wus prapta ing Lapèntangi

Yan Hindrik Johan Abraham
tinimbalan mantuk dhatêng Samawis
dêlèr lagya amêmantu
têtilare sang nata
kang sumare Nglaweyan pangrutènipun
mila Dipati Janingrat
enggal praptaa Samawis

nadyan ta benjang ngluruga
maring Kêdhu budhal saking Samawis
pêpak punggawa gung-agung
angiras pirêmbagan
lan ing môngsa kalanira taun baru
bupati sami ngandikan
pêpakan anèng Samawis

Dèn Ajêng Jabir kang tuwa
tinarimakakên Bagus Karnadi
anak Rôngga Kaliwungu
dene Dèn Ajêng Warsah
tinarimakakên Radèn Tawangalun
putranira Panêmbahan
Cakraningrat Madurèki

aningkah sarêng sadina
langkung rame pista nagri Samawis
gumuruh môngsa puniku
nagari ing Samarang
pira-pira tontonan kasukan nutug
Adipati Jayaningrat
paningkahe kang malèni

panggih wismaning dipatya
êdrèlira ningkah kalawan panggih
urmat mariyêm gumuntur
kadya nêngkêr triloka
dènnya ambal-ambalan gora gumuruh
kontrag sapraja Samarang
tigang dalu pra dipati

lan Sakèbêr budhalira
marang Kêdhu lawan Radèn Dipati
Pakalongan tanggalipun
Sura kaping limalas
panggih putri kaping rolas tanggalipun
pinarêng sangkalanira
sami arga ngrasa tunggil

ing taun Ehe punika
salin taun adêge sri bupati
kang lumayu marang Kêdhu
Pamalang sapangetan
Kaliwungu Watês sapangilènipun
Adipati Jayaningrat
kang minôngka senapati

senapatining Walônda
mayor kalih tuwa noming prakawis
Mayor Kop kang nama sêpuh
Sakèbêr senamudha
Dragundêre Sakèbêr Kop sami nyatus
jalan kakine nyawidak
ngalih bêlah Islamnèki

jog Kaliwungu supaya
sagung ingkang dêdamêl dadi siji
môngka senapatinipun
Dipati Pakalongan
payung kuning katigalit putranipun
Tumênggung Kêndhal kinarya
pianjur lampahing baris

sadalu amasanggrahan
bumi Kaliwungu enjinge malih
wus anjog talatah Kêdhu
kèndêl anèng Madana
ingkang baris ing Pingit cêlak lumayu
angumpul kang baris Cathak
nanging ing tyas sami miris

dene senapati Jawa
andalêdêg dhasar sugih prajurit
lawan kuning payungipun
sugih rajabarana
andalêdêg aladak bupatinipun
anggagrag sugih pêpêjah
mêngsahe prasamya miris

Pangeran Adiwijaya
sampun rêmbag lan sagung pra dipati
sami ngunduri mangidul
kèndêl baris Payaman
Adipati Jayaningrat wus angrungu
mêngsah mundur mring Payaman
rêmbag ngajêngakên baris

mayor kalih anut samya
ing karsane wau radèn dipati
saking Madana wus kêbut
kang wadyagung wus prapta
kèndêl Cathak gyanya pacak barisipun
pra dipati Surakarta
kang wontên ing Sitirawi

wus sami miyarsa warta
baris agung wus nabrang jurang Pingit
gugup bêdhol barisipun
nusul wus praptèng Cathak
tinimbalan sagung kang para tumênggung
mring Dipati Jayaningrat
ngarsane mayor kêkalih

sami tinakèn pawarta
ana ngêndi kang bèi mungsuh iki
apa dadi siji iku
kumpul baris Payaman
Ki Tumênggung Mangkuyuda gya sumaur
tuwan pan amung têtiga
wontên Payaman puniki

Pangeran Adiwijaya
lan Dipati Suryanagara nênggih
lan Radèn Mangkuprajèku
dene kang kathah-kathah
sami mêcah Kilènpragi Singaranu
kalawan Mangunkusuma
nèng Têpasarana baris

Ki Tumênggung Môndaraka
nèng Manorèh sami Kilènpêragi
kang cêlak wetan puniku
wukir kêbak barisnya
Jagalatan lan pun Wiradigdanipun
Mayor Kop goyang kapala
punika paran ing pikir

wau ta kang kawuwusa
Pangran Adiwijaya nonjok tulis
mring dipati suratipun
wong wadon kang ambêkta
tan kawruhan wus tinampan suratipun
binuka sinukmèng driya
pèngêt iki layang mami

Pangeran Adiwijaya
salam ingsun dhimas marang sirèki
Jayaningrat kang amêngku
nagari Pakalongan
wiyosipun adhi mas ingsun angrungu
baris iki kang misesa
si adhi pangwasèng jurit

dene ta nora kayaa
iya apa dhimas bisa nglakoni
salang panthêlêng lan ingsun
paran dadine baya
apan wite mulane lêlurah ingsun
anekad wani Walônda
dene paman adipati

sinelong kêdhik dosanya
yayi êmas aran pangrasanèki
apa nora kaya ingsun
anak lan kaponakan
kaponakan iki kang padha angrêbut
anake têka tarima
dêstun tanpa ngrasa yêkti

titi mèsêm duk miyarsa
nanging Sang Dipati Jayaningrat brit
nimbali pêpatihipun
Ngabèi Wiradirja
lan Ngabèi Tirtanagara katêlu
sira Rôngga Wirakrama
prapta inguncalan sami

iku padha rasakêna
kangmas Adiwijaya paring tulis
apa kangmas duka iku
apa layang têmênan
aturipun sumanggèng ngarsa pukulun
dene wawratan kawula
wêwêngkoning agêng sami

sambung rapêting watêkan
lan ing tangèh wangun ingkang tinuding
abdi tan sagêd anggayuh
mênggah raka paduka
Jêng Pangeran Adiwijaya pukulun
sampeyan môngsa kilapa
yêkti sampun malangsangi

kaduga sang adipatya
paring rèrèng pinarêngakên carik
kinarya kang sêrat sampun
katur sinungkên duta
duta èstri wus ingatêr antukipun
ing marga tan winursita
ing baris Payaman prapti

ing wanci pukul sawêlas
panggih dutanira suratiraglis
wêwangsulira wus katur
binuka sinukmèng tyas
pèngêt ingkang pangabêktinira katur
pun Dipati Jayaningrat
nguni kangmas paring tulis

ingkang dhawuh ing kawula
inggih sampun kawula tupiksani
timbalan tuwan kang dhawuh
mênggah karsa sampeyan
sampun lêrês tan wontêsanalah sarambut
yèn sampun pinarêngêna
kula punika prajangji

kula punika kang sagah
mêngsah kalih sampeyan ing ajurit
Kumpêni prajangjinipun
yèn kula ngawonêna
ing paduka kongsi kungsul saking Kêdhu
sayêkti rama paduka
saking Selong dèn luwari

dadya punikatur kula
lamun tuwan inggih ngowêl sayêkti
dhatêng pun paman pukulun
tuwan angoncatana
yèn sampeyan wangkot sayêkti kulamuk
de paduka kêdah tahan
mulat ing kula ngajurit

kula benjing-enjing mêngsah
inggih datan darbe atur kêkalih
titi tamat suratipun
Pangran Adiwijaya
pan pinunggêl Radèn Suryanagarèku
prapta inguncalan sêrat
adhi kadipundi pikir

punika tonjoke prapta
ing Supama inggih ing benjing-enjing
nêkani gitik prang pupuh
paran pênêde uga
Adipati Suryanagara umatur
sumôngga karsa sampeyan
sayêkti kalih prakawis

lamun paduka mêthuka
botên kenging tundha bema ngajurit
ing warti wêwatêkipun
galak lanas kalintang
têmah gajah mawi lar gôngsa lar wadung
lar pêdhang gamaning aprang
sintên kuwawi nadhahi

sugih santosa tur bôndha
abalaba luwih saking bèr budi
sayêkti bot bobotipun
sanadyan makatêna
yèn sampeyan sagah anggagahi saguh
rêmak-rêmpu ing ayuda
kula pan maksih kadugi

lan pun kakang Wiradigda
paman Môndaraka kalawan malih
paman Jagaulatipun
Singaranu kewala
anggèr lawan kang raka Radèn Tumênggung
Mangkupraja bakuhana
ing wuri sampun gumingsir

yèn rêmên rêmpu parênga
kula ingkang ngawaki ing pangirid
môngka manggalaning pamuk
kadi yèn katadhahan
lamun datan makatên sayêktinipun
kêmbang sungsang dika gancang
lumayu yèn kari mati

mung punikatur kawula
Pangran Adiwijaya duk miyarsi
lan Radèn Mangkuprajèku
sami angênês ing tyas
nora tahan andulu prang soroh amuk
Dipati Suryanagara
mulat ing wong agung kalih

lamun tyase sami gêmpal
Adipati Suryanagara angling
inggih kakang Singaranu
ingkang wingking akathah
mayor katri wartine bêbantunipun
Yan Hindrik Johan Abraham
punika kang tumut malih

ambêkta Kumpêni samas
Bugis Bali pan inggih samas malih
benjing-enjing dhatêngipun
dawêg angêmbang sungsang
padha mubêng ngucira ing pinggir gunung
ing dalu tan kawuwusa
enjing wau kang kawarni

Adipati Jayaningrat
wus utusan bilang ing mayor kalih
kalamun arsa amukul
kang baris ing Payaman
wus têngara prajurite sami kumpul
mayor kêkalih asigra
amanggil kang pra dipati

prapta gya pinarentahan
tuwan-tuwan wau Radèn Dipati
Pakalongan arsa mukul
mungsuh baris Payaman
nanging kula wêtara puniku wurung
dèn andhêg môngsa kênaa
nging dika sami tut wuri

Tumênggung Kêdhu sadaya
dika dandan manawa sêlak kari
kula inggih sesuk-esuk
sigra kang pra dipatya
samya pamit mantuk siyaga prang pupuh
Adipati Jayaningrat
budhal saha wadyanèki

mung rongatus kang turôngga
sang dipati munggèng ngarsa pribadi
pranakan bajo pinungtu
ginim sing wungu sêkar
tambal miring binathik bang nyampingipun
apaningsêt canthèl pisan
pan mawi dhuwung kêkalih

satunggil kêmalon abang
paningsête cindhe kênanga wilis
linômbalit cindhenipun
sarta udud kewala
datan kèndêl lajêng ing panêmpuhipun
Pangeran Adiwijaya
lan Radèn Mangkuprajèki

barise ngêlun kewala
punggawane samya tumut angisis
gumrubyug lumayu ngidul
pangerane lumajar
amung Radèn Suryanagara anjêtung
anikêl palayunira
ngetan angalor jog wuri

lan Tumênggung Wiradigda
Jagalatan tumut lor wetan nênggih
Ki Tumênggung Singaranu
Tumênggung Môndaraka
sami ngilèn prayayi kalih angidul
kèndêl urut Prabalingga
Jayaningrat Adipati

wus angancik ing Payaman
pêndhak enjing Sakèbêr sawadyèki
prapta ing Payaman sampun
sami amanggih suka
nora aprang prasamya manggih kêkuwu
apacak biting santosa
pra dipati ngraras ati

kunêng kala kang apacak baris
ing Payaman kang wong
sang dipati pasisir kang kilèn
Jayaningrat ingkang senapati
wong Kêdhu prasami
paron kang anusul

ingkang kèdêkan baris Kumpêni
sumuyud punang wong
kang kèdêkan ing mungsuh pan dèrèng
Kilènparaga kang kidul maksih
Môndraka nindhihi
lawan Singaranu

lawan Radèn Mangunkusumèki
dene kang bang êlor
urut Parakan wus suyud kabèh
angladèni panganing Kumpêni
mungsuh kang sasupit
Suryanagarèku

Jagalatan lan Wiradigdèki
baris ngetan ngalor
langkung sompok angidul têmahe
dadya nikêl-nikêl lampahnèki
ngidul ngilèn malih
mubêng gêlaripun

praptèng Tarayêm angilèn malih
kèndêl ingSarowol
nèng Sarowol apacak barise
duk puniku andinagung jurit
enceran prangnèki
ngrêriwuk bêbingung

wong pasisir yèn kasoran jurit
ambantu Mayor Kop
lan dipati ing Pakalongane
mungsuh nyalimpêt undure sami
ngucira ing jurit
anjog anèng pungkur

nanging langkung angèl marginèki
kathah papan ewoh
saking Kilènparagi jurange
ya ta ingkang kawuwusa malih
nagari Matawis
kang jumênêng ratu

lagya mêmangun palakramaning
kang rayi sang katong
Pangran Arya Prabu Jaka mangke
tinariman sutaning dipati
Pugêr nèng jro puri
sang nata kang mangku

pamrihira Ki Pugêr Dipati
ing tyas dèn bisa mor
lan kang rayi kang binadhe-badhe
amanggiha pitulung Hyang Widi
amanggiha luwih
prayoga binangun

ngadatipun yèn Pugêr Dipati
singa kang dèn êmong
ora wurung ing kadadeane
mila pinasrahan ingkang rayi
kang sarira mangkin
kayêktèn satuhu

sukur dadia ngluwihi mami
dhimas Singasinom
mila Pugêr pinardi pamonge
mrih kadadeane ingkang rayi
ing mangkya kang rayi
ningkah jro kadhatun

pra santana sadaya wus mijil
bupati pinaro
kang saparo mring Kasingasarèn
kang sapalih saos ngiring-iring
wêdale sang putri
saking jro kadhatun

orêg sanagara jalu èstri
kang sami nênonton
para dipati sagêgamane
saragni drèl pangantèn duk mijil
pan samargi-margi
praptèng dalêmipun

Jêng Pangeran Arya Singasari
gumuruh ponang wong
lajêng kasukan kang pinangantèn
pra santana miwah pra dipati
bubar pukul katri
lakone wus tutug

datan winuwus lami gya panggih
Pangran Singasinom
Adipati Pugêr sakancane
para dipati môncanagari
kinèn ngirid malih
binêktan têtunggul

Pangran Arya Prabu Jaka nênggih
Pugêr ingkang kinon
amomonga kasenapatène
nanging kutha nagara pasisir
sawetan Samawis
sapangetanipun

pinaringkên sira Ki Dipati
Suranata kang wong
lan Tumênggung Gadamastakane
pinaringan wadya jro prajurit
aran Jagapati
nênggih wolung puluh

wusnya pinaringan nuwalèki
gya budhal mangalor
pra dipati sawadyabalane
wontên tigang èwu kumpulnèki
prajurit turanggi
bupati wêwolu

tan kawarna lampahirèng margi
Pangran Singasinom
lan Dipati Pugêr sakancane
praptèng Garobogan tata pikir
sadhiya prajurit
kèndêl pitung dalu

pacak barise lèr Balorèki
watêsan martêlon
bumi Lasêm lawan Rêmbang duwe
rakit pakuwon kang pra dipati
tata kanan kering
karya alun-alun

sabên Sênèn sênenan asami
akathah ponang wong
ngiras ajar-ajar satêmêne
wong pasisir acungane prapti
wus eca kang galih
malih kang winuwus

Kabanaran ampasira nênggih
Pangran Singasinom
wong Sêmbuyan Gunungkidul kabèh
tigang dhomas pinaringkên mangkin
Pangran Adipati
Mangkunagarèku

kalih dhomas pinaringkên linggih
ingkang dhomas kinon
mêtokakên obat lêladène
wolung dhacin kang katur sang aji
kabèh kang non sami
andum pra tumênggung

kunêng malih nagari Batawi
nênggih Jendral Emop
ngraos luput ing mangke kawêkèn
awit saking Pangran Mangkubumi
purwane rumiyin
sabin tigang ewu

jendral akèn rongèwu ngêlongi
pan Gurnadur Emop
kinèn ngantunana sèwu bae
sakiting tyas Pangran Mangkubumi
nekad murwèng jurit
ing mangkya dumlundung

wus angrisak ing bala Kumpêni
madyaning palugon
datan kêna pinrih ing apêse
pira-pira prajurit Kumpêni
kang mukul ing jurit
pakone gurnadur

ingkang pinrih tan kêna ngajurit
malah wuwuh ngradon
mila sangêt gurnadur lingsême
malah sampun madêg narapati
suyude wong Jawi
lêksan Jawanipun

pira-pira upaya tan dadi
mangkya Jendral Emop
praptèng ajal atilar donyane
Sapar taune dènnya ngêmasi
kang jumênêng mangkin
pan dhirèkturipun

Jakup Musêl Idlir tur upêksi
dhatêng ing sang katong
Jendral Emop prapta antakane
Jakup Musêl kang jumênêng mangkin
aluhung sang aji
anuntên angutus

inggih lêbêting taun puniki
pêpatih sang katong
kula pasthi ngawaki andhèrèk
ngiras wontên ugi kang pinikir
sang nata ngangsuli
dêlèr suratipun

yêkti kawula amung nuruti
sabarang wiraos
saking bapak dêlèr nurut bae
nanging kayaparan tingkahnèki
ing Surakartèki
binathêthêt mungsuh

sêtun ora kêna obah osik
esuk sore mungsoh
anêkani langkung kèh balane
lamun inggih ngesahna pêpatih
miwah punggawèki
paran têmahipun

ya ta botên bêngganga sakêdhik
pratingkahe mungsoh
Surakarta wus ilang namane
pasthi mungsuh anggêcêk nêkani
botên sande tapis
tumpês dadi bubuk

ponang wangsulan praptèng Samawis
binuka karaos
amranani ingkang saibate
radi kalikag idlèr rumiyin
sampun anyagahi
nyirnakakên mungsuh

sirna sajrone satêngah warsi
mangke tan kalakon
malah sakin angrêbda mungsuhe
dadya amuk amêmpêng krodhaning
anêdha prajurit
malih mring gurnadur

dhasar maratuwane kang dadi
jendral ing samêngko
wus prasasat angawaki dhewe
duta mêsat mring nagri Batawi
ing wuri ngundhangi
kang pra dipatyagung

sami siyaga kaprabon jurit
Tuban sapangulon
ing Samarang sapangetan kabèh
lagya ngantos duta mring Batawi
tan alami prapti
Kumpêni tri atus

Mayor Kalèrêk môngka pangirid
Bali Bugis Ambon
sampun prapta Samarang lampahe
bêkta parentah saking Batawi
patang atus nênggih
Kumpêni Slamipun

Mayor Kalèrêk sawusnya panggih
mring dêlèr têtakon
sintên mungsuh puniki arane
dlèr nyaut Mangkubumi rannèki
kuthane Matawis
kathah kadangipun

apan nênêm papat kadangnèki
kaponakan roro
yèku mungsuh ingkang gêgêdhèni
punggawane akèh yèn winarni
Kalèrêk sru angling
kapan beta pukul

nuli apranga lan Mangkubumi
dêlèr lingiralon
hèh Kalèrêk ya dèn alon bae
sira lèrèna Samarang dhingin
aja nuli jurit
ngawaki sirèku

pan wus ana kang sun kon anggitik
Sakèbêr lan Êkop
pan samêngko nèngKêdhu barise
ingsun dhewe kang arsa ngawaki
tunggua Samawis
ya sirèku besuk

mayor amuwus iya sun dhingin
bae arsa wêroh
Sakèbêr Kop ing kene barise
wusnya nuduh ngatêr lampahnèki
budhal sing Samawis
sapraptaning Kêdhu

pinêthuk ing baris angurmati
praptanira mayor
sigra mangsuk mring pakuwon age
tata lênggah miwah pra dipati
Kalèrêk tanya ris
ngêndi gone mungsuh

aku brani mukul Mangkubumi
sumaur Mayor Kop
punggawane bae anèng kene
Mangkubumi gone maksih têbih
kuthane Samawis
wus madêg rajèku

aja mukul yèn ora ngêrobi
Mangkubumi abot
ingsun lawan Si Sakèbêr kiye
salawase prange kang nadhahi
ngabiskên Kumpêni
ing prang watêkipun

kunêng laminya nèng Kêdhu nuli
pun Kalèrêk Mayor
wus sawulan pinanggil antuke
sapraptane nagari Samawis
Kumpêninirèki
ingkang tigang atus

kalih atus pinundhut tinuding
ngangsahkên palugon
mring Sukawati Kapitan Busèt
Kumpêni Slam kawan atus nênggih
kapitu bupati
budhal lampahipun

ngidul ngetan ing Dêmak dèn jogi
kèndêl ing Gagodhong
menggok mangidul nabrang wukire
wukir Kêndhêng ingkang dèn sabrangi
Grobogan dèn jogi
lajêngipun ngidul

balanipun Pangran Singasari
wus miyarsa wartos
lamun baris Kumpêni praptane
langkung agêng tan arsa manggihi
mire rêmbagnèki
ngetan gubêdipun

baris ewon ngilang nèng wanadri
pêcah mara têlon
baris Kumpni lajêng mangidule
mungsuh angriwuk ing kanan kering
bingung dèn begali
kang kari pêpikul

tan tinolih barising Kumpêni
wus praptèng Garompol
wus apacak santosa bitinge
punggawa Surakarta satunggil
sapanêkarnèki
Rahadèn Tumênggung

Pringgadiningrat sampun lumaris
praptaning Garompol
sampun kumpul baris Kumpênine
kunêng wau nagari Samawis
ngumpulkên prajurit
dêlèr angkatipun

tanggal pitulas Mulud kang sasi
gumuruh ponang wong
taun Ehe idêlèr balane
kadya taru pan arga kabêsmi
kang bala Kumpêni
anggamêng lir mêndhung

praptèng Ungaran kèndêl sawêngi
enjingira bodhol
Salatiga sadalu kèndêle
enjing budhal praptèng Bayalali
budhal pukul kalih
saking Bayawangsul

sarêng êbyar ing Kaleca prapti
gugup-gugup gupoh
patih kêkalih ing pamêthuke
sri bupati mijil saking puri
nèng Pacinan nênggih
dènira kapêthuk

sampun aras-ingaras duk panggih
binêktèng kadhaton
tan adangu idêlèr wêdale
sawadyane makuwon ing loji
nimbali bupati
kang wontên ing Kêdhu

katri punggawa ingkang pinêthil
sapanêkarnya wong
Rajaniti lan Wiradigdane
Surajênggala wus sami prapti
panêkar pra mantri
nèng Surakartèku

idlèr sampune pitulas wêngi
ingkang rêmbag dados
pamukule nagri Matarame
nanging balane lampah sinandi
pan binut kêkalih
katri saking Kêdhu

ingkang baris anèng Sukawati
ingandikan bodhol
kêrig prapta Surakarta kabèh
nagri Matawis sampun miyarsi
yèn dêlèr wus lami
nèng Surakartèku

agung kêkirab kang pra dipati
timbalan sang katong
pagiliran pra dipati kabèh
alêledhang sakidul nagari
sakilèn nagari
Wanakartanipun

dêlèr parentah kinèn rumiyin
Uprup Totlomondo
mukul Kabanaran ingkang kilèn
amêdala têngah margi nênggih
wus pamit sang aji
lawan pra tumênggung

Wiradigda lawan Rajaniti
Wiranata kang wong
lan Tumênggung Surajênggalane
Tumênggung Lasêm wonge pasisir
pan Kumpêni putih
bêkta tigang atus

satus dragundêr lan satus malih
usar ginawe bot
pan anyatus lan nyatus malihe
Kumpênine ingkang jalan kaki
Kumpêni Slam nênggih
kapitan tri nyatus

Kapitan Barak Kapitan Trai
lan Kapitan Tolong
Pangran Dipati Buminatane
têtindhihe kang para bupati
kadya gunging baris
wontên tigang èwu

dene sagung bupati pasisir
saha bala katong
tumut tuwan idêlèr lampahe
kinaryalon mantuk mring Samawis
kang magut ing jurit
kang kalok mung uprup

mawi êlêt ing satêngah sasi
dêlèr dènnya bodhol
saking Surakarta sadinane
mantuk Samarang sajatinèki
benjing Bayalali
dènnya menggok ngidul

budhal gêgaman Surakartèki
Uprup Totlomondo
Pangran Buminata sakancane
pra dipati papat limanèki
bupati pasisir
ing Lasêm tumênggung

bêkta tiktak pat mariyêm kalih
Uprup Totlomondo
kèndêl Piji mangkya ing barise
pangajênge mungsuh duk miyarsi
wong Surakartèki
barise wus mêtu

sigra atur uningèng Matawis
Wiranata kang wong
mantri ngarsa dinuta lampahe
bêkta sêrat pratelanirèki
cacahing prajurit
lan punggawanipun

dutanira tan kawarnèng margi
wau kang kinongkon
jujug Pangran Mangkunagarane
lajêng katur mring sri narapati
srat atur upêksi
wus tata alungguh

sêrat saking bupati pangarsi
nulya kinèn maos
atur sêmbah inggih bêbukane
pun Tumênggung Wiranata gusti
ngaturi udani
ing mangke pukulun

mêngsah dalêm saking praja mijil
lampahe agolong
sap-êsapan tan owah ubênge
langkung rapêt lampahe kang baris
dragundêr nèngngarsi
nuntên wingkingipun

Kumpênine ingkang jalan kaki
wuri tiyang Ambon
nuntên Jawi rong bupati gène
nuntên tiktak pat mariyêm kalih
lan kastabêlnèki
nênggih tiga likur

nuntên Tumênggung Lasêm wor Bugis
lawan Minangkabo
kapitan jro ing Minangkabone
nuntên oprupe ing purinèki
Pangeran Dipati
Buminatanipun

nuntên kêkalih kang pra bupati
lan Kapitan Tolong
kang mungkasi wuri panggonane
kinalang-kalang saking ing têbih
saking kanan kering
tan obah ing laku

langkung rapêt lampahe kang baris
tan kêna cinorok
saking Piji ing wêngi budhale
kinakodhol ing wuri tan nolih
mangke sampun prapti
wontên ing Kalêpu

pêparentah wau sri bupati
kulup yèn mangkono
sira dhewe kang lumaku kiye
angirida kang para bupati
kang putra wotsari
sandika pukulun

besuk-esuk mangkata sirèki
kang putra wotsinom
paman Rôngga lan Jayadirjane
inggih tumuta umangkat benjing
ngandika sang aji
ya milu sirèku

sigra nêmbah mijil pra dipati
saking jro kadhaton
prapta jawi ngundhangi balane
pating bathithit wong sanagari
dalu tan kawarni
enjing wadya ngumpul

nèng alun-alun jêjêl kang baris
wiyose sang katong
pan angujung pangran sakancane
pra dipati mangaras pada ji
samya anindhihi
marang barisipun

Suramangunjaya manganjuri
kang prajurit golong
panthan-panthan asri busanane
Suradigdaya ingkang nambungi
Jadirja tumuli
balane gumuruh

ajalang-jalang pangkate baris
langkung asri tinon
Rôngga Wirasêtika wurine
nulya bala Matawis ing wuri
Jayanagarèki
lan Janapurèku

wuri Pangeran Mangkunagari
wadyane sri tinon
warna-warna wau busanane
kadya palasa ing môngsa katri
umaguting dasih
kadya rèh tan mundur

tan kawuwus gêgaman saking nagara
sampun prapta ing jawi
kèndêl tata-tata
Pangran Mangkunagara
angiras sami amikir
lan pra dipatya
wau bala Kumpêni

ingkang wontên Kalêpu enjinge budhal
tan owah lampahnèki
glar jaladri arga
piningit sinantosa
Totlomondo pan undhagi
trahing prawira
ing nguni juru tulis

gêlar Baron Sakèbêr ingkang kinarya
duk prang Sêpanyol nguni
mungsuh satus raja
sang raja nora kalah
upêsire kang prayogi
kinèn lumampah
munggèng jawining baris

kinakodhol lampahnya samarga-marga
riniwuk kanan kering
marang Wiranata
lawan Ranadiningrat
Brajadênta Brajamusthi
tanna dirasa
eca dènnya lumaris

Totlomondo lampah ngubêngi barisnya
roki baludru wilis
mubyar rinenda mas
kuluk bêsur rinenda
tandange awira-wiri
lawan Kapitan
Troi tan kêna têbih

mariyême munggèng wuri kalih pisan
tiktak ing kanan kering
kinêkêr gêgaman
samôngsa sinêroda
baris piyak mriyêm muni
angsal turôngga
bebas rangkêp kêkalih

kang anitih mêsat tujune tan kêna
eram kang kari nêbih
dadya sami bênggang
kang angodhol sadaya
eca prasamya lumaris
wus praptèng Gondhang
rêrangkah ingkang baris

pun Tumênggung Wiranata lajêngira
ngidul gepak ing Wêdhi
saha balanira
arsa atur uninga
baris agêng anèng jawi
pangiridira
Pangran Mangkunagari

Wiranata praptane atur uninga
yèn mêngsah dalêm prapti
sampun wontên Gondhang
anèh baris punika
cinorok pan botên kêni
rangkêp ingêsap
rangkêp wingit awêrit

pra dipati wontên ing jawi sadaya
pangran rêmbagirèki
Gondhang pinaliwat
ingong jêbul ing wuntat
pra dipati kanan kering
samôngsa mangkat
jinambak saking wuri

sigra budhal sampun dadi rêmbagira
sagung kang pra dipati
Tumênggung Jadirja
Rôngga Wirasêtika
anjog salor Gondhang nênggih
ngidul ajêngnya
dene Janapurèki

lan Tumênggung Jayanagara ênggènnya
wontên sakidul kali
ngalor ajêngira
Pangran Mangkunagara
lèr wetan Gondhang dèn jogi
ing Pamuluan
dhusun gènira baris

pra tumênggung pangarsa kinèn nglèdhèka
Suramangunjayèki
lan Suradigdaya
Tumênggung Wiranata
baris Gondhang dèn klèncèri
sadina-dina
soresuk dèn dhatêngi

baris Gondhang tan ana baris ngalebar
mungsuh prapta gumriwis
dèn mariyêm bubar
nora na têtêmênan
yèn kèndêl mariyêmnèki
lèr kidul prapta
rêp mari ngalèncèri

lamun dalu Pangeran Mangkunagara
nimbali pra dipati
samya akasukan
tandhak atêlèdhèkan
ngunggar manahing prajurit
dèrèng umangsah
pra dipatine sami

senapati dèrèng arsa ngawakana
dèrèng eca kang pikir
dèrèng antuk tingal
pamawasing ayuda
dene wus mondhok Kumpêni
tan kêna iya
ginampang ing ajurit

samangsane Kumpêni iya mangkata
tinêmpuh ing ajurit
mangkana kasukan
dalu kangjêng pangeran
mantri ngarsatur upêksi
Kumpêni Gondhang
dalu arsa lumaris

Pangran Mangkunagara karsane enggal
siyaga bêngi-bêngi
budhal saha bala
karine lampahira
kabyaran sawetan baris
Gondhang kapapag
gandhèk saking Matawis

maringakên sêrat saking rama nata
tinampan tinupèksi
sêrat balêntongan
pratôndha yèn dêduka
têmbunge amung sakêdhik
kulup elinga
trahing ratu prajurit

nora nana kang sêmbrana kaya sira
apan kang dhingin-dhingin
sabarang pakaryan
padha mantu satunggal
wus titi kang punang tulis
jêtung pangeran
jêngêr tan kêna angling

dangu-dangu ngandika marang caraka
bangêt panuwun mami
hèh pra yayi kônca
gandhèk ingsun wicara
kalawan sira pribadi
pangrasaningwang
ingsun kinarya wakil

lamun ora ingsun aduwea wawas
kinarya senapati
sakêcoh-kêcoha
ngadu abdine nata
akèh atiwas ing jurit
ingsun kang tiwas
kang dinukan prasami

gandhèk pamit pangeran ungkur-ungkuran
ngidul sakilèn margi
nuntên ngilèn prapta
dhusun ing Galodhogan
ngumpulakên pra dipati
anulya prapta
bantu saking Matawis

kang angirid Adipati Jayaningrat
prajurit jro sapalih
martalulut lawan
wadya singanagara
nirbaya miwah pinilih
wong wirabraja
brajanala prajurit

wontên gangsal atus nanging prang ing dharat
lajêng mangalèr sami
lajêng tata lampah
gêlar angsahing aprang
prajurit jro kang dhadhani
kang têngênira
nênggih bupati kalih

Jayadirja Mas Rôngga Wirasêtika
pangawat kiwanèki
kêkalih punggawa
Tumênggung Janagara
kalawan Janapurèki
Kudanawarsa
winuwuhkên lor sami

Wiranata tumut ing pangawat kiwa
dene bupati kalih
Suramangunjaya
miwah Suradigdaya
apan kinarya ngawali
kilèn gènira
Pangran Mangkunagari

angênggèni munggèng sawurining dhadha
sabab aprang turanggi
sigra atêngara
bèri bêndhe sauran
tamburnya anggêgêtêri
surak umangsah
kukuk sarêng angrampit

Uprup Totlomondo asowarèng bala
aja na kang mêtoni
ngantia parentah
uprup munggèng turôngga
adhehan ngidêri baris
kang wetan mangsah
dhadha anunjang wani

dèn mariyêm sinusul kalawan tiktak
rame bêdhil-binêdhil
uprup pêparentah
jalan kaki mêdala
nanging aja kongsi têbih
mapaka dhadha
umèb dalêdêg mijil

lajêng mapag binuncang pangêdrèlira
tan anggop wanti-wanti
adrês kadya jawah
mimis katibèng mêngsah
akathah kang nandhang kanin
tuwin kang pêjah
katulak pamuknèki

pun Kapitan Troi lawan kopralira
mangsah anêrak baris
ababad kalewang
kathah antuk pêpêjah
dragundêr sapalih mijil
kalawan usar
ingkang mêdal sapalih

sigra Pangran Mangkunagara umangsah
miwah kang pra dipati
prajurit turôngga
campuh dragundêr usar
arame bêdhil-binêdhil
tunjang-tinunjang
ulêt ungkih-ingungkih

ingkang anèng pangawat para dipatya
nusul ing senapati
atilar barisnya
Rôngga Wirasêtika
kalawan Jayadirjèki
Kudanawarsa
tuwin pangawat keri

wau Janapura miwah Janagara
sami nabêt turanggi
anambalang kuda
caruk arêbut papan
rame malih kang ajurit
aso kang dharat
tarung sami turanggi

rame tunjang-tinunjang ubêng-ubêngan
drèle mawanti-wanti
jadhêg tangkêbira
Pangran Mangkunagara
anggêgêr sawadyanèki
mèh kadya lesan
maksih katulak ngisis

pan angoso Pangeran Mangkunagara
solahirèng ajurit
pan mêntas kadukan
ing rama sri narendra
sagung kang lurah prasami
susul gustinya
mangkana kang ajurit

wiwit pukul sanga kongsi wayah ngasar
sami sayahe jurit
sarêng undurira
mungsuh kalawan rowang
Kumpêni mring pondhok malih
mung kalih pêjah
tatu nênêm tan malih

Pangran Mangkunagara ngidul angetan
ing Galodhogan prapti
kumpul pra dipatya
prasami kalêmpakan
pangeran ngandika aris
maring Mas Rôngga
paman Rôngga puniki

wong apêrang senapati durung eklas
nuli umangsah jurit
dêdukaning nata
yêkti kêna paturan
nging atur durung prayogi
agawe lêbar
wêweka dèrèng ngênting

prajurit kang atiwas madyaning yuda
kang pêjah miwah kanin
ingkang cinacahan
Pangran Mangkunagara
inggih abdine pribadi
pêjah sadaya
sawidak ingkang kanin

sakathahing nênggih ginunggung kang cacah
karo bêlah kang kanin
pêjah tigang dasa
sigra akarya surat
katur ing rama sang aji
duta wus mêsat
marang nagri Matawis

Pangran Mangkunagara budhal angetan
angalèr kèndêl sami
dhusun ing Ngukiran
apacak barisira
wus tinuduh pra dipati
ingkang mangawat
têtêpa gène baris

lawan padha anglêlèdhèk baris Gondhang
mangkana sri bupati
sami piturunan
samantri-mantrinira
anglèncèri sabên enjing
wiwit sarêng byar
êrêb bubarirèki

kawuwusa dutanira Jêng Pangeran
Mangkunagara prapti
nagri Kabanaran
Pangran Mangkudiningrat
jinujug caraka prapti
lajêng kang surat
katur ing sri bupati

duk binuka patêmbayaning kang surat
ngaturkên pangabêkti
lawan pêjah gêsang
tiwas dènira yuda
angrampit pondhok Kumpêni
ngungkih narajang
dipun udani mimis

abdi tuwan ingkang tatu kalih bêlah
tigang dasa ngêmasi
wau duk miyarsa
Sang Nata Kabanaran
anjêtung tan bisa angling
tigang pandurat
analôngsa ing batin

dangu-dangu èngêt titahing Hyang Suksma
tan kêna dèn bakali
padhaning manungsa
ing pati lawan lara
dadya sukur ing Hyang Widhi
walahualam
nimbali lurah carik

prapta ngarsa Ki Tumênggung Sindusastra
sigra kinèn nênulis
angsul-angsul marang
Pangran Mangkunagara
pangungun rataning curi
kulup mung aja
taledhekan sirèki

bênggangakên sangating Jêng Rasulolah
wong lagi mangun jurit
ngêdohakên iya
pitulunging Hyang Suksma
sabarang ingsun lilani
mung iku aja
punang kang surat dadi

pinaringkên ing gandhèk Carangpradapa
sigra lampahirèki
praptaning Ngukiran
anuju kalêmpakan
ngundhangi kang pra dipati
apirêmbagan
masalah ing ajurit

wontên matur yèn gandhèk Carangpradapa
punika lagi prapti
bubar pajagongan
masuk Carangpradapa
pangeran andhodhok aglis
lan pra dipatya
dhawuh suratirèki

kinèn maca Mas Rôngga Wirasêtika
dangu sawusnya titi
mèsêm jêng pangeran
eca têmbanging surat
wus kapok iki kiyai
sok adêduka
durung titi patitis

pêparentah Pangeran Mangkunagara
mring sagung pra dipati
kônca pra dipatya
puniki kang timbalan
sampun ugi ngantêp jurit
yèn tan budhala
nadyan tan budhal nênggih

lamun tan tuk tayuh gih ngantêp ing yuda
gandhèk wus dèn sangoni
mêsat sigra-sigra
gandhèk Carangpradapa
wus prapta nagri Matawis
katur kang surat
saking kang putra nênggih

duk binuka katur sandikaning putra
mangkana kang winarni
Pangran Purubaya
punggawane sadaya
kang baris watêsan sami
prapta sadaya
tinunjang ingKumpêni

pra tumênggung ngungsi dhatêng ing nagara
ing Kabanaran prapti
Cakrajaya miwah
Kartanagara lawan
Tambakbaya Sawunggaling
Tirtanagara
lan Nilacala Bèi

Kumpêni Slam kalih atus kang binêkta
Kaptin Babandhêm nênggih
lan Dhaèng Margêlak
Litnan Ulun kalawan
Litnan satunggal Sapudin
sami prawira
têtangkêpaning jurit

rêmpêk lawan Ki Tumênggung Arungbinang
têtêg têtêp tur wani
mangkana kang karsa
Susunan Kabanaran
ing Gondhang kang dadi pikir
Kêdhu kalawan
Pagêlèn tan pinikir

binantonan prajurit jro andêling prang
wolung dasa winarni
nênggih Suranata
pêpangkoning sang nata
lawan wong bukti prang sabil
para ngulama
miwah kang para kaji

Kaji Bocor lan Kiyai Kaji Wingka
lan Kaji Tapsirudin
budhal saking praja
Pangran Mangkudiningrat
ingandikakakên ngirid
wus praptèng Gondhang
obah bala Kumpêni

amiyarsa yèn prajurit Suranata
punika sampun mijil
ngadate tan kêna
têbah lan rajanira
manawa namur ing jurit
pinanggil sigra
Tumênggung Rajaniti

Wiradigda Tumênggung Raja Jênggala
Tumênggung Lasêm prapti
Totlomondo mojar
paran ta tuwan-tuwan
pawarta ingkang sayêkti
andêling aprang
prajurit wingi prapti

bok Susunan Kabanaran namur ing prang
Tumênggung Rajaniti
têlik kula prapta
saking nagri Mataram
prajurit andêl wus mijil
wong suranata
kang binantokkên jurit

rajanipun kèndêl anèng Watugondhang
ningali ing ajurit
botên samangkea
aprange Suranata
yèn budhal baris puniki
nêmpuh ing marga
dene kang aprang benjing

badri-badri bandar-bandar kang dinadar
punika dèn ayoni
yèn pêni ing karya
winor lan Suranata
prapta kawan dasa wêngi
badri kêrigan
Totlomondo lingnyaris

iya nyata sanadyan anamur lampah
praptane Mangkubumi
sayêkti yèn beda
tangkêpe wong ayuda
ingsun arsa kirim tulis
mring Surakarta
dene dêlèr alami

lamun ora mangkat ngawaki ngayuda
sanggupe nora lami
anusul maringwang
yèn ora nuli mangkat
Sakèbêr bae dèn aglis
binantokêna
nunggala lawan mami

golèkêna iya wong desa kewala
kang gawa layang mami
kang aja katara
yèn prapta Surakarta
jujuga kyai dipati
kalamun ora
Puspanagara bêcik

angaturna marang dêlèr surat ingwang
salawe sun bayari
padha angedana
aja na kêkêrisan
nulyantuk Ki Rajaniti
bêbêkêl jathak
binayar wus lumaris

tan kawarna ing marga caraka prapta
nagri Surakartèki
wau lampahira
jujug Puspanagara
sigra binêkta mring loji
lan dêlèr panggya
surat tinampan aglis

 tinupiksa Totlomondo sambatira
dêlèr alon dènnya ngling
hèh bapak pan iya
ingsun arsa umangkat
Pangeran Sumênêp iki
pan lagi lara
iku kang sun antèni

gih punika Pangran Sumênêp kalihnya
kang magang lan kang dadi
tumut kalih pisan
Pangran Mangkunagara
puniku kang anyar dadi
Pangeran Cakra
nagara mêntas mari

prajurite Pangeran Tirtanagara
dhomas pilihan sami
pangeran kang magang
kalih atus wongira
tur santosa bêcik-bêcik
ipe ponakan
kang dadi lan kang mari

dêlèr sigra duta pinaring wangsulan
kinèn lumaksanaglis
dêlèr pêparentah
mring sagung pra dipatya
yèn badhe mangkat tumuli
sri naranata
wus têdhak dèn aturi

praptèng loji sang nata wus binisikan
aras-ingaras sami
kondure sang nata
dalu datan kawarna
enjing dêlèr budhalnèki
dina Salasa
rolas Rabingulakir

budhal enjing dêlèr saking Surakarta
wadya pênuh ing margi
prajurit salêksa
sabrang kalawan Jawa
parentah idlèr pribadi
Kumpêni pêthak
kawan atus prajurit

duk punika pan maksih murah Walônda
nêmatus Bugis Bali
Ambon lan Sêmbawa
Mandhar lawan Makasar
sapraptane Bayalali
ngèbêki papan
barise pra dipati

kunêng dêlèr ingkang lagya tata-tata
anèng ing Bayalali
ngidul badhenira
anjog ing wetan Gondhang
wuwusên baris Kumpêni
kang baris Gondhang
wau karsanirèki

linêbonan ing dalu amuk umangkat
prajurit dèn pilihi
angsal kawan dasa
mangsah ing sirêp janma
praptèng Gondhang ingkang baris
lèr wetan ika
jinujug dèn lêboni

barduwake wong Lasêm kang tinarajang
sigra dènnya ngêdrèli
nunjang rukêt ing prang
ngamuk wong kawan dasa
kawanguran tan pakolih
katulak-tulak
binendrongan ing bêdhil

kathah tatu têtiga kang sampun pêjah
kang kathah mundur aglis
binujung sanjata
nanging tan winêdalan
mariyême kang nulungi
garubyagira
kang tinututan bêdhil

wau Pangran Mangkunagara miyarsa
miwah kang pra dipati
sami amiyarsa
gugup dènnya siyaga
budhal têtulung ing jurit
lèr kidul prapta
kapêthuk kang prang silip

wanci êbyar katingal ingkang kabranan
wus kinèn mire sami
wau senapatya
Pangran Mangkunagara
lajêng dènnya mangsah jurit
têngara gumrah
tambur kêndhang gong bèri

asauran bêndhe lor kidul lan wetan
umangsah pra dipati
kadya ngilês jagang
Rôngga Wirasêtika
Tumênggung Jayadirjèki
Kudanawarsa
baris lor nunjang wani

ingkang kidul Janagara Janapura
sami nabêt turanggi
arsa ngilês jagang
katulak dening tindak
kang wetan gèn senapati
lawan gènira
bantu saking nagari

wong jro martalulut lan singanagara
nirbaya lan pinilih
nutra jagabaya
prajurit nyangkrahnyana
miwah braja lawan miji
wong wisamarta
umangsah dharat sami

parêng nêmpuh ginarujug ingêdrèlan
mariyêm anusuni
gumludhug ngawiyat
surak kang baris Gondhang
nyangkilung kang wadya Bugis
satu kapitan
adrêng kêdah mêtoni

Uprup Totlomondo dènnya pêparentah
aja na kang mêtoni
ngantia parentah
uprup jojog kuda gya
tan taha ngubêngi baris
satu Kapitan
Troi tan kêna têbih

kang prajurit kaparak sami anglungsar
mangsah dèn soki mimis
ampingan galêngan
maju sami rumangkang
wong Kumpêni jalan kaki
andheprok samya
dènira angêdrèli

saput lêbu kang rumangkang akèh kêna
lajêng nungkêmi siti
ingkang kari samya
mundur maksih rumangkang
prajurit Suranatèki
gêgêr kewala
Kumpêni wus udani

lamun baris kang kèndêl kalih bandera
andêle sri bupati
sampun sinaosan
samôngsa umangsaha
Kumpêni kang bêcik-bêcik
wau umangsah
kang samya bêkti sabil

Kaji Bocor kalawan Ki Kaji Wingka
Ki Kaji Têpsirudin
sami ngikal pêdhang
munggèng luhur turôngga
umangsah sarwi anjêrit
nandêr kudanya
pan arsa ngobrak-abrik

nunjang jagang mariyêm sigra pinasang
mimise obang-abing
wau Kaji Wingka
apus kuda ing ngarsa
kinanthèt kalawan gigir
apusing wuntat
lan wêtêng dèn talèni

pamrihira kukuh aja kêna tiba
dupi katiban mimis
katênggêl wêtêngnya
kêna ing mimis sawat
tugêl bêt badan kang nginggil
wus tibèng lêmah
tunggak ing wêtêng taksih

kudanira anjojog saparanira
usus jaringan sami
sami kuleweran
kuda saparan-paran
sami kacêgatan baris
kalangkung eram
kang sami aningali

nora nana asap sae kang tumingal
kang alit tyasirèki
gêmpal sampun ilang
kathah-kathahing umat
kang agêng tyase tan osik
mung ciptanira
ing titah wus pinasthi

dènira prang sadintên abêbêdhilan
wiwit enjing angrampit
campuh rukêt enjang
nanging tan kathah pêjah
sami salamête ugi
aprang sadina
ukur-ukur kang mati

duta saking Surakarta
prapta sampun angaturakên tulis
kang saking tuwan gupêrnur
yèn ing mangke wus budhal
saking Surakarta praptèng Bayawangsul
uprup kinèn umangkata
saking ing Gondhang tumuli

ing Kamalon yèn wus prapta
aja mangkat ngantia dêlèr nênggih
ing Bayalali mangidul
uprup kang langkung suka
tan kawarna ing dalu wuwusên esuk
bala Kumpêni siyaga
tan owah arsa lumaris

mantri ngajêng tur uninga
baris Gondhang wau dènnya lumaris
sadayapan sampun kêbut
pangran sigra têngara
pra dipati kasusu budhal rumuhun
nututi lor kidul wetan
Kumpêni mulat ngandhêgi

kang saking kidul narajang
saking wetan sami nêmpuh nungkêbi
mariyêmira gumuntur
kang saking kidul wetan
prajurit jro andharat panêmpuhipun
ingêdrèlan binendrongan
tan kandhêg panunjangnèki

arupak paksa angidak
mèh kalingkap wau baris Kumpêni
prajurit Suranata wus
amor manjing sadaya
tan antara Kapitan Tolong anêmpuh
acaruk tarung landhehan
Kapitan Barak nulungi

dadya kondur amukira
prajurit jro tan ana kang mapaki
sami kêndho amukipun
bênêr ingkang dêduka
prajurit jro Suranata sampun masuk
mèh kuwur Kumpêni lingkap
kadhèwèkên bali malih

dadya Kumpêni rêrangkah
sami mondhok anèng satêngah margi
ing Jêglog sami kêkuwu
sakilèning Tangkisan
musuh parêng ambêngok têbih gènipun
tan ana ingkang sêmbada
Mangkunagara prajurit

amung prang lèrès kewala
digdayane ngucira prang manthalit
sami kaku ing tyasipun
prajurit Kabanaran
dadya sami ngêngah pêpurunanipun
miwah prajurit kaparak
manahnya kinarya malih

sabab senapatinira
wêwatêke nora tanggon ing jurit
mung anglawèr manahipun
kang dadi kanikmatan
yèn nêdyaa aprang kosok godhi caruk
pira kèhe baris Gondhang
rêmên aprang ting garigih

watawisipun punika
baris Gondhang tigang èwu tan luwih
rêrubêd pêpikul sèwu
kawan èwu balaka
kang angêpung kuda wontên pitung èwu
dharate wontên salêksa
tikêl rolas maksih luwih

prajurit sami micara
abêr têmên aprang mangkene iki
anaa Radèn Tumênggung
iya Suryanagara
pasthi rame mendah ubêking prang pupuh
baya uwis gêgêlutan
rukêt ing prang caruk kêris

iki tarunge Mas Rôngga
Jayadirja taha mring senapati
padha ngêngah tangkêpipun
mundhak gawe kapiran
Radèn Suryanagara pijêr nèng Kêdhu
mangkana ing sabên dina
prang esuk rêp bubarnèki

nanging ta datanpa karya
pan wong batur ing sabên dina kêni
ana loro ana têlu
mangkana dêlèr mangkat
saking Bayalali baris agêng kidul
baris Kêdhu sumadosan
budhalan marang Matawis

Adipati Jayaningrat
lan Mayor Kop pirêmbag sampun dadi
budhal ngangsêg barisipun
môngka manggalaning prang
Ki Tumênggung Kêndhal Singawijayèku
lawan Dipati Janingrat
sami bupati bèr wani

ing Tarayêm praptanira
tan tinolih riwut ing kanan kering
majêng baris praptèng Jamus
masuk tanah Mataram
kang tinilar amung kang anèng ing Kêdhu
Dipati Suryanagara
Pangran Arya Wijayèki

lawan Radèn Mangkupraja
sakancane ngumpul Kilènparagi
dadya pêparon wong Kêdhu
ingkang wetan Paraga
sami tumut ing Kumpêni pra tumênggung
sidhangsiring ring-iringan
mangkana ingkang winarni

kang baris kilèn Tangkisan
Totlomondo sabên dina ajurit
wiwit aprang pukul pitu
pukul nêm sore bubar
sampun angsal anèng Jêglog tigang dalu
binathêthêt sabên dina
binaya mangap ing jurit

mangkana budhal sirenjang
tinututan aprang samargi-margi
binathêthêt binarukut
saking ing doh kewala
gênti nêmpuh kang wetan miwah kang kidul
dèn mariyêm sami bubar
mênêng bêdhil tangkêp malih

sadina dènira aprang
baris agêng Kamalon sampun prapti
undhang kèndêl ing wadyagung
nèng Têgal Pêkalongan
nuju môngsa katela pêndhêm wohipun
gumyah kang mungsuh mangrêmpak
acampuh bêdhil-binêdhil

jroning prang dhudhuk katela
Bugis Bali wong Jawa kang marahi
ukur bênggang mungsuhipun
sami arêbut pangan
dangu-dangu Walandane sami tumut
sapolahira wong Jawa
pramila arang kang bukti

jroning prang Walônda usar
wong kêkalih nandêr mring mungsuh sami
cêluk-cêluk arsa têluk
wus sami pinarêkan
ingaturkên tinarima têlukipun
katur marang Kabanaran
kinarya nunggil saragni

winastan pun Imajaya
Imajaya pinacak sawahnèki
nyalawe wus ngangge cênthung
sinung reyal nyadasa
kawuwusa tampingan mantri mangayun
kang saking lèr kilèn prapta
praptane atur udani

yèn mêngsah lèr kilèn prapta
sampun mangsuk inggih bumi Matawis
pun adipati pukulun
Janingrat Pangangsalan
lan pun Kêndhal Singawijaya Tumênggung
Kumpêni maksih tinilar
nèng wuri lan pra dipati

dadya Sunan Kabanaran
paring wikan dhatêng kang putra aglis
Pangran Mangkunagarèku
yèn baris Kêdhu mangkya
Jayaningrat manggalaning baris agung
wus manjing bumi Mataram
ing Watukarung abaris

andaladak Si Supama
dènnya aprang nora anganggo bênting
canthèl pisan sabukipun
kalambi paranakan
tinggal bala Kumpêni nèng Watukarung
Pangeran Mangkunagara
ngungun kalane miyarsi

dadya prajurit jro samya
ingantukkên dhatêng nagri Matawis
atêngga ing sang aprabu
sagung wadya kaparak
lan prajurit nênggih suranatanipun
lan Dipati Jayaningrat
budhal mantuk mring Matawis

prajurit jro sampun buyar
Pangran Mangkunagra angundhangi
ngêrig para mantrinipun
ingandikan ngalêmpak
para mantri Sukawati prapta sampun
miwah kang para punggawa
kang wontên Tampingan sami

mangkana apêparentah
senapati mangsah badhe ngawaki
wus aglar kang baris agung
têngara asauran
bêndhe bèri carabali barung tambur
saking lèr kidul lan wetan
atusan banderanya sri

golong-golong panthan-panthan
jalang-jalang pirang papan ngèbêki
kadi wong ngarak satuhu
Kumpêni barisira
sami dongong dènira andulu mungsuh
eram gunging kang gêgaman
lèr kidul wetan dalidir

yèn sinawang tandhingira
nora môntra-môntra marawoloni
tandhing jitus langkung mungsuh
kadya mêndhung watara
ing awiyat katingal saengga jawuh
Kumpêngni barise tata
mungsuh kukuk nêmpuh aglis

têmpuh sarêng dènnya nunjang
drèl gumrudug tiktak sarêng amuni
kadya ladhu wukir guntur
langkung ramening yuda
bênggang kang lèr kang wetan sarêng anêmpuh
kang wetan dèn mriyêm bênggang
kang kidul mangsah ngêbyuki

kang kidul piyak dèn tiktak
ingkang êlèr gumriwis mangsah ngukih
kadya gora guntur kêtug
ubêkan ing paprangan
mila sanès tangkêping kang aprang pupuh
susunan ing Kabanaran
nèng Watugondhang ningali

praptane anamur lampah
nanging myarsa sagunging pra dipati
praptanira sang aprabu
anèng ing Watugondhang
mila numpês pra dipati yudanipun
nanging mêksa katadhahan
adrêsing mimis Kumpêni

bola-bali dènira prang
aso namung sarapan kang prajurit
ing nalika wanci bêdhug
prajurit kèndêl sarap
sampunira asarap sami umagut
sadina-dina mangkana
dènira prang ngasmarani

wau ta ingkang ajurit
duk maksih ajêng-ajêngan
wontên kang prapta mantrine
Pangeran Mangkudiningrat
prapta atur uninga
yèn prapta tuwan gupêrnur
balane kadya samodra

obah kang angêpung sami
Mas Rôngga Wirasêtika
kang tinuduh sakancane
Pangeran Mangkunagara
alon dènnya ngandika
Paman Rôngga pênêdipun
dika tuwani ing lampah

Mas Rôngga umatur aris
bêndara inggih sandika
lampah kawula wiyose
aprang punapa macalang
pangran alon ngandika
paman saprayoginipun
milane andika bêkta

pra dipati Sukawati
lan kula urun satunggal
Tumênggung Mataram mangke
inggih Si Jayanagara
miwah mantri sadaya
punika mantri pangayun
andika bêkta sadaya

apan inggih ungak-ungik
sakeca botên sakeca
amung antuka waspaos
punika bantu kang prapta
opyake tiyang kathah
dêlèr piyambak punika
balane awarna-warna

Mas Rôngga têngara aglis
tambur bèri mawurahan
wadya kumpul budhal ngalor
gangsal bupati binêkta
bandera salawe prah
kang turôngga wontên sèwu
arahan botên binêkta

sami prajurit kinanci
wau ta ing lampahira
Mas Rôngga masang gêlare
ampungan dhusun gêng ika
lawan para dipatya
amilih para tumênggung
bêkta nyèkêt prajuritnya

baris Kamalon kawarni
apan sampun tampi surat
sira Uprup Totlomondo
parentah ingkang amapag
gène dêlèr nèng Kêmbang
bupati ingkang tinuduh
Tumênggung Surajênggala

Ki Rajaniti nguruni
Ngabèi Suramênggala
punika kadange anom
bêkta kuda kawan dasa
sèkêt Kumpêni usar
lan sèkêt dragundêripun
pukul kalih lampahira

praptane ing Kêmbang maksih
pukul ing satêngah lima
kèndêl sajawining pondhok
rintêne pinanggil prapta
tumênggung lan kapitan
ngarsane dêlèr dinangu
sapolah tingkahing yuda

wus siyang budhalirèki
môngka pangarsane lampah
Kumpêni saking Kamalon
ing wuri kadya samodra
idêlèr balanira
lir wana bêsmi wun-awun
kathah warni jinis sabrang

Pangeran Sumênêp nênggih
Pangeran Tirtanagara
nênggih dhomas prajurite
prasami wong pêpilihan
kabèh dinulang mangap
Sumênêp magang puniku
Pangeran Cakranagara

rongatus prajuritnèki
sami santana sadaya
pan kulewang curigane
sadaya sami gambira
dhasar kinudang-kudang
marang Idêlèr Undurup
ing kasap manggalaning prang

sami trah Jarananolih
para radèn pitung dasa
kinati-kati mring dêlèr
sanggupe sami maludag
wani caruk curiga
Mangkubumi sagènipun
nadyan nèng giri gothaka

ngarsane dêlèr tan têbih
prajurit Sumênêp samya
kang sakêpêl bêbrêngose
athi-athi simbar jaja
kang asta wulu rambat
pangeranira abagus
rakit lir kêmbang Ngurawan

baris pangarsa lumaris
sapraptanirèng Karapyak
wau kang masang gêlare
kang aling-alingan desa
Mas Rôngga sakancanya
lan Jayadirja Tumênggung
Tumênggung Jayanagara

Brajadênta Brajamusthi
Tumênggung Ranadiningrat
sami anugêl barise
kuda tigang atus mangsah
ngawaki pra dipatya
baris pêdhot kuwur mawur
angidul palajêngira

tinunjang ngilês turanggi
rame dragundêr lan usar
tan kongsi nata barise
talajukan pambêdhilnya
tinubruk ing turôngga
sakawan Walônda lampus
pinêrungan kupingira

lajêng anggiwar prasami
ing wuri kagyat miyarsa
mangsah dalêdêg barise
umob lir jaladri bêna
kumpul bala sadaya
nênggih kang turôngga sèwu
lirih undure kang lampah

usar kêkalih bèr wani
anandêr nututi mêngsah
bature ing wuri adoh
sigra wau winangsulan
liningkung wus kinêban
ambêdhil sapisan luput
lajêng tinubruk kacandhak

usar kalih dèn brundhuli
sarwi tinuntun pan dharat
binakta lumayu age
wus amor gêgaman kathah
wau Surajênggala
tatu silit kodhokipun
tan bisa nitih turôngga

ginendhong baturirèki
Tumênggung Surajênggala
prapta ngarsanira dêlèr
tuwan mêngsah kang bêbegal
purunipun kalintang
inggih dede wadosipun
idêlèr lajêng graita

iya iku Mangkubumi
anyorog boboting mêngsah
ngaku pacalang gawene
lah iki antêp-antêpan
besuk ana Mataram
nadhahana yudanipun
ing aprang baya kiyamat

Mangkubumi laki-laki
umatur Surajênggala
tuwan tiwas yudaningong
Kumpêni pêjah sakawan
kalih kacandhak gêsang
gèdhèg dêlèr sarwi muwus
tumênggung trak jadhi apa

pasthi iku Mangkubumi
arêp wruh untabing marga
pan prajurit pratamèng rèh
amêngku sakèhing gêlar
bisa anjalasutra
lawan dadi kancanipun
manggalane tri prakara

wau kang lumayu prapti
Mas Rôngga Wirasêtika
pra dipati sakancane
prapta ngarsane pangeran
katur sasolahira
dènnya ana ing dêlanggung
dene dêdamêl kang prapta

èstu yèn dêlèr pribadi
balane awarna-warna
ingiring prajurit ewon
Pangeran Mangkunagara
ngundhangi maring bala
ngombèrakên barisipun
ngundhangi kang pra dipatya

jinajar wayang kang baris
badhene yèn dêlèr prapta
cinacak sawatarane
bupati aprajangjian
dene batur akathah
malah nyêngka tandhingipun
praptane dêlèr punika

