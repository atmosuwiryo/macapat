anuju ing dina Soma
sri naranata tinangkil
aglar ingkang pra bupatya
satriya myang para mantri
jêjêl ing pôncaniti
nênggih wau sang aprabu
munggèng amparan dênta
tuwan kalih munggèng kursi
Sayid Yusup lan Sayid Ngabdul Rahêman

sri narendra angandika
iya kulup adipati
lêlaran sira saosna
sandika pangran wotsari
nolih ngetan ngêjèpi
ing lêlurah Martalulut
Ngabèi Nayagarwa
sakancane wus nampèni
pêdhang dalêm binakta mring palênggahan

Mangunonêng gya tinuwak
ing pêdhang sampun ngêmasi
sri bupati angandika
iya kulup adipati
Si Mangunonêng iki
dosane ngorakkên ratu
majanani nagara
angracut saraking nabi
duk Pacina ing tingkah sawênang-wênang

wus angrasa nora nana
taliti Rajèng Matawis
ing solah tanaganira
tan patut tinon ing janmi
lir Rabusamawati
lali yèn dadine uyuh
mêngko kang duwe gugat
ana ingkang angungkuli
berat marang gêgêlah rêgêding jagat

awit dene wus mupakat
Mangunonêng ukum pati
tur sêmbah wau kang putra
Pangeran Mangkunagari
nolèh ing pra bupati
sadaya asaur manuk
dene têtilarira
Pugêr ingkang dèn pasrahi
mung wanodya juga panêmbang badhaya

pinundhut marang narendra
nama Nyai Manarêsmi
wus misuwur sanagara
yèn Mangunonêng ngêmasi
warta praptèng Samawis
kapiyarsa ing gupêrnur
dahat pangungunira
utusan marang Batawi
tur uninga ing tuwan gurnadur jendral

yèn Mangunonêng lampahnya
dinuta dening Kumpêni
kacêthikan wus kinarya
lunas anèng ing Matawis
nêngna kang sampun lalis
cinatur malih Gupêrnur
Samarang atur sêrat
ing kangjêng prabu taruni
wadanane wong sèwu lan numbakanyar

Dyan Tumênggung Ônggawôngsa
miwah Cakrajaya nami
kasuwun dèn wêdalêna
dhatêng Pagêlèn anuli
ambêktaa Kumpêni
ing Pagêlèn kinon ngrêbut
sawusnya tampi sêrat
wau kangjêng sri bupati
animbali Ônggawôngsa Cakrajaya

dhawuh dalêm sri narendra
hèh sira wadana kalih
sun duta anglurugana
krama nèng Pagêlèn nagri
mêtua ing Samawis
ngatas aparentahipun
bapa Gupnur Samarang
sandika bupati kalih
mêdal saking pura amundhi nawala

lajêng mring loji wus panggya
Oprup Totlomondo angling
benjang punapa angkatnya
sudara mêdal Samawis
bupati kalih angling
inggih tuwan sesuk-esuk
Totlomondo manabda
kula inggih kintun tulis
layang kula pratela anunggal karsa

lawan ijoan kawula
sudara sami ngawruhi
kaanane Surakarta
tan wontên wong bisa bukti
dhinêsêkan kering
pinêpêtan dening mungsuh
tan ana bisa nôngga
repot têdhaking Kumpêni
kang peparing amung kangjêng sri pamasa

lamun botên tinulunga
inggih karsaning Kumpêni
sajroning taun punika
sayekti wong cilik atis
apa kang dèn ratoni
tan ana manusanipun
sintên kang nanggi karya
ing raja miwah Kumpêni
gih punapa gawe ratu siya-siya

bupati kalih pamitan
ambêkta sêrat kêkalih
srate oprup lan sang nata
sapraptaning wisma sami
ngundhangi para mantri
numbakanyar lawan sèwu
kêrig saanak rayat
pra mantri Pagêlèn sami
nora ana ngingu bêbêt rêrangkêpan

ing Sêtu Wage umangkat
salawe Rabingulakir
maksih nunggal taunira
jumênêng dalêm sang aji
ing marga tan winarni
tigang dalu praptanipun
nagara ing Samarang
lawan gupêrnur wus panggih
têtabean surat kalih wus tinampan

wus winaos ingurmatan
mariyêm mawanti-wanti
gupnur alon wuwusira
sudara bupati kalih
ngantia limang bêngi
kula nimbali rumuhun
kanthine saudara
Tuwan Potêr Bayalali
lawan gawa soldhadhune tigang dasa

kumêpyur wau tyasira
wau bupati kêkalih
Ônggawôngsa Cakrajaya
têmbungnya manis aririh
tuwan kalamun kenging
kawula adarbe atur
Kumpêni tigang dasa
punika inggih manawi
kêkathahên ing lampah dèrèng kantênan

têmah manawi kapiran
inggih têdhaning Kumpêni
sawab Pagêlèn sadaya
wus kêni dhatêng Matawis
pinartiga samangkin
kang darbe pangeranipun
sami wismèng Mataram
kang têngga Pagêlèn inggih
amung kêdhik para mantri pêpacêkan

yèn sampun kantênan wawrat
prange wong Pagêlèn benjing
kula anuntên kengkenan
minta bantu ing Kumpêni
kalangkung prêlu mangkin
prayogi tuwan akintun
sêrat mring sudaranta
Bupati Banyumas pinrih
angatêrna dhatêng ing lampah kawula

gupnur mèsêm wuwusira
inggih sudara prayogi
lawan Bupati Banyumas
sampun ambêkta Kumpêni
katiga kopralnèki
pangagênge Kopral Jakup
dika pênêt ambêkta
katiga tumênggung siji
dadya nênêm soldhat sareyan satunggal

namung ing têmbe kewala
kalamun bantu prajurit
kula akintun sareyan
Potêr ingkang anindhihi
gupêrnur marentahi
sareyan Rèke tinuduh
nênêm soldhadhunira
sêrat sampun dèn tampèni
ingkang dhawuh maring Bupati Banyumas

wus mangkat saking Samarang
wau bupati kêkalih
Ônggawôngsa Cakrajaya
sareyan Rèke tan kari
nênêm soldhadhunèki
kapitu sareyanipun
kang dadya tindhihira
rêrêp anèng Lèpèntangi
enjing budhal ing Walèri kèndêlira

enjing budhal kajawahan
rêmbên lampahing Kumpêni
dhinaratakên kewala
wau bupati kêkalih
tan sagêt sung turanggi
langkung repot lampahipun
sapraptanirèng Batang
gènira kèndêl sawêngi
enjing mangkat kèndêl nagri Pakalongan

Adipati Jayaningrat
kang ngandhêg ing kalih latri
badhe anyaosi tundhan
lawan amrênahkên margi
kang bênêr enggal prapti
ing Pakalongan mangidul
jog Têrsana Têmpuran
angilèn ngidul jognèki
ing Lêlêdhok lajênga prapta gènira

bupati nagri Banyumas
wau dènnya pacak baris
wontên Sêgaluh samana
tapêl watêse kang bumi
Banyumas kang nagari
watês kang wetan Sêgaluh
wus dadya rêmbagira
anut bupati kêkalih
ing rêmbage Adipati Jayaningrat

sinung pakuwon pinrênah
wau wong agung kêkalih
sajawine paregolan
ing paseban kanan kering
Kumpêni dèn paringi
jroning paregolanipun
langkung sinuba-suba
dening Radyan Adipati
Jayaningrat sagunging têtamunira

sadalu nutug kasukan
badhayan sang adipati
ngrêrangin punang gamêlan
bubarira pukul katri
enjing malih winarni
pukul satêngah sapuluh
tamu samya ngaturan
sareyan Rèke wus prapti
sêsaosan wus aglar badhe dhaharan

Dyan Tumênggung Cakrajaya
wus prapta atata linggih
Dyan Tumênggung Ônggawôngsa
pamit apawadan sakit
kinèn mêksa mindhoni
dipati parentahipun
warahên binêtahna
ingsun antèni abukti
mêksa mopo Dyan Tumênggung Ônggawôngsa

katur ing pamoponira
duk miyarsa sang dipati
jaja bang rah sumarambah
mawinga-winga mawêngis
kocak tirahing lathi
angada-ada kumêdut
ngadêg suraning driya
angandika marang cèthi
jupukêna kêris ingsun si gupita

kang garwa kagyat ana pa
mundhut si gupita iki
santanane tinimbalan
para ipe sami prapti
dhuwunge sampun prapti
ningsêti paningsêtipun
angling marang sareyan
Rèke undangên pribadi
lara apa ing mau latri kasukan

apan iku lara awad
gêdhèkkên piangkuhnèki
dupèh punggawaning raja
mangan dadak dèn timbali
yèn ora dèn aturi
rampadan ing sabên esuk
apa lali yèn ingwang
iya dudu wong pasisir
Si Supama iya trah Rajèng Mataram

kang nothoki dhase padha
kakèkne buyute dhingin
sareyan Rèke uninga
dahat bênduning dipati
mêdal ing pondhoknèki
angrapu Radyan Tumênggung
Ônggawôngsa gya mara
wus kapanggih lan dipati
sru ngandika AdipatiJayaningrat

hèh Tumênggung Ônggawôngsa
mamak langar sun arani
jampêng ingsun iki apa
iya wêwêton pasisir
dudu trahing Matawis
dene mêngkono angkuhmu
ingong kok kira-kira
cêcêdhis kaya sirèki
iya dudu anake Natakusuma

sawusira nguman-uman
wau sira Sang Dipati
Jayaningrat sigra nyandhak
cowèk nyambêlan nèng ngarsi
langkung dènira runtik
cowèk ginutukkên gupuh
maring Dyan Ônggawôngsa
kêni alise kang kering
dyan tumênggung panggah tan sêgu tan obah

Dyan Dipati Jayaningrat
sigra dènira nyumbari
payo kene Ônggawôngsa
angayoni parikêsit
mèh tindak sang dipati
anyêkêl ukiranipun
kang garwa sigra nyandhak
sareyan Rèke marani
angrêrêpa langkung manis aturira

jangan tuwan kêras gusar
Ônggawôngsa orang kêcil
tuwan trah Rajèng Mataram
lah mêmbri ampunan baik
Rèke wacana aris
mring Cakrajaya Tumênggung
marilah Cakrajaya
Ônggawôngsa ajak pigi
jangan sampe kliyatan tuwan dipatya

Ônggawôngsa ngajak mêdal
Cakrajaya kang umiring
ngaso mring pakuwonira
tan adangu samya prapti
para ipe dipati
amanggihi kang binêndu
muwus aparikêna
yèn èstua dados galih
amradata Dyan Tumênggung Ônggawôngsa

sayêktine sang dipatya
labuh rêrêmpon nagari
dadia bubuk tinêmah
nagri Pakalongan iki
santana labuh pati
langkung saking kawan atus
wadyane kang cinêlak
sayêktine mèlu mati
wolung atus malah kapara langkunga

Rèke tansah angrêrêpa
ture marang sang dipati
mugi tuwan ngapuntêna
Gawôngsa gène tan prapti
punika datan saking
ngandêlkên punggawèng ratu
Sang Prabu Surakarta
dumèh bupati nagari
andhirèkkên dhatêng ing sariranira

miwah lamun angrasaa
lingsêm paduka timbali
sayêkti dede punika
inggih ingkang dados galih
kula purun nanggoni
ing warta watêkanipun
Tumênggung Ônggawôngsa
wantu wong lagya prihatin
sugih manah sawêg kêkathahên susah

sanès kalih Cakrajaya
ayêman tan sugih pikir
mila tan mawi suwala
Ônggawôngsa tyase mintir
mudhêng dhatêng prakawis
wiwite dadi tumênggung
sangêt ing kamlaratan
lamine wontên nagari
sakancane sami kirang sandhang pangan

miwah dandosaning aprang
labêt ing Pagêlèn mangkin
têlas wus kenging ing mêngsah
kadugi yèn pintên banggi
sagêda angantuki
narupkên santananipun
dadya putêking manah
badan lungkrah têmah sakit
mung punika datan wontên liyanira

mila mung ngapuntên tuwan
sang dipati duk miyarsi
lêga tyasira wus lêjar
sirna saksêriking galih
mangsuli sang dipati
saka liwat niyat ingsun
nanging antêpên uga
nêdya ala apa bêcik
lawan ingsun apa sêdyane sun sarah

Dyan Tumênggung Cakrajaya
lan sareyan Rèke sami
mituturi Ônggawôngsa
ing tyas wus samya pinanggih
linabuh ingkang lali
lêluput padha rinacut
eling aja kapalang
kang kari pinacak bêcik
wus pinulih luwih malih saking lama

wus rêmbag ing angkatira
dyan dipati anyangoni
bupati kêkalihira
ngalih atus reyal anggris
sareyan dèn sangoni
inggih ugi kalih atus
bupati kalih pisan
warata kancane mantri
sami ngalêm lomane langkung narima

Kumpêni sinungan tundhan
sarta mantri tuduh margi
mangkat saking Pakalongan
angidul bênêr saari
minggah ing ardi rumpil
Pakalongan kidulipun
anjog ing tanah Banjar
sipêng sadalu anuli
enjingipun prapta Pamrêdèn nagara

lajeng prapta pabarisan
Sigaluh ênggèning baris
Tumênggung Yudanagara
urmat mêthukkên mring jawi
asêsalaman sami
lawan kêkalih tumênggung
tabean lan sareyan
kinanthi manjingirèki
pamondhokan wus samya tata alênggah

sareyan Rèke asigra
anampèkakên kintèki
saking Gupêrnur Samarang
tinampan tinupiksaglis
kadriya punang tulis
Yudanagara amuwus
kula aminta inah
inggih sapêkên puniki
kula ngêrig wong Batu kang wontên desa

punika gupnur parentah
ngatêrna pun kakang kalih
kondur mring Pagêlèn praja
nauri bupati kalih
kula punika yayi
sumôngga ing karsanipun
angantosi sawulan
tan darbe bawa wak mami
sakarsane yayi mung anut kewala

lagya angsal tigang dina
nuntên wontên surat prapti
kang saking Gupnur Samarang
yèn sareyan Rèke mangkin
winisudha Kumpêni
pangkat kumêndhaning laku
Jakup minggah sareyan
kang wontên Toyamas lami
kinumpulkên dadya Kumpêni sadaya

kalawan Kumpêni Islam
salawe kang lagya prapti
sawusnya praptèng samaya
budhale bupati katri
ing Panjêr Ngayah Pasir
Banjar Mardèn Dhayaluhur
pra ramya urun bala
banderane warni-warni
wadya agêng barise lampah pucungan

anèng ngarsa mantri numbakanyar sèwu
Kumpêni ing têngah
dene kang munggèng ing wuri
sakancane Tumênggung Yudanagara

baris agung wus angancik Kaliwungu
nulya jog ing Roma
tan ana ingkang ngawali
para mantri balane para pangeran

samya mirut tan ana ingkang amêthuk
mung atur uninga
gustine wontên Matawis
wong Pagêlèn samya wisma Kabanaran

lampahipun ing Pagêlèn sampun rawuh
rawuh Jampisalam
tigang dalu lajêng malih
wus angetan prapta dhusun Jagabaya

Dyan Tumênggung Yudanagara gya wangsul
kondur mring Toyamas
kumêndhan Rèke kang kari
dyan tumênggungkalih tata pabitingan

Dyan Tumênggung Ônggawôngsa ingkang kidul
kang lèr Cakrajaya
sawadyane kang ngênggèni
Kumpênine tumut kidul ênggènira

wus angumpul mantri numbakanyar sèwu
sami mêntas susah
musakat anèng nagari
mangke sami asrêp pêdhak desanira

dhusunipun pêdhak lèpên ginalugu
dene kalantaka
pinasang rinakit nginggil
wus santosa kumpule arahan kathah

dandanan gung polatan ing luhuripun
kunêng kang atêngga
Pagêlèn wus pacak baris
kawuwusa Gupêrnur Nagri Samarang

karsanipun angawaki ing prang pupuh
arsa nyirnakêna
mungsuh jroning taun Alip
pan angêrig sagung prajurit Madura

duk puniku panêmbahan datan rawuh
kapambêngan gêrah
dadya amung atur sulih
pêpatihe Mas Riya Môncanagara

pitung èwu cacahing prajuritipun
tindhih pra santana
kang samya wantêr ing jurit
aran Radèn Apanji Dipanagara

kang pinangku tumbaking prajuritipun
binang kapurancak
tumpêr ingas lan bung pacing
sisih Radèn Apanji Sumanagara

malihipun Panji Suranata Bagus
ingkang winêngkonan
tumbak sulam lan gêrandim
ana wrêgu endhe têlorong lan kantar

kawan atus saragêni krêbinipun
de têtindhihira
aran Panji Kartasari
Kartayuda pulunannya panêmbahan

ênêm atus sragêni bayinètipun
pra ipe têtiga
ingkang samya anindhihi
sêsêpuhe Apanji Purwadipura

praptanipun Samarang prajurit agung
gupnur pêparentah
Mayor Kèngsêr Senapati
kawan atus Walônda kang tinindhihan

kalih atus kathahing dragundêripun
kalih atus dharat
wolung atus Bugis Bali
pra bupati pasisir ingkang lumampah

Dêmak Kudus Batang Kêndhal Kaliwungu
wus samêkta budhal
gupêrnur saking Samawis
bêkta mriyêm sakawan tiktak sakawan

ari Sabtu lampahe gêgaman agung
kadya wukir kobar
prajurit mawarni-warni
anglir alun gumulung agêgolongan

munggèng ngayun wong Madura lampahipun
kèndêl ing Ungaran
salatri enjing lumaris
nulya lêrêm malih anèng Salatiga

lajêngipun nèng Bayalali sadalu
wontên dutanira
Rôngga Bupati Samawis
akêkintun mring Sang Prabu Kabanaran

lampahipun amor lawan baris agung
duk saking Samarang
badhe nyimpang Bayalali
kawênangan bature Aryendranata

sêratipun myang obat mimis sapikul
pan sampun ingagrak
gupnur bêndune tan sipi
Mayor Kèngsêr pinasrahan pangawasa

kinèn laju kèndêl Toyadana dhusun
aja lunga-lunga
besuk angêntèni mami
jêjaganga sira anèng Banyudana

iya lamun sira tinêkanan mungsuh
aja na pêpeka
abot prange Mangkubumi
wus cinêkêl wau dutane Mas Rôngga

gupnur wangsul mring Samarang baris laju
praptèng Banyudana
prajurit Madura wiwit
angrêrayah ngobong-obèngi padesan

barisipun tinata pakuwonipun
pring gêdhèg kinarya
kêkayon kang dèn têgori
rêrakite prasami cinara jagang

kunêng wau kang para mantri pangayun
samyatur uninga
maring Kabanaran nagri
lamun wontên mêngsah agêng Banyudana

twan gupêrnur ambêkta Walandi sèwu
kaduk loking warta
yêktine gunggung prajurit
Bugis Bali Wlônda Jawa myang Madura

pitung èwu aliya sêsikêpipun
pra Panji Madura
kang ngrêmbat ngiras prajurit
dadya lawan sikêp gunggunge salêksa

karsanipun sri narendra arsa mêthuk
wus gilig sadaya
santana lan pra bupati
amung kantun amanah rakiting gêlar

sang aprabu pangandikanira arum
paran rêmbugira
kulup lan kakang dipati
gêlar apa iku kang pantês kanggoa

yèn sirèku nganggo dumuk angun-angun
sagung mungsuhira
Kumpeni apacak biting
tan pakolèh lamun gêlara candrasa

iya lamun agêlara gajahbangun
sayatan prayoga
yèn kinarya kagapati
miwah brajatisna lungit tan prayoga

nêmbah matur pangran mung anut sadhawuh
sumôngga ing karsa
kawula darma nglampahi
kakang Pugêr paran baya budinira

Pugêr matur lamun suwawi pukulun
inggih pinartiga
dhadhap pangawate kalih
adarbea inggih gêlar sowang-sowang

kiwanipun nganggoa candrasa patut
kang têngên punika
anganggea kagapati
ingkang dhadha angangge êmprit anêba

watêkipun ingkang candrasa atêpung
kadya grudhanglayang
kagapati têpung ugi
sri narendra pinuju mangayubagya

sira kulup ana têtêngên ênggonmu
dadia wak-awak
kang Pugêr sabêtirèki
akanthia Dipati Suryanagara

lan wong Warung Balora ingkang pinangku
dene ingkang kiwa
dhimas Pangran Singasari
sabêtira dhimas Pangran Purubaya

Si Tumênggung Janapura rowangipun
lan Jayanagara
Si Mangkudiningrat sami
anunggala gunggunga gêlar candrasa

iya kulup Kudanawarsa Tumênggung
ana kiwanira
pakolèhe cakêt mami
sun jagani bok kuwur sapangkonira

dadya ingsun nora adoh atêtulung
bisa kobêr nata
rusake pêpangkon mami
anadene kakang mas Adiwijaya

wuriningsun pangungsène wong kang lêsu
lawan anyandhinga
jun gênthong kang isi warih
awit kulon Ngasêm kaline tan ana

têngên iku kaline Pepewus cukup
pangawak kang kiwa
pan iya kaline Pêngging
dèn prayitna mungsuhmu padha prawira

wit mungsuhmu wong Madura luwih sèwu
warta pitung nambang
sapa kêlar anadhahi
lamun ora lawan pitulunging Suksma

iku durung ngetung prajurite jagul
lawan wong Walônda
Bugis Makasar myang Bali
pra bupati pasisir mèh kêkêrigan

iya kulup sira budhala rumuhun
lan sawadyanira
dadya lumaku sarênti
barêng kakang Pugêr myang Suryanagara

dèn lumintu budhal saking alun-alun
dhimas Mangkusuma
miwah kakang mas Suryadi
angulona ing Pagêlèn padhangêna

ingkang kukuh ywa kèguh katêkan mungsuh
lamun padha Jawa
awit dene mungsuh iki
ingkang gêdhe wus golong nèng Banyudana

dadi iku katri bupati ing Kêdhu
kakang Mangkupraja
Kartayuda lawan malih
Si Tumênggung Wiraguna ingsun gawa

rêmbag rampung kondur ngadhaton sang prabu
sagung pra bupatya
santana bubaran sami
samya tata samaktaning magut yuda

wadya agung enjing baris ngalun-alun
atarab balabar
sawusnya miyos sang aji
pra wong agung angabêkti lajêng budhal

barisipun apindha wana wun-awun
têtêg asauran
gong bèri bêndhe tinitir
warna-warna busanane wadyabala

ana wungu irèng abang kuning dadu
abra amarkata
lir pendah kang wukir sari
panganjure Dipati Suryanagara

pêndhak esuk budhal Pangran Singasantun
Pangran Purubaya
miwah sagung pra bupati
panganjure Tumênggung Jayanagara

kang rumuhun samya kèndêl ing Kalêpu
wau Sang Dipatya
Suryanagara wus rakit
sabalane pacak baris ing Drêsanan

duk puniku Mangkunagara wus rawuh
anèng desa Mudal
ngrakit pasanggrahan aji
pan kajujul bala ing wuri gung prapta

enjingipun budhal malih kang wadyagung
Pangran Purubaya
miwah sagung pra bupati
rêrêp Mudal cinatur kang anèng wuntat

sang aprabu jêngkar saking prajanipun
ngayap wadyabala
têtindhih kapat bupati
Jayadirja Mas Rôngga Wirasantika

tiganipun Dyan Wiradigda Tumênggung
kapat Môndaraka
dene bupati kang miji
datan têbih têdhak dalêm jêng sri nata

Dyan Tumênggung Wratmôka myang Singaranu
Sindusastra lawan
Tumênggung Rêksanagari
kalimane Tumênggung Ranadiningrat

sang aprabu wusnya rawuh mêdal dhusun
mundhut palapuran
cacah wadyaning bupati
miwah wadyanira kang para pangeran

