ya ta kang kantun nèng langgar
Jayèngrêsmi Jayèngragi
katri lan Ki Kulawirya
anjêtung tan ana angling
kadya kanisan pati
ing swami utawa sunu
Ki Kulawirya nabda
ya talah Sèk Ragayuni
pênyanaku wong ethok-ethok mêndhita

tan nyana lamun olia
katunan sun dadak guling
mung anakmas sêkalihan
kang olèh gawe ing latri
gêgambèn kang prêtohin
rasa surasa kang luhung
Jayèngraga ngandika
ngong tumingal paman guling
arsa kaula wungu mênawi kagyat

kang paman nauri putra 
pèkne mêngkonone mami
lèhira gunêman rasa
lawan Ki Sèk Ragayuni
sruang-sruang miarsi
nganggo cuthêl nganggo suwung
jêg nganggo Wanantaka
dhat-dhatan sêmbari ngipi
nora pati gênah ipènku ngêlampra

Wanantaka iku apa
pasêmone apa ngilmi
kasambungan ipèningwang
katon nèng Wanamartèki
jagongan lan Si Jamil
kaya anakmas wus rawuh
nanging sun tan tumingal
marang Ki Sèh Amongragi
namung têmu lan Jamal Jamil akandha

caturan bab sarat-sarat
katone ngong dèn wènèhi
sarating kuat anendra
dèn ulungkên ngong tampèni
jarene ampêruning
tikus pithi putih mulus
kinluku karya sipat
sun gya ngrungu lèhmu angling
nganggo langit nuli dhat manèh supêna

katon kagungane dara 
ramanira jêng kiai
dara putih ran Si Tawang
sinambêr lap-alap putih
binêkta maring langit
wong sêdesa samyandulu
jêng kyai bêntayèngan
nguwuh-uwuh marang mami
prie Wirya kae daraku Si Tawang

agugup bangêt manira
matur o inggih o inggih
e lah prie mono ika
kagungane jêng kiai
nuli Si Jamal Jamil
wong roro barêng cêlathu
bok kèndêlkên kewala
dara mring bêkuponèki
ngong sumaur ah mendahnea amokal

ngêndi ana lir jarira 
bêkupon anèng ing langit
iku sêlak nora lumrah
Si Jamal saure inggih
sêwawi ngong têdahi
prênahe bêkuponipun
nuli manira mara
lagi lumaku byar tangi
kagyat pêngoroke Nuripin pêngguran

Jayèngrêsmi mèsêm mulat
Jèngraga gumuyu angling
paman punika kêtênta
de kathah têmên kang putih
wit tikus pithi putih
dara putih myang kang naut
lap-alap puputihan
mirêng langit milu langit
Wanantaka dèn sambungi Wanamarta

Ki Kulawirya anabda
ya arakna wong angipi
sambung-sambunge ahura
kèlu ngampêlu kang kèksi
gêtun ingong tan sipi
tan mêningi gunêm luhung
kaya ta wong osik tyas
anauri wuwus lair
têka bisa ngêcupi grunêking dria

manira gawok têmênan 
èdine Sèk Ragayuni
sajêku durung tumingal
agawe ebating ati
ngungkuli Sèh Mongragi
wa sêmono iku êmbuh
Jayèngrêsmi anabda
inggih tan kenging winijil
sampun sami kewala madu lan kilang

punika kaote paman
sih badhe lan kang wus dadi
calon kathah cacalanya
dangu praptaning kêdadin
datan wontên kang ngawir
sêpên babaganing saru
wus têkdir tan kuciwa
mupti mustakiking gaib
tan kalêmpit ambukak kang samar-samar

kula tan pae lan paman
winêdhar osiking galih
kacupan lir wong rêrasan
kasidikaning pangèksi
tan wontên sêlayangling
ya ta kang samya angungun
nèng sanggar pamêlêngan
wanci gagat pajar sidik
katon biru arga rêngrêng kêpajaran

rêgêding kayon myang ragas 
lir sinom dyah pinangantin
pêdhut ngêndhêng pêwukiran
ambalêbêd lambung wukir
lir pasêmêkanèki
kêndho rumimong ing bau
mega putih lumarap
ing tirah-tirahing wukir
kadya tasik tan rinêmbug wêwalêran

kêsorot sirating surywa
kumênyar langêning bumi
ascarya èrêm ujwala
kawêngan ing mangsa enjing
lwah-lwah lêlêmpong wukir
ron-ron karuron ingêbun
bilolok lèkira hyang
aruna kêtaman dening
imamawan mahandhap nêrampad kisma

silo silake katulak 
pêpêdhut kang anglimputi
kang andua dipanira
jalada arêbut titih
ngêrêm hyang jaladragni
giuh kawibuh ing têdhuh
kadya atmajèng raja
duk misih taruna alit
kandhah dening winawasèng cèthinira

hyang andakara rumangsang
amranani ing sêkalir
bengkas kang awêr wêrata
ngalela kaywan wardi
lamuk kabuncang angin
mawut lir kapuk winusu
rêmbêting pêwukiran
kawuwulon lir binodri
sumaringah kadya gring manggih usada

kabrawan ing baskara
nahyani langên dumadi
ramya swaraning kokila
andon mangsèng woh anèng wit
myang kewan ing wanadri
enggar nèng pêsabanipun
Jayèngrêsmi ngandika
mring Ki Wanatawa aris
ingkang êndi mêrganing marang Gêgêlang

Wanatawa aturira 
punika pan mêksih têbih
lampahan tri dalu mêrga
anglangkungi ardi Wilis
dhunipun saking ngriki
pan wangsul malih anikung
mêngalèr turut pada
mêngilèn ngubêngi ardi
wukir Selabale mêrgi kang prayoga

Jayèngrêsmi lon wuwusnya
ya wus manira mit kaki
kewala laju lêlampah
ngupaya kadang kaswasih
ywan mênawa kêpanggih
wus kaki andum rahayu
anulya sinung salam
Wanatawa matur inggih
samya sêsalaman gantya gêgambuh

adan umangkat laju
Jèngrêsmi lan kang paman rinipun
Ki Nuripin nèngarsi gêrmaning mêrgi
tumurun mêrgi kang wau
ing Selabale mêngalor

mêrga nut suku gunung 
jurang sêngkan ing pèpèrèng trêjung
pagrumbulan bês-êmbês lulumut limit
anglêlamat mêrgi lunyu
tan lanyah kambah ing uwong

napak rumput ngarêmbyung
sarampadan kang rurumput mabun
angêbêsi samêrgi sêdhêngirenjing
wong papat dulur lumaku
jog mêrgi menggok mêngulon

laju ngambah wana gung
lêpas lampahira pan andarung
sakèh gua pawukiran dèn ampiri
tan ana ingkang panuju
tilas kabare tan magoh

mêngkana lampahipun
mahas ngayam alas kawlas-ayun
kadhang asring kêpapag wong laku grami
miwah priayi asêlur
mantri manca amêrabot

tan ana aru-biru 
wus nyana yèn wong tirakat nglangut
Jayèngrêsmi laju tan aso ing mêrgi
ing nalika manggih ranu
ngriku rarywan salat lohor

sabakdanira wêktu
sarèh sakêdhap anulya laju
alêlampah tumurun jurang arumpil
sumêngkèng pèrèng lulungur
wana ing Pulung grêng rongkob

nusup gêlagah rayung
wana Pulung kathah têbakipun
sadêdêlan ambanjêng wana pring ori
sadêdêlan pêjatèn gung
sadêdêlan malih bondhot

sadêdêl kulampis pung
sadêdêlan jarak jambu kluthuk
wanci wêktu ngasar rarywan salat ngasri
wus bakda nulya lumaku
datan kêpranggul dening wong

kang samya alêlaku
samya kêraos ing sayahipun
datan pati anêrod dènya lumaris
samyangluh kang suku rapuh
dadya samêrga rerendhon

sêkêdhap rèrèn lungguh 
anèng sela nulya mangkat laju
sêdangunya tan ana desa kaèksi
sêdintên tan bukti nginum
sapêmbalang rarywan ngaso

Kulawirya amuwus
payo mrene Nuripin dèn gupuh
matur lah puniku inggih dhatêng pundi
Kulawirya asru muwus
dèn undang dadak ambengkot

Nuripin mara gupuh
tut wuri mring Ki Kulawiryèku
sapêmbalang dohe Ki Kulawirya ngling
ngambila ranu dèn gupuh
manira arsa anguyoh

Ki Nuripin mêcucu
gêrundêlan malêruk umatur
lah bok wau punapa duk wontên warih
wau-wau datan nguyuh
nèngriki damêl pakewoh

lah pundi wontên ranu 
wana grêng mung kêbêk kayu watu
lah bok pèpèr kewala ngarah punapi
Ki Kulawirya sru muwus
dadak madoni kinongkon

nora têka lumaku
apa kongsi ko ngong balang watu
sarwi angagagi balange tininggil
Nuripin jrih glis lumayu
gêrundêlan ngondhok-ondhok

saniki bae tumut
besuk manèh nora agêgêtun
atut pungkur lulungan nganggo kiai
tan kudu-kudua milu
wong ladak kaworan bancol

angungak jurang parung
tan kêduga angupaya ranu
Kulawirya myat Nuripin tan kaèksi
nulya tinilar ing laku
prapta gyaning putra karo

Jèngrêsmi lon umatur 
suawi paman wus aso laju
pun Nuripin wau kantun anèng pundi
nauri lagya bêbanyu
dimèn nusul lah wis payo

nulya samya lumaku
ngambah wana tan adangu kêmput
ngancik wana têrataban bulak radin
Nuripin wangsul gènipun
wus tinilar tan ingantos

Nuripin sru kumêpyur
gupuh-gupuh dènira anusul
nguwuh-uwuh sarwi mewak-mèwèk nangis
akukuk tan ana nyêluk
Ki Nuripin gêmbar-gêmbor

niaya kêlangkung
wong kinongkon tan dèn tèni iku
ya ta kang lumampah samya angêntèni
nèng soring kayu trênggulun
Nuripin andon ingantos

ya ta kang inganti-anti 
tan dangu nulya kêtingal
Nuripin ingawe-awe
lumayu akêdhêmpalan
wus praptèngarsanira
Nuripin samya ginuyu
kang ginuyu parêmbehan

Ki Kulawirya sru angling
sirèku pakewuh apa
dene suwe sira monyèt
lumaku bangbang-bangbangan
mungkur lembehan dawa
anèng alas adol bagus
dadak dadyantèn-êntenan

Nuripin gumuyu nangis
ya talah nora kayaa
ya dene wau kinèngkèn
ngambil toya pêturasan
Kulawirya lingira
nora nguyah nora nguyuh
Nuripin apêlerokan

inggih sampun inggih-inggih
angsal mênang kêdah numpang
tiang kawon dados guyon
Jèngrêsmi marma tumingal
aris dènya ngandika
aywa mêngkono tampamu
wus lumrah wong durung tahan

sêdhengah ia kadyèki 
lamun ta wus saban soban
nora ana kuatire
Nuripin nuwun turira
mêngkana wancinira
ngasar akir panas eup
kang samya rèrèn ing mêrga

kasilir maruta kesis
myarsa rarasing gamêlan
sêlendro ngalêp saking doh
niniling Ki Jayèngraga
angling kaula paman
myarsa gamêlan munya rum
kados cêlak pêdhusunan

kang paman nauri aris
layak ya wus cêdhak desa
lamat-lamat rum swarane
Jèngraga matur ing paman
inggih gêndhing punapa
kang paman alon amuwus
gajêge gêndhingan candra

mirêng kula Gambirsawit 
nanging gêndhing sampun niba
nauri ya êmbuh kae
Jayèngrêsmi lon turira
lah kadospundi paman
punapa kampir ing dhusun
punapa laju kewala

Ki Kulawirya nauri
prayoga kampir ing desa
ing laku rada kêlantih
ngilèni bukti atanak
nyarèhkên badan sayah
Jèngraga nambungi rêmbug
prayogi mring pêdhusunan

lah mara prie Nuripin
lamun laju kêtanggungan
Nuripin alon ature
inggih sumangga kewala
ajrih lamun matura
Ki Wiryambêkuh gumuyu
bilah Nuripin pameran

lir mêrkara rajapati
kathik ajrih yèn matura
angêmu wadi adile
wong rêrasan salêbaran
andadak konthol bêlang
Nuripin gêrundêl muwus
apa ta jarku apa

tan ana luwasing gêtih 
bênêra kae ya duka
tan kêbênêran sêdene
dhasar rêmêne duduka
Ki Kulawirya latah
srêngênku manut wangunmu
sawangun-wangunmu kithal

wong wangunmu pantês sisip
nora patut kêbênêran
mulane kudu anggandhèn
ih kêjawi ta punika
dhasar rêmên tiangnya
Jèngrêsmi gumujêng muwus
iku pan mêngku paedah

wong lulungan ing atêbih
sarat guguyon ing mêrga
tan pati krasa kêsêle
ingkang samya sinasmitan
pan sami suka rêna
Jèngrêsmi malih amuwus
supami paman umangkat

wus aso samya lumaris 
buntas wana têrataban
amublak patêgalane
katon dhukuhe kawuryan
anggênggêng kitrinira
ing Pulung pan dhusun agung
kasorot ngarka lumarap

antara dangu gya prapti
anèng dhadhah pêkarangan
ing Kêpulung desa gêdhe
Nuripin gya malbèng desa
tanya ing Pêkauman
jujug wismaning pêngulu
anjèjèrèh dènya pajar

ki pêngulu Jabalodin
asuka kinèn ngaturan
Nuripin wangsul ge-age
matur mring bêndaranira
laju kang ingaturan
ki pêngulu gupuh-gupuh
gêlar kêlasa ing langgar

ngaturan lênggah surambi
katri samya sêsalaman
Jabalodin tur pêmbage
Jèngrêsmi angling pêsaja
anutur mulabuka
pêngulu andhêku-dhêku
wus pratela ing pêwarta

sarwi kèn mundhut tabsirih 
klobot têmbako ududan
sarya kèn amèt dêgane
tan dangu prapta ingarsa
dawêgan pinarasan
sinugatakakên sampun
kaduduk ing wêktu salat

sawusira samya nginum wening kang nyu
wanci surup awal mahrib
gya mudhun mèt toya wulu
wusnya kadas Ki Nuripin
nulya adan tumêlowong

lajêng sunat kabliatan sêdaya wus
pêngulu angacarani
lah suwawi sang abagus
kula ngalap bêrkah ugi
andika ngimami gupoh

Jayèngrêsmi pinêksa anulya laju 
Kulawirya kang ngamati
nulya imam ngangkat pêrlu
usali praptaning takbir
patekah ingkang winaos

sawusnya patekah surat kulya ayu
ida ja-a akirnèki
kêlangkung pasêkatipun
dhasar swarane gumrining
pêngulu eram ing batos

sabakdaning mahrib nulya sunatipun
wabin tigang salam nuli
manjing wêktu ngisanipun
Jayèngraga angadani
lajêng sunat asarêntos

wusnya sunat kinamatan ngangkat pêrlu
sawusing patekahnèki
surat jumngah awalipun
akire wêwacanèki
surat munapèk winaos

praptèng patang rêkangat tahyat salam wus 
sabakdaning sunat witir
laju samya tata lungguh
ki pêngulu Jabalodin
mring wisma kèn ngrukti sugoh

gya winêdalakên pasugatanipun
sêkul ulame mênuhi
Ki Jabalodin amuwus
sumangga kaula turi
paduka sami tuturoh

sumapala maklumipun sang abagus
sawontêne anèng ardi
kang cinaran lingira rum
sarwi sarêng awiwijik
ênggèh sangêt tarimèngong

wangsul ingsun karya susah man pêngulu
anukrêri salu pranti
namung sampun kirang maklum
pêngulu mangsuli aris
kang botên-botên rinaos

adan lêkas kang samya bukti pikantuk
sêmada ragi kêlantih
pan sampun antara dangu
samya luaran awijik
lajêng linorod maring sor

Ki Nuripin pemanganipun athêkul 
lorodan têlas tan kari
ingimbuhan sêkul lawuh
kokoh lir wiwitanèki
Kulawirya ngling dèn alon

klêbu nyêngka lêlakon iki anglarug
tan etang parang arumpil
Nuripin ririh ngling bêkuh
milu-milua priayi
andulu baguse anom

wawratipun rencang mêkatên gih sampun
pêngulu ngling mring Nuripin
nèh tutugakên kang tuwuk
Nuripin ngling gih-gihnèki
mangsi angangkaha wêdos

sarwi gadho ulam têlas sêkulipun
sêdaya sampun bêlindhis
sininggahkên ajangipun
wus wisuh ngombe Nuripin
gêlegekan dènya atob

ya ta wau kang samya tata alungguh 
winêdalan suguh malih
nyamikan wowohan gunung
pêngulu angacarani
suawi masêgan uwoh

kang cinaran inggih paman sêlotipun
sêsambèn sêmbari linggih
sih andika wus nèngayun
nulya sasênênge ngambil
nangka pisang raja ambon

wi gêmbili talês timbul tela gantung
mêngkana ana kapyarsi
gamêlan talu cumêngkung
gêndhingane titipati
sêmada rêmpêk nênaboh

Jayèngraga Kulawirya sarêng jumbul
nilingkên gamêlan muni
sami sasmitèng pêndulu
arongèh dènira linggih
Jèngraga têtanya alon

man pêngulu sintên kang natab gangsa gung 
sêdhêng rarase nyundari
punapa tiang mêmantu
punapa kyai pêtinggi
ingkang amucung sêlendro

