Ki Sèh Jangkung praptèng ngarsa
sadhepok dènira linggih
nunggal para santri kathah
jêng pangran awas umèksi
tandya tinanya aris
lah ta sapa nêmbe rawuh
jêbèng saparanira
miwah wismanta ing ngêndi
baya ana ingkang sinêdya ing karsa

Sèh Jangkung alon turira
mabukuh sarwi wotsari
pukulun dangu kawula
saking dhusun Landhoh gusti
pun Jangkung ingkang nami
lamun wontên kasdu nyêbut
marma amba sumewa
nèng ngarsa paduka gusti
bilih karsa kawula yun puruita

Pangeran Kudus ngandika
sun tampani sira mangkin
lamun sira atêmêna
madhêp mantêp tyasmu kaki
mara kumpula dhingin
lawan santri akèh iku
mèlua ngaji sira
Sèh Jangkung aturira ris
gih sandika punapa dhawuh paduka

Sèh Jangkung pan sampun kêmpal
lawan santri kathah sami
nambut karya sabên dina
amung datan milu ngaji
karyanya sabên ari
ngisèni padasanipun
sawarsa laminira
Sèh Jangkung nèng Kudus nênggih
karyanira amung ngisèni padasan

bangun enjang wayahira
Sèh Jangkung sampun atangi
bubare ngangsu padasan
anulya tawu nèng kali
kalèn pacêrèn alit
Pangran Kudus muwus sêndhu
hèh santri Landhoh sira
apa kurang karya mangkin
esuk-esuk têka atawu kalenan

apa ta ana ulamnya
Sèh Jangkung aturira ris
pukulun sagunging toya
mèsi ulam kang sayêkti
Pangeran Kudus aglis
mariksa padasanipun
gênthong sanga cacahnya
kinèn sami mariksani
samya isi ulam bêthik siji sewang

anulya mundhut wantingan
sakawan cumaos ngarsi
wus sami ingisèn toya
nulya pinêcah kang kêndhi
sadaya sami isi
wadêr pari kang tinêmu
Pangran Kudus sru merang
kalangkung dukaning galih
nulya mundhut bêbokor kang isi toya

praptèng ngarsa jêng pangeran
mancolot kutuke mijil
kolèt-kolèt anèng ngarsa
wimbuh gumrêgêting galih
anulya nuduh santri
kinèn amèt dêgan sampun
sajuga pinarasan
sampun cumaos ing ngarsi
gya pinêcah ing jêro anèng badhèrnya

Pangeran Kudus saksana
sêmu rêngu muwus wêngis
mangkana andikanira
hèh jêbèng Landhoh sirèki
apa sira wus ngrêti
masalah sadat puniku
Sèh Jangkung ri saksana
tan muwus gya mènèk krambil
praptèng pupus anulya malumpat niba

lir kucing anjlog sing ngêmpyak
sarwi nêmbah matur aris
punika sadat kawula
ingkang pinêntog ing kapti
pangeran ngandika ris
dudu sadat kang kadyèku
sadat loro kalimah
ashadu allah ilahi
lailalah muhamadun rasulollah

Sèh Jangkung alon turira
lamun makatêna gusti
duk alit amba wus pana
dununging sadat puniki
amba tan ngudi malih
sadat kang amung winuwus
sadat nyata prasêtya
maring Allah kang sayêkti
tan was-uwas gêsang praptaning dêlahan

jêng pangran osik ing driya
wong iki wus angungkuli
iya marang jênêng ingwang
barang ciptanira dadi
arsangguru mring mami
kalairan bae iku
apa kang dèn gurokna
wong iki bakal ngungkuli
marang ingwang ya bêcik ingsun tundhunga

Pangeran Kudus ngandika
jêbèng Landhoh sira iki
ingsun durung bisa mêjang
ya sira muliha dhingin
yèn wus pinaring osik
sira balia mring Kudus
Sèh Jangkung aturira
inggih sandika jêng kyai
Ki Sèh Jangkung apamit lèngsèr sing ngarsa

mangkana osiking nalar
Sèh Jangkung tan arsa mulih
sarêng dalu wayahira
wangsul nêdya tapa mungging
Sèh Jangkung malêbu glis
anèng jro jumblêng puniku
tan ana janma wikan
kongsi sawarsa kang lami
duk samana marêngi jam pitu enjang

tan kocap ing namanira
sêlirnya pangeran nênggih
mring jumblêng arsa têtoya
tan wêruh yèn ana janmi
marma tan wigah-wigih
ya ta kang tapa nèng ngriku
Sèh Jangkung mèsêm mulat
saking jêro jumblêng nglikik
kang têtoya kagyat mentar wara-wara

sigra matur sanalika
mring jêng pangran atur uning
yèn jro jumblêng anèng jalma
jêng pangran nulya agipih
amêpak para santri
pra santana punggawa nung
angêpung jumblêngira
mawa dêdamêling jurit
tumbak pênthung curiga liniga samya

tan siwah lumurug ing prang
jumblêng wus kinêpung pipit
rame swaranirèng janma
samya sêsumbar sing jawi
Sèh Jangkung duk miyarsi
gya mijil angga galuprut
tan katon warnanira
sirah kongsi praptèng sikil
warni tinja singgate gogrog sadaya

kang ngêpung sru kamigilan
tan ana tahan ningali
bubar pêdhot pangêpungnya
girap-girap kang ningali
mutah-mutah macicil
Sèh Jangkung nulya lumayu
mangulon lampahira
narajang pasar anggêndring
karya gègèr wong sapasar kitrang-kitrang

singa wau kang kapapag
playune wong gubras tai
bubar buyar wong sapasar
atinggal sadean sami
babêktan tan tinolih
kaplayu anumbuk bêntus
singgat sagagang-gagang
mawut-mawut turut margi
kamigilan kang miyat niba gulungan

ingkang tan tahan tumingal
samya bungah-bungah saking
ênêk tumingal warnanya
marang wong galuprut tai
Sèh Jangkung dèn tututi
para santana ing Kudus
para santri sadaya
mawa dêdamêling jurit
praptèng dhukuh Sèh Jangkung dhêlik nèng wangan

tan ana ingkang uninga
dènira nyalimpêt wêrit
samana kang buru samya
plingak-plinguk angulati
klithihan angulari
katêlah ing wastanipun
dhusun Klithèh ing mangkya
makatên purwaning nguni
gya ngatingal Sèh Jangkung kêbat playunya

binujêng arsa binônda
tiyang satus kang nututi
lamun têbih ingantosan
yèn cakêt lumajêng malih
duk prapta sakilèning
nagri Dêmak dènnya bujung
dadya bubar sadaya
wit sayah kang bujêng sami
ingkang dhusun wasta Buyaran samangkya

makatên pèngêtanira
Panêmbahan Landhoh nguni
binuru dening wong kathah
saking ing Kudus nagari
mantri-mantri prajurit
bubar dènira ambujung
anulya kur-ungkuran
wong Kudus pan samya mulih
Ki Sèh Jangkung lèrèh anèng dhusun Gêbang

wus rêsik sariranira
duk kungkum nèng jroning kali
ing dhusun Klithèh samana
praptanirèng Gêbang dèsi
kapêthuk wong lumaris
bêkta lêgèn anèng bumbung
Sèh Jangkung sru ngrarêpa
saking ngoronge kapati
minta lêgèn sinung kalih bumbung têlas

sinung arta tigang reyal
kang darbe tan arsa tampi
amung ngesahi kewala
praptèng wisma wangsul malih
apan arsa manggihi
Ki Sèh Jangkung maksih lungguh
anèng sabin kewala
tiyang bogor ngucap aris
lah ta adhi kampira wisma kawula

Sèh Jangkung wangsulanira
langkung ing panrima mami
dika ngampirkên kawula
ananging wêktu puniki
kawula dèrèng kenging
angaup ngisoring payu
umanjing jroning wisma
bokmanawi dintên wingking
lamun dika anglarah mring badan kula

yèn wontên dhusun kang nama
inggih Landhoh pondhok mami
ing bawahe Pasantênan
Cêngkalsèwu Krajan dèsi
niku dika tiliki
Kyai Praya asru muwus
inggih môngsa sandeya
têmtune kula tuwèni
tiyang bogor wau nama Prayaguna

Sèh Jangkung ing wuwusira
yèn dika inggih gadhahi
krambil kalih ingkang tuwa
pikantuka sampun garing
wontên damêle ugi
saksana Ki Praya wau
gadhahi badhe cikal
kathahipun kalih iji
Prayaguna mantuk mêndhêt cikalira

kalapa wus tinampenan
dhatêng Ki Sèh Jangkung nuli
anulya ungkur-ungkuran
Sèh Jangkung gya maring tasik
ambyur sagantên nuli
kanthi krambil kalih wau
kinarya têtunggangan
ginandhèng kumambang warih
Ki Sèh Jangkung kentir saparaning ombak

pan sampun datan rumasa
yèn wontên nginggiling warih
sampun pêjah raosira
supe kadya wong ngêmasi
laminira sawarsi
Sèh Jangkung nèng têngah laut
lumembang kadya sarah
kalunta-lunta nèng warih
nuli minggir nèng kramat siti Japara

Ki Sèh Jangkung nulya mêntas
anyangking krambile kalih
umulat bathang maesa
nulya lumêbu jro jisim
anèng jro bathang kongsi
kawan dasa arinipun
bathang ruwat gya mêdal
ambyur malih maring tasik
nora pisah krambil loro tinunggangan

lamun kasêntor sing wetan
mangulon kentir ing warih
kumambang kadya sêsarah
yèn saking lèr ingkang angin
mangidul dènnya kentir
sawarsa ing laminipun
samana kentirira
praptèng Palembang anggisik
nulya mêntas Sèh Jangkung nyangking krambilnya

kapungkur sabèng samodra
Ki Sèh Jangkung anuju wanci ratri
umanjing jroning kadhatun
dalême Sultan Plembang
nulya malbèng ing jumblêng ingkang jinujug
tigang wulan laminira
tan ana ingkang udani

sampun pêjah raosira
datan ngrasa yèn mambêt gônda bacin
apindha lênggah nèng babut
gandanya amrik ngambar
yèn upami mambêt gônda tenja wau
sayêkti môngsa bêtaha
raose dipun pêjahi

warnanên nagri Palembang
duk samana tinarajang ing pagring
nagari miwah ing dhusun
tan ana kaliwatan
tiyang sakit enjang sontên lajêng lampus
sakit sontên enjang pêjah
pagêblug anggêgirisi

jêng sultan langkung sungkawa
dene kathah abdine kang ngêmasi
kalangkung rudahing kalbu
atajin dhahar nendra
dyan warnanên enjang wanci pukul pitu
cèthinya Jêng Sultan Plembang
arsa têtoya anênggih

langkung kagyat duk umiyat
jroning jumblêng wontên tiyang alinggih
cèthi gita dènnya mantuk
umatur kangjêng sultan
inggih gusti kawula matur saèstu
lêbêt jumblêng wontên janma
amba waspada ningali

jêng sultan nulya dhêdhawah
kinèn ngêpung wadya ing jumblêng nuli
prajurit punggawa agung
wus angêpung sadaya
ingkang wantêr prajurit laju lumêbu
jumblêngnya sigra pinriksa
tuhu katon ingkang janmi

parentah kinèn mêdala
Ki Sèh Jangkung anulya mêdal nuli
sampun ginuyang nèng sumur
balêjêt guprut tenja
gya sinungan busana salin sadarum
gya ngirit marêk ing ngarsa
tan pisah anyangking krambil

Jêng Sultan Plembang ngandika
sapa baya aranmu saking ngêndi
paran darunèng lumêbu
anèng jumblêng akarya
sônggarunggi marang abdi ngong sadarum
Sèh Jangkung alon turira
kula tiyang tanah Jawi

Sèh Jangkung nami kawula
wisma kula dhusun Miyana gusti
jêng sultan ngandika arum
apa ta kang sinêdya
manjing jumblêng baya culika ing kalbu
amasthi kêna patrapan
bakal ingsun ukum pati

Sèh Jangkung alon turira
lah sumôngga karsa paduka gusti
samana nulya na matur
mutangalim Palembang
mring jêng sultan angrêrêpa aturipun
dhuh gusti lamun marêngna
sampun angukumi pati

dhumatêng tiyang punika
praja tuwan sawêg kenging panyakit
babêndunira Hyang Agung
manawi nanggupana
mitulungi larane tiyang sadarum
jêng sultan dadya ngandika
lêrês andika kiyai

jêng sultan nulya adhawah
mring Sèh Jangkung kinèn marêk mangarsi
ingkang liningan agupuh
sultan aris ngandika
apa sira nyaguhi dadi dhêdhukun
nambani ing wadyaningwang
kabèh ingkang nandhang sakit

yèn sira maluyakêna
nora sida sira sun ukum pati
Sèh Jangkung alon turipun
sagah dèrèng kantênan
bokmanawi katrimah dening Hyang Agung
parentahing kang kawasa
mangke dalu dèn lêkasi

jêng sultan kondur jro pura
pra punggawa wus samya bubar sami
warnanên ing dalunipun
Sèh Jangkung andêdonga
anênuwun ing Gusti kang Maha Luhung
asalat kalih rakangat
katrimah dening Hyang Widhi

sadaya tiyang kang lara
enjangira waluya kadya nguni
nagari miwah ing dhusun
samya mulya sadaya
kangjêng sultan arêna panggalihipun
nalika tampi plapuran
nulya sineba pra mantri

Ki Sèh Jangkung munggèng ngarsa
kangjêng sultan anulya ngandika ris
lah ing mêngko karsaningsun
Sèh Jangkung ingsun ganjar
lir punagi sapa maluyakna tuhu
lêlarane prajaningwang
pasthi ingsun ganjar putri

miwah saparo nagara
ing saiki muga sira tampani
Sèh Jangkung nuhun turipun
sumôngga karsa nata
cêkakipun caritanira ing dangu
Sèh Jangkung nulya tinriman
dhaup lan putraning aji

Rêtna Diluwih kang nama
tan cinôndra warnanira sang putri
ayu sêmbada wèh wuyung
kaduk raga karana
sampun atut dènnya parakrama wau
Sèh Jangkung jumênêng sultan
nèng Palembang kang sapalih

sasampunira ginênah
Ki Sèh Jangkung anèng Palembang nagri
sataun ing laminipun
tan eca jroning driya
sabab dene dèrèng dugi lampahipun
sanadyan jumênêng sultan
pan dèrèng eca ing galih

warnanên ing dalunira
amarêngi nuju ing têngah wêngi
dyan lolos wau Sèh Jangkung
datan pamitan garwa
mung anggugu ing sêdya lan ciptanipun
dadya ambyur ing samodra
mung nunggang krambil kêkalih

tan kantênan tujunira
anut umbak binuncang kadya ardi
asilêman anèng ranu
cat silêm cat katingal
amung anut ilining umbak lan arus
sangang sasi laminira
nèng Crêbon nulya anggisik

yèn enjang dhedhe dharatan
lamun dalu ambyur sagara malih
krambil kalih datan kantun
byar enjang nulya mêntas
lamun wayah bêdhug anèng toya kungkum
sabên dina datan pêgat
Sèh Jangkung amindha druwis

kawuwusa kang tinilar
garwanira Sèh Jangkung anggarbini
wus prapta ing mangsanipun
babar mijil wanodya
kangjêng sultan katuran wikan gya rawuh
suka dènnya darbe wayah
samana dupi umèksi

nèng dalême putranira
nulya tanya wau dhatêng sang dèwi
dhuh ratu ingsun tan dulu
nèng ngêndi lakinira
aturipun sang rêtna sarwi wotsantun
pukulun mantu paduka
wus pitung ri dènnya anis

dalu kesah tanpa warta
nêdhêng ratri amba tinilar guling
jêng sultan ngandika arum
iku yoga sutanta
sun parabi Rara Sunthi dene nuju
sira pribadi nèng wisma
tinilar lakinta nini

lairnya bapa tan ana
môngka pèngêt wanodya mung pribadi
kang putra alon umatur
sumôngga karsa rama
ênêngêna Sultan Plembang kang winuwus
mangsuli ingkang ngalaya
Sèh Jangkungnèng Crêbon gisik

sang anom antuk sawarsa
dènira anèng gêgisik
nulya ana gara-gara
tiyang Crêbon samya sakit
sakit enjang sontên nis
sontên sakit enjang lampus
Jêng Sultan Crêbon mangkya
kalangkung sungkawèng galih
rintên dalu tan dhahar miwah tan nendra

kongsi antuk pitung dina
Sultan Cirêbon naritis
ing ratri antuk sasmita
tanpa warna kapiyarsi
hèh sultan sira aglis
biratên sungkawèng kalbu
ing gisik kene ana
sujanma amindha druwis
iya iku ingkang bisa nulakana

wong iku dèn timbalana
kinèn nambani wong sakit
amasthi bisa waluya
nanging yèn wus bisa bêcik
anakmu wadon iki
tarimakna ing wong mau
Sultan Crêbon saksana
janggirat wungu tumuli
bangun enjang jêng sultan nulya pinarak

sineba para ngulama
apan andhèr anèng ngarsi
kangjêng sultan angandika
hèh gandhèk sira sun tuding
nimbali marang druwis
kang nèng gisik gone iku
ana pinggir sagara
barênga lakumu mangkin
yèn tinanya ingsun bakal angrêsaya

gandhèk sakawan gya mentar
tan kawarna anèng margi
wus prapta pinggir sagara
ngupados kang mindha druwis
uluk salam tumuli
ingga ambal kaping têlu
Sèh Jangkung pan katingal
gandhèk matur sarwi taklim
dhuh ki sanak kawula apan dinuta

inggih jêng gusti kawula
Sultan Crêbon kang anuding
ngaturi dhatêng sampeyan
kinèn asarênga mami
Sèh Jangkung muwus aris
insa Allah iya mèlu
Sèh Jangkung gya lumampah
gandhèk sakawan umiring
tan kawana sampun praptèng ngarsa sultan

ngacaran lênggah satata
anulya salaman sami
Jêng Sultan Crêbon ngandika
punapa sami basuki
punapa sampun lami
gènnya wontên gisik ngriku
lan sintên ingkang nama
miwah ing pundi pêpanti
lan malihe punapa ingkang sinêdya

Sèh Jangkung nauri sabda
anèng gisik sampun lami
Sèh Jangkung nami kawula
Miyana ing wisma mami
bawah nagari Pathi
dene pikajêngan ulun
anut osiking driya
dhumatêng Hyang Suksmanadi
inggih anut punapa karsaning dhalang

Sultan Crêbon angandika
mila adhi kula mangkin
inggih badhe angrêsaya
abdi kula kathah sakit
jêngandika jampèni
ilapate wau dalu
adhi kang nambanana
larane tiyang sanagri
Ki Sèh Jangkung nanggupi ing aturira

insa Allah karsaning Hyang
kalamun kula marêngi
nyuwun toya mangkok pêthak
jêng sultan dhawuh angambil
tan dangu wus lumadi
minantran dening Sèh Jangkung
nulya wangsul katuran
ingombèkna tiyang sakit
ri saksana sinungkên tiyang kang lara

ingombèn mung sacêgukan
tiyang sakit sanagari
kawratan sami waluya
tanpa wilangan kang sakit
desa miwah nagari
waratasadaya ngunjuk
sadaya sampun mulya
kadi wingi nguni-uni
jalêr èstri kang sakit sampun waluya

jêng sultan kalangkung suka
pangulu dipun timbali
tan dangu wus praptèng ngarsa
nulya sultan ngandika ris
pangulu sira nuli
ningkahêna putraningsun
Pandhanarum Ni Rara
lan Sèh Jangkung ingkang laki
mas kawine Kuran lawan mas orean

rolas kati wawratira
palilahtup ngurus mijil
kinêpung para punggawa
akupêng santri lan modin
para santana sami
anaksèni dhaupipun
magêrsari warata
bubar kêpungannya sami
mawa brêkat ulihe sowang-sowangan

warnanên sampun alama
Sèh Jangkung nèng Crêbon nagri
lulus dènnya palakrama
kang garwa sampun garbini
praptèng môngsa anuli
babar putra mijil jalu
apêkik warnanira
jêng sultan suka ing galih
darbe wayah jalu pêkik kang suwarna

sarêng pupak pusêrira
dyan wayah nulya sang aji
akurmat marang jêng duta
môngka wiwahaning siwi
nimbali para santri
pangulu lan katibipun
arame swaranira
dikir Maulud trêbang pring
mawa slawat saringgit tiyang sajuga

kalawan saptangan sutra
kang wayah sinungan nami
Radèn Mukmin wastanira
pangulu kinèn dongani
kêtib modin ngamini
kang ambêngan wijilipun
wus angêpung prasamya
winarikan kang kandhuri
nulya bubar umantuk sowang-sowangan

warnanên Sèh Jangkung ika
krambilekalih winarni
ingkang wus môngka tunggangan
nalika ngambang jaladri
krambil ingkang satunggil
kinarya ingkang bêbêruk
ingkang satunggalira
kinarya bathok anênggih
lamun bukti bêbathok kinarya ajang

bêruk môngka pangunjukan
dhatêng Sèh Jangkung lan siwi
nêngêna ingkang carita
gantya kang winuwus malih
ing Bantên kang nagari
anèng karaman puniku
kathah têlukanira
arsa angêsur sang aji
Sultan Bantên kalangkung sungkawanira

garwa putrane jêng sultan
sadaya wus samya ngungsi
para wadya asanega
amêmpên anèng jro puri
ruhara tiyang nagri
parèstri kang mawa sunu
sadaya ngili samya
marang ardi ingkang têbih
pan rinêksa wadya sapalih nagara

kanthi èngêtira prabu
yèn raka Crêbon nagari
darbe mantu widigdaya
kasusra tuhu linuwih
jêng sultan nulya anduta
agandhèk mantri kêkalih

ingutus mring Crêbon gupuh
kawarnaa Bantên Aji
lawan Crêbon Kangjêng Sultan
kaprênah ipe sayêkti
ing Crêbon sêpuh prênahnya
kawuwusa gandhèk kalih

gêgancangan lampahipun
datan winarna ing margi
gandhèk prapta Crêbon nulya
jumujug ngarsa sang aji
dinangu marang jêng sultan
apa karyanira prapti

baya ingutus riningsun
mara umatura aglis
lakunira gita-gita
gandhèk umatur wotsari
pukulun amba dinuta
rayi paduka sang aji

ing Bantên ingkang saèstu
ngaturkên sêmbah sang aji
katura paduka nata
kaping kalih atur uning
kalamun ing ari mangkya
rayi paduka sang aji

kalangkung sungkawanipun
karantên Bantên nagari
wontên angadêg karaman
wus agêng ingkang prajurit
pawèstri sèsining praja
myang lare samya angungsi

garwa putra ri pukulun
samya ngungsi maring ardi
para wadya têtuguran
sanega nadhahi jurit
lamun kraman angrabasa
maring pura dènnya ngungsir

ing mangke rayi pukulun
darbe osik jroning galih
saking kentaring maruta
pawarta katub ing angin
lamun paduka darbea
putra mantu langkung sakti

punika lamun panuju
kaparêng karsa sang aji
kalawan putra paduka
sinaraya ing sang aji
amapag yudaning kraman
kang gung karya walangati

sarênga salampah ulun
sangêt dènira mêmêling
rayi paduka sang nata
tumut angayom mring siwi
mêmalar pitulungira
karya têntrêming nagari

têlas wau aturipun
mangkana dupi miyarsi
Jêng Sultan Crêbon sakala
ketang trêsnanirèng ari
anulya nolih ing putra
Sèh Jangkung pan sarwi angling

aris pangandikanipun
adhuh adhi kadipundi
rasaning driya andika
lamun kaparêng nanggapi
utawa têtulung sanak
karya ayuning nagari

Sèh Jangkung nèng ngarsanipun
dupi tinantun ing kapti
dening rama marsêpuhnya
andhêku umatur aris
amung sumôngga kawula
sadrêmi nglampahi tuding

bara-bara bêgjanipun
saking sihira Hyang Widhi
maring ri paduka nata
ing Bantên Sri Narapati
Sultan Crêbon duk miyarsa
aturing putra nyagahi

alêga suka ing kalbu
dadya angandika malih
prayogi adhi sarênga
wangsuling gandhèk puniki
manawa ingarsa-arsa
maring yayi Bantên Aji

sandika wau turipun
Sèh Jangkung dupi miyarsi
dhawuhira sri narendra
dadya pamit mundur aglis
kampir dalêm pamit garwa
miwah umiyat kang siwi

anggung nguswa putranipun
angarih-arih mring ari
pamit sinarayèng yuda
maring Bantên kang nagari
mung sangu babêrukira
kinarya ngunjuk nèng margi

samana wus budhal laju
kalawan gandhèk kang ngiring
pan sami nitih turôngga
gêgancangan alumaris
datan winarna ing marga
prapta jajahan nagari

Bantên sigra lampahipun
anjujug wau unggyaning
karaman dènira mapan
samêkta dènnyarsa ngungsir
marang sajroning nagara
nèng kidul têpi pasisir

praptane wau Sèh Jangkung
asru pemut muwus manis
dhuh sanak-sanak manira
apa karya mangun jurit
amêmungsuh padha rowang
bêcik rukun aywa lali

apa ta ingkang rinêbut
rinowangan andêrpati
ingsun utusaning nata
kinèn wêwarta pêpeling
mring sira aywa sikara
wruhanira dunya iki

karsane Hyang Maha Luhung
dinuma titah puniki
kanthi rukun sêsanakan
adil lan sucining ati
sapa salah bakal kalah
mangkono karsaning Widhi

rasakna pitutur ingsun
aywa angugung tyas runtik
nglimputi êninging nala
lali kalulun alalis
daluya têmah pralaya
kawasaning Maha Luwih

wong dunya kinèn arukun
pêpasihan andon bukti
tan linilan rêrêbutan
tan kurang sihirèng Widhi
sabên gêsang ana pangan
mung kamurkan ngrasa mèri

mangkana têtindhihipun
karaman dupi miyarsi
kalangkung bêndu asigra
parentah mring wadya sami
kinèn barondong sanjata
lah ta sanak-sanak mami

unine aja rinungu
wong iku amung ngapusi
angicuk-icuk mring sira
kinèn ngabêkti sang aji
lêstari dadya gadibal
lir sato dipun pasangi

mangkana kang antuk dhawuh
sigra siyaga ambêdhil
ngisèni sanjatanira
lantakan amawa mimis
tan taha ing tandangira
angawur dènnya bêdhili

rêbut rikat ing pananduk
atusan kraman bêdhili
bendrong rame swaranira
bêlêk kukuse kang bêdhil
mung ngarah janma sajuga
tanpa gêgamaning jurit

ngeca-eca nyêpêng bêruk
nadhahi tibaning mimis
kadya jinelung lêbêtnya
sabên kêbak ingkang mimis
cinipta bali sakala
kumrutug samya ngênèni

maring wau tiyangipun
kang darbe mimis pribadi
ajur mumur bathangira
kadya rinanjam ingbêdhil
wadya kraman kèh palastra
sungsun atimbun kang jisim

balasah atumpuk-undhung
pan kadya babadan pacing
Sèh Jangkung laju lampahnya
marêpêki tanpa wingwrin
tindhihing kraman sakawan
asru dènnya muwus wêngis

marentahi balanipun
kinèn barondongi bêdhil
nging labêt wus giris mulat
kèhing wadya kang ngêmasi
pandirangan netranira
gya lumayu buwang bêdhil

tindhihing kraman amêthuk
sakawan amawa bêdhil
sigra ambendrong mêngsahnya
cikat tandangnya tarampil
kongsi dangu jêng-ajêngan
nampani balining mimis

samya kabranan sadarum
sakawan kang senapati
sukunya sami kangrêman
andhoko tan bisa linggih
galasahan anèng kisma
katungka Sèh Jangkung prapti

angunus ing pêdhangipun
maca slawat lawan dhikir
he Allah ingkang kawasa
sun nigas murdaning janmi
krana ambêg aru-ara
yèn mati karya basuki

lêstari panigasipun
murda sakawan babar ji
mangkana sagunging wadya
duk mulat kang senapati
wus mati sakawan pisan
anggêgês atising ati

anulya pan sami têluk
nungkul pasrah gaman sami
Sèh Jangkung langkung narima
pan sadaya gya ingirit
arsa umanjing nagara
kawuwusa ing sang aji

saking turing dutanipun
kang saking Crêbon nagari
lamun Sèh Jangkung lampahnya
anjujug unggyaning juti
nêdya laju mangun yuda
sang nata gupuh anuding

wadya pêpilihanipun
sapalih têngga nagari
tinindhihan kadangira
wus winêling mangkat nuli
arsa bêbantu ing yuda
wus kapapag anèng margi

nulya wêwarta Sèh Jangkung
lamun karaman wus gusis
kapalane kawan pisan
uwus tinigasan sami
karining pêjah ing mangkya
samya nungkul kang umiring

parêng suka duk rumungu
dadya nulak manjing nagri
samana wau jêng sultan
sineba anèng pandhapi
katungka ing praptanira
Sèh Jangkung ingkang angirit

têtêlukan kramanipun
lawan wadya saking nagri
tinanggapan lênggahira
satata munggèng ing kursi
jêng sultan angsung pambagya
langkung panarimah mami

andika paring pitulung
karya têntrêming nagari
ambekas mungsuh kawula
baya ingkang Maha Sukci
amalês maring sihira
dèrèng sagêd kula mangkin

ngaturi kang angsul-angsul
môngka piwalêsing kang sih
punapa wontêning kula
lamun wontên dèn karsani
suwawi kapilihana
lêga sumôngga ngaturi

Sèh Jangkung aris turipun
datan rumaos sayêkti
kawula akarya potang
maring paduka sang aji
kranalah darmi kawula
nugrahanira Hyang Widhi

kagungan paduka tuhu
ingkang antuk sihing Widhi
badan kawula sumôngga
sarana amung ing lair
pan sadaya karsa Allah
bêgja cilakaning janmi

jêng sultan suka kalangkung
myarsa aturirèng siwi
SèhJangkung ingkang mangkana
marmanggung pinundhi-pundhi
sinuba-suba sunggata
miwah nulya dèn guroni

kawarna ing laminipun
Sèh Jangkung nèng Bantên nagri
sangang wulan gung binuja
sinung pondhokan nèng ngarsi
dupi wus têntrêm kang praja
Sèh Jangkung anuli pamit

maring Crêbon arsa wangsul
jinurungan ing sang aji
apan nuli sêsalaman
rangkul-rinangkulan sami
jêng sultan ngatêr lampahnya
praptèng sajawining kori

wus pamit anulya laju
Sèh Jangkung dènnya lumaris
datan kawarna ing marga
samana lampahnya prapti
anèng Cirêbon nagara
wus panggih lawan sang aji

sadaya solah tinutur
purwa wasananing jurit
Jêng Sultan Crêbon miyarsa
kalangkung sukaning galih
anutug warta winartan
Sèh Jangkung kalilan mulih

wus panggih lan garwa sunu
sami sukanira sami
dene wus manggih raharja
miwah antuk karya yêkti
bujana sakalihira
kang mêntas asmara kingkin

ya ta wau kang winilis
antarane tan winarna
nênggih Sèh Jangkung garwane
Pandhanarum ingkang nama
putranira jêng sultan
ing Crêbon kang darbe sunu
ing mangkya kataman roga

ing antara tigang ari
mangkana wau sang rêtna
saya sangêt ing gêrahe
madal sakèhing usada
tan ana kang nyarasna
japamôntra saratipun
dhêdhukun datan tumama

Jêng Sultan Crêbon sru wingit
langkung sungkawaning driya
dening putraing gêrahe
Sèh Jangkung ruditèng driya
amung pasrah Hyang Suksma
mangkana wau sang ayu
puput yuswa nulya seda

wanci dalu dènnya lalis
akarya rudah sapraja
mangkana dupi enjinge
layon sampun binarsihan
kinubur nèng astana
nunggil makame pra luhur
sidhêkahe paripurna

Sèh Jangkung dahat prihatin
ketang sihira mring putra
dene tinilar ibune
ayuswa pitulas wulan
Dyan Mukmin duk samana
dèrèng èngêt maring ibu
duk tinilar ing sedanya

samana wau Dyan Mukmin
pinundhut marang kang eyang
sinung sakawan êmbane
jalu kalawan wanita
êmbanira dyan wayah
walagang kalawun-lawun
kalis sagunging lêlara

Sèh Jangkung langkung rudatin
kawratan sihirèng garwa
tanapi maring putrane
sruning kabyatan rudita
mangkya pêpuntonira
upama wau Sèh Jangkung
dudu wali tan kawawa

nahêni sungkawèng galih
arda cuwaning wardaya
dadya binirat kabèhe
arsa milalu lêlana
anis saking jro praja
tanpa pamit mring marsêpuh
ing dalu sigra wisata

madya ratri dènira nis
Sèh Jangkung anut ing karsa
angon krêjating osike
tan ana ingkang uninga
pribadi lampahira
mung kanthi bathok lan bêruk
ginendhong sapanira

pan kadya santri musapir
ngalaya andon lêlana
datan karuwan tujune
asone anut têbanya
ri ratri lumaksana
tan miyat marga pakewuh
samana wus praptèng Kêndhal

mangidul lampahnya prapti
anèng Prêbuan saksana
bêbadra karya dhukuhe
sinung têngran Landhoh desa
minôngka pèngêtira
nalikanira wus antuk
nugrahanira Hyang Suksma

mung sèndhèn wrêksa yèn ratri
lamun siyang nambut karya
amung sawarsa lamine
datan dhahar myang anendra
èngêt ciptaning driya
inggih amung putranipun
kalisa saking lêlara

enggala agêng tumuli
winantu panjang kang yuswa
nulya nusul mring dhukuhe
makatên limrahing janma
kanggonan ing sihira
gumantung tungtunging jantung
katalèn trêsna mring putra

kang anggung karya wiyadi
salaminira tumitah
tan kêna ginggang yêktine
mangkana panglipurira
Sèh Jangkung ing wardaya
nulya karya masjitipun
ya mung môngka pasalatan

akathah tiyang dhatêngi
ingkang sami tumut wisma
wus arja padhukuhane
nanging Sèh Jangkung ing driya
dèrèng marêm samana
sumêdya arsa anglangut
mangetan ing lampahira

praptèng kidul kilèn nagri
Mataram nulya akarya
cêlak gisik dhukuhane
sinung aran Landhoh uga
kathah janma kang prapta
samya tumut anèng ngriku
wus arja wau kang desa

mung antara kalih warsi
Sèh Jangkung nulya umentar
arsa martapa karsane
anèng rawa Nglogung ika
akarya gèthèk môngka
angambang kalamun dalu
yèn siyanganèng dharatan

salira datan katawis
tinampêlan dening lintah
tan ana kang sinaruwe
kalamôngsa lir tinanya
apa durung warêga
gonmu angantup maringsun
mangkana sadina-dina

antaranira sawarsi
Sèh Jangkung karsa anyoba
marang prabawa saktine
anggêndam kang sato wana
nulya prapta sadaya
sima waraha andanu
kancil kidang lan manjangan

kêthèk lutung samya prapti
luwak rase lan garangan
asamya bêrik gêgojèg
manjangan uthik kang singat
ana ingkang kakêrah
kêthèk lutung samya gêlut
sami rencang tunggil bôngsa

Sèh Jangkung suka ningali
dadya kalangênanira
anèng wana salamine
kêkêl gumuyu asuka
mangkana solahira
andina-dina andulu
anèng wana Nglogung rawa

antuk gangsal wêlas sasi
samana gya kawênangan
dening juru wana mangke
punggawa tampingan miyat
solahira sang tapa
kalangkung dènnya angungun
Sang Mantri Krapyak duk wikan

anulya maring nagari
atur uninga ing nata
Sultan Agung Matarame
praptane nulya sumewa
ngarsaning naranata
nulya sumêmbah umatur
pukulun sri maharaja

kawula atur udani
siti Krapyak Nglogung rawa
wontên sajuga janmane
ingkang martapa nèng wana
karyane sabên rina
sato wana pinrih kumpul
anèng ngarsane sang tapa

kinèn gojèg abêbêrik
dèn adu sakarsanira
minôngka kalangênane
sakarsanira tinêkan
kêthèk lutung gêlutan
kidang sangsam adu ujung
sardula sami kêrahan

andanu pinrih abêrik
datan sawala sakarsa
anggung makatên solahe
ulun intip sabên dina
wau risang martapa
nèng têpi rawa sumungku
mulat ingkang sato wana

tanpa kanthi mung pribadi
dènnya ngêdalkên mangunah
wau sang tapa karême
Sultan Agung duk miyarsa
sigra dènnya ngandika
mantri gandhèk kang tinuduh
matur sapanêkarira

ingkang kinèn animbali
maring Logung siti rawa
nging tan sarêng ing lampahe
kalawan mantri tampingan
risang gandhèk saksana
numpak wajik lampahipun
dhawuhira sri narendra

sang tapa kinèn angirit
sarênga salampahira
wau gandhèk age-age
datan winarna ing marga
praptanira ing rawa
wana Logung unggyanipun
sang tapa tan kawistara

môngka wêlinge sang aji
kalamun bangkang sang tapa
klilan anigas murdane
pinanjêra sirahira
kewala anèng wana
mangkana ki gandhèk dangu
dènira angulatana

kang rawa dipun ubêngi
wus tita datan kapanggya
amung non ana gêgèthèk
kumambang têpining rawa
anduga yèn punika
tilas palênggahanipun
sang tapa lamun angambang

duta Mataram akongsi
sipêngira anèng wana
gangsal daluing lamine
sabên rina angupaya
wau sang mangun tapa
têka tan ana kapangguh
duk enjang sami rêmbagan

nêdya mantuk mring nagari
atur uninga ing nata
anulya budhalan age
sapraptanirèng nagara
wau kang laku duta
umarêk ngarsa sang prabu
umatur sasolahira

dhuh gusti amba tinuding
nimbali kang mangun tapa
anèng Logung pawanane
sampun prapta prênahira
nanging datan kapanggya
mung miyat gagèthèkipun
tiyange tita tan ana

gangsal dintên angulari
gwan amba sami ngupaya
datan pinanggih tiyange
amung kantun labêtira
lumahing siti cêtha
kang kinarya adu-adu
wau salwir sato wana

mangkana nata miyarsi
kalangkung pangungunira
dadya aris andikane
lah ta wis sira muliha
nganti wuri manawa
ana manèh dhawuh ingsun
ing karyanira ing benjang

jêng sultan kondur ring puri
kang seba bubar sadaya
samya mantuk mring wismane
mangsuli wau kang tapa
Sèh Jangkung anèng rawa
ki gandhèk sapungkuripun
gya malih angadu sima

sato wana agêng alit
tanapi kang sarpa naga
samya pêpulêtan kinèn
angadu karosanira
sang tapa langkung suka
dènnya miyat solahipun
minôngka pralambangira

sagunging janma kang pingging
dènira rêbut karosan
rêbut sakti apadene
supaya ingalêmbana
ngungaskên kasurannya
wau ingkang ambêg digung
adiguna lan adigang

amburu ajining dhiri
arêbut tanpa kukupan
kadi sato angkarane
tan mangarti lamun donya
tan langgêng ananira
pamardinira ing kawruh
tan liya mèt kang sanyata

ing donya mung karya kingkin
cuwaning nala kèlingan
têmah ruhara driyane
yèn ananing driyanira
inguja saya dadra
wardayanira kalimput
amburu kang datan nyata

mangkono solahing pingging
tan beda lan sato wana
saking cubluk balilune
sabên ari luru pangan
ing nala mêlang-mêlang
yèn kalirên wadhukipun
lali sihira Hyang Suksma

kang kawasa wus mikani
sambadaning gêsangira
pagene walangatine
datan kumandêl Pangeran
ingkang Maha Kawasa
kasêrêng mung rêbut unggul
ngadi-adi têmah dhustha

kamurkanirèng tyas nisthip
kêthaha andhaku samya
sajagad arsa dinarbe
pribadi tanpa ngengehan
liyan gêsang kapiran
suka mulat liyanipun
nandhang papa tanpa wêlas

janma mangkana sayêkti
dadya sêsatruning Allah
bakal nêmu pidanane
nandhang cintraka salama
ngisoring sato wana
tyasira pêtêng alimut
anggung arda puwa-puwa

kunêng wau kang winilis
mantri tampingan anganglang
anèng wana sakubênge
ngungun dènnya maksih miyat
solahira sang tapa
pan taksih kadya ing dangu
nulya lapur mring nagara

umarêk sri narapati
Sultan Agung duk sineba
anuju lawan patihe
Danurêja anèng ngarsa
Mantri Krapyak tampingan
wotsari nulya umatur
pukulun sri naranata

kawula atur udani
kang tapa sasolahira
tan siwah nguni-unine
angadu kang sato wana
anèng têpining rawa
mawarna sato ingadu
malah wêwah kèh taksaka

gêng-agêng samya kajodhi
pinardi angadu yasa
pêpulêtan langkung rame
makatên karênanira
sang tapa sabên dina
pukulun sang maha prabu
punapa tan tinimbalan

jêng sultan ngungun miyarsi
nawung duka srêng ngandika
dhumatêng kyana patihe
hèh patih sira mangkata
pribadi mawa bala
cêkêlên wong kumalungkung
anèng wana ngrawa Krapyak

yèn andaga aywa wigih
dosa maring jênêng ingwang
patènana ywa kasuwèn
tigasên murdane pisan
tanjirên anèng wana
nanging kalamun miturut
ajènana kang prayoga

sandika aturing patih
wotsari lèngsèr undurnya
sigra matah nayakane
prajurit pilihanira
kinèn sami siyaga
anganthi bupati têlu
kang totos ing yudanira

wus winartan kang wigati
dinuta mring sri narendra
maring rawa Logung gone
wana Krapyak prênahira
salèring Sokawatya
dupi sawega sadarum
gangsal atus wadyanira

sakawan gêdhuging jurit
anulya budhal saksana
langkung gumuruh swarane
datan kawarna ing marga
dupi prapta prênahnya
ing wana Krapyak jumujug
ing Logung rawa winarna

Sèh Jangkung osik ing galih
bêcik apa lumawana
marang ratu kuwasane
prayoga nut raganingwang
bêja cilakèng badan
mung Allah kang Maha Agung
kang paring sadayanira

ngiras ingsun arsa uning
maring ratu ing Mataram
manawa dadi bêcike
jêng sultan ing suwurira
ratu sudibya tama
ambêg santa martèng sadu
tuhu pangayomanira

kêkasihing Maha Suci
wus mijil ingkang mangunah
baya waliullah mangke
Sèh Jangkung dadya ngatingal
nèng gèthèk angathingkrang
kya patih mulat agupuh
dènira nguluki salam

nulya winangsulan aglis
Sèh Jangkung tata silanya
kadya ngurmati isthane
wus panggih gya sêsalaman
patih nulya ngandika
dhawuhkên timbalanipun
Sultan Agung ing Mataram

kyai manira tinuding
jêng sultan nagri Mataram
karênan miyarsakake
ing wartane pakênira
lêlangên anèng wana
masesa sato wana gung
tuhu palaling Hyang Suksma

mring pakênira sayêkti
marmanira sri narendra
kayungyun ing panggalihe
arsa panggih pakênira
tinimbalan mring praja
arsa têpung sang aprabu
kalawan ing pakênira

lamun datan ana kawis
sarênga lawan manira
wangsul manira ing mangke
angirit ing pakênira
sumewa sri narendra
malêbèng nagri Matarum
aywanggung awacak driya

Sèh Jangkung aturira ris
dhuh sang patih kang sudibya
ulun sumôngga karsane
kadarpaning badan amba
têdhaking sudra papa
yêkti nugraha pinangguh
dene piniji narendra

sudibya anyakrawati
ambêk santa paramarta
kasusra ing ngalam kabèh
datan pisan amêngkanga
badan amung sapala
yèn puguh karsaning ratu
dosa ing Allah Tangala

sang ratu tuhu sinung sih
wahyu hidayating Allah
marma mung jurung karsane
têlas ature sang tapa
kyana patih miyarsa
kalangkung trusthaning kalbu
gya sinung ingkang turôngga

môngka titihan sang yogi
gya budhalkên wadyabala
gumuruh anèng margane
ing marga datan winarna
mangkana dupi prapta
anèng praja ing Mantarum
anjujug nèng kapatihan

binujakrama mênuhi
kya patih wus atur wikan
maring sang nata unjuke
sang tapa gya tinimbalan
manjing ing purantara
nèng panêpèn dènnya pangguh
mung sami pribadinira

tan ana ingkang sumiwi
karsanira sri narendra
arsa amêntog ngèlmune
dadya bantah kalihira
jêdhug buntasing nala
tan ana kuciwèng sêmu
ababag lawan sang nata

pêntoging ngèlmu wus mupit
ing tekad sampun anunggal
lawan Pangeran jatine
sang nata langkung sukanya
rumasa antuk rowang
marma karênan sang prabu
mangkya dhawuhirèng nata

datan winarna ing tulis
dènira sami bantahan
sang nata lawan tamune
mung saking udanagara
lamun kapadhan karsa
prasêtyanira sang mulku
angalap kadang sang tapa

dene enjangnya sang aji
dhawuh maring patihira
lamun sang nata karsane
Sèh Jangkung arsa tinriman
dhaup kadang wanudya
kang bakyu ing prênahipun
Rêtna Jinoli kang nama

kinèn samapta ki patih
uparêngganing wiwaha
badhe tumêka dhaupe
Sèh Jangkung lawan sang rêtna
patih matur sandika
mangkana datan winuwus
dènira atata-tata

dupi samapta piranti
Sèh Jangkung nulya dhaupnya
lawan sang rêtna èstune
anèng jroning dhatulaya
ing waktu ijapira
sang rêtna nulya pinêthuk
panggih anèng kapatihan

dadya pamiwahan ngênting
anèng dalêm kapatihan
anêkakkên kasukane
sagunging para nayaka
agung alit sadaya
kinêtog kasukanipun
pilih-pilih unggyanira

samana ingkang winarni
dangune mangun kasukan
ana ing kapatihane
bujana miwah ndrawina
sarimpi lan bêdhaya
pra punggawa samya tayub
kanthi ascaryaning driya

Sèh Jangkung pikramanipun
lawan Dyah Rêtna Jinoli
kalangkung sinuba-suba
bujanane amênuhi
siyang dalu gung kasukan
tandhaknya kathah rêspati

endah miwah ayu-ayu
tanna kuciwa kang warni
anggung akarya wigêna
lêlewane milangoni
kèh mantri samya kagiwang
ketang manisirèng lathi

kèwêsing wiraga mungguh
sindhène kadya sundari
kèh priya poyang-payingan
kamayangan samya kingkin
mulat sulistyaning warna
wus jamake pra taruni

kawilut mulat kang balut
yèn angliring kadya thathit
tumanêm tungtunging nala
kèh kapranan samya ngibing
ketang wulanguning driya
ronggènge amulêt ati

modin lali nabuh bêdhug
kaji buwang srêban aglis
ngêlus-êlus gundhulira
sêbut astagpirulahi
dene ta nora kayaa
ayu têmên wong puniki

Danurêja gone nayub
tigang dalu tigang ari
kongsi sapasar bujana
myarsa langên gôngsa ringgit
babêksan para wanita
bêdhaya kalawan srimpi

samana bubaran sampun
dènira misukèng dasih
kang pangantèn sih-nisihan
tan ana sawalèng galih
atut rukun sakalihan
sang nata suka ing galih

wêwah sihira sang prabu
dhatêng Sèh Jangkung ing galih
kinadang-kadang satata
Sèh Jangkung makatên ugi
sumungkêmira ing nata
anrus tanpa walangati

tigang wulan laminipun
yèn malêm Sukra sang aji
nimbali para ngulama
Sèh Jangkung ingkang piniji
ambawani ing rêrasan
rasaning ngèlmu sajati

urip nèng dunya satuhu
kongsi wêkasaning mati
ywa kongsi samar pamawas
waspada ing lair batin
rahayu ing kene kana
aywa kongsi nandhang wèsthi

wèsthi mrih utamanipun
utamèng donya lan akir
tan was-uwas jroning nala
nalika mancat alalis
lalis nir kabating tingal
tingal kang waspadèng Widhi

jêng sultan ngandika arum
hèh kakang Sèh Jangkung nênggih
manawa kakang sambada
gih uga ingsun pasrahi
salèring gunung punika
kidulipun kali Lusi

pun kakang prentah sadarum
môngsa boronga puniki
dadosa andêl manira
pêndhak Mulud seba mriki
dugia salaminira
tumurun mring putra siwi

Sèh Jangkung alon umatur
pan sarwi amangastuti
asangêt pamopo amba
anampi pasihan gusti
inggih kadamêl punapa
aglar gih mêngku nagari

sabên dintên pados mungsuh
datan ngenakakên ati
pantês agênging padharan
yèn pun tuwuk dènnya bukti
lan malihe kauripan
botên umur sèwu warsi

mung Nabi Adam puniku
ingkang umur sèwu warsi
upami ing badan kita
mêlulu andamêl tai
angratanana pakaryan
karya ingkang mamrih sukci

punika atur pun ulun
yèn jêng sultan amarêngi
wontên panuwun kawula
dhusun kang ulun dhodhoki
pan salawe kathahira
amba nuwun ing jêng gusti

dhusun Landhoh ingkang catur
amba suwun ing jêng gusti
wontên malih tunggilira
Miyana keringan nênggih
pitunipun Pajenggotan
wolu dhusun Sitiabrit

sanganipun dhusun Gadhu
sadasa ing Bontos dèsi
sawêlas pun Sukalila
kalih wêlas dhusun Kantil
Sokasumbêr tiga wêlas
kawan wêlasipun malih

Wanakusuma kang dhusun
gangsal wêlas Jrambah nênggih
nêmbêlas Jêmbêr kang desa
pitulase dhusun Ngêpring
wolulas dhusun Dêrmaya
sangalas Thuwaran dèsi

kalih dasa Watulunyu
sêlikur ing Krapyak nênggih
kalih likur Mêndho ika
tiga likur ing Widuri
kawan litur ing Panjunan
Gêbanganom jangkêp dèsi

jêng sultan ngandika arum
sun jurungi kakang yêkti
sira kakang datan arsa
ingsun pasrahi nagari
mung dhusun salawe ika
ingsun yêkti amarêngi

lawan malih kakang Jangkung
ingsun paringi palinggih
jumênênga panêmbahan
anèng Landhoh punang dèsi
dhusun salawe kanthinya
kakang Jangkung kang darbèni

sampun dadya lênggahipun
tumurun mring putra siwi
dadia pusakanira
Sèh Jangkung umatur aris
asangêt panuwun amba
pasihanira narpati

kalayan ta malihipun
bilih parêng karsa aji
amung ing turun kawula
jêng sultan paringa idi
sagêd dipun ngidènana
kamirahan paduka ji

lêstantunipun tinunggu
dadya têdhane salami
wau salangkung kang desa
sakadaripun pribadi
tuwuka kang dipun têdha
sandhang sampun anyênyilih

upami ta sugih pungkur
kadang warganira sami
datan kêna linalia
tan wurung nêmahi lalis
gumluntunging jisimira
tan wurung pinêndhêm bumi

bosok nèng siti wus ajur
rohira datan katawis
kajawi kang wus waspada
waspada unggyaning pati
ragane tan bosok baya
kawêngku karsa pribadi

punika janma linuhung
pan botên rumaos mati
kewalya ngalih panggonan
alamipun duk ing nguni
mulya-mulyaning ngagêsang
datan ana kawis-kawis

jêng sultan mèsêm lingnya rum
ingsun yakti angamini
pan inggih karsanta kakang
sadaya sun nambani
kangjêng sultan dhawuh sigra
maring sakèhing bupati

tanapi para tumênggung
môncanagara pasisir
kabèh padha èstokêna
dene waktu dina iki
kakang Jangkung ingsun angkat
nama panêmbahan iki

sarta ing saturunipun
tumêka putune ugi
anama radèn prasamya
sakèhe para bupati
nêmbah sandika turira
sadaya nêdya ngastuti

putra santana sadarum
tuwin bôngsa dêmang mantri
prasamya nêmbah sadaya
dhatêng Ki Sèh Jangkung nênggih
margi dhawuhe jêng sultan
gènipun wau ngurmati

jêng sultan lingira arum
kakang Jangkung benjing-enjing
pan samya kesah mring Mêkah
lajêng dhatêng Ngêrum nagri
karana sun myarsa warta
yèn Raja Ngêrum nagari

Iman Sapingi kang tutur
yèn badhe nêkani mriki
sarta mawi bêkta bala
arsa ambêdhah Mantawis
marma karsèng sun ing mangkya
arsa prapta andhingini

Sèh Jangkung ing aturipun
sampun gusti walanggalih
yèn Raja Ngêrum kewala
kula sagah bantah ngèlmi
inggih pundi kang kasoran
amasthi kaukum pati

yèn ngabên digjayanipun
paduka tan kirang sakti
yèn bantah ngèlmi kawula
punapa sagêd nimbangi
wus têtêp kakêncanira
nulya abubaran sami

mangkana labuhanipun
Jêng Sultan Anyakrawati
dènira paring nugraha
marang Sèh Jangkung ing nguni
sawusnya nyata titiknya
kalamun janma linuwih

rinakêt myang sinakayun
dadya ipe sêpuh nuli
pinaringan bumi desa
tumurun putra lan siwi
sinung dalajat utama
dadya pêpundhèning Jawi

tyasira langkung sumungku
labuh têkèng baya pati
kinathik maring sang nata
kinanthi anranging wèsthi
lara lapa praptèng lena
sayuk ing lair myang batin

rumêksa miwah mituhu
dadya lamaking nagari
lêgawa dadia wadal
sêtyane Sèh Jangkung nguni
karoban sihing narendra
sinarah karsane yêkti

ing driya tan rangu-rangu
mangkono tuladha yêkti
kautamaning narendra
tan amatah maring janmi
sadurunge sung nugraha
baya tan sêtya ing batin

prayitnan kula linuhung
dinadar kagunan yêkti
waspadaning nata dibya
patitis tan mindho kardi
wau ta duk enjangira
sang nata sampun miranti

wus caos wau Sèh Jangkung
sigra budhalira kalih
umêsat marang ing Mêkah
datan kawarna ing margi
wus panggih imam sakawan
sami parêpatan nuli

Sapingi Maliki sampun
sêsalaman wau kalih
Sultan Agung aturira
dhumatêng para imami
mila kula gita-gita
umarêk prapta ing ngriki

minta pawarta saèstu
punapa Ngêrum Sang Aji
arsa ambêdhah mring Jawa
manah kula langkung watir
karasa datan sakeca
Imam Sapingi nauri

saking pamirêng satuhu
Jêng Raja Ngêrum wus mranti
wadyabala sikêp yuda
kang arsa dinuta sami
ambêdhah ing tanah Jawa
kula amung angamini

Sultan Agung aturipun
lamun makatên prayogi
kula manggihi jêng raja
supadya wurung ing galih
para imam aturira
kalangkung jumurung sami

gya pamit Jêng Sultan Agung
jinurungan wau kalih
sêsalaman nulya mêsat
sang kalih praptèng nagari
ing Ngêrum amindha sudra
abusana kadi druwis

sami jujug ngalun-alun
Ki Sèh Jangkung bêkta têlik
jêng sultan anêpang walang
Sèh Jangkung ingkang bêktani
anuju raja pinarak
ing Ngêrum pêpêkan sami

punggawa aglar supênuh
Jêng Raja Ngêrum mriksani
maring kalih mindha warna
kadi druwis angupadi
mêncak walang katingalan
dening ing Ngêrum Sang Aji

tyasira asmu kayungyun
sarwi ngunandikèng galih
wong loro iku ta baya
dudu wong Ngêrum katawis
busana miwah warnanya
ngupaya apa wong kalih

Jêng Raja Ngêrum gya dhawuh
marang risang kyana patih
hèh patih ingsun tumingal
ika ana wong kêkalih
timbalana ngarsaningwang
arsa sun tanya mrih manis

kyana patih gya utusan aglis
animbali wau wong kalihnya
amatah karo mantrine
samana sampun pangguh
duta nata wau wong kalih
gya sami lumaksana
wus umarêk ngayun
anèng ngabyantara nata
Sultan Agung miwah Sèh Jangkung wus prapti
ana ing pasewakan

Sultan Agung wus lênggah nèng ngarsi
mung Sèh Jangkung sih ngadêg nèng wuntat
nulya sinêndhal patihe
ingajak jajar lungguh
sampun sami lênggah kêkalih
anèng ngarsa narendra
wau raja ing Rum
aris pangandikanira
lah ta sira wong ngêndi dene kaèksi
pan dudu wadyaningwang

Sultan Agung nulya matur aris
kula kalih tiyang tanah Jawa
ing Mataram nagarane
ing karya mung aluru
mêncak walang ingkang prayogi
kinarya pakan gêmak
gih kagunganipun
Sultan Agung ing Mantaram
môngka loloh paksi puyuh tanah Jawi
kagunganing narendra

sampun têlas walang tanah Jawi
kangge loloh puyuhe jêng sultan
marmamba prapta ing mangke
ing ngriki angaluru
nagri tuwan inggih manawi
maksih kathah kang walang
ingkang agêng bandhut
Raja Ngêrum angandika
wayah apa gonmu mlaku pirang sasi
tumêka prajaningwang

Sultan Agung gya umatur aris
wau enjang gwan kula lumampah
wanci makatên praptane
kados pukul sapuluh
Raja Ngêrum ngandika malih
Sultan Agung Mantaram
iku amisuwur
sapira ing dêdêgira
apa dhuwur apa gêdhe apa cilik
dene bangêt kuwasa

iya bakal manira lurugi
patih ingsun ingkang ingsun duta
besuk sasi ngarêp kiye
patih bakal lumaku
gawa bala lawan prajurit
marma kinèn sadhiya
bètèng ingkang dhuwur
sarta manèh gapuranya
prajurite aja kongsi nguciwani
mungsuh lan wadyaningwang

Sultan Agung dadya matur aris
gih prayogi matur gusti kula
benjang yèn kula mantuke
wataknya Sultan Agung
kados botên kagèt ing galih
nadyan dipun kêrigna
prajurit ing Ngêrum
ngêbakana tanah Jawa
gusti kula Sultan Agung datan ngungsi
baya mandar abingah

kang pinuji siyang lawan latri
Sultan Agung sagêda mungsuhan
lan nagri kang gêdhe-gêdhe
yèn makatên amungsuh
Raja Ngêrum baboning nagri
mendah gènira bingah
kathah saguhipun
sampun lama datan aprang
pra bupati sakathahe tanah Jawi
suyut ajrih mring sultan

sampun mungsuh kalih gusti mami
dawêg bantaha kalawan kawula
sampun raja age-age
nungkulkên ing Mantarum
inggih kula lamun kajodhi
angabên kadigdayan
kalayan sang prabu
nadyan kula amung rencang
Sultan Agung sampun prêcaya mring mami
ruwêt rêntênging praja

agêngipun sultan ing Mantawis
inggih sami kalayan kawula
tan wontên wau kacèke
tan andhap datan dhuwur
botên agêng miwah tan alit
nyamlêng sami kawula
tan gèsèh sarambut
sultan ngakên saudara
lamun wontên mungsuh kang arsa nêkani
kula kang mukul yuda

lamun kula kawon ing ajurit
Sultan Agung prasasat wus kalah
inggih punika èstune
Raja Ngêrum arêngu
netra andik wuwusnya wêngis
idêp angada-ada
jaja bang sêsumung
kadya sinipi dukanya
lah ta patih iku cêkêlên dèn aglis
wong loro bandanana

patih sigra angadêg tumuli
Ki Sèh Jangkung arsa ingayatan
sarêng ngêthawe astane
Sèh Jangkung kêthunipun
dipun putêr anganan ngering
patih dhawah kalumah
Raja Ngêrum wau
arsa nubruk mring jêng sultan
Sultan Agung kêthunya pinutêr aglis
Raja Ngêrum gya dhawah

kang pinucung raja lawan patihipun
sarwi jumpalikan
gumalundhung tiyang kalih
molak-malik amubêng kadya gangsingan

mungsuhipun patih lawan Ki Sèh Jangkung
raja lawan sultan
kêthu mêksih dèn putêri
raja patih sami sêsêr ubêngira

punggawa gung kang sami nangkil nèng ngayun
bupati satriya
tumênggung dêmang lan mantri
arya rôngga santana prajuritira

samya kumprung tan ana sêdya têtulung
mung mlongo kewala
tyasira kêkês sêmu jrih
kaprabawa agêtêr sariranira

samikêju tan ana kang darbe bayu
lir tinêbak sima
sami biyas muka lutih
pangrasane kadya datan darbe karkat

mangu-mangu patih lawan Raja Ngêrum
sami nuwun tobat
saking sayah molak-malik
babak bunyak sariranira sadaya

bathukipun ki patih bênjut sabluluk
katatab ing cagak
mangkana jêng sultan nênggih
sêmu wêlas ningali Ngêrum Sang Raja

kêthunipun jêng sultan lawan Sèh Jangkung
sigra kinèndêlan
wus lêrêm kang niba tangi
raja patih marêk arsa nguswa pada

Sultan Agung enggal nyandhak astanipun
gya sami salaman
jêng raja gya ngacarani
manjing pura sang kalih akanthèn asta

Ki Sèh Jangkung kinanthi ing astanipun
lawan kyana patya
umiring manjing ing puri
dhatulaya wus siyaga pambujana

Raja Ngêrum samya tata lênggahipun
aris aturira
maring kang namur kêkalih
yèn makatên paduka Sultan Mataram

Sultan Agung nauri sabdanya arum
inggih kula Sultan
Agung ing nagri Mantawis
ingkang dhèrèk punika ipe kawula

prênah sêpuh namanipun Ki Sèh Jangkung
nulya kinèn lênggah
jajar pinarak ing kursi
Raja Ngêrum manthuk-manthuk aturira

yèn kadyèku tan siyos ulun anglurug
dene sampun panggya
lawan paduka nèng ngriki
nuwun tobat nungkul dhatêng ing paduka

anak putu sampun ngantos kamipurun
têdhaknya jêng sultan
aturnya jêng sultan aris
angamini kawula wau pratignya

kang dhumawuh saking sihira sang prabu
mung panuwun kula
datan kumêdah mêngkoni
praja tuwan awèta dados pamitran

malihipun manawi karsa panuju
mung nuwun kawula
lamun wontên tiyang khaji
maring Mêkah juwarah saking Ngajawa

ingkang sangu katêlasan anèng purug
jêng raja tulunga
kinarya sarana mulih
Raja Ngêrum sumagah sukèng tyasira

tan winuwus solahira Sultan Agung
nèng Ngêrum nagara
tri ratri anggung anggusthi
bujakrama bawa rasaning sopana

Raja Ngêrum samana jêjulukipun
Sri Tasangsul Ngalam
ambêgira sadubudi
wus anutug dènira ambujakrama

Sultan Agung gya pamit arsa akondur
nulya sêsalaman
Sèh Jangkung dhèrèk nganthuki
bidhalipun mêsat marang Mêkah samya

pan wus pangguh para imam ingkang catur
wêwarta solahnya
miwiti praptèng mêkasi
yèn ing mangkya Raja Rum sampun prasêtya

sampun takluk pratignya saturun-turun
jêng sultan mung minta
pitulungira sang aji
lamun ana wong Jawa kurang sangunya

kang manungku mring Mêkah sujarahipun
sampun sinagahan
para imam suka sami
malah Imam Sapingi alon lingira

nadyan wau jêng raja nagari Ngêrum
supe sagahira
dènnyarsa têtulung janmi
kang kurangan sarating sangu antuknya

myang tan dhawuh paring ing pitulungipun
kula inggih sagah
sakèh janma ingkang mriki
kêkurangan sangune tambangan marga

kaji sagung jêr purun asung awêruh
para imam samya
kawasa andhêdhawuhi
mring wong Mêkah suka sangu sakadarnya

marmanipun jêng sultan ywa rangu-rangu
sumêlang ing driya
sagunging wong munggah kaji
datan kongsi kadrawasan lampahira

dangu-dangu jêng sultan dènnya arêmbug
lawan para Imam
Sapingi lawan Kanapi
myang Kambali Maliki sakawan pisan

kanêmipun jêng sultan lawan Sèh Jangkung
gènnya gunêm rasa
ngèlmu pêpuntoning pati
kongsi jêdhug mupakat pamanggihira

Sultan Agung ngandika têtanya arum
punapa kenginga
têmbe lamun praptèng wanci
wapat minta kinubur nèng praja Mêkah

botênipun nèng Madinah yèn panuju
mrih sucining tanah
antuka ingkang prayogi
Kangjêng Imam Sapingi aris turira

yèn ta lamun jêng sultan seda nèng purug
tan sae tinilar
tanah Jawa wuri-wuri
sintên ingkang dèn uri-uri ing wuntat

tan liyan mung jêng sultan pribadi pungkur
ngungkuli pra wayah
buyut canggah ingkang wuri
badhe têmah tanah Jawa kathetheran

kula tuhu datan nyuwawèni kayun
nênggih tanah Jawa
wontên sitine kang suci
kadi ngriki dèrèng wuninga jêng sultan

êlèripun rêdi gamping siti mungkur
nênggih Girilaya
prayogi dipun priksani
lamun wangi gandane wau kang lêmah

tandhanipun siti kubur kang pakantuk
nèng pucaking arga
sitine lêmbat awangi
gih punika kang yogya kinarya makam

lamun kondur prayogi dipun pituhu
mariksa ing prênah
Sultan Agung nulya pamit
jinurungan gya mungkur kalih sing Mêkah

Sultan Agung nulya mêsat
lan Sèh Jangkung arsa kondur ngajawi
datan winarna nèng ênu
wus praptèng tanah Jawa
jajahaning praja Mataram kang kidul
anjajah pasisir prapta
gunung gamping dèn ulari

wus panggya nulya mring arga
Girilaya salèring gunung gamping
tinupiksa sitinipun
inggih lêrês anggônda
arum wangi angambar apindha ratus
Sèh Jangkung matur jêng sultan
kadi lêrês ingkang siti

ardi punika anggônda
arum ngambar saèstu aprayogi
lamun kinaryaa kubur
tan sisip sabdanira
Kyai Imam Sapingi pituduhipun
jêng sultan lêga galihnya
nênggih wau ing Magiri

amung cuwaning jêng sultan
dene sêpên toyanira kang ardi
nulya mandhap kalihipun
kilèn sukuning arga
anèng sumbêr toyanira langkung agung
jêng sultan luwih kawasa
angudi ilining warih

sagêda munggah mring arga
praptèng pucak minôngka anoyani
ngubêngi wau kang gunung
samana kangjêng sultan
kawanguran dening lare angèn rubung
mulat tingkahnya jêng sultan
dènnya mrih ilining warih

raryangon samirêrasan
lan rowange mangkana dènira ngling
apa bisa amandhuwur
toya saking ing ngandhap
jaman apa ana banyu bisa nungsung
milia munggah ing arga
kaya karêpe wong iki

Sultan Agung nulya salat
rong rakangat nyênyuwun mring Hyang Widhi
kalayan wau Sèh Jangkung
pan inggih dhèrèk salat
kajat jati nênuwun marang Hyang Agung
gustiku Allah Tangala
sagêda anambadani

asangêt wirang kawula
pan cineda dening raryangèn sami
mangkana panuwunipun
katrima kalihira
Ki Sèh Jangkung anggarit lawan cisipun
munggah tinurut ing toya
rumangsang minggah ing ardi

Sultan Agung anèng sêndhang
lir anyêbul kang toya mrih umili
anurut garis Sèh Jangkung
toya kêmrawak enggal
menggak-menggok dènnya garis ngampat laku
margi mènèk lampahira
punika purwaning nguni

marma kongsi praptèng mangkya
ing Magiri lèpènira manginggil
pasarean Sultan Agung
kuwasa jagat Jawa
nora nana bêbasan inganak anung
ngungkuli bapa myang eyang
buyut canggah dèn ungkuli

Sultan Agung andikanya
dhatêng raka Ki Sèh Jangkung ing benjing
kakang lamun seda tumut
kinubur lawan ingwang
anèng ngriki dene tumut bakalipun
Sèh Jangkung alon turira
siti Landhoh kula pilih

sanadyan praptèng pralaya
dhusun Landhoh ingkang amba rêmêni
baya ngriku tapêlipun
nalika ananira
asal siti bêbuka ing purwanipun
botên kenging ngowah-owah
punapa asaling lami

Sultan Agung andikanya
gih sumôngga karsa kakang pribadi
rare angon kathahipun
watawis kalih dasa
samya gujêng ting cêkakak wuwusipun
kakèkne tan kênèng ngina
bisa nungsungêna warih

lare angon sami kesah
Sultan Agung nulya kondur Mantawis
sakêdhap pan sampun rawuh
pinêthuk ingkang garwa
Ki Sèh Jangkung ingkang garwa ugi mêthuk
anulya samya pinarak
kang garwa sultan ngabêkti

sarwi matur awotsêkar
dene lami tindak paduka gusti
kantos wontên pitung dalu
Sultan Agung ngandika
iya lawas manira ana ing Ngêrum
Sang Raja Tasangsul Ngalam
wus kasor pêrang lan mami

sun lurugi lan si kakang
kakang Jangkung kang nglawan maring patih
ingsun mungsuh rajanipun
samya ijèn kewala
Raja Ngêrum ing mêngko pan uwus nungkul
yèn ta ingsun nglilanana
nulya seba ing Mantawis

dadi ingsun tanpa ngrasa
Raja Ngêrum babone para aji
anane janma sadarum
ing Ngêrum bibitira
dadi ingsun nalar ingkang tanpa kusur
nora wurung nêmu halat
kasiku marang Hyang Widhi

kangjêng sultan nulya mrih mêmanis
manjing pura bibar kang sumewa
Sèh Jangkung mring pondhokane
kunêng wau winuwus
Ki Sèh Jangkung rêmbagan nuli
kalawan ingkang garwa
tinantun ing kayun
yayi priye karsanira
iya ingong bakal pamitan amulih
maring rinta jêng sultan

sabab iku wus lawas wak mami
enak-enak nèng nagri Mataram
wus ana sangang sasine
awakku kongsi lêmu
esuk-esuk tan nyambut kardi
anggung sinuba-suba
sabên dinanipun
mring arimu kangjêng sultan
kadiparan wêkasaning dina wuri
enak dhukuh priyôngga

pan akêrêp dadya gawe iki
nora enak amangan cadhongan
enak budi kaskil dhewe
apa sakadaripun
pan ngaurip aywa amelik
marang ing kasugihan
lwih sinandhang iku
cukupa ingkang pinangan
aywa kongsi utang sêlang jroning urip
aja tindak bêlasar

yèn wong sugih ing donya puniki
akèh lali mring Pangeranira
iya kibir pangucape
têtela dhawuhipun
Kangjêng Nabi Muhkamad nguni
mustapa rasulolah
utusan Hyang Agung
dhawuhe têlung prakara
siji drajat loro donya têlu ngèlmi
apan mêndêmi samya

lah kapriye karsanira yayi
apa mèlu mulih marang ingwang
apa kari anèng kene
kang rayi alon matur
inggih èstu tut wingking laki
dhatêng pundi purugnya
datan arsa kantun
kawula dhèrèk kewala
wus masthine wanodya tumut ing laki
nglakoni prentahira

ingkang raka anauri aris
yèn mangkono lêga tyas manira
gonku arsa pamitane
Jêng Gusti Sultan Agung
kunêng dalu wuwusên enjing
Sèh Jangkung lan kang garwa
sowan jro kadhatun
jêng sultan nuju pinarak
dipun adhêp pra santana anèng ngarsi
atap andhèr sap-sapan

Ki Sèh Jangkung ingacaran kursi
sampun lênggah saha aprênata
kaprênah anèng keringe
Sèh Jangkung alon matur
kangjêng sultan bilih marêngi
karsa paduka nata
kawula anuwun
pamit mantuk ing Miyana
sampun lami gèn kula wontên ing ngriki
sangang wulan laminya

ingkang bakyu Dyah Rêtna Jinoli
kêdah tumut saantuk kawula
tan purun katilar dhewe
jêng sultan gujêngipun
sarwi angling anèh puniki
wontêne palakrama
yêkti runtung-runtung
lakirabi namanira
namung rabi dhatêng sasêdyaning èstri
donya ngakeratira

benjang paran kakang budhal sami
Ki Sèh Jangkung alon aturira
dintên punika kang sae
jêng sultan sigra dhawuh
animbali mantri sinêlir
sadasa kathahira
saha tiyang pikul
kathahipun kawan dasa
gunggungipun pakathik ingkang umiring
satus sakawan dasa

kangjêng sultan nulya ngandika ris
kakang Jangkung ingsun titip mangkya
kadang ingwang sajugane
arsa pisah lan ingsun
sun bêktani dhalang myang ringgit
saput parantinira
miwah ingkang sangu
sèwu ringgit kathahira
êmbanipun sakawan lan para nyai
pandhe mranggi lan tandhak

kalih dasa rêmbatan kang mawi
bêkakase kakang bok sadaya
kajawi gôngsa wayange
kalawan kothakipun
wus sadhiya anèng ing ngarsi
mantrinipun sadasa
numpak kudanipun
gunggung kuda kawan dasa
Ki Sèh Jangkung ingkang badhe dèn tumpaki
lêmbu titihanira

nulya pamit ki sèh dèn lilani
dyan salaman kalayan jêng sultan
mung salamêt salamine
dyah ayu pamit sampun
mring kang rayi ngandika aris
sultan ingong umangkat
slamêta nèng dlanggung
jêng sultan nauri sabda
iya kakang bok ayu slamêta margi
prapta dunung sinêdya

pan bisaa tinêkan ing kapti
para garwa miwah putra nata
dhèrèk mijil nguntapake
dumugi ngalun-alun
gya rangkulan wau sang aji
lan raka sang dyah rêtna
ngêmbêng waspanipun
anulya nitih jêmpana
sigra bidhal Sèh Jangkung angiring wuri
nitih lêmbu lampahnya

ya ta laju lampahirèng margi
ngalèr ngetan wau purugira
duk samana ing jamane
dèrèng wontên marga gung
inggih wontên mung marga lit
kathah simpanganira
ingkang karya bingung
begalan marga akathah
wana kêtêl tur kathah sima baribin
andaka angrubeda

langkung rêmbên lampahirèng margi
sabab kanthi ambêkta wanodya
miwah akèh gotongane
yèn sayah ingkang mikul
dadya lêrêm têngah wanadri
karya tarup plêrêman
asipêng sadalu
enjangira malih bidhal
tigang ari dènira sami lumaris
sarêng asar wayahnya

lêmbunira ingkang dèn tumpaki
Ki Sèh Jangkung sangêt sayahira
ambyuk kajêngklok sukune
dèn dêgakên tan purun
dèn gêbagi wus datan mosik
mêksa datan kuwawa
mangkana Sèh Jangkung
alon dènira ngandika
pan wus sayah ngajak sadhepok nèng ngriki
dhusun Landhoh kang nama

dadya lèrèh sakèh para mantri
sagung sikêp saking ing Mantaram
wus rinucat rêmbatane
kuda sadayanipun
dèn uculi kang samya nitih
mijil wau sang rêtna
samana kadulu
yasanira kangjêng sultan
wisma agêng jajar tri pelag ing warni
sangkêp sarêngganira

Ki Sèh Jangkung graita ing galih
ciptanira pinasang ing sultan
kang wisma saput praptine
asri lamun dinulu
sami tabag gêbyog ngubêngi
garogol pagêrira
mêpêki kang kayu
pakarangan palawija
karang kitri samya ngrêmbaka nêdhêngi
mangalèr adhêpira

gya masrahkên wau ingkang jagi
timbalane nata ing Mantaram
Sultan Agung ing karsane
mangkana sang rêtnayu
langkung rêsêp mulat ing panti
tan èngêt dalêmira
duk anèng Mantarum
manjing wisma salin sigra
kang busana sarwi sukanirèng galih
lajêng kraos ing driya

wau lêmbu ingkang dèn titihi
dènnya dheprok saking sayahira
mangkya katêlah namane
kang dhusun jajar wau
amèngêti wisma kang kèksi
nênggih sakèh punggawa
myang sagung pêpikul
saking Mataram prasamya
kinèn ngaso sinung pêpondhokan sami
sowang-sowang dunungnya

radèn ayu nulya amiranti
kinèn bêthak uwos sangunira
saking Mataram kathahe
wolulas dhacin wau
ulam dhèndhèng manjangan garing
sampun samêkta samya
botên luru-luru
sampun surup sang hyang surya
para mantri anulya dipun ingoni
sikêp gamêl warata

tabuh astha dhawuh babar ringgit
dhalang saking nagari Mataram
dèn anyari caritane
dhawuh lampahanipun
Kurupati dènira rabi
tiyang nonton akathah
jalu èstri wau
rare miwah ingkang tuwa
kaki-kaki nini-nini andhatêngi
tinuntun putunira

ambalabar tiyang aningali
rêbut papan margi kaanyaran
dhalang Mataram critane
tatag trangginas patut
yèn mayang Sang Parta jêmparing
Gurisa têmbangira
kathah èstri kenyut
ingkang kêdhik sêbutira
lajêng katut anggêndèr wontên ing wingking
saking sênênging driya

ya ta wau mantri ing Mantawis
pitung dina dènnya rèrèn samya
dèrèng rinilan wangsule
marmanya sikêpipun
dèn karsakna anambut kardi
adamêl wisma anyar
tuwin langgaripun
kang kinarya pasalatan
sampun dadya wisma miwah langgar alit
kunêng enjang winarna

para mantri nagari Mantawis
nuwun pamit mantuk mring Mantaram
Sèh Jangkung pangandikane
hèh mantri ing Mantarum
iya bangêt panrima mami
sira angatêrêna
marang ulih ingsun
padha slamêta nèng marga
radèn ayu paring sangu para mantri
nyaringgit bundêr rata

radèn ayu angandika aris
sira mantri matura jêng sultan
salamêt lakuku kiye
mantri nêmbah umatur
gih sandika dhawuhing gusti
dyan ayu mundhut arta
dhatêng êmbanipun
ringgit satus kawan dasa
dèn bayarkên sikêp kang saking Mantawis
sampun radin sadaya

sigra budhal mantri ing Mantawis
ingkang numpak kuda kawan dasa
rumiyin wau lampahe
kang lampah dharat kantun
alon-lonan lampah nèng wingking
tan winarna nèng marga
wus praptèng Mantarum
pra mantri caos narendra
pan pinuju siniwèng para bupati
pangeran dêmang arya

dan dumrojog cumundhuk nèng ngarsi
mangastuti bungkuk konjêm kisma
mangkana wau unjuke
dhuh gusti sang aprabu
amba sami dhèrèkkên ngiring
raka paduka dènnya
kondur maring dhusun
wilujêng anèng ing marga
tigang dintên amba rèrèh anèng margi
asipêng anèng wana

enjangira nulya bidhal malih
pan sadintên lumampah kewala
dumugi wanci asare
lêmbu titihanipun
raka tuwan panêmbahaning
kalalu sayahira
lumpuh sukunipun
ambyuk tan purun lumampah
dèn gêbagi mêksa tan purun lumaris
lajêng dhepok kewala

raka tuwan lajêng anuruti
nulya mandhok ing ngriku kewala
anulya dados pondhoke
wontên wisma kadulu
jajar tiga kang dèn lêbêti
kawrat tiyang sadaya
kang saking Matarum
dalunipun raringgitan
dhalangipun inggih kang saking ing ngriki
kang miyat langkung kathah

mila amba kantos kandhêg lami
dipun sraya ing raka paduka
mantri tiyang sadayane
kinarsakakên bantu
amêwahi griya ing jawi
pondhokan tamunira
karya langgaripun
kinarya kang pasalatan
mung punika atur kawula jêng gusti
sampun kawrat sadaya

wontên malih amba dèn sangoni
tiyang sikêp pakathik sadaya
tiyang juga nyaringgite
kinarya ingkang sangu
kangjêng sultan ngandika aris
hèh mantri sun tarima
ing karyanirèku
kabèh mau kang carita
sun tampani kadi dhêdhalang angringgit
dhasar mantri wiweka

kangjêng sultan angandika aris
dhatêng Radèn Wayana Widagda
juru gêdhong ing lungguhe
kinèn amundhut gupuh
ing busana kang para mantri
sadasa kathahira
pangadêganipun
gya cumaos anèng ngarsa
nulya dhawuh kinèn maringkên pra mantri
sadaya wus warata

ingkang prapta saking dènnya ngiring
Kangbok Ayu Jinoli Sang Rêtna
wus katrima ing lakune
padatan Sultan Agung
lamun wontên kang antuk kardi
karya lêganing driya
ginanjar wus tamtu
lêgawa kêkucahira
datan arsa sugih ing donya puniki
mung wadya piniara

kunêng wau nagari Mantawis
kawuwusa kang dhêdhepok anyar
ing kawitan wêkasane
salamine dhêdhukuh
Ki Sèh Jangkung saking Mantawis
kasêbut panêmbahan
samana misuwur
tiyang kathah mônca desa
dadya kathah ingkang sami andhatêngi
langkung gêmah dhusunnya

pandhenira dinèkèk ing ngarsi
Ki Bêrganjing pandhe namanira
dhalang anèng Banyol gone
ronggèngnya nèng lèr dhukuh
kampung Krajan arane tunggil
mranggi nèng Karangtêngah
wus sami ingatur
dhalang nami Ki Gulungan
jogètira kang nami Si Malarakik
mranggi nama Pradôngsa

kang pinucung panêmbahan laminipun
pan sampun sawarsa
nèng dhusun Landhoh winarni
sampun arja akathah tiyang kang prapta

ya ta wau kang raka nama Nyi Branjung
ing dhusun Miyana
samana wus antuk warti
yèn kang rayi wus manggon nèng Landhoh desa

dhukuh kidul miwah antuk trimanipun
kang bakyu Jêng Sultan
Agung nagari Mantawis
wus kagarwa dhatêng panêmbahan ika

Nyai Branjung kalangkung sukaning kalbu
anulya siyaga
nêdya tuwi mring kang rayi
bêkta rencang kathahipun kalih wêlas

bêktanipun durèn ingkang wolung pikul
pêlême sarêmbat
kang kalih rêmbat kuwèni
lan kaluwak kêmiri dadya sarêmbat

Nyai Branjung anèng marga tan cinatur
enggalnya wus prapta
nèng Landhoh kidul winarni
kapang-kapang pinanggih lan arinira

Ki Sèh Jangkung gya mêthuk plataran pangguh
lawan ingkang garwa
Sang Ayu Rêtna Jinoli
wus salaman pan sarwi suka pirêna

ngacaran wus tumamèng wisma alungguh
samya jêjagongan
panêmbahan muwus aris
gih bok ayu punapa sami raharja

Nyai Branjung nauri wacana arum
iya kaslamêtan
dene bisa praptèng ngriki
tuwin lawas abangêt kangên manira

durèn iku darbèkmu kang ingsun gadhuh
nuju kabênêran
ana wohe kang nyalandri
wolung pikul iya iki ingsun gawa

kang rong pikul pêlêm badhèr ingkang awuh
kuwèni têmbean
kluwak kêmiri sathithik
kanggo bumbu garwamu yèn arsa mindhang

radèn ayu nulya nyunggata kang tamu
dhahar sêsarêngan
linadosan para nyai
bakda dhahar linorodkên rencangira

Nyai Branjung dènnya wontên Landhoh kidul
tigang dasa dina
sinuba-suba kang rayi
panêmbahan kalawan ing garwanira

samana wus pamit arsa wangsulipun
sampun jinurungan
tan kocap ana ing margi
sampun prapta ing wismanira Miyana

ya ta wau nulya ganti kang winuwus
ing nagari Tuban
wontên kraman pacak baris
sampun kathah jajahan têlukanira

arsa gêmpur dhumatêng nagri Matarum
kapyarsèng jêng sultan
nulya nimbali mring patih
sampun prapta kyana patih anèng ngarsa

jêng sinuhun nulya angandika arum
lahpatih prentahna
mantri prajurit pinilih
satus bae prajurit ingkang prayoga

besuk esuk ingsun budhal maring Landhuh
pan arsa rêmbugan
lawan kakang Jangkung ugi
kyana patih sandika ing aturira

jêng sinuhun jêngkar kondur angadhatun
patih mijil sigra
parentah mijipinilih
amung satus kang sami anumpak kuda

tan winuwus ing dalu duk enjangipun
wau sri narendra
wus mijil saking ing puri
gya cumaos titihan turangganira

sigra laju budhal saha wadyanipun
ginarbêg ing wadya
pêpilihan ngarsa wuri
wuri pisan para pikul kang anggawa

sakèh sangu miwah prantining lumaku
gotongan momotan
kêndhang gong bèri nèng ngarsi
kang têngara kalamun umangsah yuda

lampahipun yèn dalu lèrèh kêkuwu
kalih ari mangkya
dènira sampun lumaris
tigang dina duk praptèng marga tumingal

jêng sinuhun umiyat wau Sèh Jangkung
macul anèng sawah
dènnyarsa anyithak sabin
lamat-lamat katara saking mandrawa

gènnya dulu jêng sultan ngawaskên wau
maksih anênawang
sakilèning Purwadadi
mila karan ing mangkya dhusun Nawangan

duk ing wau purwanira Sultan Agung
nênawang kang raka
karan prapta ing samangkin
kangjêng sultan ingkang paring nama desa

sabin wau ingkang ginarap Sèh Jangkung
winastan pun Tamat
maksih karan prapta mangkin
gihpunika purwane carita kuna

dupi rawuh dhusun Landhoh Sultan Agung
gègèr apuyêngan
tiyang alit samya ngili
panarkane wontên traman ingkang prapta

èstri jalu tuwa anom ngungsi gunung
ingkang gadhah anak
alit-alit dèn bêktani
ingkang mêtêng samya manak anèng dalan

Ki Sèh Jangkung duk mulat ing rawuhipun
jêng sultan gya mapag
lawan garwanya kinanthi
sampun panggih sami sêsalaman sigra

jêng sinuhun katuran tumamèng wangun
anulya pinarak
anèng kursi munggèng kanthil
sinambrama rahayuning lampahira

ingkang bakyu arum wijiling pamuwus
nora ngipi ingwang
jêng sultan karsa têtuwi
wismaningwang datan duta paring warta

nabda arum jêng sultan wangsulanipun
milaningsun prapta
kakang bok mawa wigati
kang sapisan saking onênging wardaya

kalihipun lan pun kakang arsa pangguh
karya rêrêmbugan
mamrih rumêksèng nagari
gih pun kakang salami kanthi manira

radèn ayu nauri sabdanira rum
bêgja kamayangan
tanpa sama suka mami
luwih saking kabanjiran madu môngsa

yèn kalamun jêng sultan datan arawuh
maring wismaningwang
sasi Mulud ngarsa iki
wus sun sêdya arsa marêk mring Mantaram

yaktinipun watara ri jroning kalbu
gung karasa-rasa
saking onêng ingsun yêkti
iya maring nimas ratu garwanira

gung kadulu NiRatu Kancanawungu
Dilêwih Sang Rêtna
miwah putranta pun kaki
dyan sudibya katon nèng padoning netra

jêng sinuhun nauri wacana arum
rahayu sadaya
tan ana ing kawis-kawis
salaminya kakang bok nguni anilar

marmanipun kakang iki ingsun rawuh
ngampiri pun kakang
arsa sun ajak mring nagri
Tuban ana karaman ingkang andadra

sarwi guyu panêmbahan aturipun
tan susah jêng sultan
angrawuhi maring Tubin
kapasrahna kula priyôngga kewala

yudanipun kraman Tuban ingkang nêmpuh
ing mangke sang nata
kantun lêrêma nèng ngriki
amba sagah nigasi jangganing kraman

nanging ulun inggih gadhahi panuwun
sikêp ing Mantaram
supados dhongkèla siti
ulun sambat anyithakna sabin ika

manthuk-manthuk jêng sultan ngandika arum
gih prayogi kakang
kula tunggoni pribadi
mung sapintên sitine ingkang kacithak

wadya sagung suka duk miyarsa atur
dene tan sumêlang
tan èstu ngadoni jurit
amung karya anglawan wrêksa lan kisma

radyan ayu panêmbahan nulya dhawuh
kinèn mragad menda
kêbirèn lêlima iji
miwah tiga gudèle karya sunggata

datan dangu samakta ratênganipun
juru madharannya
pancèn cikat atarampil
yèn lah-olah tan dangu matêng sarweca

caos ngayun nulya bojana sang prabu
lan rakasarêngan
langkung rêsêp ing panggalih
bakda dhahar linorodkên para wadya

warata wus sunggatanira apênuh
praptèng sikêp samya
tan beda para pakathik
tuwuk samya tan ana ingkang klangkungan

sarêng dalu dhalang tinimbalan sampun
kinèn aringgitan
akathah tiyang ningali
ingkang ngili anèng wana sami prapta

tan winuwus dènira kasukan dalu
warnanên duk enjang
panêmbahan nulya pamit
mring jêng sultan amba bidhal dhatêng Tuban

