ri sampunira mangkana
wadya lit dipun undhangi
prasamya akarya bata
banon sapta lawan abrit
tan antara wus dadi
wus cumawis gya anambut
wong Mataram sadaya
tan kawarna nulya dadi
ingkang kitha bacingak tanpa bolongan

sang nata alon ngandika
lah ki jêbèng Senapati
kaya ngapa karsanira
kutha ora nganggo iki
lêlomponganing bêdhil
Senapati gya umatur
nuhun sêdya kawula
lamun wontên mêngsah prapti
wong Mataram bêg pêjah sajroning kitha

bilih mêngsah agêng prapta
sêdya purun ing Matawis
kawula pêthuk ing jaba
sampun gêpok ing nagari
ing Mataram puniki
kawula ingkang umagut
atalang pêjah gêsang
yèn kongsi ngambah nagari
amba wirang ningali wadya Mataram

adawa yèn cinarita
kutha bacingah wus dadi
samana duk binabadan
sêngkalanira winarni
nrus lunga margèng bumi
duk samana jêng sang prabu
karsa miyos sang nata
ngubêngi kitha Matawis
para mantri bupati samya asowan

miwah sagung pra santana
sadaya samya anangkil
supênuh nèng pagêlaran
anulya miyos sang aji
ginrêbêg para èstri
upacara atap ngayun
wus rawuh pagêlaran
sang nata gyamundhut èsthi
wus sumaos dipôngga nèng ngarsa nata

dipôngga wus tinitihan
apan sarwi ngandika ris
lah ki jêbèng Senapatya
sira anungganga èsthi
anunggala lan mami
Senapati datan ayun
nuwun duka patikbra
kawula kalangkung ajrih
dados punapa gusti pun Senapatya

ajajar lan padukendra
ila punapa pinanggih
kawula dharat kewala
Panêmbahan ngandika ris
pa nganti sun udhuni
Senapati awotsantun
muka konjêm pratala
pinêksa nulya ngunggahi
Senapati wus nunggang luhuring liman

ngirih-irih dènnya lênggah
bukuh nèng ngarsa narpati
gajah siji kinalihan
sang nata lan Senapati
gya lumampah kang èsthi
ngubêngi kitha sang prabu
sagung para bupatya
miwah pra santana ngiring
myang pra putra samya dhèrèkkên sadaya

kangjêng sultan angandika
mêksih nèng luhuring èsthi
ya atmaku Senapatya
sun ngrungu wirayat nguni
tanêm tuwuh Matawis
pucang trisanira besuk
ginêmpur mring wong wetan
umatur Ki Senapati
yèn tantua wêca kang kadya punika

pasthi Senapati merang
umiyat wadya Matawis
yèn sinidakna mêngsah
palakitri ing Matawis
anggêr lun mêksih urip
kados botên lamun lêbur
sagunge wong bang wetan
sanmi nacakkên mariki
gih kawula merang myat prabaning surya

pun dasih mêminta mringwang
prituwin nabi sinêlir
wong wetan yun lumuruga
mêngsah sultan lun punagi
Panêmbahan nabda ris
ja mangkono putraningsun
gaipira Hyang Suksma
kaya priye gonmu mingsir
lah ature wingi kajinêman ingwang

wartane sagung wong wetan
sumêdya dus mring Sêmanggi
kang dadya pangarsanira
iya Adipati Gêndhing
wong Pasuruan nunggil
kalawan wong Surèngkewuh
ingkang angirid lampah
iku Dipati Sêmanggi
myang Si Rôngga Lêlana nagri ing Daha

nênggih ta Ki Senapatya
umatur saha wotsari
ulun anêdha mring sultan
wong agung wetan kariyin
sadaya prasamya jrih
dhumatêng kula rumuhun
sang nata lon ngandika
ya ki jêbèng Senapati
padha bae tinitahkên mring Hyang Suksma

aja sira ajubriya
padha kawulaning Widhi
tan kêna lamun kinira
rèhning wong urip puniki
apa karsaning Widhi
anganggoa rêna sokur
Senapati anêmbah
anuwun barkah sang aji
kang dhumawuh kapundhi wontên mustaka

sampunnya ngidêri kutha
sri narendra ing Matawis
sampun rawuh ing pasowan
tumêdhak saking ing èsthi
miwah Ki Senapati
tumurun saha wotsantun
lênggahira mangrêpa
muka lir konjêm ing siti
Panêmbahan alon dènira ngandika

lah putrèngsun Senapatya
sira karia ing jawi
padha sira alinggiha
lawan arènira sami
ingsun kondur mring puri
sira aja nuli mantuk
sang nata anggêdhatyan
kondur marang dalêm puri
para garwa samya ngandikan sadaya

mantri aglar nèng paseban
miwah sagung pra bupati
santana lan para putra
jajar lawan Senapati
kocapa sri bupati
ingkang anèng jro kadhatun
gya kinèn nimbalana
marang sira Senapati
lan sakèhe putraningsun ja na bubar

isiha padha sewaka
yèn wis mêtu Senapati
padha sira konên bubar
utusan sigra umijil
prapta ing pôncaniti
timbalan dalêm dhumawuh
lah ta Ki Senapatya
dika ngandikan mring puri
dene sakèh para putra sampun bibar

mêksiha nèng pagêlaran
prituwin para bupati
yèn Senapati wus mêdal
andika kalilan mulih
ngriku Ki Senapati
glis dènnya anyandhak wêdhung
Senapati gancangan
wus prapta sajroning puri
kandhêg ngregol canthèl unjuk gya ngandikan

Senapati gya lumampah
tan adangu nulya prapti
wau sira Senapatya
kalangkung dènira ajrih
ningali pramèswari
lampah dhadhap mundhuk-mundhuk
asowan nèng plataran
muka lir konjêm ing siti
ingandikan jêbèng dikaparèng ngarsa

ingawe Ki Senapatya
sira linggiha manginggil
jajara lan ibunira
Senapati atur bêkti
kawula nuwun ajrih
ing paduka kang sinuhun
tan purun ajajara
prayogi wontên ing ngriki
anampèni pangandika padukendra

Panêmbahan angandika
apa nganti sun parani
iya lawan ibunira
têmahan ran nowang mangkin
Senapati wotsari
anulya majêng mring ngayun
gya sèlèh kang curiga
jêng sultan tan klilan inggih
wus ingangge malih wau dhuwungira

lumampah sarwi andhadhap
wus cêlak jêng sri bupati
anulya sigra cinandhak
kinèn linggiha ing nginggil
jajar lan para rabi
dènira linggih tumungkul
ciptaning tyas mangkana
baya sun walêskên maring
pasihane Jêng Sultan Agung maring wang

pêpundhutan dhahar prapta
kang ponang ambêng kêkalih
Panêmbahan gènnya dhahar
kalawan garwa padêmi
myang klangênan kêkalih
Senapati rewangipun
wong jro dalêm arantap
dangu dènnya ambojani
lah ing ngriku boga wus kinèn ngloroda

wong dalêm prasamya buktya
nèng ngandhaping nagasari
kalangkung sinuba-suba
Senapati mring sang aji
anêlasakên kang sih
ingakên atma pangayun
miwah Ki Senapatya
ajrihira anglangkungi
Panêmbahan alon dènira ngandika

hèh ki jêbèng Senapatya
ingsun durung aningali
inganggo bêbadhongira
apa ora dhêmên kaki
Senapati wotsari
inggih kawula pukulun
darbe badhong satunggal
mangke sampun tan prayogi
sampun risak niyakanipun tan ana

Panêmbahan lon ngandika
biyangira duwe kêndhit
ing mêngko sira jaluka
niyakane mêksih bêcik
dèn sungakên ing mangkin
yèn sira ingkang anjaluk
kagyat Ki Senapatya
miyarsa dikaning gusti
cinarita Senapati jroning driya

dhuh ingsun ora kuwawa
nadhahi sihing narpati
sun têtêdha ing Hyang Suksma
gustiku sri narapati
tulusa mêngku bumi
Mataram sineba ngratu
nanging sariraningwang
panêdhaningsun ing Widhi
amalêsa pasihane gustiningwang

panêdhaningsun Pangeran
ing benjang yèn ana jurit
muliha sun binandhosa
nadyan ingsun ora mati
tatua jaja mami
saking tan kawawa naur
pasihaning sang nata
bêbadhong pan sun paringi
iya uwis ki jêbèng sira muliha

Senapati sigra nêmbah
mundur sing ngarsa narpati
sampun prapta pagêlaran
pra niyaka aningali
Senapati wus mulih
kang sowan bubar sadarum
tan kawarna malihnya
ênêngna nagri Matawis
wontên malih ingkang gênti cinarita

kocapa wong agung wetan
pan sampun amêpak baris
gêgamanira balabar
arsa nglurug mring Matawis
nênggih Dipati Gêndhing
Surabaya ngirid laku
satunggile punika
nênggih Dipati Pasagi
Rôngga Lana ing Kadhiri kang lumakya

lan wong Japan Wirasaba
Pasuruan Singasari
Lumajang lawan Bang Malang
ing Pugêr kalawan Têri
wong Panarukan prapti
tanapi Dipati Ngrênun
Cangkrak lan Banyak Pêthak
nagari Kikang winarni
ing Sarêngat Balitar lawan ing Ngrawa

Kalangbrèt lan Pranaraga
miwah nagari pasisir
Garêsik lawan Nglamongan
sadaya Tuban bantoni
Nglasêm lan Naribanggi
akumpul anèng Madiun
prasamya arêmbagan
sagunging para dipati
karsanira pinuju galih Mataram

gêgaman wetan wus budhal
nênggih dipati ing Gêndhing
kang mêdal êlèr punika
gêgaman dados kêkalih
Ki Dipati Pasagi
kang nindhihi mêtu kidul
gêgaman ambalabar
lir sagara tanpa têpi
kang wana gêng lêbur dadya ara-ara

nahan kang baris bang wetan
warnanên Natèng Matawis
apan lagya sinewaka
dene sagung pra dipati
Senapati anangkil
kalawan ta arinipun
kang wasta Saradipa
Jajagung Krêtiwôngsa di
Adipati Môndaraka anèng ngarsa

myang Pangeran Singasêkar
lan Pangeran Mangkubumi
miwah ingkang para putra
pangeran dipati nangkil
Pangran Juminah tuwin
Pangran Pringgalaya wau
Pangran Wiramanggala
Dipati Pugêr nèng ngarsi
tuwin Pangran Têpasona sampun prapta

myang Pangeran Purubaya
wus dangu dènira nangkil
wus samya pêpak sadaya
Panêmbahan ngandika ris
lah jêbèng Senapati
paran karsanira iku
wong wetan wus lumampah
gêgamane paju kalih
iya jêbèng ature wong pajinêman

dene wong wetan karsanya
Mataram pinaju kalih
kang mêtu lèr sapanduman
tindhih dipati ing Gêndhing
ana ing Jatisari
wong wetan gêgaman agung
mêtu kidul saduman
aran Dipati Pasagi
ingkang ngirid nindhihi ing gêgamannya

anèng Ngutêr barisira
lah ta jêbèng Senapati
kayaparan karêpira
sapa kang pinapag dhingin
matur Ki Senapati
kawula gusti anuwun
langkung karsa sang nata
kawula darmi nglampahi
parêng botên parênga panuwun amba

kang sinuhun sampun tindak
taksiha wontên jro puri
ngamungna pun Senapatya
ingkang amêthukna jurit
lan sagung putra aji
punika kawula suwun
jênêngana kawula
Panêmbahan ngandika ris
karsaningsun arsa nindaki priyôngga

tur nuwun pun Senapatya
yèn kawula taksih urip
inggih dinamêl punapa
yèn botên ingabên jurit
paran talêsing dasih
yèn botêna sara amuk
kawula lampahana
ajurit pêjah rumiyin
wus kasêdya kawula mantuk antaran

Panêmbahan sukèng driya
ngandika dhuh putra mami
yèn mangkono wong Mataram
padha adandana aglis
sakèhe putra mami
kalawan santananingsun
lumakua sadaya
mèlu marang Senapati
sapangrèhe iku sira lakonana

gêgaman sampun malatar
ing alun-alun Matawis
malah lubèr têkèng pasar
lurung-lurung kêbak baris
sang nata ngandika ris
iya uwis putraningsun
padha sira budhala
sun srahkên maring Hyang Widhi
para putra sadaya wus atur sêmbah

Senapati awotsêkar
Panêmbahan ngandika ris
lah jêbèng dipun prayitna
Senapati awotsari
kawula nuwun gusti
angsala brêkah sang prabu
anulya atêngara
kêndhang gong munya tinitir
kyai bicak tinabuh munya angangkang

gêgaman anulya budhal
ingkang lumampah rumiyin
wong brang kulon anèng ngarsa
kasambungan wong Matawis
para kadang nèng wingking
Senapati kang sumambung
wus lumampah anèng têngah
dene kang lumampah wingking
para putra gêgamane apêpanthan

gêgaman yèn tiningalan
lir sagara tanpa têpi
prajurit samya prayitna
gêgamane warni-warni
kêlambi sora-sari
ana kang kulambi wungu
kang kulambi sangkêlat
datan kawarna ing margi
sampun prapta ing Taji tata pondhokan

bupati samya lênggahan
kalawan Ki Senapati
ajajar lan para putra
Senapati sigra angling
kadospundi puniki
mêngsah ingkang mêdal kidul
sintên ingkang mêthukna
nabda Pangran Mangkubumi
iya jêbèng sun turut sakarêpira

Senapati sigra mojar
yèn suwawi para gusti
Jêng Gusti Pangran Purbaya
ingkang minôngka pangirit
kalawan ingkang rayi
Pangran Jagaraga tumut
lawan Malangsumirang
lawan Panji Wirabumi
Pangran Mangkubumi ngling ya wis prayoga

Ngabèi Kêrtiwadana
lan Ngabèi Wirapati
kalawan ing wong Kajoran
ingkang dadia pawingking
punika atur malih
lah ta anggèr dawêg sampun
paduka lumampaha
amêthukna ing ajurit
wong bang wetan kang anèng Ngutêr punika

gêgaman anulya budhal
Pangeran Purbaya dadi
ingkang dadya Senapatya
kawarnaa ingkang kèri
amêsanggrahan Taji
Senapati sigra matur
dhumatêng para putra
mring Pangeran Mangkubumi
lah suwawi anggèr prasami umangkat

gêgaman anulya budhal
ingkang lumampah rumiyin
mantri kulon pamajêgan
Ngabèi Jênar kang nami
lah Ki Ngêbèi Ngrawi
Ki Ngêbèi Ngawu-awu
Tumênggung Bocor ika
Ki Dêmang Kalêng puniki
Ki Ngabèi ing Kalêgèn anèng ngarsa

ing ngriku wadya Mataram
lampahe arsa nêpungi
damêl gunge petak-petak
sinawang lir prawatagni
mantri ingkang ginanti
Ki Ngabèi Wiratanu
Tumênggung Singajaya
myang Arya Panular sami
wus dene lan Kyai Dêmang Karpanaha

Tumênggung Wiranagara
myang Arya Jagabaya di
Ki Ngabèi Patrabôngsa
iku mantri nèng Matawis
samya bèr kang kuwanin
tur prawira têguh timbul
wus tautate padha
wrin ing wêweka ing wèsthi
sagung adipati prakosa ing aprang

Senapati anèng ngarsa
kang rayi samya nèng wuri
Ki Jajagung Saradipa
miwah Ki Kartiwôngsa di
Pangeran Mangkubumi
myang Pangeran Singasantun
Ki Narya cucuking prang
sagung wadya ing Matawis
pra atmaja sami nèng wingking sadaya

myang Pangeran Têpasona
Pangeran Pugêr Dipati
myang Pangran Wiramanggala
ing ngriku kang anambungi
tuwin Pangran Dipati
Pangran Pringgalaya ngriku
na byantaraning kang raka
Kangjêng Pangeran Dipati
Anom Mangkunagara ginadhang sultan

nênggih Pangeran Juminah
lumampah anèng ing wuri-
nira Pangeran Dipatya
tata gyan sawiji-wiji
agêmnya de kawarni
daut sadaya pan sampun
lah ing ngriku ta kocapa
wus prapta kali Sêmanggi
lajêng tata sagunging kang pra prawira

Ki Senapati ngandika
Kangjêng Pangran Mangkubumi
dadia panjawat kiwa
sakèhe wadya Matawis
gya kinon tata baris
anaa têngah gonipun
dadyaa gêgunungan
gih kula ingkang nimbangi
kang nèng madya pra santana sadayanya

Ki Jajagung Saradipa
kalawan Kartiwôngsa di
kang dadya pangayunira
milane kukuh kang jurit
bangkite Senapati
pangamuk saduluripun
lah ing ngriku kocapa
kang mêtu lor nata baris
ingkang mêtu kidul wus ayun-ayunan

Kangjêng Pangeran Purbaya
akalihan ingkang rayi
dipati ing Jagaraga
pan sampun campuh ing jurit
lan Dipati Pasagi
asurak umyang gumuruh
adangu dènnya yuda
arame ungkih-ingungkih
wong Mataram asangêt karoban lawan

surak lir karêngèng wiyat
bêdhil muni gêgirisi
kalataka asauran
sigra prajurit Matawis
prasamya angawaki
anandêr samya angamuk
Pangeran Purubaya
akalihan ingkang rayi
miwah Panji Wirabumi anarajang

Ngabèi Malangsumerang
pangamuke ngowak-awik
Wirapati anglir macan
tan ana braja nêdhasi
miwah ta Ki Ngabèi
Kartiwadana angamuk
lir banthèng kêna brama
pangamuke Wirabumi
kadya wagra tanaya olèh boyongan

Jêng Pangeran Purubaya
akalihan ingkang rayi
kinarubut ing wong wetan
kinarutuk dening bêdhil
dèn udani jêmparing
towok lêmbing lawan busur
nora saya mirisa
pangamuke ngowak-awik
pan akathah wong wetan pêjah ing rana

surak lir pendah ampuhan
wong bang wetan wus kalindhih
prajurite kathah pêjah
wau Dipati Pasagi
palayune anggêndring
amangalor purugipun
gêgamanira sadaya
sasisane ingkang mati
maksih kalong mangalor palayunira

nênggih karsanira nunggal
gêgamane Jatisari
lah ing ngriku kang lumaywa
kocapa Ki Senapati
sampun campuh ing jurit
surakira pan gumuruh
kalawan wong brang wetan
kalangkung ramening jurit
rukêt ing prang tan ana ingkang kasoran

Ki Senapati narajang
kalawan kadange sami
Ki Jajagung Saradipa
kalawan Kartawôngsa di
rampak angamuk wani
wong bang wetan kathah tatu
kalawan kathah pêjah
tinigas jangganing sami
prajurite wong bang wetan tan kuwawa

wus dhadhal samya lumajar
binuru aniba tangi
angungsi ingkang pondhokan
gêgaman agêng dèn ungsi
Saradipa nututi
Saradipa lan Jajagung
Senapati nèng wuntat
pan amung wong magêrsari
patang puluh angiring Ki Senapatya

Sang Senapati punika
kaponakane Pasagi
Ki Pasagi pamanira
punika dipun ulati
dene Ki Senapati
ciptanira jroning kalbu
si paman katêmua
arêp sun jak tandhing jurit
angadua tosing kulit nora wêdya

arêp ingsun icipana
linumbak paman Pasagi
dene ta nora kapapag
ya ta wau kang winarni
Adipati Pasagi
kang kaburu saking kidul
ya ta kapasang yogya
kapêngkok Ki Senapati
Adipati Pasagi tandya katingal

atanya mring wadyanira
hèh ta bocah sapa iki
lumaku diring pacara
kering ing wong magêrsari
pantês iki prajurit
katara ing tandangipun
yèn prajurit prawira
wadya umatur ngabêkti
pan punika kados putra jêngandika

Dipati Pasagi mojar
putraningsun saka ngêndi
matur gih pun Senapatya
putra dika ing Kadhiri
Adipati Pasagi
asênggak anampèl pupuh
dhuh bageya anak ingwang
gandhèrèk panggih lan mami
sok lantasa mung sira sun pintakara

Pasagi malih ngandika
Senapati tolèhên awak mami
mung sira sun ônta-ônta
ing mêngko sira kêpanggih
payo tandhing kuwanin
êndi rupane raimu
lah sira abalia
Senapati nolèh wuri
tiningalan lamun iku ingkang paman

Senapati angandika
lah payo bocah abali
si paman Pasagiika
angundhat-undhat mring mami
bagya paman Pasagi
kalamun sira katêmu
ingsun sira aminta
saka nagara Matawis
aja liya mungsuh pêkênira yuda

wangsul sira Senapatya
kering ing wong magêrsari
pan amung wong kawan dasa
ingkang ngiring Senapati
sigra wau kapanggih
Pasagi sigra gumuyu
gandhèrèh wis amulya
sira anèng ing Matawis
dene sira nora wêruh kabêcikan

prajurit tan wruh ing wirang
kurang apa nèng Kadhiri
têka atinggal pocapan
angawula ing Matawis
kari saanak rabi
desa erahe madulu
sapadhamu tumitah
anêmbah bèbèt wong cilik
baya sira kurang ing pangawulanan

Ki Senapati ngandika
lah iya paman Pasagi
sosodmu jarab uraban
tan pantês rinungu kuping
tan nganggo tan pakèring
mapan iku gustiningsun
sanadyan sun lungaa
iya saka ing Kadhiri
lah cacadên apa ing ala manira

Dipati Pasagi mojar
pagene sira ambalik
nèng Kadhiri kurang apa
kudu ngawula Matawis
kapencut ujar manis
wirayat ing dhisik iku
Mataram wêcanira
ing têmbe amutêr bumi
pan sanadyan mangkonoa kang wirayat

yèn wani mungsuh tan arsa
angawula ing Matawis
dene bobote wong nistha
Senapati anauri
iya Paman Pasagi
angucap tan wruh ing ngèlmu
tan dhêp ajal kamulyan
witing manungsa sayêkti
pan sawiji pan amung Jêng Nabi Adam

apan iya padha tunggal
nora ana gêdhe cilik
atasing padha kawula
apan iya wis pinasthi
marang Hyang Maha Luwih
kênyataaning alaur
aja kakehan ujar
paman dikaparèng ngarsi
lah ta kene aprang tandhing lawan ingwang

Dipati Pasagi mojar
wruhanira Senapati
tan ana anak lan bapa
ing wong padha rêbut singgih
lah payo Senapati
padha prang aja na mundur
ingsun kalawan sira
balane dipun kêjèpi
Senapati kinarubut ing ngakathah

Senapati anarajang
lawan wong ing magêrsari
sarêng anyamêthi kuda
Senapati ngamuk wani
lan wadya magêrsari
singa kang katrajang lêbur
akèh tatu myang pêjah
ya ta Dipati Pasagi
anyamêthi kuda sarwi sumbar-sumbar

hèh gandherah marenea
ingsun mungsuhira jurit
wus tandhing sun lawan sira
ja na mundura sanyari
Senapati anolih
wus liwung pangamukipun
Pasagi sigra numbak
nora pasah Senapati
pining kalih pining tiga tan tumama

Senapati sigra ngucap
lah payo Paman Pasagi
pêkênira têkakêna
karosanira dèn ênting
Adipati Pasagi
panumbakira kasusu
sigra Ki Senapatya
angikal lawungira glis
gya tinumbak Pasagi jajanya bêngkah

Dipati Pasagi niba
pan sarwi malês nglarihi
wus lali panumbakira
Senapati dèn larihi
kêna kang gulu iring
pasah watara sakuku
Senapati aniba
Pasagi sampun ngêmasi
sarêng pêjah sampyuh madyaning payudan

wadyanira gya tumingal
yèn Pasagi angêmasi
sigra anulya rinêbat
binandhosa Ki Pasagi
lah ing ngriku kang lalis
kawarnaa sira wau
Ngabèi Patrabôngsa
wruh yèn Senapati mati
sêdya nandêr sigra nulya nulungana

myang Dipati Purubaya
kang ambujung Ki Pasagi
lan kang rayi Jagaraga
sapuruge dèn tut wingking
nging mêksa tan nututi
gya myarsa surak gumuruh
sigra lumarsèng ing prang
Pangeran Purubaya di
sarêng prapta myang Ngabèi Patrabôngsa

kalih tan manggihi karya
bab Senapati wus mati
layone wus binandhosa
Pangeran Purubaya di
alon dènira angling
lah payo padha binuru
nuli olèha bela
ya dadi apa ing benjing
duka dalêm kang sinuwun kangjêng rama

de kêkasih dalêm pêjah
lah payo apulih gêtih
wadya sigra ingabanan
ambujung mungsuhira glis
gya grêgut ngoyak sami
tan candhak mêngsahira wus
ingkang bêkta bandhosa-
nira Dipati Pasagi
gya rinêbat bandhosa sigra binêdhah

ing ngriku lajêng tinigas
murdane Kyai Pasagi
lah ing ngriku kawarnaa
Jêng Pangeran Mangkubumi
tuwin pangran dipati
sagung pra tanaya kumpul
Ngabèi Patrabôngsa
munjuk yèn Ki Senapati
sapunika wus pêjah nèng Jatisêkar

inggih rencangipun yuda
lan Adipati Pasagi
sampyuh kalah barêng lena
Jêng Pangeran Mangkubumi
anampèl wêntis kalih
hèh wong Mataram sadarum
lah dadi apa sira
kêkasih dalêm ngêmasi
ya wus tamtu sira lena kinêthokan

wontên mantri jênêngira
Rôngga Pita kang kêkasih
umyat Senapati pêjah
aglis dènnya mlayu mulih
sêdya tur priksa maring
wau dhatêng jêng sinuwun
lah ing ngriku kocapa
Jêng Pangeran Mangkubumi
nulya munjuk dhumatêng ingkang atmaja

anggèr pangeran dipatya
paduka dadosa tindhih
lah swawi umagut yuda
olèha abala malih
patine Senapati
pangran dipati nabda rum
gih yèn makotên paman
suwawi angamuk wani
para putra sadaya sampun siyaga

nulya anêmbang têngara
kêndhang gong munya tinitir
gêgaman sampun mirantya
wadya gung prayitnèng wèsthi
para tanaya mijil
nindhihi dêdamêl agung
saksana abudhalan
sajuru-juru arakit
kajinêman wetan myat wadya Mataram

sagung dêdamêl lumakya
sêdya amêkasi jurit
tandya angaturi priksa
maring dipati ing Gêndhing
dêdamêl gêng Matawis
ing mangke sampun lumaku
arsa angantêp ing prang
sigra Adipati Gêndhing
atêngara wanèna sêdya mundur prang

lah ta ngriku gêgaman gung wetan budhal
dharat ingkang pangarsi
dene kang nèng wuntat
samya numpak turôngga
sadaya prayitnèng wèsthi
lumakya tata
wong Mataram ningali

yèn wong wetan gêgamane wus budhalan
sigra kang pra prajurit
sêdyarsa anungkak
atilar dêdamêlnya
sagunge para dipati
myang pra atmaja
gya sarêng anututi

tan kacandhak gêgamane wong bang wetan
sagon prênahe nuli
lajêng tata papan
baris madhêp sadaya
wadya gung prayitna wèsthi
pasang sênapan
mung kulon ta kang prapti

sarêng mangkat sagung pra putra Mataram
wusdene pra bupati
myang para prawira
sarêng narajangira
kinarutuk dening bêdhil
surak lir bêlah
kocak lir jalanidhi

para putra sangsaya nyrot pangamuknya
dadya sukaning galih
lir prang lan badhaya
sagunging pra prawira
anêmpuh byat mobat-mabit
numbak lan nigas
wênèh nuduk ngakahi

para putra pangamuke kadya wraha
kinarutuk ing bêdhil
sinosog ing tumbak
linêmbing binrangkolang
suligi datan ngabêri
tan na tumama
ngamuk saya nêmêni

wong bang wetan pan akathah ingkang pêjah
miwah ingkang akanin
surake sauran
miyat kadya tangkêba
wong wetan sigra kalindhih
gègèr puyêngan
bangke matumpang tindhih

kang ingêndêl wong Surabaya kèh pêjah
na mantri pêjah kalih
pun Rôngga Jaladya
Wiramantri kadwinya
sigra Adipati Gêndhing
Jayalêlana
tandya malik kulambi

palayune anandêr amungkur menda
batur wus tan tinolih
gya kasangsang-sangsang
krungkêb anèng glagahan
rencange samya misuhi
prajurit edan
mring batur wus tan tolih

wong Mataram kèh bathang gêgaman wetan
watang katga myang bêdhil
pêdhang kalataka
sadaya wus lorodan
wong Mataram unggul jurit
makuwon samya
Pangeran Mangkubumi

Pagunêman sêdyarsa budhal cudaka
angaturi udani
mring jêng sri narendra
yèn Senapati pêjah
sampyuh prang lan Ki Pasagi
lan mungsuh wetan
prange sampun kalindhih

prajurite bang wetan kadwi kang pêjah
myarsa Dipati Gêndhing
punika lumajar
kalih Jayalêlana
lan jisime Senapati
sira matura
iya kinubur ngêndi

sigra mentar duta lampahira gancang
mantuk marang Matawis
ing kono kocapa
lampahe Rôngga Pita
wus maswèng byantara aji
atur uninga
yèn Senapati lalis

sarêng myarsa Panêmbahan ing Ngalaga
yèn Senapati mati
jêntung sru sungkawa
supe mijil kang waspa
pangungunira tan sipi
amirong ing tyas
dhuh jêbèng Senapati

sun tan nyana yèn sira nuli palastra
ya aku ingkang sisip
purwane pralena
dene bêbadhongira
nalika kala ing nguni
dhuh tanayèngwang
sira ingsun belani

dèn têngara Panêmbahan ing Mataram
sikêb dalêm gya baris
èsthi pinêlanan
turôngga wus kinapan
sêdyarsa budhal tumuli
wadya Mataram
orêg samya miranti

karsanira Panêmbahan ing Mataram
labuh Ki Senapati
ing ngriku kawarna
cudaka sing paprangan
wus prapta nagri Matawis
marêk mring nata
duta matur wotsari

pan kawula ingutus rayi paduka
Pangeran Mangkubumi
ngunjukkên uninga
didalêm Senapatya
pêjah sampyuh lan Pasagi
rayi paduka
ngaturkên pati urip

kapracondhang dènira abaurêksa
kêkasih dalêm lalis
kaping dwi kawula
kinèn atura priksa
yèn mêngsah bang wetan gusti
sadaya sirna
sawiji tan na kari

prajurite kêkalih ingkang palastra
nama pun Wiramantri
myang Rôngga Jaladra
mustakane tinigas
turipun rayi sang aji
anuwun karsa
kang Sinuwun Matawis

punapa linajêngkên marang bang wetan
klayan malih wêwêling
jisim Senapatya
anuwun karsa nata
pinêtak wontên ing pundi
brastha turira
utusan awotsari

angandika kang sinuhun ing Mataram
duta balia maning
ya Si Rôngga Pita
lan kongkonên kang prapta
timbalana ari mami
myang putraningwang
kabèh muliha sami

dene arêp ambanjur marang bang wetan
durung môngsa ing mangkin
ya môngsa wurunga
anglurug mring bang wetan
yèn wis mangsanira benjing
nak putuningwang
kang ngrata tanah Jawi

lan jisime Sena pinêtaka
aran desa Awêdhi
utusan wotsêkar
sigra wau umangkat
sang nata ngandika aris
mring wadyanira
lah mentara dèn aglis

ya warahên rabine Ki Senapatya
yèn lakine ngêmasi
padha amapaga
ran desa Wêdhi ika
kang kinon saha wotsari
anulya mangkat
desa Wêdhi wus prapti

wus dhinawuhakên timbalaning nata
mring rabi Senapati
kagèt sira jola
kalara tangisira
wontên putrane pawèstri
wulanjarira
nênggih Ki Mas Balimbing

pan rinangkul mring ibu sarwi karuna
dhuh putuningsun gusti
andêrmata sira
dhihin sira akrama
tan lawas tinilar mati
mêngko ta sira
sapa ta kang ngingoni

ramanira pan gusti sampun palastra
kang putra asru anjrit
aniba ing kisma
tangise lara-lara
sêsambate amlasasih
adhuh ta rama
kula tan bisa kari

ibu ngrangkul dhuh putraningsun dandana
payo amêthuk nini
wus sami anandandan
dalêm Ki Senapatya
lir gêrah swaraning tangis
kang kulawarga
sami kalara tangis

sakathahe santanane Senapatya
wong patang puluh mati
rabine sadaya
nangis kalara-lara
anulya sami lumaris
Ki Senapatya
anjujug desa Wêdhi

ênêngêna wau kang samya karuna
ingkang kocapa malih
utusan wus prapta
ing pasanggrahanira
Jêng Pangeran Mangkubumi
apan pêpakan
para putra Matawis

apan sampun dhinawuhkên kang timbalan
mring Pangran Mangkubumi
paduka ngandikan
lan putra jêngandika
myang sagung putra Matawis
samya ngandikan
mantuk dhatêng Matawis

lan jisime Senapati dèn pêtaka
dhumatêng dhusun Wêdhi
dika ngurunana
ingkang angiring lampah
Kêtartiwôngsa kang rayi
angiringêna
jisime Senapati

sampun brastha timbalan dalêm sadaya
Pangeran Mangkubumi
sigra atêngara
wadyabala Mataram
ponang jisim wus lumaris
gêgaman bubar
mantuk dhatêng Matawis

tan kawarna ing marga ingkang bandhosa
prapta desa ing Wêdhi
Nyai Senapatya
sampun mêthuk bandhosa
sêsambate amlasasih
nguswa bandhosa
dhuh kakang Senapati

nora bisa kakang ingsun dika tilar
angêtutna wak mami
kyai putranira
dika tilar ing sapa
nora bisa angrawati
andika bêkta
ingkang putra anangis

sêsambate kang putra amêlasarsa
ing ngriku yayah bibi
sang rara kantaka
ibu pundi pun rama
ibunira jrit anangis
ngrangkul kang putra
bisa têmên kiyai

dene dhingin ujarira sarêng pêjah
mangko nora sayêkti
dhingini palastra
marang sariraningwang
kiyai kalawan mami
ingsun tan bisa
ngawula lan kiyai

datan kêna ingampah wau luhira
dadya têmahan nangis
ya ta kawarnaa
jisimipun pinêtak
kawarnaa kang lumaris
pan sampun prapta
sajro kitha Matawis

sampun katur mring sinuwun ing Mataram
narendra nulya mijil
sampun ingandikan
Pangeran Mangkualam
lawan para putra sami
dadya wus prapta
ing ngarsane sang aji

para putra santana ngujung sang nata
para mantri tur bêkti
Pangran Mangkubumya
matur mring sri narendra
kawula tur pati urip
tiwas kawula
pun Senapati lalis

sri narendra aris dènira ngandika
yayi mas Mangkubumi
apa winicara
wus pêsthi karsaning Hyang
sun tutuh sarira mami
ingkang akarya
patine Senapati

Panêmbahan mundhut arta lan busana
pangangge ingkang èdi
pan sampun ginanjar
para putra sadaya
miwah ingkang para mantri
samya warata
myang Pangran Mangkubumi

Saradipa Ki Jajagung Krêtiwôngsa
ginanjar êmas adi
kalawan kancana
salaka lawan arta
lawan sinungan pawèstri
Ki Saradipa
wau jinunjung linggih

winastanan Adipati Martalaya
Ki Jajagung sinung sih
Arya Jasupatra
pan jumênêng dipatya
Kartiwôngsa wus ingêlih
Ki Saradipa
wastanipun ing mangkin

Ki Masèri ginanjar nagri ing Dêmak
pan jumênêng dipati
sakèh wong Mataram
sampun sinungan desa
ing sapantêse kang janmi
apan warata
sadaya wadya aji

gya umatur Adipati Môndaraka
marang kangjêng sri mulki
punapa ing karsa
nagari ing bang wetan
punika lamun suwawi
gya linurugan
sampun môngsa ing mangkin

yèn marêngi kalawan karsa andika
kula ingkang nglampahi
nglurug mring bang wetan
lawan wadya Mataram
angandika sri bupati
lah dèrèng môngsa
inggih taun puniki

yèn ujare wirayat dera manira
angrata tanah Jawi
putra wayah ingwang
kacêtha ngrata Jawa
wong wetan seba Matawis
pan pêkênira
uwa boya mênangi

sarta malih uwa ing wêkas manira
miwah Ki Mangkubumi
yayi Singasêkar
Dipati Martalaya
lan sakèhe putra mami
lan mantriningwang
besuk yèn ingsun lalis

putraningsun Dipati Anom Mataram
kang gumantya narpati
gêntèni manira
wadyaningsun sadaya
atanapi putra mami
padha ngèstokna
sadaya saur paksi

angandika kangjêng sri bupati
hèh sagunge pra atmajaningwang
wusdene kadangku kabèh
sapa kang tan jumurung
sun têtêdha marang Hyang Widi
aja nêmu raharja
ing sak pungkur ingsun
êndi kang miwiti ala
muga-muga adiling Hyang Maha Suci
nuli ge nêmahana

pra atmaja santana myang mantri
saur-kukila ngèstu sadaya
pangandika dalêm katong
samya abêkti suhun
gya sumujud byantara aji
pinundhi karya jimat
sabda dalêm prabu
ri sêdhêng ngriku luwaran
sigra kondur jêng sultan mring dalêm puri
wadya kêbut sadaya

kangjêng sultan gya rawuh jro puri
para garwa gya mêthuk sadaya
mugèng palataran andhèr
gya kinanthi mring prabu
wus pinarak kangjêng sri mulki
nèng madyaning kang bangsal
myang garwa sadarum
catur kang nèng byantarendra
prak langênan pingitanira prasami
atap munggèng ing ngarsa

kangjêng sultan angandika aris
mring kang garwa yayi sun wêwarta
pyarsakna ujarku kiye
prakara lakunipun
atmanira Ki Senapati
anglurug mring bang wetan
ing mêngko kêsambut
lena nèng madyaning aprang
sampyuh lawan Kyai Dipati Pêsagi
garwa kagyat miyarsa

mring pangandikanirèng raka ji
sakalangkung gêgêtun tyasira
kang garwa aturnya alon
pan sampun takdiripun
ing Hyang Suksma pun Senapati
pêjah ing adilaga
tan dugi sang prabu
pêputra mring Senapatya
namung mawon ingkang kantun anglampahi
antuk sihing narendra

ya ta ngandika malih sang aji
lan maninge ingsun tari sira
prakara rayimu priye
Dipati Pathi iku
lawas nora maswi mring mami
sira pa trêsna maringwang
pa abot adhimu
yèn sira sih jênêng para
glis muliha yayi mring nagari Pathi
garwa sarêng miyarsa

marang timbalan dalêm raka ji
dangu tan sagêd matur mring sultan
wêkasan mijil waspane
alon munjuk wotsantun
inggih sêtya kula mring aji
yèn sae dados kadang
dèntên awonipun
amba tan arsa ngakêna
inggih dhatêng pun adipati ing Pathi
kêjawi mung paduka

pangengeran amba ing sayêkti
tan wontên gyan ing dunya ngakerat
ngamungna paduka katong
sarêng myarsa sang prabu
ing ature kang pramèswari
suka galih narendra
kang garwa rinangkul
inggih sarwi ingarasan
aran dika yèn mêngkono ari mami
lah sira kongkonana

mring rènira yayi adipati
ingkang garwa umatur sandika
nulya nimbali êmbane
èstri ing wijilipun
apan saking nagari Pathi
pan kinarya cundaka
winêlingpan sampun
sigra anulya lumampah
nyai êmban kinanthèn mantri satunggil
lampahe gêgancangan

lah ing ngriku duta kang lumaris
kang kocapa Dipati Santênan
sineba dening wadyane
Mangunjaya nèng ngayun
miwah ingkang para prajurit
andhèr mugèng ing ngarsa
lami tan winuwus
adipati ing Santênan
datan maswi mring kang raka sri bupati
karsanya malik tingal

nêdya mêngsah ing raka narpati
purwane duk Madiun samana
merang kantun pakaryane
duk nata tindak laju
sing Madiun arsa anggitik
nagara Pasuruan
kala pêjahipun
Dipati Kanitèn ika
Adipati Santêna nora mêlêngi
mantuk kangên mring garwa

mila sangsaya merang ing galih
sêdya mêngsah mring raka narendra
wus parentah ing wadyane
kinèn bêbahak dhusun
apan inggih ing têpis wiring
salèring Kêndhêng arga
ya ta kang winuwus
lampahe ni êmban prapta
ing Santênan laju marêk ing dipati
datan mawi larapan

adipati kagyat aningali
mring ni êmban alon angandika
dene sira têka kene
apa sira ingutus
ni mbok êmban umatur aris
inggih lampah kawula
dinuta sang ingrum
kalawan rakanta nata
salam donganipun kangjêng sri bupati
dhawuha mring paduka

wêlingipun rakanta sang dèwi
sira matura marang yayi mas
apa tan wêlas maring ngong
dene ta ariningsun
nora seba marang Matawis
lawan apa tan sêdya
anjunjung kang sunu
pangran dipatyanom ika
lawan malih rakanta aparing nyamping
satunggal mring paduka

kalih raka jêngandika inggih
mundhut sawung dhumatêng paduka
dipati gumujêng linge
baya maras ing kalbu
kakang êmbok dumèh sun iki
tan seba mring Mataram
ya matura besuk
ingsun sowan mring Mataram
sarta mapag mring kakang lan sawung iki
loro sira matura

dene ingsun pinaringan nyamping
iya bangêt ing panuwun ingwang
lah wis muliha dèn age
aturna bêktiningsun
mring kakang bok lawan sang aji
sigra mundur ni êmban
mring Mataram mantuk
tan kawarna lampahira
ingkang kantun ki adipati ing Pathi
apan maksih sineba

angandika Adipati Pathi
mring wadyane aran Patradita
hèh Patradita sira ge
mring Mataram sun utus
aturêna ing bêkti mami
iya marang sang nata
lan suwunna ingsun
tumbak salandhehanira
Patradita anulya wau wotsari
gya mentar mringMataram

pêpatihe Adipati Pathi
tandya matur marang gustinira
Ki Mangunjaya wastane
kawula nuwun bêndu
punaparsa paduka gusti
utusan mring Mataram
dhumatêng sang prabu
nuwun waos mring rakendra
lawan kinèn ambahak ingkang nagari
salèr ngardi punika

angandika Adipati Pathi
wruhanira bapa Mangunjaya
ingsun arsa balik mangke
amungsuh kakang prabu
Mangunjaya sigra wotsari
yèn kenging tur kawula
sampun gusti mungsuh
lawan raka jêngandika
botên wontên ing awone marang gusti
tuwan arsa balika

adipati ing Pathi sru angling
lah mênênga bapa Mangunjaya
môngsa bisa wurung mangke
gèn ingsun arsa mungsuh
lawan kakang Prabu Matawis
wus karsaning Hyang Suksma
datan kêna mundur
apan ingsun wus miyarsa
lamun têmbe ingsun mungsuh kakang aji
wus pêsthi sun kasoran

yèn wus karsaning Hyang nora gingsir
wus tinêkdir lamun wong Mataram
amungsuh wong Pathi mangke
ya wus parentah ingsun
lampahana bahak nagari
gya mentar sakèh wadya
ambêbahak dhusun
ing Pasuruan Balora
lawan Jipang ingkang maksih amalahi
nênggih nagari Dêmak

lah ing ngriku nagari ing Pathi
kang kawarna nagari Mataram
ni êmban wau lampahe
prapta Mataram sampun
sampun konjuk mring pramèswari
lampahira dinuta
miwah sang aprabu
pan sampun katur sadaya
tan kawarna samana sri narapati
miyos anèng paglaran

pêpak sagung punggawa kang nangkil
pra bupati lawan para putra
miwah kang santana andhèr
samya ngungkung nèng ngayun
myang Dipati Môndraka nangkil
lah ing ngriku kocapa
utusan kang rawuh
ingkang wasta Patradita
wus tumamèng ing ngarsa dalêm sang aji
Patradita tur sêmbah

amba ingutus rayi sang aji
nênggih adipati ing Santênan
angaturakên bêktine
lan kaping kalihipun
kinèn nyuwun waos sang aji
salandhehane pisan
kinarya amêthuk
barisipun wong bang wetan
apan arsa anggêcak nagari Pathi
mila rayinta minta

ngandika lon wau sri bupati
mring wong gêdhong lah sira pundhutna
iya tumbak siji bae
sigra tandya amundhut
datan dangu anulya prapti
sampun katur sang nata
ngandika sang prabu
marang sira Patradita
tampanana iya iki tumbak mami
wènèhna ariningwang

Patradita aturira aris
dene punika waos kewala
tan wontên ing landhehane
ngandika sang aprabu
sun tan duwe landhehan iki
amung tumbak kewala
wènèhna riningsun
Patradita awotsêkar
atur pamit mundur sing ngarsa sang aji
mantuk dhatêng Santênan

Adipati Môndraka turnya ris
kadipundi karsa jêng paduka
dene sinung waos bae
tan na landhehanipun
angandika sri narapati
gih uwa wruhandika
si adhi rêp mungsuh
angayoni jênêng ingwang
lah ta uwa sakèhing wadya Matawis
sami aprayitnaa

tan adangu wontên duta prapti
saking Dêmak ngaturi uninga
yèn Pathi mêpak barise
sarta nêlukkên sagung
ingkang êlèr Warung wus kêni
nanging wadya ing Dêmak
dèrèng purun nungkul
pan mêksih ayun-ayunan
lah ing mangke paran karsa paduka ji
sang nata angandika

lah ta age abalia aglis
ya warahên si adhi ing Dêmak
têka amuwêra bae
utusan awotsantun
pan wus lèngsèr sing ngarsa aji
sang nata gya parentah
marang ing wadya gung
kinèn samya tata-tata
pradandanan sakapraboning ajurit
sang nata sigra jêngkar

kondur ngadhaton jêng sri bupati
kang sewaka sampun samya bubar
samya pradandanan kabèh
aprayitna sadarum
kang kocapa Dipati Pathi
apan lagya sineba
dening wadyaagung
prajurit pêpak sadaya
pêpatihe Ki Mangunjaya nèng ngarsi
lan Arya Sindurêja

Raja Manggala lan Sawunggaling
anèng ngarsa Tohpati ajajar
Binarong ika sandhinge
andhèr munggèng ing ngayun
lawan dêmang ing Surèngpati
lawan Ki Pêcattôndha
Kandhuruan ngayun
kang wasta Ki Wilatikta
de santanira Adipati Pathi
pêpak andhèr ing ngarsa

angandika Adipati Pathi
hèh sakèhe para mantriningwang
miwah sanak ingsun kabèh
mring sira ingsun jaluk
rewangana ingsun puniki
amungsuh ing Mataram
malbèng latu ingsun
sun jaluk pati ripira
sakathahe para mantri awotsari
sandika tan lênggana

dipatya ngling wus pasthi Hyang Widi
lamun ingsun amungsuh Mataram
kabèh sun jaluk gawene
lah atêrna wak ingsun
mring Mataram ingsun ajurit
iya pangrasaningwang
datan mênang ingsun
pasthi manira kasoran
têkèng pati paraning gon sun ngunduri
wus karsaning Hyang Suksma

mantrinipun kabèh samya nangis
sarwi matur marang gustinira
panêdha kawula anggèr
sampun anuli lampus
pan kawula apêjah dhingin
aprang lan wong Mataram
yèn amba wus lampus
ing wuri sakarsa tuwan
ulun têdha paduka kantuna mukti
dhumatêng ing Hyang Sukma

Sawunggaling nulya matur aris
adhuh gusti kawula pangeran
paduka mlêbêt bramane
arsa mêngsah Matarum
pan kawula yèn sampun lalis
kalamun tuwan seda
yèn amba wus ajur
yèn kriyin paduka seda
pan kawula tan sagêt angawula mring
liyanipun paduka

mantrinipun samya atur pêksi
tan ana gèsèh samya mangkana
sami wutah prasêtyane
Dipati Pathi muwus
sun tarima sêtyanta sami
winalêsa dening Hyang
sigra nulya mundhut
arta lawan busana
anggêganjar wadyanira wus waradin
tan ana kaliwatan

sigra kinèn atêngara baris
bêndhe tinêmbang munya angangkang
baris sampun pêpak kabèh
bêdhil mariyêm agung
kalantaka bainèt karbin
miwah banderanira
tuwin umbul-umbul
asri lan krapyaking watang
lir samodra bêlabar gêgaman Pathi
lir wukir kawêlagar

ya ta budhal sakèhe kang baris
Adipati Pathi anèng wuntat
ginarêbêg ing wadya kèh
anitih kuda sampun
ingkang wasta pun yudasari
ulês kuning apelag
pinêngangge murup
wadya prasamya prayitna
polahira wong Pathi lir banthèng kanin
anglir wagra tanaya

tan kawarna lampahe wong Pathi
winurcita Sang Rajèng Mataram
sineba ing mantriandhèr
pajinêman gya rawuh
ngarsanira sri narapati
angaturi uninga
dhumatêng sang prabu
rayi paduka Santênan
sampun budhal ing mangke wontên ing margi
anglurug mring Mataram

ya ta ngandika sri narapati
lah sakèhe wadyèngsun Mataram
padha siyagaa kabèh
ngiringa putraningsun
Adipati Anom Matawis
ingsun kinon amapag
wong Pathi prangipun
lan sakèhe pra sêntana
siyagaa sakapraboning ajurit
poma dipun prayitna

Adipati Môndraka turnya ris
kadipundi ing karsa andika
anglampahakên putrane
inggih pangraos ingsun
rayi dika Dipati Pathi
yèn dede jêngandika
tan lawan prangipun
Panêmbahan angandika
inggih uwa putra dika sun prih eling
malah adadi wirang

lah ta wêkas ingsun putra mami
pamanira sira elingêna
Mataram iku darbèke
dene arsa amungsuh
marang ingsun tan sun ladèni
lamun pamanira mêksa
nora gêlêm mundur
têka sira ladènana
ing jurite nanging ta dèn ngati-ati
pamanira prawira

lah ta uwis budhala ta kaki
iki tumbak lah sira agêma
kang putra atur sêmbahe
lumèngsèr saking ngayun
nulya budhal sakèhing baris
lampahipun atata
pan gêgaman agung
tinon saking ing mandrawa
kadya arga kawêlagar ingkang baris
tan kawarna ing marga

kawarnaa Adipati Pathi
sampun prapta ing Taji barisnya
Kêmalon pasanggrahane
wong Mataram wus rawuh
Parambanan dènira baris
samana sampun tata
kasaput ing dalu
datan kawarna samana
sarêng enjing Dipati Pathi lumaris
arsa angantêp yuda

kang kocapa gêgaman Matawis
sampun pangkat prayitna ing baya
arsa amapag juride
marang wong Pathi iku
ya ta kandhêg baris Matawis
Pangeran Adipatya
angandika asru
lah sakèhe wong Mataram
ya andhêgên gêgamanira kariyin
sun arsa panggih paman

samya kandhêg sakèhirèng baris
Jêng Pangeran Dipati Mataram
arsa manggihi pamane
aris ing tindakipun
apan namung wong magêrsari
kalawan upacara
ingkang atut pungkur
kalawan para santana
jêng pangeran sinongsongan kartas kuning
ujwalanya kumilat

Adipati Pathi aningali
sigra tanya marang wadyanira
sapa ta ingkang marene
lan upacaranipun
kèring dening wong magêrsari
apayung kartas jênar
warnane abagus
anulya pinarêpêkan
Adipatiing Pathi awas ningali
kalamun ingkang putra

Adipati Pathi asru runtik
ing tyasira apan sangêt merang
dene ta namung putrane
kang mapag juritipun
pan rumaos dipun bocahi
asru dènnya ngandika
dhatêng atmanipun
lah ta êndi bapakira
lawan sira marene kinèn punapi
kang putra sigra mojar

raka andika gih anèng wuri
pan kawula kang kinèn mêthuka
ing sampeyan parentahe
kawula kinèn matur
jêngandika arsa punapi
lumampah ing Mataram
ngirid wadya agung
pangandikane rakanta
sawarnine nagari Mataram inggih
kagungan jêngandika

Adipati Pathi sigra angling
lah mênênga kaki putraningwang
ingsun wêruh ing galihe
ramanira karuwun
wus basane ngenaki ati
ingsun dèn prih mundura
sun tan nêdya mundur
kulup ta sira balia
ramanira sira konên prapta aglis
ingsun mungsuhe yuda

angandika pangeran dipati
botên purun manira wangsula
raka dika timbalane
yèn dika botên emut
inggih kula kinèn ngladèni
ing jurit jêngandika
kang paman marêngut
dene ta kaliwat-liwat
bapakamu dèngêt le mêjanani
sira kinèn apêrang

apan sira nora sun ladèni
kang sun sêdya saka wismaningwang
bapakira prang lan ingong
rok bônda liru dhuwung
atandhing prang wulêting kulit
ngadu pucuking watang
myang atosing balung
diage sira balia
ramanira ajokna mapag ing jurit
sampyuh prang lawan ingwang

jêng pangeran dipati aruntik
lah ta paman ja kakehan ujar
sigra anyandhak waose
jêng pangran ngêmbat lawung
ingkang paman dipun larihi
kagyat sang adipatya
asru dènnya muwus
hèh ya iki bocah apa
dene bangêt lumuh ingsun karya bêcik
diaglis ge muliha

ingkang putra gya amatang malih
panumbake karasa yèn panas
kang paman sangêt dukane
nyandhak waosira wus
dan winalik buntar kinardi
putranira binuntar
pangran datan emut
rinêbut sagung punggawa
gya rinômpa binakta mundur agipih
mring pasanggrahanira

sêdya arsa utusan kang mantri
mring Mataram angaturi priksa
dhumatêng sri nara katong
yèn kang putra kêsambut
lawane prang Dipati Pathi
ponang cundaka mêsat
gancang lampahipun
ngriku Dipati Santênan
lajêng mundur sagung wadya mantri sami
asoa masanggrahan

Dipati Pathi dangu mring dasih
ya sagunge wadyèngsun Santênan
prasamya rakit bètènge
lan dèn prayitnèng kewuh
lamun wadya Mataram prapti
angrangsang bitingira
kowe ja na mêtu
pamine dudu kakang mas
andhêlika bae nèng jêroning biting
wadya matur sandika

wau lajêng samya karya biting
wit galugu ing ngriku kinarya
tan dangu anulya dados
kocapa jêng sang prabu
ing Mataram anèng jro puri
lêlênggahan lan garwa
tuwin kang pra arum
sigra ingkang duta prapta
sing paprangan wus katur jêng sri bupati
cundaka glis ngandikan

gya tumamèng byantara sang aji
duta matur saha awotsêkar
kawula tur priksa rajèng
nênggih putra sang prabu
Pangran Adipati kapidih
wontên madyaning rana
prang lan rinta prabu
adipati ing Santênan
anêmêni panumbake mring putra ji
sultan kagyat miyarsa

wau ingkang garwa dinuk liring
kangjêng sultan alon sabdanira
ya kaya priye karêpe
lah bok ratu adhimu
ingsun duga dwe ati eling
marmane putranira
ki dipati iku
sun kon mêthuk kadangira
ya pamrih sun elinga sanakmu kuwi
dènnya darbe atmaja

mungsuh bocah têka dèn têmêni
arinira Dipati Santênan
nora eling mring atmane
mêngko priye karêpmu
apa sira trêsna mring mami
apa trêsna rinira
kang garwa wotsantun
umatur sarwi udrasa
pan kawula sumôngga karsa narpati
tan ngraos darbe kadang

dhatêng rayi paduka ing Pathi
tan lênggana ing sakarsa nata
sanadyan wak kula mangke
yèn awon kang sinuwun
inggih dipun damêl punapi
suka dèn pêjahana
dhumatêng sang prabu
rayi dalêm ing Santênan
apan yêktos punika kalamun juti
purun dhatêng sang nata

Kangjêng Panêmbahan ngandika ris
apa têmên sira yayi rila
adhinira ing patine
kang garwa alon matur
pan kawula datan darbèni
tingal lyan saking tuwan
tan darbe sadulur
tuwan guru laki kula
dunya kerat tulusa dadosa gusti
kawula amawongan

sri narendra myarsa nglês kang galih
ingkang garwa anulya ingaras
adhuh jiwaningsun anggèr
tuhu sêtya maring sun
lah ta uwis karia yayi
sun tilik putranira
Ki Adipatyèku
kang kantaka anèng rana
ingsun tuwanane jurite si adhi
arsa ngayoni mringwang

gya siyaga wau sri bupati
sigra undhang ing wadya sadaya
kinèn amapag barise
nulya miyos sang prabu
kinèn nabuh têngara aglis
ki bicak wus tinêmbang
swarane angungkung
gègèr wadya ingMataram
pan sadaya prasamya amêpak baris
tan nêdya mundur ing prang

sampun pêpak gêgamanira sadaya
myang sagung pra bupati
miwah pra sêntana
sampun sami sanengga
sadandanirèng ajurit
Ki Adipatya
Môndaraka tan kari

sigra budhal wau kangjêng sri narendra
anitih kuda putih
wasta bratayuda
lampahe gêgancangan
nênggih kang para prajurit
anunggang kuda
punika kang tan kari

datan dangu tindakira sang narendra
marang sajroning biting
myang sagung bupatya
prapta kasaput wêngya
rêrêp wus panggih putra ji
Pangran Dipatya
wus mulya kadi nguni

ya ta sarêng ing wanci bangun raina
dènira pangkat jurit
ki bicak tinêmbang
swaranira angangkang
anglir karêngèng wiyati
sri naranata
anulya budhal aglis

pan gumuruh swaraning wadya Mataram
kocapa wadya Pathi
anèng jro bitingan
sarêng wau miyarsa
kalamun ki bicak muni
gègèr puyêngan
sagung wadya ing Pathi

kagegeran nèng sajroning pabitingan
apan ta maksih wêngi
kêlangkung pêtêngnya
gaman tan bisa tata
samya kuwur manahnèki
datan anyana
yèn nuli dèn dhatêngi

Panêmbahan lampahira anèng arga
Môndaraka tan têbih
wus prapta bitingan
samya ngulati dalan
arsa malêbêt ing biting
tan antuk marga
Ki Môndaraka aglis

narik katga wasta ki culik punika
binabatakên biting
galugu têtiga
watara sêdhêng kuda
Ki Môndaraka nulya ngling
inggih narendra
punika marga rêsik

wus malêbêt wau kangjêng sri narendra
marang sajroning biting
myang sagung bupatya
miwah wadya sadaya
pan samya angamuk wani
bala Santênan
puyêngan gègèr sami

kasalêpêk tan bisa makolihêna
marang gêgamannèki
pan kuwur kewala
sagung wadya Santênan
ingamuk wong ing Matawis
akathah pêjah
miwah kang nandhang kanin

apuyêngan gègère wadya Santênan
kang prawira anangis
dene nora bisa
amalêsa ngayuda
kapipit dene wong cilik
maos tan bisa
rêbah kapipit-pipit

prajurite Mataram prapta sadaya
wus malêbêt jro biting
pan angamuk rampak
wong Pathi kathah pêjah
prasamya anunjang wani
palayunira
samya ambyur ing warih

kali Dêngkèng anuju banjir samana
ladhu anggêgilani
wong cilik kèh pêjah
miwah prajuritira
katunjang dene wong cilik
anggêbyur toya
marmane akèh mati

adipati ing Pathi nora karuan
jisime tan pinanggih
wikana gêsanga
wikana yèn pêjaha
dinugi sampun ngêmasi
kalêbèng toya
jisime tan pinanggih

sirna gêmpang wong Pathi kathah palastra
sasisane kang lalis
lumayu sarsaran
mantuk dhatêng Santênan
ya ta wau sri bupati
karsa kundura
kondur dhatêng Matawis

wus bubaran wau kangjêng sri narendra
myang sagung pra bupati
tuwin pra sêntana
tanapi para putra
atata lampahing baris
kalangkung suka
sagunging pra prajurit

tan kawarna ing ngriku pan sampun prapta
nagri agêng Matawis
gya malêbêt kitha
wau ta sri narendra
ing pawatangan wus prapti
jêng sultan lênggah
munggèng bangsal pangrawit

pra bupati para putra pra prawira
tata nèng byantara ji
wadya kinèn bêksa
gôngsa muni jêngguran
suka rênaning wadya lit
agoragadha
kang mêntas unggul jurit

kangjêng sultan gêganjar mring wadyabala
sawênèh sinung linggih
kang weya ing karya
gya lajêng pinêjahan
kang byantoni sinung nagri
wus tan na kliwatan
sagung bupati mantri

nulya kondur wau kangjêng sri narendra
ngadhaton dalêm puri
sagung pra punggawa
santana tuwin putra
dan samya bubaran mulih
datan kawarna
kocap ngriku wus lami

Panêmbahan nalika jumênêng sultan
anèng nagri Matawis
langkung gêmah arja
nagri agêng Maram
suhud bêkti wadya alit
ngriku kocapa
samana sri narapati

nandhang gêrah nèng madyaning bale êmas
pra klangênan daganing
tuwin para putra
wusdene pra santana
mung Ki Môndraka tan têbih
jêng sri narendra
ngandika ririh mêling

lah ta uwa Môndaraka wêkas ingwang
iya Ki Mangkubumi
sagunging pra putra
dèn sami angèstokna
mring wawêkas ingsun iki
yèn ingsun seda
ingkang yugya gumanti

putraningsun Dipati Anom Mataram
jumênênga narpati
nèng nagri Mataram
sagunging putraningwang
padha angèstua sami
tuwa lan mudha
pundhinên mêling mami

disabyantu kadang aja na pêpeka
mring kang jumênêng aji
pan wus gaibing Hyang
kang nom wegya gumantya
karsaning Hyang wus pinasthi
putra miyarsa
sadaya nêmbah nangis

Panêmbahan ngandika wa Môndaraka
lan dhimas Mangkubumi
iya pêkênira
ingkang anjênêngana
mring putrèngsun Ki Dipati
jênênging sultan
mêngku ngrat ing Matawis

gih ta sampun wa kula pamit layaran
dipun bêcik ing wuri
ing ngriku jêng sultan
kondur mring rahmatollah
lir sinêntak wong anangis
garwa klangênan
prasamya anungkêmi

para putra sadaya nangis gumêrah
lajêng nguswa padaning
ngrama sami ngaras
ing dakar sri narendra
Ki Môndaraka nabda ris
mring kang karuna
padha mênênga dhingin

wus sinucèn layonira kangjêng sultan
gya sinalatakên glis
dan binakta sigra
dhumatêng ing astana
sagung ingkang putra ngiring
ing ngriku prapta
sinarèkkên tumuli

sawusira sinarèkkên nulya bubar
putra myang bupati
ngriku sinêngkalan
surude Panêmbahan
kadya ron tinata bumi
ya ta kawarna
sagung para bupati

sampun pêpak sami anangkil sadaya
miwah kang para mantri
tuwin pra santana
Dipati Môndaraka
myang Pangeran Mangkubumi
wus asewaka
arsa ngangkat narpati

Jêng Pangeran Dipati wus asiyaga
ngrasuk kaprabon aji
Dipati Môndraka
lan Pangran Mangkubumya
wus malêbêt jroning puri
Pangran Dipatya
sigra kinanthi mijil

