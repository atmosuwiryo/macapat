ing marga datan winarna
lampahe Marmaya prapti
pasamuan balatôntra
lagya yun-ayunan jurit
Umarmaya sêsirig
kagyat sagung para ratu
rinubung Umarmaya
prasamya têtakèn warti
Marmaya ngling pan maksih ana agêsang

anèng gunung alit kana
ing Mêdhangsurukan nênggih
kanine pan wus waluya
kari lêsune kang maksih
ya ta sagung para ji
tangara pangluwar wuyung
juru kêndhang sadaya
salin panabuhe sami
pratandhane yèn mari prihatinira

wus ayèm dening pawarta
Umarmaya muwus aris
hèh sagunging para nata
satriya miwah bupati
sapa arsa udani
ing gusti sakarêpipun
iya padha mangkata
ingsun ingkang tunggu baris
sigra Radèn Maryunani nitih kuda

umangkat sabalanira
kang samya nitih turanggi
Lamdahur wus nitih liman
miwah sagunging para ji
gumrêdêg rêbut dhingin
wau Ki Umarmayèku
sampun manjing kadhatyan
panggih rajaputri kalih
katur lamun kang raka anèng Surukan

gumêdêr sajroning pura
kang samya nahên prihatin
mêngakakên lawang suka
Rêtna Muninggar lirnya ris
hèh yayi putri Mêsir
payo nuli age nusul
marang bukit Surukan
aja na kang nitih èsthi
ingsun nitih liman bae dimèn enggal

busêkan samêkta budhal
Rajaputri Muninggarim
pinêlak dipangganira
miwah Rajaputri Mêsir
wus samya nitih èsthi
parêkan lan inyanipun
sadaya nitih kuda
Muninggar pawongannèki
kawan èwu sadaya anitih kuda

wau ta kang kawuwusa
sagung kang samya ngriyini
ingkang para putra lawan
para ratu sampun prapti
bêbungas ing wanadri
nanging sakiduling gunung
alit ênggèning dhêkah
gumuruh turôngga èsthi
Ki Sahsiyar lan ibune samya maras

duk praptanira Marmaya
Sahsiyar anuju sêpi
lan ibune kakêrapa
jêjanganan anyaosi
kuluban Sayidsami
mangkya prapta gupuh-gupuh
ni rôndha praptèng ngarsa
dhuh sutèngong Sayidsami
ana baris marene tanpa wilangan

manawa ta iku mêngsah
angling Radèn Sayidsami
bibi kadi dede mêngsah
mokal uninga ing ngriki
ewamakotên bibi
inggih sapuluh-sapuluh
kalamun tuhu mêngsah
ing pundi gène gumingsir
lara pati môngsa kêna singgahana

ni rôndha alon lingira
hèh Sahsiyar anak mami
atunggua kakangira
Sahsiyar ngadhêp tan têbih
wau kang prapta dhingin
Maryunani lan Lamdahur
lawan Sang Rajèng Yunan
miwah Prabu Umarmadi
sakadange andhingini praptanira

manjing jro marêk tur sêmbah
samya ngraup pada nangis
gumuruh kang para raja
miwah Radèn Maryunani
sawusira ngabêkti
samya nêbih dènnya lungguh
dhêku kang para raja
tan dangu gumrah ing jawi
praptanira Muninggar Sêkar Kadhatyan

wus têdhak saking dipôngga
sira rajaputri kalih
gurawalan manjing wisma
nungkêmi pada sru anjrit
kathah sêsambatnèki
Sang Rajaputri Mêdayun
miwah sêsambatira
sira Rajaputri Mêsir
nyai rôndha gêgêtun kaya matia

dene ta sèwu tan nyana
yèn puniku Jayèngmurti
pangakune pan satriya
satriyane Jayèngmurti
arane Sayidsami
iki jêbule ngêndhukur
Wong Agung Kakungingrat
bisa têmên angalingi
nyai rôndha kêkês rumab ajrih pêrak

miwah sira Ki Sahsiyar
anjêngêr tan bisa angling
kamitênggêng solahira
sangsaya gung ratu prapti
gantya sami ngujungi
Sahsiyar lan ibunipun
kesah-kesah tan kêna
kinèn têtêpa alinggih
parêk munggèng ngarsane Sang Kakungingrat

ngungkurakên para raja
wong agung ngandika aris
hèh sagunging para nata
ingsun iki utang urip
marang Sahsiyar iki
iya sun aku sadulur
ibune Si Sahsiyar
iya ingsun aku bibi
awèwèha padha sakuwasanira

miwah yayi karo sira
mangkono parentah mami
Rêtna Muninggar ngandika
bibi tutugêna ugi
gonira gawe bêcik
ingsun milu ngaku biyung
andhêku nini rôndha
angling Rajaputri Mêsir
iya ingsun bibi milu ngaku biyang

sang putri kalih utusan
miwah sagunging para ji
prasamya ngambil barana
utusane rajaputri
ingkang prapta rumiyin
dinar pitung atus pikul
pan pitung puluh yuta
pêparinge Muninggarim
putri Mêsir paring patang puluh yuta

kajawi wastra busana
pêparing saking sang putri
miwah intên lan pakaja
mutyara nila widuri
utusane para ji
ana prapta ana durung
nênggih kang sampun prapta
paringe ratu pangarsi
pan anyatus wong èstri kalawan priya

kalawan sanjatanira
lêskar kang saking para ji
kajawi kang rajabrana
turôngga unta lan kuldi
lawan kang angon sami
pêparinge para ratu
nalika pitung dina
cinacah lêstarirèki
apan sampun kawan lêksa kawan nambang

wong agung alon ngandika
Sahsiyar sun karya mantri
dèn kadi mantri sadaya
mangkana tan kèndêl prapti
sagung para narpati
ing wuri andina rawuh
ingkang tan kêna ngundhang
parandene samya prapti
yayah kadya anadari gustinira

ana nyalawe nyadasa
lêskar jalu lan pawèstri
tanapi kang rajabrana
tan pêgat andina prapti
sinungsung ing para ji
mas rêtna busana luhung
miwah kapraboning prang
myang dandananing nagari
kadya ngimpi Sahsiyar lan ibunira

duk ing pitung dina êngkas
cinacah sampun sakêthi
Sahsiyar kawulanira
kawula jalu lan èstri
rajabrana anggili
tinumpuk angundhung-undhung
wong agung angandika
mring sagung para narpati
Si Sahsiyar lêskare sangsaya kathah

pan ing mêngko Si Sahsiyar
sun adêgakên bupati
ana ing bukit Surukan
lêskare pan wus sakêthi
ing pitung dina malih
pisungsunging para ratu
sangsaya tumpa-tumpa
malah ingkang pra dipati
lan satriya sadaya dhatêngkên nadar

antara sapuluh dina
pitung dina kaping kalih
cinacah malih kang prapta
sampun antuk kawan kêthi
lan wolung lêksa malih
wolung èwu wolung atus
brana matumpa-tumpa
dandanan karya nagari
Ki Sahsiyar sampun ingadêgkên raja

yèn upama tinimbanga
cinaritakakên nênggih
dening kang alul carita
ing bukit Surukan mangkin
lawan nagari Tarkis
katimbanga arjanipun
nanging donya kapara
kathah ing Surukan ugi
apan sampun masang kaprabon Sahsiyar

saking gunging kanugrahan-
ira Sang Surayèng Bumi
ibune sinung pêparab
anênggih Umi Sultani
lire Umi Sultani
pan têgêse ratu ibu
arja sami sawulan
Mêndhangsurukan nagari
sangkêp sampêt sabusanane ngayuda

yèn upama tinimbanga
Prabu Sahsiyar donyèki
kalawan ratu adagang
patang puluh para aji
lamine dènnya grami
iya patang puluh taun
pan maksih kathah uga
donyane Sahsiyar nênggih
karatone pan sêdhêng-sêdhêng sadaya

nora pati yèn karia
nora pati angungkuli
lawan para ratu kathah
abêbala patang kêthi
ingkang warna prajurit
wolung lêksa wolung èwu
kasusra jagad raya
yèn ana wong angon kambing
wus kinarya raja mring Sang Kakungingrat

nagrine bukit Surukan
mangkana Sang Jayèngmurti
pisungsunge para raja
wus arang kang samya prapti
Wong Agung Jayèngmurti
paring wêdhus pitung puluh
lawan kang angon pisan
lan arta pitung yutèki
juru beya ingone akarya kitha

manjing ratu sinudara
mring Wong Agung Jayèngmurti
lungguhe Prabu Sahsiyar
apan ta nora sumiwi
yèn ora dèn timbali
kinadang-kadang ingugung
ratu isèn wijoan
palowanu dèn paringi
wus mangkana pamit Risang Kakungingrat

kondur mring Kaos nagara
sawadyabala umiring
ing marga datan winarna
ing pabarisan wus prapti
wau kang garwa kalih
kinèn lajêng angadhatun
wong agung mring paprangan
lan para ratu wus panggih
ingkang samya kinèn tunggu pabarisan

ngabêkti angraup pada
mangkana Sang Jayèngmurti
munggèng ing tarub wangunan
siniwèng para narpati
gunêm masalah jurit
matur ingkang para ratu
gusti bantuning mêngsah
dèrèng pêgat ingkang prapti
srayanipun Jobin lawan Raja Bahman

miwah ta rayi paduka
sarayane kathah prapti
inggih Sang Bathara Irman
wong agung ngandika aris
ing mêngko karsa mami
sakèhe kang para ratu
iya salina gêlar
gêlara sulu piyatin
paran kono yayi mas ing Parangteja

miwah kakang Tasikwaja
lan suta ngong Maryunani
myang para ratu pangarsa
sadaya samya tinari
gêlar sulu piyatin
pêpanthane pinartêlu
lamun mangsah dadia
gêlar arbangu piyatin
yèn alihan ngasokkên ing wadyanira

agêlara asna piat
yèn mangsah sulu piyatin
arbangu kamsatu piat
sabtau sabngu piyatin
dene ingkang nindhihi
pêpanthane baris iku
yayi mas Parangteja
Marmaya Umaryunani
yèn martêlu wong têlu iku kawasa

yèn dadi arbangu piat
manjinga Prabu Sêrandil
yèn dadi kamsatu piat
manjinga Prabu Marmadi
yèn sabtau piyatin
manjinga yayi Tamtanus
poma dèn eling padha
sulu piat dadi wiwit
Maktal Maryunani katiga Marmaya

yèn mranêm Sang Prabu Yunan
kang kawasa angrèh baris
sampun mupakat sadaya
sagung kang para narpati
sulu kinarya dhingin
para ratu pinartêlu
Marmaya Radèn Maktal
katiga Umaryunani
pan kaduman ratu ngalih èwu sowang

kang nunggil Ki Umarmaya
nênggih Sang Prabu Kohkarib
kang nunggil Rahadèn Maktal
Prabu Lamdahur Sêrandil
kang nunggil Maryunani
sira Sang Prabu Tamtanus
yèn mangsah sami mangsah
tigang pôntha samya malih
amèt para ratu ngalih èwusowang

tunggul ingkang samya rusak
sadaya wus dèn salini
ratu kang nênêm punika
juru pamisesèng jurit
kanêm Umaryunani
kang binage para ratu
kabèh wus sinung tôndha
aju undure kang baris
satriyane miwah punggawane samya

Marmaya pratandhanira
yèn buwang topongirèki
barise nulya amêcah
pratandhane Maryunani
yèn buwang duduk nênggih
pamêcahe barisipun
Wong Agung Parangteja
yèn tunggule dèn palintir
pan ing kono jangjine kang baris mêcah

dene mungsuh kang dèn arah
wus samya binagi-bagi
Dyan Maktal lan Prabu Irman
Umarmaya Prabu Jobin
Radèn Umaryunani
Bahman pan bubuhanipun
pan wus dadya sadaya
sakathahe kang pinikir
praptèng dalu wong agung lajêng kasukan

kunêng wau winurcita
Raja Bahman Ratu Jobin
Puldriyan Sulbi Parisdan
miwah sagunging narpati
sadaya wus miyarsi
praptane Sang Jayèngpupuh
saking bukit Surukan
Ratu Jobin lingira ris
lamun benjang mêdal ginarubuh ing prang

wong Arab kunane iya
tan kêna linawan tandhing
yèn ora lawan cinidra
iya adate bilai
prang Bakdiyatar nguni
bilaine ginarubuh
Padêmis ya mangkana
bêcik cinidra ing jurit
apadene Raja Bahman Prabu Irman

ing dalu datan winarna
ya ta kawuwusa enjing
muni têngaraning yuda
kêndhang gong gurnang lan bèri
têtêg mawanti-wanti
wong Arab barise mêtu
kadya samodra bêna
bêlabar datanpa têpi
ambêranang kadya girindra pawaka

wong agung sampun alênggah
ing wijoan palowani
Bathara Kobatsareas
lunggyèng ing amparan rukmi
banjêng para narpati
akapang kalangan têpung
wau Sang Prabu Irman
lan Bahman Parisdan Jobin
Raja Sulbi Puldriyan lajêng kêkirab

wus pêpak kapraboning prang
ing papan sampun miranti
wong kapir tanpa wilangan
têngara gumuruh atri
kadya bêlah kang bumi
gora rèh guntur-gumuntur
mungsuh kalawan rowang
mêmpêng kasuran prasami
pangajape ing prang tan nêdya mundura

wus andadi baris Arab gêlarira
nênggih sulu piyatin
sampun amartiga
Marmaya Radèn Maktal
tiga Radèn Maryunani
panggenanira
Wong Agung Jayèngmurti

ing wurine satriya ing Parangteja
sagung para putra ji
ngayab Sri Bathara
Prabu Kobatsareas
wurining rama gènnèki
wusnya mangkana
mungsuh duk aningali

samya cingak de wong Arab karya gêlar
nênggih sulu piyatin
dadya kasalêpak
arsa animbangana
wong agung parentah aglis
age mangsaha
iya trajangên dhingin

nora antuk duraka nyuda prawira
wong cidra dèn dhingini
sigra bala Ngarab
kabèh prajurita
anitih turôngga èsthi
barang titihan
kabèh wus dèn titihi

Umarmaya Maryunani Radèn Maktal
parêng dènnya ngabani
sigra sarêng mangsah
samya nyamêthi kuda
para ratu angawaki
sapunggawanya
satriya para mantri

tri gumuruh surak parêng dènnya nunjang
barise wadya kapir
kagum gugup mangsah
sawusnya têmpuh ing prang
Rahadèn Maktal nulya glis
tunggule sigra
pratôndha wus pinuntir

wus umangsah Lamdahur sabalanira
Radèn Umaryunani
duduk wus binuwang
Tamtanus sigra mêcah
angering angirid baris
Dyan Umarmaya
ngulukkên topong aglis

Umarmadi wus mêcah gêgamanira
ngêlar wus angêlèbi
barise wong Arab
nangkêbi mamrih papan
busêkan ramening jurit
kadya prahara
ru-ara mobat-mabit

lindhu awor mabyungan arêbut papan
nêbah-nêbah kabalik
sagung para raja
satriya myang punggawa
numpês mêngsah nganan ngering
ngambah angidak
pati sungsun atindhih

gora riwut siwat-siwut kang sêsawat
palêncuting jêmparing
larape kang pêdhang
sumirating baskara
tanpa rungyan ing ajurit
mawur liwêran
kuwur kawuron sami

ramening prang kadya bêlah kang akasa
pratiwi gonjang-ganjing
rag-rêg kang parbata
yayah lir gumuntura
saking ramening ajurit
rok rukêt samya
busêkan silih-ungkih

lali kadang gusti lali ing kawula
kawula lali gusti
anak lali bapa
bapa lali ing anak
gumrah sambating akanin
turôngga liman
pêluk akèh ngêmasi

bala Ngarab kadya kruraning rêksasa
ditya sayuta kêthi
kontrag mamrih môngsa
angamah samodrèng rah
Raja Puldriyan ngêmasi
Sang Rajèng Selan
ingkang marwasèng bindi

Radèn Maktal anênggih ing yudanira
nênggih ratu sinêkti
Sang Raja Parisdan
rame pêdhang-pinêdhang
baya wus karsèng Hyang Widi
pakaryaning prang
rusuh gagap-gagapi

carub awor parandene nora ana
ingkang marêngi ukih
sikêp lan punggawa
mantri lan para raja
apanggih kadya tinandhing
raja lan raja
mantri prasamya mantri

nora jarag parandene kang satriya
sami satriya panggih
raja sami raja
wau ta kang ayuda
amêdhang anitir-nitir
Raja Parisdan
tinangkis tan ngênèni

atêtanya wong agung ing Parangteja
wong apa sira iki
rusuh yudanira
ratu apa satriya
Raja Parisdan nauri
pan ingsun raja
Kulsum kadhaton mami

sira iki ratu apa ta satriya
Radèn Maktal nauri
aranana raja
iya pan ingsun raja
sira aranana mami
lamun satriya
iya satriya mami

kuthaningsun Ngalabani Sang Parisdan
asru dènira angling
payo umalêsa
sigra Rahadèn Maktal
Parisdan pinêdhang aglis
parise sigar
rantas sirahe palih

anrus marang jaja wêtêng anêratas
kêkapaning turanggi
tugêl kudanira
Raja Parisdan sigar
Marmaya kagyat ningali
Rajèng Dinawar
yudane amrih silib

bêkta kutug kukus kinarya alingan
enak dènnya mêdhangi
apan tan katingal
kukus kang dadi sarat
nadyan ana kasa tuding
Rajèng Dinawar
nênggih datan kaèksi

pira-pira prajurit Arab kang pêjah
dening Sang Rajèng Sulbi
Narpati Dinawar
sigra Ki Umarmaya
amasang topongira glis
saking Ngajêrak
sêsaat tan kaèksi

narik kanjar Rajèng Dinawar tinigas
pêdhot jangganirèki
sigra Umarmaya
angamuk lawan kanjar
jêr kapir sira miwiti
aprang siliban
mêngko ingsun malêsi

rasakêna sira motangi maringwang
Marmaya mobat-mabit
ngamuk sarta kanjar
apan datan katingal
pira-pira kang ngêmasi
dening Marmaya
para ratu dipati

datan kêna rinèhkên gunging pêpêjah
tan kêna yèn binudi
mung walahu aklam
Allah kang luwih wikan
ngawruhi gunging pêpati
kang mungsuh dhadhal
sakarine kang mati

Raja Irman dhingini palayunira
lawan Sang Ratu Jobin
Bahman wurinira
Dyan Maryunani mulat
gyangêtab kuda nututi
Sang Raja Bahman
sigra nabêt turanggi

pan anginthar sinandêr untap-untapan
Radèn Umaryunani
kasandhung ing Bêstak
lêmês dèn idak-idak
radèn tan arsa matèni
mring Patih Bêstak
mung Bahman ingkang pinrih

saparane Raja Bahman dipun ambat
kalingan katon malih
sinandêr anilab
yèn kang ngalingi raja
miwah satriya bupati
sinabêt pêdhang
wong cilik dèn liwati

pan samarga kèh kacandhak balanira
Radèn Umaryunani
sanadyan satriya
yèn nungkul inguripan
kang umiring Maryunani
para satriya
samarga mêmatèni

kang anungkul jaluk urip inguripan
prasamya dèn boyongi
ing samarga-marga
wong Arab abêbandhang
Irman lawan Ratu Jobin
nèng ngarsa têbah
awor lawan wadya lit

amung Raja Bahman ingungsêt kalintang
mring Radèn Maryunani
wau duk katingal
têbih tur lamat-lamat
Kalisahak cinamêthi
satêbihira
Bahman wus dèn calêki

pan kacandhak inguwuh Sang Raja Bahman
hèh raja apa anjing
sira iku Bahman
dene agawe polah
nora tanggon ing ajurit
payo mandhêga
pan sarwi dèn lancangi

Raja Bahman mandhêg sarwi narik pêdhang
wadyane kang tut wuri
ana kalih dasa
pisah anêbih samya
Bahman amêdhang sira glis
wus tinadhahan
lawan parise wêsi

pan katangkis pamêdhange Raja Bahman
sigra winalês aglis
parisane sigar
rantas guluning kuda
tugêl turôngga ngêmasi
Sang Raja Bahman
tibanira kuwalik

dharakalan tangi narajang amêdhang
sukune kang turanggi
Kalisahak rantas
samana pêjahira
dyan malumpat Maryunani
nututi Bahman
sinabêt saking wuri

wêntisira kang têngên pêdhot pinêdhang
Bahman niba anangis
tan kêna lumampah
wêntise siji pêgat
Dyan Maryunani nulya glis
mangsuli kuda
pan sarwi dèn tangisi

wadyanira Maryunani kathah prapta
radèn pijêr anangis
èngêt nulya mara
ing gène Raja Bahman
sukune pinêdhang malih
kang kering pêgat
Raja Bahman amêmpis

lah mangkono Bahman iku karêpira
mati salah siranjing
tan wruh kabêcikan
marang wong tuwaningwang
tinigas murdanirèki
kinèn ngaturna
marang kang rama aglis

duk lumampah wadya ingkang bêkta sirah
kang rama sêlak prapti
nusul ingkang putra
kathah kang para nata
kèndêl tumêdhak Sang Amir
saking turôngga
sêseban sawadyèki

ingkang samya prajurit munggèng turôngga
wau murdanirèki
Bahman tiningalan
wong agung angandika
eman têmên ratu iki
agung prakosa
cacade kurang budi

nora nana pangandêl kurang micara
miwah turôngga iki
ya Si Kalisahak
dene nora kayaa
têtinggale luhur mami
pan Nabi Iskak
ngêndi antuk ngulati

pan wong agung karuna nangisi kuda
wus kinèn ambêciki
winot ing bandhosa
pinêtak ing nagara
sarta kinèn anyungkubi
sampun binêkta
marang Kaos nagari

ya ta wau sagunging prajurit Arab
satriya pra dipati
ing aprang kang samya
anglud bêbujung mêngsah
ingkang lêlakon salingsir
miwah sadina
akèh antuk pêpati

lawan akèh kang samya antuk jarahan
boyongan kang aurip
myang kang antuk sirah-
ing raja lan satriya
punggawa kang dèn tigasi
katur sadaya
mring kang angraras ati

kunêng Risang Amiril Mukminin
sawadya pra katong
wus apanggih kang bêbujung kabèh
Raja Irman miwah Ratu Jobin
ngungsi ing Kaswiri
Sang Raja Sanjahur

Sang Jayèngmurti sawadyanèki
kondur marang Kaos
sukan-sukan sawadyabalane
salamine aprang mung puniki
kathahing pêpati
myang dohing pambujung

ing nagri Kaos wus têntrêm malih
tan ana pakewoh
mêngsah sampun têbih panggenane
dènnya ngungsi mring nagri Kaswiri
Irman Ratu Jobin
kunêng kang winuwus

kadya ingkang carita mangsuli
nalika kataton
anèng bukit Surukan ênggène
sabên dalu kinêmit ing êjin
jin Ngajêrak sami
yèn dalu atugur

nanging tan ana ingkang ngawruhi
wontên jin sawiyos
ingkang mantuk marang nagarane
tur uninga mring gustinirèki
Sang Prabu Sapiri
yèn putra sang prabu

manggih pataka madyaning jurit
pan inggih kataton
pan kapisah lan balane kabèh
Rêtna Dèwi Ismaya miyarsi
miwah Kuraisin
sungkawa kalangkung

pamit kang eyang sarta bunèki
pan arsa têtinjo
mring kang rama umiring ibune
rêtna prabu sigra angundhangi
kêrig kang wadya jin
punggawa kèh tumut

Sadat Satir lan Patih Sanasil
ambêkta pra katong
myang bêbêktan badhe tuk-antuke
sagung wowohan kang adi-adi
samya dèn dhulangi
pirang-pirang panggul

kira-kira warataa benjing
sawadya pra katong
ana êjin rong yuta cacahe
kang ambêkta wowohan prasami
sigra nata dèwi
atêngara umung

sangkêp sakapraboning ajurit
tan pae lawan wong
solah tingkahing lumaku gawe
wadyanira Dèwi Kuraisin
kang binêkta sami
lan balaning ibu

pan satus yuta bala Kurèsin
kang paman kang among
Radèn Sadat Satir panutane
balaning ibu Patih Sanasil
ingkang angêmongi
tanpa wilis agung

Dèwi Ismayamarêk ngabêkti
ing rama sang katong
myang kang wayah ngujung mring eyange
Natèng Ngajêrak ngandika aris
Ismaya nak mami
akèh bêcikipun

sira tinjo mring rakanta Amir
lawan putuningong
padha suka amulat cahyane
pan iya mawa kitmat sawiji
lakinira Amir
ing jagad pinunjul

putra wayah sawusnya ngabêkti
saha bala bodhol
munggèng singangsana rêtna gène
ingibêrakên para putri jin
parayangan pêri
kang samya amikul

pira-pira pangayap putri jin
angubêngi golong
punggawane pan adoh ênggène
wuri ngarsa pan samya atêbih
kang amangku baris
ing gêgaman agung

salawe yuta ingkang umiring
wadyane jin wadon
kang tan kêna têbih ing lampahe
mawa têdhuh dhêdhêp ing wiyati
lêpasing lumaris
Surukan jinujug

ana wadya kang matur upaksi
kang rama wus bodhol
kondur mring nagri Kaos prang rame
kang ngrawati duk gêrah nèng ngriki
anak rôndha miskin
wus kinarya ratu

Prabu Sahsiyar nagri puniki
pawukiran kaot
mangkya sampun dadya praja gêdhe
sang dyah nimbali Patih Sanasil
wus prapta ing ngarsi
sang rêtna lingnya rum

bapa patih lumakua dhingin
marang nagri Kaos
tur uninga praptaningsun kiye
lan putrane Nini Kuraisin
arsa marêk ugi
mring sariranipun

apaiya ingsun dèn timbali
marang nagri Kaos
iya apa wong agung karsane
kyana patih sandika wotsari
mêsat saking ngarsi
lajêng lampahipun

Kyana Patih Sanasil wus prapti
enjang nagri Kaos
wong agung duk siniwèng balane
para raja aglar munggèng ngarsi
prawira prajurit
punggawa gung-agung

dumarojog Kya Patih Sanasil
nèng kering alunggoh
datan ana ngawruhi wong akèh
munggèng soring wijoan mas adi
buka saratnya glis
nêmbah nguswa suku

kagyat wong agung mèsêm anolih
kurmat sarwi anjog
ing sakala saking panggonane
gupuh matur wau kyana patih
sampun sampun gusti
kajarwa pukulun

amba ingutus rayi sang dèwi
lan putra sang sinom
inggih arsa ngabêkti kalihe
mangkya sawêg kèndêl anèng margi
punapa karsa Mir
ngantosi pukulun

ya ta wong agung ngandika aris
iku karsaningong
yayi dèwi sun undang marene
lan putrane Nini Kuraisin
nanging ingsun lagi
nyaosi gonipun

sabarêna patang dina ugi
sun karya pakuwon
pan ing kene mêntas pêrang rame
lagi akèh bangke yêkti amis
sun kone ngrêsiki
karya tarub agung

êjin datan kêna mambu amis
têmah ting kaloyong
pan ing jaban kutha jêmbar gone
lah matura marang yayi dèwi
Kya Patih Sanasil
nêmbah ngasmara kung

wus mêsat Patih Sanasil
Sang Jayèngmurti ngandika
marang sagung para katong
hèh ta kabèh wruhanira
ana jin badhe prapta
yayi Ismaya kang rawuh
iya gawa putraningwang

Nini Rêtna Kuraisin
atêtinjo marang ingwang
tanpa wilangan balane
para ratu jin Ngajêrak
ngiring yayi Ismaya
hèh sakèhing para ratu
akaryaa pasanggrahan

tilas pakuwon wong kapir
jaban kutha papan jêmbar
rêrêgêd singgahna kabèh
bangkene larungên samya
iya marang bêngawan
dene kang têtarub agung
rêngganên busananana

sangkêlat miwah taluki
kuning dadu ijo abang
sutra-sutra lan malihe
sagunging kang para nata
karyaa sowang-sowang
lan padha mutêra gupuh
pêpêthetan kêmbang-kêmbang

dèn abanjêng urut margi
sajroning tarub sadaya
sêsaka kinêmbang kabèh
sukaning jim parayangan
marang wêwangi padha
sandika kang para ratu
ature nuwun sapangat

ing gusti paduka Amir
anuwun barkah paduka
yèn kenginga sapandulon
sadayarsa ningalana
dhatêng jin kang minulya
wong agung mèsêm lingnya rum
ingsa Allah kaya kêna

sun jaluk ing yayidèwi
manawa kaparêng iya
sigra sagung para katong
budhal samya nambutkarya
marang jawining kitha
gumuruh sabalanipun
karya têratag wangunan

wau ta Sang Jayèngmurti
sampun kondur angadhatyan
warta ing para garwane
yèn badhe arsa tamian
putri jin ing Ngajêrak
kang garwa samya mituhu
asaos rakit sugata

wau kang anambutkardi
sakathahe para raja
ing tigang dina urmate
samêkta sakalirira
pêthetan kêmbang-kêmbang
asri anurut têtarub
sabên sêsaka kinêmbang

miwah têtuwuhan jawi
toya munggèng ing jong mirah
gêdhah seta gêdhah ijo
wungu dadu isi toya
ngubêngi pasamuan
singangsana saka sèwu
abra palisir dipôngga

makêthi laras kumitir
asewa raga kumala
arêrawis sutra jêne
sutra jro têtirah abang
asri ing wangunira
tuhu tan kêna winuwus
rênggane kang pasanggrahan

warnanên Patih Sanasil
wau nalika dinuta
katur sasolah-solahe
yèn kang raka èsmu suka
bingar katarèng netya
jawining kitha pukulun
saos pakuwon rinêngga

sukèng tyas sang rajaputri
mangkana jangkêping dina
sang rajaputri budhale
jujug taratag wangunan
prapta suka tumingal
wadya jin pêri andulu
pakuwon kinêmbang-kêmbang

wus tata sagung wadya jin
wong agung ngundhangi bala
sagunging kang para katong
sawadyane ingundhangan
sami ngangge kamulyan
sartane gêgônda arum
wus samêkta budhalira

kinôntha lampahing baris
sagunging kang para raja
agolong tan kêna awor
yayah akasa kumala
pratiwi kêmbang-kêmbang
wadya jin samya dêdulu
lampahe kang para nata

kadya trunaning jaladri
cingak wadya jin kang mulat
kathahe kang para katong
miwah asrining busana
satêngah ana ngucap
marmane wong agung iku
tan karasan nèng Jabalkab

samene gunge wadya ji
lan asihing balanira
marang sagung para katong
samana wus amèt papan
bala angering nganan
baris jro pacara sampun
muntab lir giri pawaka

wong agung anèng turanggi
sinongsongan tunggul naga
asri gumuruh swarane
wadya jin wus ingundhangan
kang samya ngawang-awang
sadaya kinèn tumurun
wus cêlak Sang Kakungingrat

wong agung têdhak tumuli
lajêng manjing jro taratag
wau ta sang putri karo
Dèwi Ismaya umangsah
nêmbah angraup pada
nata dèwi sigra tundhuk
amêngkul padaning rama

rinangkul aganti-ganti
kang garwa lawan kang putra
prasamya suka kalihe
pinêthuk sèwu kamulyan
Sadat Satir manêmbah
rinangkul lungayanipun
lah yayi sira lungguha

Dèwi Ismaya turnya ris
pukulun rama paduka
wêling atur panglayade
duk tuwan anandhang brana
anèng bukit Surukan
punika miyarsanipun
inggih rama padukendra

iya yayi nuwun mami
sih palimarma sang nata
wis yayi lungguha age
anèng singangsana rêtna
sang putri nêmbah lênggah
kang putra nèng keringipun
sigra Umarmaya prapta

wus angangge sarwa kuning
umatur ngrêpèpèh mêndhak
sagunge kang para katong
inggih anuwun sapangat
mèsêm Sang Kakungingrat
hèh yayi sanak-sanakmu
sagunge kang para raja

padha jêjaluk ing mami
kênaa salah paningal
lawan balanira kabèh
lamun ana lilanira
kang garwa matur nêmbah
inggih wontên saratipun
yèn èstu arsa umiyat

sampun gêpok sampun jawil
upami jawil gêpoka
inggih nuntên botên katon
nuntên tuwan undhangana
sagung bala manungsa
wong agung mèsêm lingnya rum
marang Arya Tasikwaja

kakang undhangna para ji
dêlinge yayi Ismaya
iya aja na anggêpok
anjawil miwah dumuka
mring jin bala Ngajêrak
dening kewala andulu
yayi dèwi mêngko lila

sandika aturirèki
mundur Arya Tasikwaja
angundhangi para katong
sadaya wus ingawêran
parentahe Sang Rêtna
Ismayawati puniku
kinèn dêdulu kewala

sandika sagung para ji
inggih mung nuwun sapangat
kênia mung sapandulon
rêmpêg ture para raja
wong agung angandika
hèh yayi sanak-sanakmu
mituhu parentahira

Dyan Rêtna Ismayawati
parentah ing balanira
padha bukakên tutupe
dhingdhing jalaling manungsa
kang anèng soring netra
sakèhe kang para ratu
maraa mring para raja

kang punggawa mring bupati
satriya marang satriya
mantri padha mantri kabèh
sigra samya lumaksana
sagung bala Ngajêrak
ngusap talapukanipun
mring sagung bala manungsa

nulya sagunging narpati
satriya lawan punggawa
miwah mantri sadayane
byar kadi tangi anendra
wadya jin katingalan
sapôntha sajuru-juru
para ratu jin sadaya

satunggul upacara sri
tan pae lawan manungsa
nanging kaot kêkuwunge
cahyane pating paluncar
kadya konang satêgal
gêng alit darbe kêkuwung
pan wus karsaning Hyang Suksma

makluk jin badan rokhani
cahyane sinungan beda
gêdhe cilik lanang wadon
samya murub cahyanira
wau pawonganira
nata dèwi lan kang ibu
jin pêri wontên salêksa

sadaya eram ningali
sagunging kang para nata
cahya jin pating pancorot
lawan asrining busana
beda lawan manungsa
wong agung nimbali sunu
lan wayah wus praptèng ngarsa

Rahadèn Umaryunani
lan Prabu Kobatsareas
myang Raja Taruna Kaos
katiga wus praptèng ngarsa
pêkik-pêkik tur cahya
alon ngandika wong agung
hèh wong anom ngabêktia

kabèh marang ibunira
yayi Dèwi Smayawati
padha ngalapa sapangat
ibunira putrining jin
suta ngong Maryunani
sira dhingina kang sêpuh
sigra mangsah sumêmbah
wong agung ngandika aris
yèku yayi kang pambarêp sutanira

ya patutaning supêna
yayi dèwi putri Mêsir
mundur wusnya Umaryunan
ngandika Ismayawati
hèh Nini Kuraisin
Maryunani kakangamu
payo mas ngabêktia
mangsah Rêtna Kuraisin
apranata ing raka Rahadèn Yunan

Sang Prabu Kobatsareas
mangsah ing ibu ngabêkti
lajêng ngabêkti ing raka
Nata Dèwi Kuraisin
Rajèng Kaos ngabêkti
mring eyang sang murtiningrum
mundur ing sawusira
lajêng ngabêkti ing bibi
samya ngungun mulat cèthi jin sadaya

akèh pita-ginupita
sagung jin parêkan pêri
iku para putra Arab
angluwihi putraning jin
pêkik-pêkik nêlahi
amawa cahya sitangsu
sigra Dèwi Ismaya
amanci busana adi
tuk-antuke saking nagari Ngajêrak

kang putra katiga wayah
pinaring pangadêg sami
busana samya murwendah
tênunan para putri jin
putra wayah wus tampi
nêmbah samya sukanipun
kang katur mring kang raka
sanès badhe para rabi
angandika Wong Agung Surayèng Jagad

iya yayi ngong tarima
kang marang ingsun pribadi
kang marang yayi Muninggar
miwah yayi putri Mêsir
pancèn ana pribadi
pan iku utamanipun
mêngko yèn sira panggya
inggih lêrês turirèki
ya ta wau sagung para raja-raja

atusan kang ngrubung samya
marang Patih Asanasil
sadaya prasamya nadar
amrih sukane kya patih
bingung Patih Sanasil
kang tômpa kamulyan agung
dene tuwan kawilang
têtulung ing Gusti Amir
duk sangsaya anèng ing wukir Jabalkab

Kya Patih Sanasil mojar
sanak-sanak kang para ji
sadaya kang samya nadar
kabèh ngong tarima ugi
manira angluwari
mring sagunging para ratu
sampun sumêlang susah
sadèrènge sawusnèki
insa Allah manira wus anarima

kagyat Kusuma Ismaya
miyat ing Patih Sanasil
rinubung ing para nata
wong agung ngandika aris
paman Patih Sanasil
kinaulan para ratu
mèsêm Rêtna Ismaya
miwah sira nata dèwi
nulya budhal sadaya marang jro kitha

sapraptanira ing pura
mêthuk rajaputri kalih
Muninggar Sêkar Kadhatyan
langkung dènnya ngacarani
tata prasamya linggih
nèng padmasana mas murub
taritis nawa rêtna
jumêrut nila widuri
Kuraisin ngabêkti ing ibunira

Muninggar Sêkar Kadhatyan
ngungun dènira ningali
Ismaya marang Muninggar
langkung rêsêpirèng galih
marang putri Mêdayin
nalikanira andulu
ing putra prabu rara
pinandêng Ni Kuraisin
sarwi mèsêm Kusuma Rêtna Muninggar

kengis waja sumarana
kadya tumètèsing gêndhis
anglênggêr tyasira mulat
kumênyut sagung cèthi jin
kumêsar tyas muriring
Rêtna Ismaya andulu
trênyuh ing nalanira
sakala ngidung parasi
nèng ngarsane kang raka Sang Kakungingrat

mangkana ing kidungira
nangak un putri Mêdayin
aslalubni pulkujiman
têgêse kidungirèki
warnane putri iki
ngungkuli sakaliripun
kabèh isining jagad
putrine pra ratuning jin
kaungkulan rêspati Rêtna Muninggar

putrine Raja Nusirwan
aèng têmên anèng bumi
dening ta kaliwat-liwat
suwarnane putri iki
sanadyan widadari
anyèthia kabèh patut
sêsotyèng jagad raya
yèki musthikaning bumi
langkung rêsêp Kusuma Dèwi Ismaya

sadaya tuk-antukira
kang rajakaputrèning jin
katur mring Rêtna Muninggar
satunggil mring putri Mêsir
langkung dènnya nor asih
dènnya nampèni pisungsung
sarwi mèsêm sasmita
kenyut tyas Ismayawati
ragan-ragan lam-lamên mring marunira

Rêtna Muninggar sasmita
ingkang pêpundhutan mijil
aglar warnaning sugata
kinêmbang-kêmbang cara jin
Marmaya dèn timbali
prapta ngandika wong agung
ing jaba ladènana
yayi mas lan paman patih
anadhaha lawan sagung para raja

sigra mêdal sang dipatya
angladosi kang têtami
Kya Patih Sanasil sira
miwah Radèn Sadat Satir
asri kênid barduwin
jênèwêr wragang lan anggur
manis kalawan adas
kinawruhan sukaning jin
mung inuman tan pati ing nadhahira

ambanjêng rame kasukan
ing jawi ing jro tulya sri
pya boga mawarna-warna
isining donya mêpêki
samya sukaning galih
wadya jin Ngajêrak dulu
myang para ratu Arab
suka mulat ing wadya jin
jinaring tyas kalihe nêkakkên suka

miwah ing jro samya suka
panadhahing para putri
rêsêping Rêtna Muninggar
adangu larih-linarih
tan ana nadhah nangsi
mung inuman kang lumintu
lawan kang nyênyamikan
tinasturi marbuk minging
apadene kang samya alul wirayat

ing nalika aluwaran
makuwon sagung bala jin
kawan dalu limang dina
tan pêgat raina wêngi
kasukan nèng jro puri
bojana nutug-anutug
langkung sih uparêngga
ing jro kalawan ing jawi
pan angênting sugata isining donya

wowohan saking Jabalkab
praptane ing sabên ari
nalika Rêtna Ismaya
anèng ing Kaos nagari
gilir sagung wadya jin
angirid wowohan agung
nikmat langkung munpangat
para nata angrasani
kang wowohan adi-adi ing Jabalkab

miwah gunging uparêngga
sugatanira sang putri
anêlasakên pratingkah
Rêtna Dèwi Muninggarim
lan Rajaputri Mêsir
tuwin sagung para ratu
nganakakên tan ana
isining donya sakalir
angupaya prapta ing Kaos nagara

sagunging olah-olahan
samya kinèn marbuk minging
kinasturi gôndawida
wowohan cinêlêm sami
mrih sukane wadya jin
lamia dènnya mrêtamu
sira Dèwi Ismaya
karamèn ing siyang latri
lawan Rêtna Muninggar Sêkar Kadhatyan

tuwin sagung para putra
tan ana pêgat saari
nêmbrama bêkti ibunya
ing Dèwi Ismayawati
langkung sukanirèki
miyat marang para sunu
dene pêkik sadaya
miwah cahya trahing nabi
angungkuli lan satriya jin sadaya

malah agung mijil sabda
Kusuma Ismayawati
kêkuwunge putra Arab
kadange Ni Kuraisin
ngungkuli putraning jin
apan lir Bagendha Yusup
kang duwe kabagusan
saparoning donya iki
kang saparo dinum marang wong sajagad

dene ujaring wirayat
sabagusing manungsèki
pan ora bisa mêmadha
lan kabagusaning êjin
putra Rab angungkuli
putra jin kêkuwungipun
mangkana cinarita
Ni Dèwi Ismayawati
pitung dina anèng ing Kaos nagara

punggawa jin sabên dina
sumiwi ing Jayèngmurti
umiring sang rajaputra
nênggih Radèn Sadat Satir
lawan Patih Sanasil
samya rame-rame runtut
lan para ratu Arab
suka-suka siyang latri
langkung suka tyasira kang wadyabala

busana saking Ngajêrak
kang liya mring putra-putri
binage mring para nata
langkung samya sukanèki
sawusnya mangkanèki
nalika ing pitung dalu
pamit marang kang raka
Ni Dèwi Ismayawati
arsa kondur marang nagari Ngajêrak

miwah wau ingkang putra
Nata Dèwi Kuraisin
tur sêmbah marang kang rama
arsa mantuk nuwun pamit
miwah kang ibu kalih
tuwin marang kadangipun
nulya Sang Rajaputra
Sadat Satir nêmbah amit
tuwin Patih Sanasil amit manêmbah

mundur saking jroning pura
sigra napak ing wiyati
wus sirna tan katingalan
sakathahe kang wadya jin
satus yuta tan kèksi
wus awor ing langit biru
ngungun Sang Kakungingrat
tuwin sagunging para ji
alam-lamên tongtonên ing tamunira

prasamya ngungun tumênga
tan wus ucapên ing sêdhih
ya ta wong agung ngandika
ana ngêndi Ratu Jobin
kalawan yayi aji
Bathara Irman gonipun
apa ta wus muliha
marang nagara Mêdayin
sigra matur Sang Dipati Tasikwaja

kawula miyarsa warta
wontên nagari Kaswiri
Raja Sanjahur punika
kang dèn ungsi angukuhi
gya Radèn Maryunani
mring kang rama nêmbah matur
yèn suwawi ing karsa
kawula nuntên nututi
angandika yèn mangkono karsanira

sapa ta kang sira gawa
miliha para narpati
liya pamanira Yunan
môngsa pisaha sirèki
matur Umaryunani
amba mung nuwun rong puluh
liya pun paman Yunan
ing Kebar lan Umarmadi
lan pun paman Sang Natèng Rum kalih pisan

lan abdi tuwan ing Buldan
Andanbilis Anjanbilis
kadang kasapta sadaya
lan putra tuwan pun adhi
Rajaputra Sêrandil
Pirngadi kawula suwun
Lamdahur nambung sabda
anggèr sampun pindho kardi
rayi tuwan môngsa pisaha lan dika

hèh Pirngadi amiliha
wadyanira kang para ji
Si Raja Alam ing Gêdhah
Suratisdaham Surati
ing Minangkabo nênggih
ya Si Diwangkara Prabu
iku padha wong tuwa
Sêpanyol lan Raja Inggris
lan ing Prasman wis iku bae prayoga

sampun samya ingundhangan
samêkta sagung prajurit
enjangira nulya budhal
anglurug marang Kaswiri
gaman lir prawatagni
putra Sêrandil panganjur
taruna widigdaya
sira Rahadèn Pirngadi
aprakosa wus ambônda ripu raja

wus ingèston gunanira
marang Sang Surayèng Bumi
pêpintoning kaprawiran
lan kang raka Banarungsid
angluwihi kang rayi
Pirngadi prawiranipun
mila ngambil atmaja
dening Sang Surayèng Bumi
titi tatag tinêmpuhakên ing karya

ing marga tan winuwusa
wus praptèng nagri Kaswiri
gègèr otêr sanagara
miyarsa baris nututi
Rajaputra Pirngadi
kang môngka manggalèng pupuh
senapatining lampah
Rajaputra Maryunani
abusêkan prasamya mênêdi kutha

angrangkêpi kapurancang
anjêrokkên larèn sami
praptane gêgaman Ngarab
angêpung kitha ngubêngi
jêjêl kitha Kaswiri
awor wong ngili supênuh
bêntêt tanpa linggaran
mila larèn dèn rangkêpi
jinêmbarkên kapitu wus ngisèn toya

kèdêran ing bala Arab
sira Radèn Maryunani
dhatêngi tunggul panantang
marang Sang Rajèng Kaswiri
kinèn mêtua jurit
yèn sira ngukuhi tuhu
marang kang ngungsi sira
yèn sira tan wani jurit
angaturna Ratu Jobin Raja Irman

praptaning tunggul panantang
marang Sang Prabu Kaswiri
sèwu susah ngêsah sayah
aribêng manahirèki
mêtu prang nora wani
angêsrahêna tan purun
marang Jobin lan Irman
dening karoban wadyèki
mring kang ngungsi datan purun anundhunga

dadya anêmah kabêtah
angêkêp jroning kithèki
mung samya angunci lawang
sakèthèng kang angêmiti
sadaya dèn wuwuhi
mangkana lami kinêpung
dening kang bala Arab
wontên takdiring Hyang Widhi
kuldi wulung prapta manjing pabarisan

pabarisane wong Arab
ginusah mengkal nyepaki
nora kêna ingadhangan
anyakot bêbujung jalmi
wong kathah dèn parani
gègèr dening kuldi wulung
samya gumuyu suka
sato rèh nganyar-anyari
saênggène kang kuldi ngamuk manêngah

ginitik milar tan kêna
kêbat lumpatira sarwi
angêrah nujah amengkal
nolih sarwi kirig-kirig
mele-mele mucicil
ngulêr kilan jumbul-jumbul
binujung tan kacandhak
wangsul mubêng nêngah malih
kang anggusah prasamya gumuyu latah

dangu-dangu kèh kacurnan
tinujah ing kuldi langking
tuwin pinengkal kinêrah
dadya katur ing para ji
dudu wadine nênggih
tingkahe kang kuldi wulung
katur ing senapatya
Radèn Arya Maryunani
mundhut kuda kaprabon yuda kênaka

rahadèn wus nitih kuda
ngikal duduk kudane cinamêthi
rikat kang turôngga mamprung
prapta gène wong kathah
pêparentah Maryunani ing wadya gung
padha suraka kewala
sun ujane kuldi iki

wadya gung surak gumêrah
sigra mangsah Radèn Umaryunani
kuldi sinandêr dinuduk
milar mumbul angiwa
prapta saking têngên kang kuldi anubruk
tinangkis parise kontal
tiniban towok tan kêni

kuldi sinandêr kinalang
tinarajang milar manêngên aglis
prapta saking kering nubruk
tinadhahan cinandhak
sukunira arsa binanting marucut
binujung pinrih cinandhak
milar jawining wadya lit

rahadèn sangsaya duka
sinarêmpêng nilap manjing wanadri
radèn panandêre mangu
sakêdhap tan katingal
dangu-dangu katon punang kuldi wulung
sêngar-sêngèr lincak-lincak
saksana sinandêr malih

mamprung kudanira radyan
kuldi kêsit sumripit kadi thathit
yèn alon pambujungipun
kuldi ririh lampahnya
yèn sinandêr ambundêr panyandêripun
sadangunira mangkana
saparanira dèn ungsir

radèn tan arsa kondura
lamun kuldi datan kacandhak mangkin
saparane kuldi tinut
sinandêr nilap-nilap
ingandhêgan milu mandhêg kuldinipun
radèn agêng nêpsunira
èstu takdiring Hyang Widhi

dungkap sasore dènira
ambêburu kuldi pan dèrèng kêni
malah diwangkara surup
kuldi wus tan katingal
sipêng wana radèn bujung kidang sampun
antuk satunggil binakar
dhinahar lan kudanèki

jinuju daginging kidang
tanpa sare sadalu mêrêm mêlik
munggèng soring mandera gung
enjing anitih kuda
nêdya wangsul marang gène wadyanipun
awatara saonjotan
kuldi wingi katon malih

malang-megung anèng marga
gya sinandêr mring Radèn Maryunani
pinati pangêrapipun
kuldi milar mring arga
tinututan kudanya angrakal gunung
praptèng puncak lampahira
kuldi ilang tan kaèksi

radèn langkung ngungun ing tyas
icalipun kuldi nèng luhur wukir
saking ing kuda tumurun
gunung iring jinajah
Maryunani sarwi nuntun kudanipun
mulat ana pagêr kutha
angganthêng tirise asri

lor kulon saking ing arga
radèn ngunandika iki praja di
pantês ana ratunipun
milu ing ngêndi baya
lamun milu Kaswiri banjur sun gêpuk
emane ingsun kapisah
iya lan punggawa mami

ewamangkono sun arsa
wruh arane kang madêg prabu iki
rahadèn sigra tumurun
marang wukir kang rata
praptèng ngandhap anitihi kudanipun
pan arsa mrêpêki kitha
kayungyun asrining tiris

kawarnaa dèwi raja
wus sakenjing amêng-amêng ing jawi
anèng saluhuring panggung
lan sagunging parêkan
datan mawi satunggil punggawa kakung
mung tigang atus watara
munggèng soring panggung sami

salawe kang tumut minggah
radèn saya ngalèr lampahirèki
sira wau rêtna prabu
sakenjing nèng panggungan
anon kuda gêbyar-gêbyar alêlaku
kagyat dènira ngandika
yayi patih sapa iki

panduluningsun satriya
saking ngêndi tanpa rowang praptèki
ing dangu-dangu kadulu
kagyat amurwa dipa
datan samar yèn Maryunani kang rawuh
hèh yayi mas kapatihan
apan iki Maryunani

sêmune iku kasasar
lah papagên turana manjing puri
Rêtna Kasidah wotsantun
sigra dènnya tumêdhak
rêtna prabu maoni busananipun
tyasira akêpyar-kêpyar
pangungune pitung wukir

saking panggung wus tumêdhak
munggèng kori kitha sang rajaputri
wau ta ingkang ingutus
sang rêtna patih lawan
parêkane kang binêkta mung pêpitu
prapta ngarsanira radyan
kagyat anèstri marani

praptèng ngarsaning turôngga
mêndhak nêmbah matur sang rêtnapatih
gusti kawula ingutus
dhatêng ibu paduka
pan paduka anggèr ngaturan tumanduk
radèn tyasira was-uwas
iki ta praja ing ngêndi

rêtna patih matur nêmbah
inggih gusti nagari ing Pirkari
dene kang umadêg prabu
prênah ibu paduka
Prabu Dèwi Kalajohar namanipun
kang bibi rayi paduka
sundhulane Prabu Jobin

radèn têdhak sarwi mojar
apa iki kuthane kangjêng bibi
ingsun sapisan wus pangguh
anèng Kaos nagara
dyan lumampah kerid rêtna patih sampun
prapta ngarsa kori kitha
agupuh sang raja dèwi

mêthuk marang rajaputra
sarêng tundhuk mêndhak Sang Maryunani
apan arsa awotsantun
cinandhak astanira
dhuh wong agung babo sampun awotsantun
ngilangkên murwating jagad
ambengkas sarining bumi

Dyan Maryunani turira
môngka yêkti jêr paduka pun bibi
wajib nêmbah marasêpuh
raja dèwi lingira
adhuh botên sarwi narik astanipun
kinanthi pinêksa-pêksa
dadya nut binaktèng puri

prapta kang mêthuk jêmpana
wus anitih wau sang raja dèwi
radèn pinêksa pan sampun
nanging tyasira lômba
tinampanan ing sihira marang mantu
tan nyana yèn darbe karsa
kang bibi anawan krami

rêtna prabu areweyan
kêkêtêge awor karingêt mijil
wus praptèng kadhatonipun
têdhak saking jêmpana
lunggyèng made kancana lêlèmèk babut
sinambramèng pamucangan
wira putra Maryunani

Raja Dèwi Kalajohar
asasmita pêpundhutan gya mijil
rêtna patih munggèng ngayun
ngladosakên panjang mas
atarètès nawa rêtna angênguwung
Rêtna Prabu Kalajohar
sumrikut solahirèki

araga-raga parêkan
wusnya tata lajêng dènira bukti
eca panadhahirèku
sang wiratama putra
dènnya tata tan ana rasaning kalbu
raja dèwi datan eca
dènira gêng nahên wingit

birai mring rajaputra
miwah sagung parêkan para cèthi
saput pandulunya ngungun
dènnya dèrèng tumingal
baya iki panukmane Nabi Yusup
punjul manungsa sajagad
tan na mirib Maryunani

wus nutug dènira nadhah
linorodan ambêng inuman prapti
anggur merah anggur biru
kênid barduwin adas
lajêng samya nutug dènira anginum
gêlas salaka sinotyan
hèr surya miwah hèr thathit

sarbat kilang mayareka
munggèng layan maningkêm manik wilis
Maryunani sukèng kalbu
sayah amanggih arja
tan rêringa mung cipta mratuwanipun
dening bibine kang garwa
mila tyas tan walangati

raja dèwi lon têtanya
paran ingkang tinilar nèng nagari
punapa sami rahayu
inggih rayi paduka
miwah dene putra dika kaki prabu
gih KiSayid Ibnu Ngumar
punapa sami basuki

lan paran wartaning aprang
rama dika pun kakang Prabu Jobin
wontên ing pundi gènipun
lawan rama paduka
Bagendha Mir punapa ta sampun rawuh
kang mangun rêngganing kitha
Kuparman dene alami

ing wingking wontên prawara
wira putra Maryunani nauri
inggih lami rawuhipun
dene ênggèning mêngsah
Panêmbahan Jobin pan angungsi sampun
lawan Sang Bathara Irman
angungsi kitha Kaswiri

milane kawula prapta
inggih bibi ngungsi dhatêng Kaswiri
kalih dasa para ratu
lan bala pitung yuta
kêmput kitha Kaswiri kawula kêpung
marikinipun kasasar
ambujêng kuldi duk wingi

ical ing ardi punika
mila dadya wiyogane kang kalih
mèsêm sira rêtna prabu
gêtas anyêndhal tingal
anglêlarak ing liringing narpasunu
kêtas-kêtès tibèng imba
nanging Radèn Maryunani

tan anggraita tyas lômba
dening bibi mokal salah ing kapti
mangkana wus praptèng surup
rêtna prabu siyaga
sawatara wus miranti têpasipun
nêngna sêsaosanira
sare Radèn Maryunani

narpaputra ingancaran
asarea nanging tan arsa guling
dadya sinaosan sampun
kathah kang nyênyamikan
kinêjepan anêbih pawonganipun
nata dèwi eca lênggah
lawan radèn raras ati

rêtna prabu mèsêm têtanya ris
dhuh sang prawira nom
kula tanya sayêkti-yêktine
ibu paduka putri Mêdayin
dèrèng abêbisik
mring dika wong agung

anauri Radèn Maryunani
bibi dèrèng ingong
prakawis kang pundi bêbisike
kangjêng ibu putri ing Mêdayin
timbalan punapi
inggih dèrèng dhawuh

rêtna prabu kagagas ing galih
pamuwusira lon
dhuh wong agung punapa asile
akêkêlir sabarang prakawis
yèn sampun kinapti
sae gothak-gathuk

duk kawula bêbantu ing jurit
mring nagari Kaos
inggih kala aprang ing têmbene
bala Arab cinidra ing jurit
Bahman Jobin balik
kawit murwèng pupuh

sawusnya prang kawula umanjing
kadhaton ing Kaos
marêk ibu paduka wiyose
panggih Rajaputri Muninggarim
kawula bêbisik
ing kapti umatur

pan kawula sayêkti nêdya mrih
kagarwa sang anom
kaya ngapa jêr sampun niyate
nora cêgah wong mêmaru bibi
kang têtêp tan kêni
wong maru sadulur

mung kênane yèn sampun ngêmasi
ngarangulu gêntos
nora kêna yèn padha uripe
mungguh maru bibi têtêp kêni
datan walangati
tutug jibar-jibur

malah sugih putra jalu èstri
pan oyod arondhon
inggih kakèn-kakèn ninèn-ninèn
drêman anak nyapih anusoni
tan ana kang mati
tumrêcêl dumlundung

ingkang lanang padha pêkik-pêkik
kabèh madêg katong
ingkang èstri samya yu warnane
tur padha krama ratu sinêkti
pêputu narpati
abêbuyut ratu

pan makatên satoane ugi
kawula wus takon
para nujum salawe wêcane
anak putu kabèh madêg aji
canggah warèng sami
grêpak gantung siwur

kabèh padha amêngku praja di
cinêtha nak ingong
pitu likur wolulas lanange
mung sêsanga kang mijil pawèstri
tan ana kang mati
kabèh dumalundung

duk miyarsa Radèn Maryunani
karnane sumêdhot
lir katiban gandhik wardayane
dhuh puniku datan sae bibi
anguthuh kaèksi
awon tingalipun

pan angangsêg lingnya raja dèwi
sintên ngucap awon
pan wong bodho puniku namane
ingkang kaprah angarani bêcik
wong arabi bibi
luput lara bubul

kalis lamur miwah lara mêngi
ayan miwah encok
ngêrês linu wungkuk miwah dèngkèk
nora kêna ing lara panastis
sampun walanggalih
lêstari rahayu

sajatine kawula wus lami
anahên wirangrong
pitung taun lamine ing mangke
duk kawula têtinjo ing nguni
mring Kaos nagari
kala adêgipun

kaki PrabuIbnu Ngumar Sayid
kambah gêng wirangrong
juwêt miyat marang sarirane
yayah kadi pêjah tanpa kanin
giyuh malah mangkin
kabyatan gêng wuyung

mangke paduka prapta pribadi
marang prajaningong
Hyang lata walujwa pitulunge
praptaning don babo arsa nampik
dene enak-enik
gumampang-gumampung

pan têmu pèk wus prapta ing ngriki
môngsa kêna lumoh
ngêndi ana ing wong nulak ing sèh
jamak usada marani agring
niyaya tan sipi
kalamun dhêdhukun

nora arsa nirêpake agring
marasakên nglamong
iba-iba gêdhene dosane
rêtna prabu tan dêranèng kapti
sigra dènnya guling
munggèng pangkonipun

kawlasana wong agung wak mami
kadurusan nglamong
mati ngarang yêkti datan wande
mengkod-mengkod Radèn Maryunani
mangke-mangke bibi
sampun gupuh-gupuh

mugi dèn aemut tuwan bibi
dulunên wak ingong
pan kawula putra dika dhewe
lamun amêksa paduka bibi
ngantosa rumiyin
utusana gupuh

kula tantun wong atuwa dhingin
têbih nagri Kaos
ingkang wontên ing Kaswiri bae
ingkang sampun cêlak saking ngriki
paduka aturi
pun paman Tamtanus

lawan inggih Sang Natèng Kohkarib
badhe kula taros
yèn wus rêmbag gampil masalahe
pan kawula drêmi anglampahi
sayêkti mrih idin
jurunge wong sêpuh

sami dika aturi mariki
lan wadya saparo
kang saparo tênggaa barise
yayi rajaputra ing Sêrandil
kang angrèha baris
ing sapungkuripun

maksih tugur angêpung Kaswiri
sigra rêtna katong
patihira ingutus lampahe
mring Kaswiri tinuduh ngaturi
Sang Rajèng Kohkarib
lan Prabu Tamtanus

Rêtna Kasidah ngundhangi dasih
ambêkta kaprabon
nanging wadya kang wahana bae
satus turôngga prajurit èstri
pitung atus malih
kuda wadya kakung

kunêng kang budhal marang Kaswiri
wau sang lir sinom
pitung dalu cinatur lamine
praptanira Radèn Maryunani
siyang pantara tri
rèh padudon kayun

rêtna prabu angungkih tanpolih
dènnya mrih prang popor
Maryunani apêngkuh barise
ripu ringkih jumangkah ngakahi
sinrêg datan kongkih
Maryunani pêngkuh

sabên dalu sang rêtna dènnya mrih
nanging tan antuk don
yèn raina samya tata sarèh
ya ta wontên kawuwusa malih
jro kitha Pirkari
wontên isinipun

prajurit luwih anglêluwihi
sumbagèng palugon
wus kasêbut ing jajahan gêdhe
pira-pira pra ratu kajodhi
namaning prajurit
Sarsaban pinunjul

prênah paman mring sang raja dèwi
miwah Rajèng Kaos
Ratu Jobin samya pulunane
mila Kaos kèringan ing bumi
sinêmbah para ji
saking pamanipun

jêmbarakên jajahan para ji
digdayane katog
patang atus taun ing umure
gadanipun agêng kaya galih-
ing asêm kinardi
gotong kalih atus

winêwêr wêsi kalawan rukmi
sinasotya abyor
datan ana nôngga gêgitike
duk samana Sarsaban Pirkari
miyarsa pawarti
yèn pulunanipun

gumyahing warta wus awor rêsmi
lawan rêtna katong
Maryunani wor pasareane
tan wruh ing yêkti yèn durung kêni
Sarsaban nimbali
kalih putranipun

Radèn Danayah kang sêpuh prapti
Danamah kang anom
kalih munggèng ngarsane ramane
prawira Sarsaban angling aris
lah cêkêlên aglis
satriyambêk rusuh

iku polahe Si Maryunani
nguthuh si bêbêthoh
sakawênang-wênang tênagane
bosên anak bibi dèn ramuhi
tan ana kinèring
ambêke kumlungkung

patènana ya dèn angêmasi
manawa têtakon
bapakane krodhaa ing têmbe
ingsun ingkang anglawani jurit
pan ora dosani
matèni wong nguthuh

aja dumèh yèn trahing sinêkti
yèn wong ambêk rusoh
sirna datan ana dêrajate
putra kalih sarêng awotsari
sakaprabon jurit
arsa ngrampas madu

kawuwusa risang prabu èstri
Kalajohar pinarêk kalihan
munggèng ing mutyara made
tinatirah jumêrut
adhêdharan manginum sami
lawan sang wira putra
tarap cèthi ngayun
sang rêtna prabu kalintang
nahên wingit dènnya tan kapadhan kapti
nglong jiwa lir tidharsa

rêrêp sagung mrih tibaning riris
tangèh dangu ngudaya nanggulang
tan angrampas wiyogane
sasana martanipun
silar silak tekang wiyati
arungan ing maruta
ambengkas sumawur
yayah sindura la-êla
bajrapati mawantu raras wiyadi
sirêp atmajayèng prang

yayah wimbuh angin manaputi
pêtêng kapêtêking ampak-ampak
manawung ima tawênge
mawangkawa ngênguwung
sindura lan natar ngratani
ring wong mangayubaya
mangêmbang tumêmbung
mangrampung tambanging driya
mawurahan mangrês yayah ing wiyadi
wiyoga nuragèng rat

lagya eca imbal wacanèki
raja dèwi lan sang wira putra
kasaru wau praptane
radèn kalih jumujug
kagyat narpa sang raja dèwi
yayi karo na paran
asigra lakumu
Radèn Danayah turira
hèh kakang bok kula kinèn amêjahi
dhatêng sang wira putra

dosanipun nguthuh ngrêrusuhi
nata dèwi sru wacananira
mangkono paman karsane
pan iku saking ingsun
dudu saking Sang Maryunani
bênêre patènana
iya awak ingsun
Maryunani mèsêm mojar
mangke bibi paduka kèndêl rumiyin
dimèn nutugkên karsa

radèn kalih sigra marêpêki
nganan ngèri samya nyandhak asta
anyêndhal sarêng sêdyane
tan osik dènnya lungguh
wanti-wanti dènira narik
sasat anarik arga
datan môntra keguh
anyikêp datan kawawa
kinipatkên malêsat wus dèn tututi
ginoco kalihira

ginoco ing asta kanan kering
sarêng kalêngêr gumuling kadya
palastrèng siti kalihe
dangu tan ana emut
dupi emut sami anglilir
lumajêng gurawalan
praptèng ramanipun
katur ing sasolahira
sru gumujêng wong anom tiwasirèki
kurange budinira

lamun sira lusa saking ririh
kaya nora luput suta Ambyah
pasthi yèn bisa kêtalèn
yèn sun cêkêla iku
kapirare dadi wak mami
besuk bae yèn prapta
iya ramanipun
iku sun ajake aprang
yèn ngubungi anake laku tan yukti
sun tangguh padha tuwa

wus mangkana Sarsaban Pirkari
langkung dènnya rêntênge tyasira
ing tingkahe pulunane
kunêng malih winuwus
rêtna patih lampahnya prapti
ing Kaswiri nagara
kang abaris tugur
gègèr miranti prayitna
praptanira gêgaman saking ing wuri
pitung atus turôngga

wus apanggih lan Natèng Kohkarib
miwah Tamtanus Rêtna Kasidah
nêmbungakên timbalane
sang wira narpasunu
Maryunani anèng Pirkari
sapalih ingandikan
ingkang para ratu
sapalih têtêp barisa
Rajaputra Sêrandil Radèn Pirngadi
wuri kinèn misesa

samya ngungun ratu kang miyarsi
dene arsa mangkat ngupadosa
Maryunani ing icale
mangkya na wartanipun
Natèng Yunan Natèng Kohkarib
sigra têngara budhal
lan sawadyanipun
kerid ing Rêtna Kasidah
tan kawarna ing marga praptèng Pirkari
makuwon panangkilan

ambalabar balane ngêbêki
para ratu lajêng marang pura
panggih kalawan gustine
Sang Atmajayèngsunu
Natèng Yunan angrangkul aglis
miwah Marmadi Raja
ngungun samya ngrangkul
rêtna prabu anambrama
lawan atur kamulyan lawan pisalin
mring sagung raja prapta

mêntah matêng sugatanya mili
sinagurah sagung wadyanira
tuwuk tur eca manahe
langkung rêsêp andulu
para ratu ing raja dèwi
dangu wus ingaturan
mring pakuwonipun
amakuwon sitibêntar
prabu katri ing Êrum Yunan Kohkarib
dening sagung narendra

ngalun-alun jêjêl nganan ngèri
sang wira putra pan datan kêna
mêdal awor lan balane
kinêkêr nèng kadhatun
datan pêgat awawan kapti
pan dèrèng sinêmbadan
karsane sang ayu
mangkana sang dèwi raja
gubêl marang Prabu Tamtanus Marmadi
mriha tyasiraradyan

nglampahana ing karsa sang putri
asiha mring kang brônta angarang
nuruta tyase tinampèn
dènnya mawongan tuhu
owêl sang dyah lamun tinampik
krama bêkta nagara
lan prajurit punjul
mangkana Marmadi tyasnya
dadya sagah maripih ing Maryunani
mrih lêga nurutana

duk samana ing dina sawiji
Umarmadi panggih wira putra
pinaripih mrih lunture
punapa awonipun
mayuh bibi ing kukum kêni
lamun garwa paduka
ing wuri tan asung
inggih sampun kongsi gagal
tibanana sakêdhap talak rêjangi
owêl puniki gagal

ayu dahat rajèstri prajurit
tyas lêgawa bêlaba ing wadya
tur amangku praja dhewe
kadigdayan prang putus
Maryunani sêndhu nauri
hèh ingsun datan arsa
laku kang kadyèku
cêkak budi budi mamak
tanpa guna amayuh anak lan bibi
dudu trahing prawira

êndi cacad ingsun ing aurip
bapa Arab ibu Mêsir ingwang
nora rupak jajahane
pagene têka nguthuh
kaya nora bisa ngulati
cacad bibi dèn alap
manawa sirèku
ratu anêmpuh wêwirang
Umarmadi gumujêng wruh radèn runtik
sinamur ing sêmbrana

inggih sampun yèn botên kadugi
bok inggiha sinandhing kewala
sampun sangêt mêsakake
wong kasmaran kalangkung
botên mawi dipun langgati
Maryunani wuwusnya
manawa sirèku
nora wêdi ing Pangeran
dene iku paman prabu ing Yunani
nora drêng kaya sira

sira iku akèh dèn wèwèhi
marang bibi sang narpati putra
têka wong dèn rubuhake
mundur niru sirèku
kangjêng uwa ing Pulangwêsi
karêm tômpa rêruba
saya sru gumuyu
rêmbage tanpa dadia
Maryunani ingaturan mring kang bibi
manjing ing pura nadhah

praptèng pura wus samya abukti
tan lyan pamrihe narpati kênya
tinurutana karsane
nanging sang narpasunu
datan obah binosah-basih
mung bibi ambêking tyas
tan kenjik winadung
pambêkane prabu kênya
duk samana nuju ing dina sawiji
Risang Atmajayèngprang

sirêping cèthi radèn aguling
raja dèwi prapta wus busana
nutug dènira pêpaès
miyat Sang Jayèngsunu
langkung eca dènira guling
raja dèwi tumingal
tansah rontèng kalbu
dharêsêl tumut anendra
angapithing marang Radèn Maryunani
pinêthuk ingkang jôngga

duk samana Radyan Maryunani
langkung kagyat wungu dènnya nendra
tab-taban maras galihe
wit tan nyana sawastu
lamun ingkang bibi nêkani
drênging driya asmara
wus tan kênèng luput
kewran tyas Sang Rajaputra
Maryunani pangucape ngasih-asih
bibi kawula arsa

atêtoya ing sakêdhap bibi
mangke yèn wus sumôngga ing karsa
angladosi sarirane
nanging Sang Wirèngsunu
ing batine ngapus-apusi
sang raja dèwi eca
sinêmayan wau
tan wruh ujar kamandaka
dadya kêndho uwal panyikêpira ris
lênggah amênggah-mênggah

wus tatambêkannya Maryunani
kesah marang patirtan têtoya
tan antara ing praptane
Sang Atmajayèngsunu
jaga-jaga awira-wiri
raja dèwi lingira
radèn dene dangu
nauri sang wira putra
mangke bibi dèrèng sampun wangênèki
gèn kula jaga-jaga

raja dèwi sigra amarani
sarwi bêkta jênèwêr pamungkas
pan sampun linarihake
winantu kaping pitu
radèn sayah anulya guling
Sang Rêtna Prabu Kala-
johar maksih tunggu
munggèng ngiringane kanan
ngunandika wong iki mêmanas ati
tan nurut karsaningwang

angur aja uman pisan iki
ingsun kalawan Si Aluljahar
sang dyah nêkani runtikte
sru tan pinadhan kayun
raja dèwi mêtak ing kapti
angur sun lênyêpêna
Maryunani iku
iya saking alam donya
nata dèwi narik jambiyanira glis
kalumpêngên tyasira

tinamakkên ing jangganirèki
Maryunani pagas kapisanan
sang rêtna sru kaduwunge
nulyanjrit alok pandung
ubêk atri sajroning puri
kang munggèng sitibêntar
wong Arab karungu
sigra samya manjing pura
Natèng Yunan miwah Sang Rajèng Kohkarib
gumyah ing jro pawarta

lamun kêna cidra Maryunani
kapisanan pagas kang mustaka
Tamtanus ngrungkêbi age
layone putranipun
kapitêmên karuna anjrit
Umarmadi wêweka
nglirik dangunipun
rêtna prabu sinjangira
akuthah rah sigra Sang Rajèng Kohkarib
anubruk dèwi raja

wus binônda ing majêthi wilis
wadya Ngarab têngara ru-ara
sampun umadêg barise
ngubêngi kitha kêmput
pra dipati bumi prasami
nungkul atur prasêtya
asrah patinipun
wadya Rab wus ingundhangan
anugêli kabèh buntuting turanggi
miwah blêgdaba liman

apratôndha yèn sangêt prihatin
gêdêr-gumêdêr wadyabala Rab
gumuruh asru tangise
sira Prabu Tamtanus
lir kantaka datan anglilir
saput naputi ing tyas
yayah putranipun
kunêng kang prihatin dahat
kapadhêman gusti kang anèng Pirkari
gantya ingkang winarna

KacaRaja Sarkab kajodhi dening wong agung. ... 3Raja Bardiyan pêjah dening wong agung. ... 8Pêrang gêbyah. ... 14Wong agung kabranan. ... 18Wong agung dipun upakara dening Sahsiyar. ... 21Umarmaya madosi wong agung. ... 27Wong agung kondur dhatêng Kaos. ... 31Kalisahak pêjah wontên ing paprangan. ... 39Dèwi Ismaya sowan wong agung. ... 45Wadya Arab kêpengin sumêrêp jin. ... 49Wadya jin dipun suba-suba. ... 54Radèn Maryunani kagodha ing kuldi. ... 62Radèn Maryunani kêpanggih Dèwi Kalajohar. ... 68Radèn Maryunani pêjah cinidra. ... 73