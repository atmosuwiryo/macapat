rasane driya kataman
kabèh kang samya miyarsi
kang nangkil bubaran sigra
mangkana Sang Parikêsit
kodhêng tyas andhatêngi
ngaturi kang eyang gupuh
Bagawan Baladewa
Swuhbrastha Swuhsirna dening
tan adangu katiga marêk ing nata

ngandika jêng maiswara
kula karêrantan yêkti
prakawis wêsi kang musna
môngga sami anuwun sih
marang jawata luwih
nêgês karsane dewa gung
Bagawan Baladewa
pangandikanira ririh
luwih bênêr kaki prabu karsanira

Swuhbrastha lawan Swuhsirna
padha mujoa sêmèdi
sandika ing kalihira
sira sami anglêkasi
munggah mring sanggar ririh
piranti pamujanipun
dupa kalawan sêkar
sagung ingkang wangi-wangi
wus ingobar kumêlun kukusing dupa

wêwangi wus lumaksana
praptèng dirgantara aglis
lumarab kukus sumrapat
tutug kang samya sêmèdi
mangkana sri bopati
kêkadhar tritis gènipun
bantal bata salimbag
ngobar ingkang wangi-wangi
kongsi dangu dèrèng antuk sihing dewa

lami Prabu Dipayana
tan karsa miyos tinangkil
dhêdhêp tidhêm sanagara
tan ana wani cumuwit
mangkana lami-lami
ing ari dina anuju
Anggora môncawarna
antuk wangsit jêng sang aji
wêwisikan ujare swara kapyarsa

kaki Prabu Dipayana
aja sira salah kapti
ilange wêsi karweka
bangêt larane ing ati
dadi têluh jalênggi
sanglat gêdhene bagêblug
môngsa kawulanira
wudharên bratamu kaki
aglis mudhar dènira ngêningkên karsa

enjing jêng sri naranata
nimbali para sêmèdi
tan dangu marêk sang nata
matur Prabu Parikêsit
mring eyang maha rêsi
winartan wangsit puniku
ngungun sang rêsi nata
nolèh mring ariya kalih
karêrantan ing manah kang dhinawuhan

kalilan samya bibaran
mêdal kang sewakèng aji
mangkana têkan ing môngsa
sêsakit iku dhatêngi
jalma lara kèh mati
lara esuk sore lampus
gègèr nagri Ngastina
sang nata dhawuh numbali
para tapa wukir ngalas tinimbalan

dhinawuhan numbalana
sirnoa sagung sêsakit
para tapa katgodèng tyas
sadaya karya piranti
slamêtan warni-warni
pasang rajah wênèh iku
ana kang donga-donga
akèh warnane piranti
ing wasana nora mêndha mundhak arda

saya busêkan ing manah
gumrênggêng tangising dasih
antara mèh ing sawarsa
bêrèwunira sêsakit
mangkana narapati
lênggah nèng panêpènipun
ngaturi ingkang eyang
kalawan ariya kalih
Sang Swuhbrastha kalawan Arya Swuhsirna

ngandika Sri Dipayana
kangjêng eyang maha rêsi
sumôngga nyuwun mring dewa
sirnane sagung sêsakit
katgada maha rêsi
sumangguh arsa nênuwun
mêdal lajêng mring sanggar
katiga mêmuja sami
sang pamasa ugi têdhak palanggatan

manungku puja kistawa
sêdhakêp saluku tunggil
nutupi wiwara sanga
saniskara sirna ênting
tidhêm sajroning ati
têntrêm tan ana dinulu
kumplang plêng sasining rat
Hyang Kaneka têdhak aglis
angandika marang Prabu Dipayana

hèh Ki Prabu Dipayana
ingsun dinuta Hyang Luwih
amaringi kanugrahan
sirnane ingkang sêsakit
tampanana tumuli
iki donga luwih ampuh
paring Hyang Jagatnata
tamakna ing têngah ratri
anèng nglatar amadhêpa catur yoga

têgêse keblat sêkawan
sabên sakeblat kaping tri
mêgêng napas dulu tawang
iki arane kalapil
Sang Prabu Parikêsit
suka sokur manahipun
nêmbah majêng sang nata
manglung jôngga sêmu ajrih
tinampanan tumanêm ing karna kanan

wiwit winisik kang lapal
badhe tibaning ing galih
gara-gara gêng kapyarsa
guntur kêtug andhatêngi
swara anggêgirisi
matiri kabèh kadulu
yèn sampuna sang nata
wudhar dene kênèng ajrih
orêh mrêtasana maswa ingkang lapal

sang nata sampun widagda
Hyang Kaneka kondur aglis
mangkana Sang Sri Bagawan
Baladewa arya kalih
sakala ya winisik
kadi sang nata ing wau
widagda tiga pisan
Hyang Kaneka kang maringi
Hyang Kanekaputra kondur mring Kayangan

wanci enjing sidik pajar
mêdal saking sanggar aglis
wijik anèng caratkumba
ngambil toyastuti aglis
wangsul ing sanggar malih
ngulukakên pujanipun
panuntur bêkti dewa
tan dangu sampurnèng puji
mêdal ririh saking kori palanggatan

marêk marak mring sang nata
nèng panêpèn dalêm puri
wus tata dènira lênggah
sang nata ngandika aris
mring eyang maharêsi
sadaya sami angungun
dene sakawan pisan
sarêng winisik sang rêsi
Ngudal-udal Bathara Kanekaputra

wêkasan nata ngandika
eyang makatên prayogi
paduka lawan Swuhbrastha
Swuhsirna kalawan mami
ing wanci têngah ratri
samya matak puja agung
anèng ing têngah nglatar
kang eyang ngandika aris
luwih bêcik kaki prabu karsanira

mèsêm ngandika sang nata
eyang kalamun prayogi
sumôngga sami bibaran
Baladewa ngandika ris
bubaran iya bêcik
nanging mêngko wayah dalu
nglêkasi muja brata
kongsi tumêka antuk sih
sang aprabu trustha amangayubagya

sigra kondur sang bagawan
arya kalih dhèrèk sami
sabên dalu matêk puja
kacarita nuju ari
Sukra Kuningan adi
karsanipun sang aprabu
kang sami muja brata
dhinawuhan ngumpul aglis
nèng jro pura kapat kalihan sang nata

nêdhêng samya amêmuja
ing wanci wus lingsir wêngi
ana cumlorot katingal
saking dirgantara ririh
dhawah ngarsaning aji
kagyat ingkang muja catur
cinandhak mring sang nata
awarni arca kêkalih
tiningalan wêsi Gariti têtela

wangun Sang Hyang Girinata
dene kang wêsi Srikandhi
wangun arca Dèwi Uma
sadaya ngungun ing galih
ing wanci sampun enjing
sang maiswara angutus
kêkalih kang pawongan
ngaturi Dèwi Untari
tan antara kang ibu ing rawuhira

satata ing lênggahira
winartanan ing sang aji
praptane kêkalih arca
ngungun Sang Dèwi Untari
manglocana sang rêsi
badhe mrênahakên iku
kêkalih arca dewa
samantara antuk pikir
enggal matur Sang Bagawan Baladewa

putu prabu yèn sambada
arca kêkalih puniki
prayoga dèn prênahêna
nèng kiwa têngêne kori
sanggar pamênang adi
kacondhongan karsa prabu
inggih prayogi eyang
bagawan ngandika malih
hèh Swuhbrastha Swuhsirna karo prênahna

sajèn-sajèn pêpakana
lawan prayoga dèn iring
sagunge para pandhita
turut marga padha muji
satus nèng ngarêp muji
rongatus muja ing pungkur
nganggo tabah-tabuhan
gamêlane pra maharsi
sri narendra mangayubagya ing driya

dèn urung-urung ing lampah
prajurit ingkang sinêlir
têlas dhawuh sang bagawan
pinrentahkên kyana patih
sandika radyan patih
tan antara dinanipun
sowan para pandhita
angusung arca kêkalih
swara umyang dene kang tabah-tabuhan

angklung salindhi kêmanak
rabana kêndhang lan krincing
muni gêndhing Dorandara
iku gêndhinge prajurit
kang yasa nguni-uni
Bathara Endra rumuhun
tumrah ing ngarcapada
uga gêndhinging prajurit
sabên kirap prajurit gêndhing mangkana

rame pangaraking arca
mêdal saking jroning puri
lumaku ngubêngi praja
kang nonton jêjêl tan sipi
ebat ingkang ningali
katon arcanipun munggul
pinikul anèng jolang
rinêngga wastra di-adi
mila sae rineka kadya sasrahan

mênêng gêndhing Dorandara
pandhita ngulukkên puji
gumuruh ing swaranira
gumrênggêng anèng wiyati
yèn mênêng ingkang muji
gêndhing lêkas swara arum
lampah wus têpung gêlang
lumêbêt mring pura malih
pinapankên kiwa têngêning wiwara

lawang sanggar pamêlêngan
punika manggèn jro puri
wus sinèlèh ingkang arca
sajèn-sajène mêpêki
pandhita kang darbèni
utama sadayanipun
rampung kalilan bubar
kacarita lami-lami
kang lêlara sampun sirna babarpisan

wong sapraja sokur suka
padha nêkakakên kapti
kaule awarna-warna
ana ingkang udhik-udhik
ana kang nyêlamêti
bêlèh kêbo bêlèh wêdhus
ana kang bêlèh ayam
midhang marang pasar gili
dipun iring reyog suka turut marga

sigêg ingkang sami suka
kacarita sri bopati
anuju ing ari Soma
sang nata karsa siniwi
pêpak kang samya nangkil
nênggih kados adatipun
sang prabu angandika
marang sang anendyamantri
dhawuhakên siyos dènira cangkrama

hèh kakang Patih Udwara
lawan Janurwenda Patih
sakarone mêmataha
kang padha dhèrèk mring mami
kalawan ingkang kèri
patahên tunggu kadhatun
patih matur sandika
jêngkar dènnya môncaniti
kang sewaka bubar mantuk sowang-sowang

Rêkiyana Patih Dwara
enjing mêrnata kang dasih
bopati kang jaga pura
Arya Nimpuna si adhi
sira ingsun bubuhi
bopati catur atunggu
kadhaton ing Ngastina
sira anèng sri manganti
keblat papan sinungana pra bopatya

sapanêkare prasamya
siyang dalu dèn nganglangi
lakune pêthuk-pêthukan
kaliwon ingkang nindhihi
nganggo gêgaman jurit
mantri rôngga dêmangipun
lurah bêkêle samya
jajar panajungan sami
sabên êjam pênganglange ayya gothang

nganggo têngêr têtabuhan
apa sasuka kinardi
mataha mantri sanambang
laku talêsêpan bêcik
nglugas panganggo mantri
cara sudra lakunipun
ngingsêp-ingsêp karyanya
endrajala dèn jagani
angrangkêpa ngulatakên ingkang nganglang

yèn lapur andhisikana
kang tungguk ing mau ratri
cocogna lan lapurira
kaliwon kang jaga bêngi
yèn sêmbrana ing kardi
sira sun wênangi ngukum
êrès tumêka lara
nora sun wênangkên pati
lamun ana prakara kang raja-raja

enggal pun adhi lapura
marang ingsun mring wanadri
dene mantri talêsêpan
ampilana layang sami
iku kang sun wekani
yèn ana cudokèng mungsuh
mlêbu anamur lampah
mêsthi kancamu tan uning
mula kabèh yèn mulat wong laku samar

wênang padha nêrangêna
yèn wus nganggo tôndha yêkti
tan kêna dèn munasika
sandika kang sinung angling
mangkana kyana patih
nata kang dhèrèk sang prabu
kang ngampil upacara
lan ngurung-urung sang aji
pinilihan ingkang ênom kang prayoga

kulina marang gêgaman
padha wahana turanggi
dene prajurit kang dharat
sarapada kang dhingini
pra gôngsa kang nambungi
anggadara wurènipun
talangpati sanambang
nirbaya ingkang nambungi
nirwikara iku ingkang buri pisan

ingkang ngurung-urung rata
wadya kaparan ing aji
kajawi para santana
ing wingkinging rata mawi
prajurit tadhahpati
sumambung prajuritipun
aran surônggakara
nyangkraknyana kang nambungi
dulangmangap trunarakêt sambungira

ônggabaya wurinira
jagabela wuri malih
ana prajurit tri nambang
ngrêksa para abdi èstri
ki patih nata malih
bopati langên prajèku
wirèng bôngsa mataya
wirèng gambuh wirèng bindi
wirèng pêdhang wirèng lawung sêsodoran

talèdhèk dungit sêsontrang
langên èstri bôngsa èdi
sarimpi para bêdhaya
kang madana pyayi èstri
ki patih matah malih
kêkalih bopatinipun
kang nyêpêng pasunggatan
kajawi dhahar narpati
dhaharipun pra santana pra bopatya

kaliwon para ariya
iku bopati sawiji
ingkang ngrakit pasunggatan
jaba jêro angrampungi
bopati kang sawiji
majibi sunggatanipun
panèwu sapangandhap
mantri rôngga dêmang sami
lurah bêkêl jajar kônca panajungan

sêmut gatêl panakawan
ingkang dèrèng pangkat sami
nandhon jagul jaga jaran
bangsane kuli pakathik
lanang wadon prasami
jaba jêro kabèh ketung
sira ingkang prayitna
aja ana wong kang ngêlih
pacuhaku yèn ana wong ingkang lapa

suguh sukêt dhêdhak gabah
pari pakane turanggi
aja na kang kêkurangan
matah malih kyana patih
papat para bopati
anjagani para ripu
satru lan duratmaka
pangendrajala ya maling
pênganglange nora beda pêpêthukan

awan bêngi nora beda
pangrêksane marang wèsthi
rong nambang mantri tlêsêpan
nglugas raga lir pêkathik
mangkana matah malih
priyayi ingkang pêngayun
kang sami nyôngga karya
pinilih watak kang bêcik
parincène mangkene pratelanira

ingkang bagus warnanira
dhadha jêmbar tutut liring
pandhês pamulune raras
sumèh sêmune prak ati
sarèh ing ujar aris
mangkono wêwatêkipun
datan kaledhon karya
tan dhompo tumpangso kardi
kang mangkono padha kinarya pangarsa

sigêg Ki Patih Udwara
kacarita Kyana Patih
Janurwenda dining kanang
anata kang dèn wajibi
gêgaman gêming jurit
ingkang kagêm sang aprabu
pinriksanan sadaya
kalawan gêgaman malih
ingkang badhe kagêm pirantos ganjaran

datan angêmungkên gaman
wastra busana mas picis
kagêm ganjaraning wadya
lajêng amriksani malih
titihan gêm narpati
cinoba ing lampahipun
gajah lawan turôngga
kareta jêmpana joli
tandhu lawak lawan tandhu sanèsira

tan ngêmungkên agêmira
jêng ulun sri narapati
piranti kagêm santana
lawan wadya kang antuk sih
kabèh dipun prantèni
yya kuciwa karsa prabu
mila yèn ngajar gajah
môngka pêthèke pinanggih
nuju wangkal durung tutut tinunggangan

ngolang-ngaling ngêmprèt nunjang
kawêkèn ingkang ngajari
kawuningan mantrimuka
cinêthetan tutut aris
nurut sapangrèh jalmi
môngka ana gajah bêrung
dèn ajar nora kêna
dhoso lalèn tan prak ati
kaku ati ki patih krodha ing driya

gajah tinêpak sirahnya
mlêsêk nora ngaping kalih
yèn ana turôngga beka
môngka pêthèk tan nyondhongi
sigra cinêpêng ririh
sukune linarak iku
dèn undha lir kitiran
anèng tawang mobat-mabit
sinabêtkên ing kisma dadi galêpang

môngka pêthèke prayoga
sapira gènira kêsit
kinêplokan cinêthetan
sanalika tutut yêkti
sadaya wus miranti
kang badhe kagêm sang mulku
suprandene dyan patya
sabên enjing mariksani
ingkang dadi kawajiban amariksa

lajêng utusan bopatya
nundha turôngga myang èsthi
sabên êpos dinekekan
sacukup agêm narpati
ana turôngga malih
andhungan santonèng ratu
lan turôngga andhungan
sadaya kang dhèrèk sami
pinrantenan sampun kongsi cuwèng driya

Radyan Patih Janurwenda
nimbali kaliwon kalih
padha kaliwon ing desa
pamajêganing narpati
hèh sira sun wajibi
sukara suwendha iku
dalan wangunan anyar
sing praja praptèng wanadri
sabên dohe ana saprapat onjotan

pasangana meja panjang
gêlarana taplak putih
ing kono sêdhiyanana
wedang tèh bubukan kopi
rujak kalawan lotis
pêpakana rujak iku
kalawan banyu dêgan
pikirên ingkang prayogi
pêperangên bisoa warna sêkawan

kang siji rupa utama
kapindho madya kang bêcik
warna sêdhêng kaping tiga
kapat warna kang mungkasi
nandhon bêbau sami
kabèh wong arahan iku
ayya na kang kuciwa
kabèh rêngganên kang bêcik
pasangana tarup wastra binuntalan

ingkang padha nambut karya
panganggone ingkang bêcik
karyanên rupa sajuga
kajaba kang ngêpalani
kapala ôngka siji
nawani priyayi langkung
saurute mangkana
sandika kang sinung angling
kyana patih nimbali êmpu pandheyan

kakang êmpu sakancanta
padha karyaa piranti
gêgaman ingkang prayoga
gagrag anyar kang pakolih
kanggo bêdhag anggêrit
numpu kewan ing wana gung
kanggo pranti ganjaran
rupane kang bêcik-bêcik
tur sandika ki êmpu andhandhanggula

kêncêng rikat para nambut kardi
sanagara gumuruh swaranya
wong kang padha gêlak gawe
watara lamènipun
gangsal wulan sampurnèng kardi
ki patih kalih ika
buka gêdhongipun
gêganjar abdi narendra
ingkang dhèrèk kalawan rumêksèng nagri
rata ganjaran nata

gunungane kang rumêksèng nagri
Sang Bagawan Rêsi Baladewa
Swuhbrastha môngka kanthine
para brahmana guru
dhahyang prawa kalawan malih
êmpu lan juru citra
pu brangta di iku
wus pinatah sadayanya
kacarita wus samêkta sakaliring
wadya para santana

enjing miyos Prabu Parikêsit
songsong munggul êmas sungsun tiga
ginarêbêg pawongane
ngampil pocorèng prabu
titihane sri narapati
rata mas abra muncar
tinitihan sampun
wingking rata pra wanita
ingkang samya ngampil upacara adi
sampun kamot sadaya

kusir nyêpêng apusing turanggi
sinasmitan kumlawe sambuknya
gumêrèt rata lampahe
mubyar dinulu murub
rata rukmi lampahe rindhik
ki patih kering kanan
budhale gumuruh
swarane pradôngga umyang
lan kabarung gadêbêging kang turanggi
gumrète rata-rata

lawan urmat barondongan bêdhil
kumarapyak gumrêdêg swaranya
wus lêpas wau lampahe
sang nata trustha tuhu
amriksani langêning margi
rinêngga saurutnya
asrine dinulu
sabên antuk saonjotan
amriksani bale rinêngga gumrining
panggonaning pradongga

lampahira rata langkung rindhik
mila botên sinêru kang lampah
sang nata iku karsane
mriksani langênipun
marga-marga ing sabin-sabin
langêning wana-wana
ngare gunung-gunung
kalangkung asri kawuryan
sabên-sabên sang nata dangu dyan patih
wêwarnèn srining arga

patih kalih botên parêng têbih
mila tansah mèpèt anèng rata
ngladosi pandangu rojèng
mangkana lampahipun
sampun têbih saking nagari
lumêbêt wanawasa
taratabanipun
têksih wontên pêpinggiran
Sang Hyang Rawi katonton lumêbèng wukir
rata minggok kang lampah

iya iku pasanggrahan adi
rata kèndêl anèng ing ngajêngan
pandhapa iku lêrêse
kreta pacorèng prabu
abdi èstri mandhap rumiyin
saupacaranira
inggal lajêng mêthuk
nèng kanan keringe rata
sampun pêpak abdi ingkang ngampil-ampil
sang nata ririh mandhap

saking rata ginarêbêg sami
datan arsa yèn lajêng lênggaha
mriksani langên-langêne
wangunan ting palancur
kêmbang-kêmbang pinacak suji
dene rêkyana patya
datan kêna kantun
tan dangu sang nata têdhak
dalêm wingking rumaksa kêsêling dasih
pra wadya mring pondhokan

cinarita pasanggrahan adi
panginêpan sangking ing nagara
durung sapiraa dohe
sangking ing sagêtipun
kyana patih gyannya miranti
sèbêtan durung sayah
ingkang lampah suku
dene kang sami wahana
langkung berag gyanira nitih turanggi
suka sokur sadaya

sore tabuh nawa ingkang wanci
jêng sang ulun Prabu Dipayana
Dipasarana karsane
buka bujana agung
pra santana lawan ki patih
nèng ngarsa bêbanjêngan
môngka kang sumambung
pra punggawa kering kanan
jawi lêbêt urut sêpuh dènnya nangkil
langkung asri kawuryan

ôndrawina dhêdhaharan adi
apa ingkang tinanyakkên ana
tan kuciwa saliring rèh
ulam panganan agung
lah-olahan mawarni-warni
saambaning bawana
pinilih ing ngriku
ingkang adi-adi mulya
ana kabèh bujananira sang aji
mila nama drawina

dadya onjat kasuwur sayêkti
marang liyan pulo para nata
dadya darsananira rèh
dados cap-ucapipun
kêmbang lambe sakyèh nagari
mangkana cinarita
bibar dhahar nginum
kundhisi ambal-ambalan
binarung ing pradôngga unining bêdhil
êdrèle barondongan

cinarita lêlangêning aji
sarambahan sêrimpi kang mêdal
langkung parigêl bêgsane
lambung sing lêmêsipun
kadya pêpês tinon sing têbih
yèn nglayang dènnya bêksa
mèh klangsrah kang gêlung
sumrapat cêlak ing kisma
êmar-êmar sakyèhning ingkang ningali
labêt parigêlira

ngagêm panah kang gandhewa gadhing
pangêmbate warastra di mulya
kadya putung gandhewane
kuwatir sakèhipun
kang mriksani culing jêmparing
salah siji kang tiwas
iba owêlipun
nyurêmakên ngantariksa
sawênèhe saking gêdhene kuwatir
ngêrêmakên kang netra

wontên ingkang sênggrug-sênggrug nangis
saking sênêng marang kang mataya
mangkana jêmparing cule
lumarab warastra nung
tinangkis ing gandhewa gadhing
cumêngkling swaranira
manah malih sang rum
lumarap ingkang warastra
kênèng jaja panah putung nora busik
rame panah-pinanah

ana ingkang kêna polok wêntis
nora pasah wênèh tinampanan
ana pêthukan panahe
pêgêl tyas para arum
narik katga kang dhuwung mingis
lungit ujunging katga
saking sangêt ampuh
gêndhing sêsêg mangsah sigra
sarêng ngancap suduk-sinuduk ngênani
cumêngkling swaranira

nora pasah dene braja sami
gêndhing suwuk bibar kang sudukan
srimpi mundur mring pondhoke
lampahe mêntul-mêntul
gumêbyaring kawaca adi
lir widadari swarga
kapat sami ayu
nglungit apêputran dênta
kang ningali sadaya eram ing galih
kadya jaman supêna

durung mulat sajêgira urip
wong padesan ngare gunung alas
kêbak pasanggrahan gêdhe
jêjêl plataran agung
nora beda ambane sami
lawan lun-alun ika
môngka kang cinatur
têngah bênêr ing plataran
lan pamedan sinungan bale kêkalih
rinêngga têtuwuhan

linungsir ing wastra abang putih
lawan krêsna buntal neka warna
panjuta langkung kathahe
saking akèhe urup
padhang kabèh jiglag mratani
sinung wadya mataya
aran wirèng gambuh
kang tiniru Sang Arjuna
nalika prang lawan Newata Narpati
kalangkung ramenira

sasirnane Sang Newata Aji
Sang Arjuna pinêthuk pra dewa
dèn agêmi kaprabone
kawaca ratu agung
dadya ratu anèng swarga di
mêngku mring surapsara
widadari agung
punika rame prangira
ing pamedan sinungan wirèng bêksa di
kang tiniru ing kuna

duk nalika Prabu Maèspati
aprang tandhing aliru prabawa
lawan Sêmantri abdine
kalangkung ramenipun
bêksa wirèng sang wirotami
samya ngêmbat gandhewa
prabawa winangun
Sêmantri gandhewanira
mêtu bêlêg kumrusuk anèng wiyati
kang nagapasa gora

ting karogèl ula nèng wiyati
samya tintrim rumaras amaras
kang ningali uwas kabèh
yèn sirna kang tinuju
kuwatire kang kaping kalih
kang panah nagapasa
bokmanawa niyup
marang wong kang nonton samya
kacarita kang mindha Sri Maèspati
trêngginas nyandhak langkap

ngekapada pamênthangira di
mingis-mangas ngungak pacak jôngga
tiba gong panah ucule
sumêblak sondhèripun
dhasar bagus kang bêksa tandhing
lumarap kang warastra
pira-pira brubul
mêtu saking gandhewanya
kumrêsêging kumrusuk anèng wiyati
warna pêksi garudha

pirang kêthi bêlêg aprang sami
lan jêmparing aran nagapasa
bujônggapasa jênênge
rame saut-sinaut
suwarane bêlêg wiyati
ting brubut pating brabat
ngakak ana nyêmbur
gagendra swaranya rungan
gêrêng gêro kadya udan sumênèi
kumrusuk ngawang-awang

kang ningali jalma desasami
kêplok surak bêkik asauran
lah ko mati mati kabèh
uyêran swara umyung
ingkang bêksa nampèni wangsit
gandhewa kalihira
sinèlèhkên sampun
jêmparing warna prabawa
sakarone sirna kadya dèn saponi
wus rêsik dirgantara

dene wirèng kang mindha sang aji
Ngima-ima lan Radyan Arjuna
pêrange kalangkung rame
Newata Sang Aprabu
dipun iring ingkang wadya wil
watara kalih nambang
môngka sang abagus
Dyan Arjuna tanpa wadya
nulya lêkas wadyane sri narapati
pinanah ing maruta

sirna larut mung kantun sang aji
krodha mangkrak Sang Prabu Newata
condrasa dèn undha age
binalangakên asru
atrêngginas Radyan Prêmadi
nglêpasi kang warastra
condrasa kapêthuk
dene panah Dyan Arjuna
tibèng têngah condrasa luluh wor siti
manglung Radèn Arjuna

warastrane aran pasopati
nora gêdhe ron pari pindhanya
ingêmbat Radyan Pamade
sangêt dènira mêntul
lumêpase warastra adi
môngka Prabu Newata
kadibyane punjul
lawan pati uripira
anèng têlak munggèng têlênging kang sêntil
ewuh pangarahira

anujoni gumujêng sang aji
guguk ngakak saking bingahira
duk miyat Radèn Pamade
ngêmbat langkap sang bagus
jêmparinge sagodhong pari
arsa dèn angsahêna
mring sariranipun
môngsa gawêra samêndhang
milanipun sang prabu gumuyu ngikik
cangkêm kalêbon panah

gumêbrugingkisma narapati
wus misuwur Newata palastra
Arjuna pinêthuk age
jawata lan para rum
widadara lan widadari
sinalinan kawaca
panganggone ratu
sigra dinadèkkên nata
nèng suwarga kaaran Sang Prabu Klithi
widadari garwanya

mukti sari Sang Arjuna pêkik
duk sêmantên bêksanira bibar
wong kang nonton bubar kabèh
saking ing jêjêlipun
kang ningali pating barêkik
jaka ênom somahan
kumênyut tyasipun
wruh nata mêngku wanodya
widadari sèwu amung kurang siji
mula pra mudha bungah

amung rôndha tan bisa ningali
saking sêsak mila anèng dhadhah
sor dhadhap padha sêsèndhèn
ana sèndhèn wit pundhung
dhudha mara amindhik-mindhik
sêsindhèn sêsêndhonan
sêndhêt lir kasandhung
nyandhak dhadhane ni rôndha
gya binêndho enggal dhudha nangkis kudhi
dhag-dhêg nyuwol ni rôndha

tan winuwus kang samya ningali
praptèng enjing têngara gumêrah
ngungkung swarane kang bêndhe
pra wadya dandan ribut
swaranira gumuruh sami
ting klêthêk pating kropyak
gadêbag-gadêbug
sagon-ênggon lagya dandan
kang wus rampung mangkat sing pondhokan rindhik
kathah solahing wadya

bêndhe muni rambah kaping kalih
wadya kuswa kumêrap ngumpulnya
tan kalèru mring dununge
ngumpul sajuru-juru
mring lurahe para prajurit
ana mring lurahira
têngêr umbul-umbul
môngka katon sing mandrawa
iku ingkang para bala dèn parani
gumrubyuk swaranira

têngarane bêndhe muni malih
swara umyang rambah kaping tiga
wadya pangarsa angkate
mêngkap lir tawon kambu
ulur sêlur saurut margi
ing wuri lajêng mangkat
kumlabèt kang umbul
kumitiring kang bandera
mawèh raras wêwah suraning prajurit
makatên isthanira

kacarita titihan sang aji
rata rukmi majêng gêbyar-gêbyar
lir pindah daru lampahe
mandhêg nèng tritisipun
kori rata binuka ririh
katon sajroning rata
asri rêngganipun
pinajang kinrawisthendah
mawèh sêngsêm sanggyane ingkang ningali
makatên èstunira

songsong êmas mêgar munggul asri
sang iswara jumênêng sing dhampar
têdhak ing rata sang rojèng
para rum samya grubyug
upacara kang samya ngampil
atab ing wingking nata
lumêbêt sang prabu
ing rata abdi sajuga
ingkang dhèrèk ngampil kêcohaning aji
tutup wiwaranira

para arum ingkang ngampil-ampil
sigra numpak ing rata pêngkêran
ana rowêlas cacahe
wus munggèng ratanipun
kacarita rêkyana patih
sakônca pra dipatya
nitih kuda sampun
munggying wuntat kering kanan
rata rukmi titihanira sang aji
lumêkas angkatira

wuruk nyêpêng pusorèng turanggi
para kênèk kêndhalining kuda
ingêculkên barêng kabèh
ing ngriku lampahipun
kang wahana ririh arindhik
gadêbêging turôngga
gumrèt rodhanipun
mawèh sêsêg kang miyarsa
sumawana kawacane parèng dasih
kasorot gêbyar-gêbyar

kadya gunung kêmbang langkung asri
têdhakira sang maha iswara
sumahab kang dhèrèkake
kêbat sadayakêbut
gumuruhe saingga banjir
ngêlêbi wana-wana
saking gênging laku
nêrak rimba kayu sirna
têmah dadya ara-ara kadya sabin
kabrasat satu kewan

kidang manjangan kalawan krêndhi
kêbo danu banthèng lawan warak
wara ariwut kancane
kabèh sato wana gung
mlayu gêndring sumêdya ngungsi
mring wana palasara
ing kono gonipun
kadya giniring lampahnya
wit tan kuwat wêruh untape wadya ji
kidang-kidang malumpat

para arum mriksa kewan alit
kidang kancil kêthèk lawan kênas
anudingi sakancane
ana swara gumêbruk
gêro gêrêng mawèh muriring
Sang Prabu Dipayana
dangu swara iku
kakang Dwara swara apa
kang dinangu kewran ing tyas mlumpat aglis
cinêkêl ingkang nywara

sima gembong binopong tumuli
cinaoskên anèng ngarsa nata
lagya dêmak warahane
kinêrêg sirahipun
karoncalan singa lan gênjik
anèng ing ngarsanira
sang iswara dangu
kakang Dwara iku apa
kewan lorèk gêdhene anglêluwihi
kukune dawa-dawa

mangan apa dene amêdèni
untu ngrangas siyung putih gilap
sang patih atur sêmbahe
dhuh gusti namanipun
singa gembong amôngsa gênjik
Sang Prabu Dipayana
bingahe kêlangkung
lagi iki mriksa macan
awit saking duk timur sri narapati
dumugi diwasanya

kinulina mung anèng jro puri
saking sangêt kagêngên sihira
jêng eyang Puntadewane
mila samangke prabu
arsa têdhak cangkrama anggrit
mring wana wêwulusan
erame kêlangkung
mriksa singa môngsa wraha
angandika jêng ulun sang sri bopati
kakang Dwara uculna

mêsakake agèk mangan iki
sira cêkêl bangêt wêdènira
nèng kene rinubung ngakèh
singa ngêculkên sampun
gya linêpèh cèlèng lumaris
mangidul jêranthalan
singa unduripun
kadya kucing mèpèt mêndhak
sirahira nèng kisma mripat ngêlirik
labêt sangking jrihira

ngalèr lampahe amindhik-mindhik
praptèng têngah gêro sigra milar
ing grumbul sangêt bingahe
pulih karosanipun
Wikridita suka tan sipi
kapanggih bojonira
mangkana sang prabu
dhawuh nglêstarèkkên lampah
Patih Dwara tan kalilan têbih-têbih
lawan lakune rata

pra nayaka kabèh padha muji
mring tingkahe Arya Patih Dwara
kêna kinarya têtondhèn
dinarsana satuhu
lêlabête switèng narpati
lajêng lampahing rata
lumêbêt wana gung
singup sirung grêng kalintang
tan cinatur rêroncène anèng margi
prapta ing palasara

wana wutuh saêjêg tan gigrit
mila wêtah kêkayon gêng gurda
kadhaton kewan sajêge
rata praptèng ing ngriku
gumuruhing balakuswa ji
panganjur lampahira
pasanggrahan agung
mire ngiwa nêngên mapan
rata rindhik anèng palataran asri
mandhêg kang rata abra

wiwaraning rata binuka glis
jêng sang ulun Prabu Dipayana
sigra miyos sing ratane
pra arum grêbyêg gupuh
lênggah anèng ing dhampar gadhing
ing madyaning pandhapa
sowan pra wadya gung
jêjêl anèng palataran
prajurit gung urmatira wanti-wanti
êdrèl ngasmaradana

sêsêg jêjêk kang ningali
datan kêna winiyaka
gumuruh swaraning kang wong
lanang wadon tan petungan
ingkang saking padesan
desa ngare desa gunung
desa lêbak desa wona

desa kang urut pasisir
prapta aningali samya
môngka wong liya prajane
Campala Kumbina lawan
Môndraka Gilingaya
Mukabumi liyanipun
nagara kang cêdhak-cêdhak

padha prapta aningali
mila ramene kalintang
jêjêl uyêl saking kèhe
kongsi tan antuk pondhokan
turu nèng ngara-ara
turu têgal sawah turu
turu nèng ngisoring wrêksa

tan cinatur kang ningali
Sang Prabu Dipasarana
karsa kondur amakuwon
ngasokakên wadyanira
jêngkar angênyapura
dyan patih sakancanipun
mring pondhoke sowang-sowang

pra kancanira bopati
utawi Dyan Janurwenda
duk mulat pasanggrahane
bagus kir-ukiran samya
rêrênggan tan kuciwa
ganêp ing sajuru-juru
warata bagus sadaya

sami muji radyan patih
gone karya pasanggrahan
warata têkyan abdine
tunggon jagul juru jaran
sami angsal pondhokan
ayêm-ayêm manahipun
sasat mulih mring wismanya

sêbarang sampun cumawis
sêga iwak lan panganan
wedang bubuk wedang êtèh
klasa rêsik nganggo bantal
wong cilik kang mangkana
lêga rasane ing kalbu
tan krasa kabotan karya

arêpadus wus cumawis
blônja pasangone kathah
yèn nampani sabên sore
wong siji sêlawe arta
kapetung wong arahan
bôngsa alus seje petung
warata bungah sadaya

mangkana jêng sang siniwi
duk lumêbêt pagubahan
ascaryanbêg sang pamase
rêrênggane warna-warna
linungsir-lungsir wastra
bang bintulu lir kaluwung
panjuta pating kalêncar

para arum mring jro puri
lumêbêt ing pamondhokan
ing driya tanna bedane
kalawan duk anèng praja
tan krasa anèng alas
mila bingahe kalangkung
para putri solahira

dhèrèk jêng sri narapati
têdhak kêbon pêpungkuran
langên-langên kakêmbange
kêmbang jinêmbangan samya
kang abang sêkarira
gêdhah biru êpotipun
dene kang kêmbange jênar

manggèn ing jêmbangan wilis
dene ingkang sêkar seta
manggèn abrit jêmbangane
sêkar biru kang jêmbangan
wungu jring langkung pelak
pinetak-petak gènipun
dene marga jroning taman

minggak-minggok ngukêl pakis
ana marga kêkêncêngan
gumrining rêsik margane
kang karêtêg alit kathah
ana pêpundhungira
rineka rêdi amunggul
sinukêt kinêmbang-kêmbang

kalèn toyanipun mili
toya wêning wêwêdhenan
guskara têngah bênêre
pinggire ingkang guskara
maju pat sinung singa
cangkêm mangap mutah banyu
utahe marang guskara

dèn ingoni wadêr abrit
lawan gramèh urang watang
tinon pating sliwêr ing rèh
watês têngah patamanan
sinungan umbul bêsar
pancurate wening umbul
ngungkuli pucang tirisan

sang nata ngalêm mêmuji
mring wêgige Patih Dwara
ngrêsêpakên pakartine
sang prabu kondur mring pura
ginrêbyêg cèthinira
osike kang para arum
sang nata misih cinacad

dene dèrèng darbe sori
langêne kêmba kewala
dèrèng wontên timbangane
dhahar sare misih kêmba
tan sêngsêm wênêsira
bibar dhahar sang aprabu
têdhak pajungutan nendra

pra wanita sami guling
anèng pondhok sowang-sowang
ana kang sare gumlèthèk
anèng ngajêng pajungutan
mêmengin mring sang nata
warna-warna solahipun
bisoa kagêm sang nata

wus sirêp kang sami guling
ing pasanggrahan narendra
gênti ingkang winiraos
lakune para punggawa
kang sami nganglang pringga
miturut parentahipun
Rêkyana Patih Udwara

ngubêngi lêbêt cêpuri
sikêp kapraboning yuda
miranti anganggo obor
urut kacang lakunira
mila kathah obornya
sabên olèh wong sapuluh
kêkalih obore muncar

kang nganglang jaban cêpuri
lakune nora mangkana
nganggo calêngêp lakune
calêngêp patrap mangkana
rowêlas cacahira
dhisiki kang nganglang agung
datan kaparêng sêbawa

tumuli kang nganglang yêkti
sikêp kapraboning yuda
urut mapat-mapat jèjèr
ngarêp obor lan kênthongan
tinabuh nora kêndhat
lêt sapuluh urutipun
obor kênthongan lir ngarsa

rong atus kèhing prajurit
iku ingkang nganglang pringga
cacah sapantha-panthane
mangetan lampahing nganglang
antara têkan madya
kang saking kilèn amêthuk
ingkang nganglang saking wetan

lakune sadaya sami
kalamun nuju pêthukan
samya takon basukine
yèn sampun ungkur-ungkuran
mulih mring pondhokira
sabên jam panganglangipun
kaliwon têtindhihira

makatên karsane patih
warata laku mangkana
sanadyan pasanggrahane
pra bopati sapanêkar
kabèh kaya mangkana
mila durjanane kang wus
sami malik sêdagaran

sigêg kapoking pra juti
mangsuli caritanira
Patih Dwara duk undure
saking ngarsaning narendra
marang pakuwonira
ing wanci rawi wus surup
dyan patih praptèng pondhokan

dupyarsa têkan ing kori
mriksa wanodya yu endah
rahadyan sangêt kagyate
winawas-wawas ing driya
satuhu misih kênya
ngalosot dènira lungguh
anèng ngisor kandhayakan

sang dyah sêmune katawis
ngagêm panggalih sungkawa
lola tan ana rowange
bingah sang rêkyana patya
mrêpêki gita-gita
praptèng ngarsane sang ayu
dyan patih lon sabdanira

sintên paduka puniki
pawèstri langkung utama
têksih kênya satuhune
anèng ngriki tanpa rowang
punapa parayangan
warnane sayêkti ayu
punapa êjin paduka

punapa paduka pêri
kagungan karsa punapa
saking pundi pinangkane
sintên ingkang darbe putra
lan sintên kang sinambat
pinuja krama ing arum
dene sangêt mêlas arsa

wacanane radyan patih
manuhara pait kilang
Sang Rêtna Suyati kagèt
dene bisa kamanungsan
ngunandika ing driya
salawas tan ana wong wruh
gon ingsun mangun lemunan

bangêt wirang bangêt isin
wanita mlaku priyôngga
tanpa rowang amung ijèn
dinalih aku wong apa
sangêt gènnya rudita
nanging dangune pinupus
yèn iku karsane dewa

bêcik ingsun prasajani
kaya pa dadine benjang
amung ingsun nurut bae
marang karsane kang nitah
wasana alon mojar
ngandikane manis arum
kadi madu pinusthika

nanging sarèhning pawèstri
wawan sabda kakung liyan
dhasar bagus ambêlancèr
mila klèru wangsulannya
dhuh radèn yêktinira
ingkang purun nyêbut ingsun
Rara Suyati ran ingwang

môngka sêdyaningsun mriki
saking kumacèlu dahat
amrih pasuwitaningong
duk kawijil sabdanira
ingkang kadi mangkana
sangêt lingsêm jroning kalbu
tumungkul arawat waspa

radyan patih duk miyarsi
kalèrune kang wangsulan
sigra sinamun têmbunge
tinutup ywa lingsêm dahat
lan têmbung manuhara
dhuh sang rêtna murtining rum
sayêkti ingsun nugraha

upama ingsun ngulati
jajah desa milang lawang
tan antuk kadi nak anggèr
sanadyan midêr bawana
nalasak wanawasa
tumurun ing jurang sirung
tan antuk kadi paduka

tumêka luhur wiyati
tandhês sangisor pratala
jroning samodra pamane
antuka kang mirib sira
ananging misih kalah
sêdhêp manise sirèku
datan kadi jênêngira

yèn parêng sira Suyati
mukti wibawa lan ingwang
anèng kapatihan gone
ingsun iki mantrimuka
warôngka ing Ngastina
Patih Dwara aran ingsun
môngka dèrèng darbe garwa

suwawi Rara Suyati
lumêbêt marang pondhokan
sira paringe Hyang Manon
dadi kanugrahan ingwang
sinambut risang rara
ngayang-ayang kêdah mudhun
nanging pinêksa kewala

lumêbêt pakuwon aglis
jujug anèng tilamsêkar
dhasar wus padha nêdhênge
pagut ngasmara dilaga
nutug sasolahira
luwar dènira don lulut
pinondhong marang patirtan

para pawongane patih
ngungun dene radyan patya
antuk gêng kanugrahane
garwa paringe jawata
ayu lir surapsara
inggal cêcawis abikut
gêgônda lan pangagêman

ana kang ngampil pêsalin
nèng tadhahan wastra endah
wastra sutra kuning ênèm
sawuse siram sang rêtna
salin wastra pasatan
ngagêm rimong sutra biru
kondur sarwi ngore rikma

ngagêm cênela rêspati
ingiring pawongan kathah
gumrêdêg praptèng kamare
siyaga lajêng gagônda
pinêthuk ingkang raka
kinanthi sinambut mêtu
lênggah anèng jrambah têngah

ingadhêp kang para cèthi
pawongan atap ing ngarsa
ngungun dene nora jimpe
Sang Rêkyana Patih Dwara
antuk ganjaran dewa
widadari luwih ayu
sêdhêp manis awilêtan

yèn cinôndra nora uwis
ngêntèkakên mangsih papan
saking endahing warnane
sigêg samantên kewala
sigra majêngbujana
nutug gyan dhahar sang ayu
lajêng dhahar nyênyamikan

wus luwaran dènnya bukti
pawohan majêng ing ngarsa
ngambil gantèn sakaroron
sigra têdhak tilamsêkar
tangkêp samir wiwara
nutug ing sasolahipun
kakung kalawan wanodya

nahên ingkang ngêmbong rêsmi
kacarita enjingira
sang aprabu karsa miyos
nèng sewaka pandhaparja
ginrêbêg pra biyada
kang sowan pêpak sadarum
kang nèng ngarsa Patih Dwara

Janurwenda kang nisihi
sumambung para nayaka
pra santana pêpak andhèr
sira Sang Arya Swuhsirna
munggèng ngarsa priyôngga
senapati agul-agul
sapukawat ing Ngastina

ngandika sri narapati
kakang Swuhsirna lan sira
kakang Dwara apadene
sira kakang Janurwenda
wis pêpak kancanira
kang dinangu nêmbah matur
dhuh sang mulku sampun pêpak

sadaya sampun cumawis
yèn wontên karsa narendra
dhawuh punapa sang katong
kang abdi sampun sêdhiya
punapa karsa tuwan
sakarsa kang abdi manut
sanadyan bêdhaha praja

kawula yêkti nglampahi
balung putung binalangna
upami rêmuk balung ngong
suka amba sinawurna
saking sami mantêpnya
punika aturing wadu
sang nata mèsêm sabdanya

nora mangkono sun iki
têka kajêron ing tômpa
bangêt bungahing tyas ingong
mangkono prasêtyanira
samêngko karsaningwang
arsa numpuk buron agung
kewan isèn-isèn wana

Patih Dwara nêmbah aglis
dhuh gusti sampun sêdhiya
karsa padukasalire
sigra têdhak sang pamasa
pawongan dhèrèk samya
nitih rata sang aprabu
tan siwah duk budhalira

gumuruh lampahe baris
tanpa watêsan kang bala
gumrênggêng gora swarane
titihanira sang nata
kandhêk ngisor panggungan
têdhak sing rata sang prabu
ginarbyêg para pawongan

minggah pêpanggungan ririh
lênggah anèng dhampar dênta
upacara pêpak andhèr
anèng wingkinge sang nata
senapati Sang Arya
Swuhsirna dhèrèk mring panggung
patih kalih anèng ngandhap

aglar kang para bopati
anèng tarup wêwangunan
ting prêngangah ting pancorong
guwayane muncar samya
kasêmbuh kang kawaca
sêsotya kang êmas tatur
kasorot ing diwangkara

mêwahi manising bumi
mangkana dhawuh narendra
kakang Dwara karsaningong
sira lan Si Janurwenda
kancanira bopatya
sapanêkare yya kantun
mlêbua mring pagrogolan

nanging padha sun walêri
aja na gawa gêgaman
ngamungna pèk-èpèk bae
nyêkêlana sato kewan
mangkono karsaningwang
ingsun arsa wêruh tuhu
prawirane balaningwang

nêmbah sandika sang patih
sanalika lajêng undhang
kadi sang nata karsane
warata karsane nata
kang cilik manahira
katarèng netya sêmu lum
dene kang wantêr sudira

mundhak kawistorèng budi
solah muna-munènira
môngka kang cilik manahe
katut mèlu manah sura
ana antêping driya
eling salir ngèlmunipun
kadya age andurmaa

DurmaKyana Patih Dwara alon sabdanira
hèh kônca-kônca mami
padha dipirsakna
karsane gustinira
lêbune grogolan sami
kang para wadya
kudu aganti-ganti

urut tuwa lêbune marang turungkwa
sarta rinêngga dening
unine pradôngga
lir adu-adu singa
iku dèn arani gêndhing
kang durandara
gêndhing prajurit sêkti

tur sandika ingkang sami dhinawuhan
swara manêngkêr langit
kadya gêrah kapat
swarane wadya sura
wit sarêng anyandikani
Dyan Janurwenda
sasmita marang dasih

tinampanan mring bopati pêngalasan
kang tuwaburu sami
wiringgaluh grêma
kithara lan kuthara
sapanêkar juru gêrit
bêbêdhag pikat
sarêng wuninga wangsit

milanipun sagêd sarêng wruh parentah
bandera dèn têngêri
ingkang ciri singa
dèn obahakên sigra
tinampanan ciri èsthi
tinundha-tundha
grogolan wus waradin

tukang panggrit mriksa banderane obah
surak sarêng abêkik
nabuh têngaranya
mirip têngara aprang
surak gumuruh munya jrit
rame kênthongan
gong bêndhe lawan bèri

saking pinggir swarane kang gêrit sangsam
kagyat buron wanadri
jêpiping jênggirat
bêkos akipat-kipat
saêjêg durung mrangguli
swara mangkana
umyung lir nêngkêr wiyati

kewan gêbrès gêjug-gêjug sukunira
kewan agêng duk uning
yèn binêrêg yuda
jênthar lumayu sigra
kang alit-alit nututi
lumayu nêngah
cinêgat dèn suraki

ngalèr ngidul palayune kêdandapan
cinêgat-cêgat sami
pinrih kyai grêma
giniring mring panggungan
saking kathah kang nyêgati
kang buron rimba
playune nglumpuk sami

nênggêl lêmpêng grubyug marang ing panggungan
pating jalemprak sami
nèng plataran jirap
ngajênge pêpanggungan
sang prabu bingah tan sipi
mriksani kewan
bêlêg makêthi-kêthi

Patih Dwara tinanduk liring sang nata
tumanggap nêmbah ririh
ngêculkên gêgaman
glis gamêlan tinêmbang
nêmbah pacak gulu ririh
lumampah sigra
mlêbêt tarungku aglis

wus malêbêt pagrogolan mêndhak nêmbah
mingkis rasukan kering
lan rasukan kanan
nibani kang irama
tiba kênong kêmpul sami
yèn pacak jôngga
êgong kang dèn tibani

kinêplokan sumawana sinurakan
dyan patih nora wigih
katon suranira
nanging tindak tan rikat
saya ayêm solah ririh
banthèng duk miyat
sondhèr dyan patih abrit

gêbrès bêkos manthêlêng akipat-kipat
netrane amandêlik
gêjug sukunira
bingung mirêng kang swara
gamêlan surak anjêrit
sigra narajang
arsa bijig ki patih

êmar-êmar mriksa patih kang dèn ancap
sinrudug angindhani
anèng wêtêngira
mundur banthèng anujah
tinubruk-tubruk ki patih
nlusup ing lakang
mêtu sigra binijig

indha nganan tinubruk nganan malumpat
praptèng cêngêl nunggangi
rame solahira
sang nata langkung suka
kawoworan ing kuwatir
ngalêm sang nata
mring tandange dyan patih

Janurwenda Dyan Patih sakancanira
sukanira tan sipi
nanging sêmu samar
wong mungsuh lan andaka
kacèk satus para luwih
Dyan Patih Dwara
kêrêp nglirik sang aji

dèrèng karsa mungkasi Dyan Patih Dwara
pinrih suka sang aji
dangu mangun yuda
dyan patih lan andaka
dinuga wis amantêsi
mungkasi karya
malumpat radyan patih

tinututan ki patih tinubruk kêna
dèn undha-undha aglis
kumbul praptèng tawang
nibani kang andaka
nèng gigir nunggangi aglis
kinirik rosa
buntut jinêbol kêni

ngolang-aling kang banthèng bingung polahnya
rame dènnya nyuraki
krodha banthèng sura
binijig kyana patya
tinêpak banthèng babar ji
rêmuk kang sirah
utêk mancurat têbih

mêndhak nêmbah patih wangsul gène sowan
kangjêng sri narapati
maringi ganjaran
marang Dyan Patih Dwara
minuman nèng gêlas rukmi
lawan dhaharan
wowohan kang nyêgêri

kalêrêsan Patih Dwara sangêt ngêlak
sigra dèn inum ririh
Patih Janurwenda
ngancari kinèn dhahar
sami suka-suka kalih
dhahar nyamikan
ganjaran dhatêng malih

busana di kalawan warastra endah
nuwun rêkyana patih
wontên malih prapta
munggèng tadhahan êmas
tinutupan sêrbèt putih
tinampan sigra
matur nuwun ki patih

gya binuka ingkang munggèng talam êmas
sangsangan puspita di
dhawuh kang timbalan-
ira jêng sang pamasa
kinon nganggea tumuli
matur sandika
kalu dèn angge ririh

kalung sêkar nanging kinrawistha sotya
langkung agênging galih
sasmitaning nata
pinundhut saudara
sintên kang guna sinêti
pinaring tôndha
cèn-oncèn puspita di

kacarita Risang Patih Janurwenda
liniring sri bopati
nêmbah tur sandika
sèlèh gêgamanira
gôngsa Kodhokngorèk muni
ngêrangin raras
solah lir bêgsa ngrangin

pacak jôngga miwir-miwir sondhèrira
sondhère sutra kuning
tumpal ijo rêta
lir Radyan Ôntasena
dhasar warnanira pêkik
bagus sêmbada
prawira guna sêkti

kasêktène tan siwah Dyan Ôntasena
sêrêng netranira dik
nanging tyas lêgawa
arsa ngadoni yuda
mungsuh kewan angajrihi
ayêm tingkahnya
lir bêgsa nayup ringgit

gajah warak dèn anggêp talèdhèk nêmbang
lungit-lungiting gadhing
lir ngujiwatira
èstri kapadhan karsa
andaka gêbrès ambijig
pêpindhanira
bêngkêr pambayun kalih

kacarita Radyan Patih Janurwenda
kadya binayangkari
mlêbêt pagrogolan
binarung gôngsa ngangkang
surake awanti-wanti
kêplok sauran
dene swaraning panggrit

wiringgaluh tuwaburu tuwagrêma
sapanêkare sami
nabuh kalasôngka
kênthong gundhala gôngsa
bèri kang swara dumêling
karung wurahan
berag rahadyan patih

gajah mulat marang Radyan Janurwenda
krodha netranira dik
kupingira mobah
kang gadhing lungit mêgar
têlale amobat-mabit
sigra mangancap
trangginas kyana patih

indha mlumpat mancolot ing gigirira
surak gumuruh katri
lor kulon asurak
kidul wetan tan beda
padha umyung ngukuk bêkik
sri naranata
mèsêm dènnya mriksani

Radyan Arya Swuhsirna kapengin dahat
buron wana ngêmbari
manah karêjotan
sangêt ajrih sang nata
parêkan lan para cèthi
mariris maras
dene mungsuhe èsthi

pra nayaka wuninga tandange radyan
ana kang sênik-sênik
kang sura prakosa
kapengin gêntènana
Patih Dwara ngandika ris
iku prayoga
warangkane sang aji

ponang gajah karasa ing gigirira
mungsuh ingkang ngênciki
krodha gadhing mêgar
kinirigakên sigra
têlale amobat-mabit
ngarah rahadyan
tlale cinêkêl aglis

garêjêgan tarik-tinarik sarosa
kuwat rêkyana patih
kinuwatkên ngasta
tlale pinuntir sigra
gajah tibane kuwalik
nubruk rahadyan
nora karsa ngindhani

gumadhuging gadhing dhag-dhêg marang dhadha
kumêbul tan nêdhasi
Patih Janurwenda
ngliring marang sang nata
yèn gustine sukèng galih
nanging rahadyan
karsanira mungkasi

yèn kadangon kêmba dinulu ing kathah
dirada sigra gadhing
binarêng cinandhak
gadhingira pinokah
têlale sinêndhal aglis
jêbol sakala
liwung mubêng kang èsthi

sinurakan dene wadyabala kathah
bingah ingkang ningali
ilang samarira
gadhing tlale wus sirna
nanging têksih amangungkih
mangap kang gajah
sumêdya nglêthak aglis

palongone malompong cangkêming gajah
lir buta môngsa daging
untu kabèh papak
lir tanggêm cathok waja
yèn gigit anêniwasi
narajang sigra
binarêng tinampiling

gumapruking lir palu satus tumiba
pêcah sirahing èsthi
muncrat utêkira
mêndhak Dyan Janurwenda
nêmbah wangsul dènnya linggih
pasowanira
suwuk gôngsa kang muni

surak umyung sakathahing wadyabala
samya amuji-muji
ing kasêktènira
Dyan Patih Janurwenda
ganjaran sri narapati
saking panggungan
lir Patih Dwara nguni

ririh minum minuman paring sang nata
kalung dèn anggo aglis
wêwah bagusira
tan ana ingganira
agênge ingkang panggalih
Patih Ngastina
kêmbar warna lan sêti

nulya ganti lêbête para nayaka
marang grogolan sami
panyêkêle kewan
akèh antuk uripan
cinaoskên sri bopati
kinèn ngandhangna
ginanjar warni-warni

ana ingkang wastra warastra kang endah
pinatut kang nampani
ganjaran warastra
gada kunta candrasa
ana kang satus jêmparing
ana curiga
bingah ingkang nampèni

anêracak wadyabala ing Ngastina
môndra prakosa sami
kabèh trahing nata
samya sura digdaya
ana banthèng dèn kêmbari
warak mênjangan
kêbo danu karêndhi

naga sima kasor pra mantri prameya
gêdhig manggolèng jurit
wadya ing Ngastina
tan ana ingkang mimba
sang nata suka tan sipi
wus tigang dina
amiyos ing wanadri

jroning suka narendra sêmu sungkawa
saking sarira aji
tan kagungan daya
nir guna kasantikan
ginagas-gagas sang aji
kêkês driyanya
ngandika jroning galih

ingsun iki dadi ratu binathara
tan duwe ika-iki
pêrang durung bisa
kalah lan wadyaningwang
aja manèh prang lan èsthi
aku wania
lan kidang ingsun wêdi

kang makatên labêt ratu timur mila
datan uningèng wadi
ratu binathara
adil tur palamarta
aja kang buron wanadri
yèn tan nuruta
jawata nurut sami

marang ratu adil lila samubarang
saya kêkês sang aji
nanging para wadya
tan ana kang uninga
kang dadya turidèng galih
nata sungkawa
sigêg kang sampun wanci

sasadhara wus manguk pucak aldaka
kondur sri narapati
marang pasanggrahan
tan lênggah ing pandhapa
enggal têdhak kênyapuri
kang para wadya
mundur mring pondhok sami

wadyabala saking sangêt sayahira
sadalu tan atangi
dhêndhêm pasanggrahan
datan sanjan-sinanjan
Patih Janurwenda aglis
marang pondhokan
sadalu botên nglisik

Patih Dwara kondur mring pasanggrahannya
panggih Rêtna Suyati
among lulut raras
kasêmbuh saking sayah
sadalu datan kumlisik
sigêg kocapa
Sang Prabu Parikêsit

anèng kamar mêmpêng datan karsa dhahar
lan datan karsa guling
miyos datan karsa
anèng kamar kewala
kang ginagas jroning galih
sariranira
gone wantah kapati

lamun ana parangmuka liyan praja
môngka mungsuh sinêkti
wadyabalanira
sadaya kasor ing prang
tan wande slirane gêndring
momor arahan
iku ingkang ginalih

padha lolos bêcik saiki kewala
nora binuru jurit
nyênyuwun mring dewa
enggal dèn paringana
guna kaprawiran sêkti
yèn tan tuk karya
matia ing wanadri

sampun dungkap lingsir dalu wancènira
dandos sri narapati
tan cara narendra
amung cara satriya
sigra têdhak sri bopati
nilip kang wadya
sang nata ngingkis ratri

sampun lêpas sang nata ing lampahira
nusup-nusup wanadri
tan ketang bêbaya
katon asih ing dewa
tan katon durgamèng dhiri
tumurun jurang
minggah rèng-èrèng wukir

siluk-siluk ing marga datan rinasa
swara kang gêgirisi
panggêrênging macan
lan pangakake naga
tan mirêng marang panggalih
kapêthuk sima
ginalih kewan kancil

yaktinira yèn kapêthuk buron wana
kadya kapêthuk èstri
mila lampahira
têbih saking sanggrahan
wus karsane dewa luwih
tan wruh balanya
lolose sri bopati

kacarita wadyabala ing Ngastina
tan ana kang udani
murcane sang nata
pijêr enak anendra
tan ana kang nglêgewani
sang maiswara
yèn karsa ngingkis ratri

Patih Dwara sakecanên among raras
lan garwa Sang Suyati
sami eca-eca
gènira samya nendra
rèhning patih kang sinêlir
kaciptèng driya
solahbawaning aji

mila radyan antuk wangsiting jawata
swaranira dumêling
anèng jroning nendra
nanging dudu supêna
aran wus kapadhan kapti
tan beda garwa
sami kasmaran galih

prakara wêdharing wisik
tan kantênan ingkang marah
nanging cêtha wèlèh-wèlèh
makatên wêdharing swara
hèh kaki Patih Dwara
aja enak-enak turu
karongron lan garwanira

kawruhana sira kaki
ratunira iki ilang
murca datan ana wêroh
sapira ing cuwanira
tumuli tilikana
nanging aja na kang wêruh
ngamungna sira kewala

wus titi swara dumêling
gêragapan Patih Dwara
wungu anilar garwane
busana sakêna-kêna
mentar mring pasanggrahan
ngyêktèkkên swara puniku
prapta anèng pasanggrahan

lajêng mlêbêt jroning puri
jujug kamar pasarean
nyata sang nata tan katon
karangulu ginledhahan
kang lukik-lukik kiwa
sang nata datan kadulu
dèn ubrês jro pasanggrahan

têtela datan pinanggih
mêdal saking pasanggrahan
nèng plataran dhêlog-dhêlog
mentar mring kêbon pungkuran
sônggarunggi ing manah
ririh dènnya ngungak nginguk
gêmêt mêksa tan kapanggya

nginjên mring sanggrahan jawi
dingkik-dingkik lampahira
lir pendah dhustha lampahe
pasanggrahan pra bopatya
jinêjêp nora nana
wangsul mring sanggrahan agung
dhêlêg-dhêlêg nèng paningrat

karêrantan tyas sang patih
kumêmbêng waspanya mêdal
dèrèng pakantuk galihe
amung nutuh sariranya
katuwon têmên ingwang
dadi tuwa raganingsun
tan wêruh kang dèn mong ilang

tanpa gawe awak mami
bakal tinutuh ing kathah
bangêt wirange wak ingong
yèn kawruhan kônca-kônca
angur ingsun matia
lênggahdhêlêg lênguk-lênguk
saantara mirêng swara

dumêling krungu ing ati
makatên ujaring swara
hèh-hèh kaki Dwara kowe
ayya gêdhèkkên sungkawa
sabyakta tanpa karya
satêmah nora katêmu
yèn amung nutuh sarira

apa sakarêpmu dadi
dewa nuruti kewala
marang sêdyanira radèn
ing satêdhak turunira
dadi wrangkaning nata
têlas wangsit kang dhumawuh
jênggirat Dyan Patih Dwara

sanalika antuk pikir
graita mênga sadaya
tan kewran rasaning batos
tôndha pinarêng ing dewa
ing driya tan sumêlang
kawicaksanan kang rawuh
panggalih padhang nêrawang

karsane badhe sinandi
gone madosi narendra
enggal marang pakuwone
jujug marang pagulingan
kang garwa têksih nendra
ing cahya anglir sitangsu
sumorot nèng pasarean

ginugah Rêtna Suyati
tandya wungu guragapan
pungun-pungun lênggah alon
kang garwa ririh winartan
murcane sri narendra
ing dalu tanna wong wêruh
tanpa kanthi tanpa kôntha

Sang Suyati duk miyarsi
pangandikane kang raka
kagyat ing driya sumêdhot
carocosan êluhira
belani ingkang raka
sungkawanira sang ayu
yèn makatên kadiparan

iba gègère pra dasih
yèn kamirêng benjang-enjang
dyan patih alon wuwuse
yayi pêparinge dewa
wong ayu kaya sira
apa sira manut mringsun
Sang Suyati aturira

manut miturut sayêkti
dhatêng ing karsa paduka
tumêkèng sakit pamine
ngantos dumugi ing pêjah
miturut pakon tuwan
gurulaki ngong satuhu
cèthine sumanggèng karsa

dyan patih suka ing galih
mirêng ature kang garwa
Suyati binakta age
marang pasanggrahan nata
nanging ing lampahira
tan ana jalma kang wêruh
dyan patih jujug ing tilam

kang garwa dèn busanani
pangagêmane narendra
datan dangu wus mirantos
datan ana ingkang sêsak
agêmira sang nata
dyan patih kalangkung ngungun
mulat warnane kang garwa

cèplês warnane sang aji
dêdêg pangadêge padha
ing dhuwur tênggak tan sanès
lawan Prabu Dipayana
kaot kakung wanodya
dadosa sadhèrèkipun
tunggil yayah tunggil rena

lan sang prabu amantêsi
dyan patih alon ngandika
hèh Suyati ariningong
sira ingsun pindha nata
aku arsa ngupaya
ing murcane sang aprabu
lolosku saka grogolan

aja ana kang udani
sang rêtna sarêng miyarsa
karsane raka sêsintrèn
lami pisah lan kang raka
Suyati langkung kagyat
karuna nungkêmi suku
sambate amêlasarsa

kula pinindha sang aji
kawula nurut kewala
amung dika aywa lolos
kula datan bêtah pisah
kalawan jêng paduka
wontên ingkang mulang muruk
pratingkahe dadi nata

dyan patih ngêrês ing galih
mriksa ature kang garwa
pinêngkul-pêngkul sang sinom
kang raka ririh cinêngkah
matur malih sang rêtna
nêmbah nrocos ingkang êluh
dhuh pukulun guru kula

amba purun anglampahi
sinulihkên dadya nata
sèwu warsa upamine
sabyakta nurut kewala
amung panuwun kula
sampun pisah lan pukulun
wontên ngriki tanpa kadang

môngka paduka ngulari
murcanipun sri narendra
datan kantênan kondure
saiba kangên kawula
kalawan jêng paduka
sayêkti kawula lampus
saking botên bêtah pisah

manawi kawula lalis
sintrènipun kajodheran
awit bangke kula wadon
botên kakung lir sang nata
mèsêm Patih Udwara
asrêp tyasira sang bagus
wus pitaya mring kang garwa

ingkang garwa dèn arasi
sarwi alon sabdanira
dhuh Suyati pujaningong
wong ayu paringe dewa
yèn sira nganggo wangkal
wibawanira tan tulus
lan ingsun anèng Ngastina

mukti sari dadya patih
yèn ratune nora nana
sayêkti bubaran kabèh
kadya sapu ilang suhnya
kang masthi kathetheran
sapa kang nêmbah maringsun
sayêktine nora nana

sira yayi sun tuturi
lêlakon iki sadaya
têtêp dewa ingkang gawe
punagi kupiyarsakna
lan pasanggiriningwang
gonku golèki sang prabu
kalamun bisa kêpanggya

apa manèh sira yayi
sun sintrèkkên dadi nata
yèn kuwat sira wong dhenok
datan kongsi kawanguran
pinêsthi marang dewa
ing saturun-turun ingsun
kuwat marangkani nata

lan turunira sayêkti
lulus mukti awibawa
nèng tanah Jawa suwene
dene sira lawan ingwang
tan manut karsèng dewa
kênèng sapudhêndhanipun
jawata Jonggringsalaka

sang rêtna duk amiyarsi
pangandikane kang raka
tumungkul sangêt ajrihe
wasana lon aturira
nêmbah kumêmbêng kang waspa
dhuh-dhuh gurulaki ulun
kawula nuwun sandika

amung sadêrmi nglampahi
sadaya karsane dewa
wontên atur kula gatos
sampun ngantos lama-lama
anggèn paduka kesah
tumuntên sagêda kondur
mung punika atur kula

ngandika rêkyana patih
iku kang luwih prayoga
amung wêkas ingsun anggèr
sira dèn bisa wêweka
nimpêni wadi ika
sira kawajiban tuhu
nimpêni wadine nata

bakal lunganingsun iki
nadyan golèki sang nata
nanging datan pêgat ingong
manungku muja mring dewa
nêgês karsaning Suksma
nuwun rahayunirèku
gonira makili nata

salamêta sira yayi
kongsi gonku bisa panggya
lan gustiku sang akatong
sesuk sira amiyosa
têdhak mring pêpanggungan
yèn wus pêpak kang wadya gung
nuli sira parentaha

mring ingsun mangkene yayi
kakang Dwara lumêbua
sakancamu marang grogol
ngambilana satu kewan
wadya kang antuk kewan
ganjarên sapantêsipun
satone kinèn ngandhangna

yèn wus lingsir Sang Hyang Rawi
balamu kabèh klumpukna
aku dangunên dèn age
yèn têtela ora nana
banjur sira dhawuha
mring Patih Janurwendaku
kakang Dwara ulatana

lamun tan bisa kapanggih
taunana windonana
ingsun nora miyos-miyos
mring panggungan pasanggrahan
lan manèh karsaningwang
ingsun nora karsa kondur
marang praja ing Ngastina

yèn wus mangkono dhuh yayi
sira mêmpêna kewala
anèng pasanggrahan gêdhe
anènga tilam kewala
sira ywa mêdal-mêdal
yèn ta durung mangsanipun
antuk marmaning kang dewa

wis karia sira yayi
ingsun mantuk mring pondhokan
nêmbah Suyati ature
sandika dhawuh paduka
sigra Dyan Patih Dwara
kondur mring pondhokanipun
lajêng tata brêdandanan

panganggene warni kalih
ing nglêbêt cara satriya
ing jawi panganggo gêdhe
cara warôngka narendra
rampung dènnya siyaga
ing wanci baskara mungup
anèng pucaking aldaka

baranang amaratani
saisine ing bawana
sumilak padhang lawêne
munya têngara angangkang
kumrêbêt swaranira
kang busana abra murup
rampung wadya kang busana

sami sowan ing ngarsa ji
sang nata miyos panggungan
tan siwah kadi adate
ingkang mindha sri narendra
têdhak mring pasanggrahan
lênggah pasanggrahan panggung
pêpak kang sami sumewa

amung Dwara Kyana Patih
kantun anggènipun sowan
dènnya busana kasuwèn
rinangkêp cara satriya
sowan dyan Patih Dwara
nèng ngajêngan dènnya lungguh
sang nata tiron ngandika

hèh Udwara kakang patih
sakancamu lumêbua
marang ing pagrogolane
anyêkêla buron rimba
tan kêna nganggo gaman
nêmbah sandika turipun
pra wadya mlêbêt sadaya

dene kang cêlak narpati
sadaya datan nglêgewa
yèn iku ratune wadon
kang adoh manèh wêruha
sinamun marang dewa
kacarita kang lumêbu
ing tarungku bêrêk kewan

Sang Dwara Rêkyana Patih
sarêng mlêbêt pagrogolan
mriksa kidang wulung gêdhe
tan lumrah samaning kidang
padha lawan mênjangan
Patih Dwara ciptèng kalbu
kidang kinarya jalaran

lolos ingsun saking ngriki
sigra angoyak kang kidang
binuru rikat playune
kidang mlumpat pagrogolan
patih nututi mlumpat
wus têbih pêlayonipun
tan katingal pagrogolan

kidang wus nora kaèksi
Patih Dwara karsanira
wus tan galih mring kidange
busana kang cara patya
rinucatan sadaya
linêbêtkên kayu agung
ing têngah growong kang wrêksa

wus primpên dènnya ngrumati
laju lampahe Dyan Dwara
datan dhahar datan ngombe
kèndêl wanci surup surya
sare nèng kumalasa
makatên sadangunipun
ganti ingkang cinarita

sang prabu tiron ningali
wadya ingkang ngambil kewan
rame dènnya abêburon
nyêpêngi kidang mênjangan
kalawan sanèsira
uripan akèh kapikut
cinaoskên mring sang nata

rèhning sang nata pawèstri
botên tahan mriksanana
kewan ingkang gêdhe-gêdhe
kinèn enggal ngandhangêna
nata paring ganjaran
mring abdi prakosèng têguh
prigêl nyêpêng buron rimba

ganjarane warni-warni
arta warastra busana
pinantês lawan rupane
makatên sadayanira
suka sukur pra wadya
tan wontên tyas kang barênjul
saking saening prênatan

mangkanawus wanci lingsir
sasmita têngara bibar
wadya kang munggèng têbihe
mirêng têngara punika
sigra nglumpuk paseban
wus ngumpul wadya sang prabu
Patih Dwara tan katingal

sang nata ngandika aris
Janurwenda kayaparan
kakang Dwara nora katon
matur Patih Janurwenda
ing wau abdi tuwan
ambujêng mrih kidang wulung
sapriki botên katingal

sang nata tiron duk myarsi
Janurwenda aturira
wus karaos ing driyane
Patih Dwara sampun mendra
lolos saking grogolan
sèstu madosi sang prabu
narendra tiron ngandika

kakang Janurwenda Patih
dhawuhana kancanira
samêngko sun utus kabèh
golèkana kakang Dwara
patih matur sandika
dhinawuhkên karsa prabu
sandika aturing wadya

gumarubyuk rêbut dhingin
samya lancang-linancangan
ingubrês pagrogolane
ngantos mèh surup Hyang Arka
mêksa botên kapanggya
muni têngara angungkung
têngara nimbali wadya

bala ingkang têbih-têbih
mirêng têtêg dur-unduran
lajêng wangsul age-age
samantara pêpak samya
matur tan antuk karya
Patih Janurwenda munjuk
dhuh gusti kang binathara

aturipun wadya aji
kang madosi kakang Dwara
ngunjukakên têtêgane
dipun ubrês pagrogolan
datan wontên katingal
sumôngga paduka prabu
anggambuh karsa narendra

busêkan wadya prabu
gyannya sami pados titikipun
Kyana Patih Dwara mêksa tan kapanggih
ngandikajêng sang aprabu
ing samêngko karsaningong

dhawuhna mring kancamu
kakang Dwara yèn durung kêpangguh
ingsun iki nora karsa miyos malih
mring panggung utawa kondur
mring Ngastina nagri ingong

taunan kongsi windu
nora karsa ingsun kondur-kondur
lamun durung katêmu Dwara Si Patih
sira mataha kang patut
kancamu ingkang pitados

ngupaya laku lêmbut
ingkang sarèh bisane katêmu
kakang Dwara dèn katêmu jakên mulih
sandika Dyan Patih Janur-
wenda sarwi awotsinom

têlas dhawuh sang prabu
nata tiron sigra dènnya kondur
ing pakuwon laju jujug tilamsari
lajêng datan arsa mêtu
mêmpên anèng tilam mawon

kang dhèrèk bibar mantuk
sowang-sowang marang pondhokipun
sigra matah Janurwenda Kyana Patih
mantri pinataya catur
sapanêkar aywa kalong

hèh sira ingsun utus
têrang saking dhawuh jêng sang prabu
angupaya kakang Dwara Kyana Patih
kang titi mlakua lêmbut
bisane kongsi kêpanggoh

ginanjar sangu cukup
nêmbah budhal mantri kang dèn utus
amaju pat lakune kang para mantri
wus lêpas datan winuwus
mantri catur kang lunga don

mangkana patih anung
Janurwenda lan senapati nung
Radyan Arya Swuhsirna lan pra bopati
pêpak sowan sabên esuk
ananging tiron sang katong

mêmpên nèng dalêm pungkur
nora karsa miyos pandhapa gung
mêksih ajêg pasebane kyana patih
bubarane sabên bêdhug
pra wadya tan ana wêroh

yèn tiron ratunipun
mila ajêg jêjêg manahipun
dipun nyana têksih ratunira lami
mula tan owah sarambut
sungkême wadya sang katong

gênti ingkang cinatur
amangsuli Patih Dwara wau
gyane mlampah ngulati sri narapati
kèndêl anèng sor gurda gung
cêlak pring ori gumêrot

cêlak angsana tanjung
sêkar-sêkar sami ting parêntul
katiyup ing samirana sumaribit
gônda ngambar amrik arum
tumêmpuh marang sang anom

rahadyan patih jêtung
duk kataman gônda amrik arum
èngêt marang kang garwa Rêtna Suyati
sumêdhot panggalihipun
manising garwa katonton

kathah osiking kalbu
dhasar anom nêdhêng mangsanipun
môngka enggal lan garwa dènnya kêpanggih
yèn sampun patih pinunjul
bali kèngêtan sang sinom

Dyan Patih Dwara bêkuh
èngêt garwa iku godha agung
kinipatkên sakala botên kaèksi
sigra laju lampahipun
murang marga ngidul ngulon

kèndêl yèn wanci dalu
kraos arip sare sagènipun
anèng kayu têrkadhang nèng sela garing
botên dhahar botên nginum
tan kapanggih goning uwong

wus lami lampahipun
Patih Dwara nèng têngah wana gung
nusup grumbul bêbondhotan êri bandhil
tan ana ingkang kaetung
kang katon mung jêng sang katong

gêliyak lampahipun
Patih Dwara mirêng sata kluruk
ayêm tyase tinurut sawung kang muni
tan têbih lajêng kadulu
wontên padhepokan nglengkong

kalingangunung agung
sarêng cêlak munggul anèng gunung
akèh wonge dinulu gumrining asri
Patih Dwara sigra laju
mandhêk nèng têpining regol

dangu amungak-manguk
pados tiyang kang kenging dinangu
angêntosi Patih Dwara sawatawis
ningali dhepok puniku
rahadyan carêm ing batos

ing sanggar katon munggul
palakirna têtanêmanipun
angrêmbaka ijo muyêk tinon asri
larikane kêncêng urut
sawiji tan ana menggok

capuri dhepokipun
pinagêran jaro rêntêt urut
tinurusan bênggangira botên têbih
rongas kasinungan turus
kajêng sêmine angroyom

jaro kungkulan turus
ana ingkang têlung dhêpa langkung
tinanêman suruh lêmu-lêmu sami
rumambat ing pagêr turus
ijo muyêk yèn tinonton

dene panyiramipun
ingilenan toya mubêng kêmput
toya wêning tinalangan saking ardi
pating srèwèh toya mudhun
mila tanêmane dados

kang tani samya nutug
gadhu walikan sakayun-kayun
dhepok ngriku tiyangipun cukup sami
kêbo sapi akèh ngingu
ayêm-ayêm sakèhing wong

saking gêng bêrkahipun
sang maharsi marang siswanipun
mila kathah ingkang sami mlêbêt murid
kathah tumut griya ngriku
mila jêjêl sanggon-ênggon

katingal tiyang mikul
ngambil kayu mudhun saking gunung
tiningalan cêtha yèn puniku cantrik
abot gone mikul kayu
dinangu radyan nèng ngregol

ki cantrik miyat gugup
mring warnane dyan patih abagus
sinèlèhkên pikulane dhodhok aglis
saking ajrih manahipun
dhêlêg-dhêlêg amalongo

radèn ngandika arum
kaki cantrik sun takon satuhu
kang dhêdhepok sapa sinambat ingkang sih
lan wukir ngêndi ranipun
ki cantrik umatur alon

dhuh anggèr sang binagus
amba matur ing satuhunipun
nanging mugi ngicalna kang tulah sarik
tinêbihna saru-siku
ulun tan wruh unggah-unggoh

wicara kêrêp gangsul
bawanipun tiyang sampun sêpuh
salamine dèrèng wruh cara nêgari
sagêdipun cara gunung
balampeyan tiyang bodho

yèn trimah cara dhusun
kula matur namaning kang gunung
Manikmaya punika namaning wukir
arane dhepok puniku
Tirtaamawa sayêktos

arane sang awiku
kang dhêdhepok ing dhukuh puniku
wus kasuwur kuncara ing kanan kering
Rêsi Sidhiwêconèku
kinasih dewa sayêktos

radèn ngandika arum
kaki cantrik trima kasih ingsun
kotuturi asmane sang mahamuni
yèn sira môngka saarju
aturêna kaki ingong

yèn parêng sang awiku
arsa sowan caos bêkti ingsun
amangsuli rèrèh ririh kyai cantrik
ulun kadugi umatur
marang sang rêsi palunggoh

yèn kula dipun dangu
kêkasih ta kang yoga sinêbut
lan pinôngka paduka saking ing pundi
lan punapa ingkang lungguh
mangke dados botên dhompo

dyan patih mèsêm mangu
angandika sajêroning kalbu
ingsun iki yèn jarwoa luwihsisip
tan kapenak lakuningsun
dadi kagète sang lunggoh

dene abangêt ewuh
ngantos dangu dènnya mingkah-mingkuh
sanalika dyan patih antuk pambudi
rèhning môngsa lampah nylamur
dyan patih ngandika alon

hèh cantrik ing satuhu
Radyan Dwara satriya wak ingsun
santona ji ing Ngastina ingsun iki
mara larapna wak ingsun
mring sang wiku kang palunggoh

cantrik matur andhêku
kajêng obong sigra dipun pikul
mak karêngkèt rêngkuk rêngkêng-rêngkêng muni
kudhi sinêngkêlang pungkur
ki cantrik laju mring pawon

mak brêg nyèlèhkên kayu
kaki cantrik enggal abêburuh
nèng pungkuran ing bèji enggal rêrêsik
badhe matur sang awiku
icala kringêt kang drodos

ki cantrik mêntas gupuh
kathok klambi ikêt lawan sabuk
wus dèn rasuk sarigak sêmu mathinthing
mathinthinge cara gunung
sayêktine ebra-ebro

mring crabakan umatur
dhuh sang rêsi wontên tamu bagus
ing samangke têksih lênggah wontên jawi
Radèn Dwara namanipun
têksih santananing katong

ing Ngastina praja gung
yèn kaparêng panggalih sang wiku
nyuwun sowan marang Risang Mahamuni
Muniwara ngandika rum
hèh cantrik iridên gupoh

ki cantrik mêdal gupuh
Risang Muniwara sigra mêthuk
tamunira dèn dhèrèkkên kaki cantrik
pêthuk tata dènnya lungguh
anèng pacrabakan manggon

binagèkakên arum
sinunggata ing sawontênipun
Muniwara mèsêm angandika aris
dhuh anggèr sajatosipun
sarêng risang bagus rawoh

sirna prihatin ulun
mak cês ayêm raosing kang kalbu
sadèrènge paduka rawuh ing ngriki
barubah sangêt wak ingsun
uyang raosing kang batos

ing siyang lawan dalu
manah kuka tan kenging sinayut
saking sangêt kewala manah prihatin
sarêng mriksa risang bagus
lir manggih êmas sagênthong

bingahe manah ulun
lawan malih mambêt gandanipun
sungkawanta angidit saya katawis
kacihna nèng ulat sêmu
tilasing êluh duk miyos

sang patih duk karungu
pangandikanira risang wiku
saking sangêt bingung agênging prihatin
dados datan sagêd matur
silah-silahing pangomong

solahe amung dhêku
amung inggih kabèh aturipun
botên sagêd nêgêskên dhawuh sang yogi
saking bingung lingak-linguk
kawratên raosing batos

wêkasan risang wiku
mèsêm nabda marang risang bagus
kadiparan purwane dènnya prihatin
kang mindha satriya matur
miwiti dènnya cariyos

wit mulabukanipun
têkyan madya titi dènnya matur
amungkasi ature sangsaya ririh
duk lolose risang prabu
kecalan ratu sayêktos

têlas ing aturipun
sang bagawan sangêt dènnya ngungun
sakalangkung wêlase marang sang pêkik
katongton rêkaosipun
duk lumampah kênèng bondhot

Sang Sidhiwêcanèku
saya wêlas marang risang namur
duk ginagas-gagas marang sang ayogi
katawis wibawanipun
mukti tan nate rêkaos

mangke sarira kuru
suku asta katingal yèn balur
kawacane katon tilas kênèng êri
rikah-rikuh dènnya lungguh
labêt karaosing batos

sang rêsi ngêrês dulu
mring sang bagus ingkang namur laku
dangu-dangu bagawan ningali nginggil
mêndêng-mêndêng kang nèng luhur
sêsanti pujane miyos

makatên pujinipun
nayabanirtahawatanir ku-
banaya: têlas lapale kang puji
wola-wali kaping têlu
pinênggêng napas tan miyos

têgêse lapal iku
hèh padhanga wa sirnakna iku
wêkasane ilanga ingkang ngalingi
bisoa nuli katêmu
ingkang rinuruh ing batos

risang bagawan iku
katarima ing panuwunipun
marang risang murba misesa sakalir
sanalika sira antuk
sasmita ingkang gumathok

pinêsthi ing dewa gung
Radyan Dwara sayêkti kapangguh
lawan Prabu Dipayana Parikêsit
nanging ana saratipun
kinon mujaa ing dhepok

sang rêsi sawusipun
dènnya mandêng ningali mandhuwur
sigra kèndêl ningali ngandhap sang rêsi
alon pangandikanipun
mring rahadyan gatos-gatos

dhuh radèn sang abagus
lamun condhong kaparêng ing kayun
sarèhêna nèng dhepok kula rumiyin
nèng sanggar mêlêng ing kalbu
nênuwun marang Yyang Manon

anggèr kula gih tumut
ing saangsal pakolèhing laku
anyênyuwun mrih enggalipun kapanggih
sang nata lawan sang bagus
kula wêdhari sajatos

anggèr dhawuh Yyang Agung
satuhune paduka katêmu
mringSang Prabu Naranata Parikêsit
wontên ing dhepok pukulun
mila paduka sarantos

wit lami enggalipun
jawata gung kinêkêr saèstu
dèrèng kenging winatês wanci pinanggih
mila ngantosa sang bagus
wontên ngasroma kemawon

dhêku risang nyalamur
matur alon marang risang wiku
kula dhèrèk punapa dhawuh sang yogi
sang rêsi bingah kalangkung
sigra dhawuh wacana lon

mring wasi miwah puthut
kinèn rêsik-rêsik sanggar agung
saprantine aja na kang nguciwani
bakal kagêm risang bagus
nyênyuwun marang Yyang Manon

trêngginas risang puthut
tata-tata tan dangu wus rampung
enggal matur marang Muniwara aris
sang wiku mèsêm lingnya rum
ingancaran risang anom

