Rahadèn Sinompêrdapa
ingatag ngraka Dyan Panji
bêksa lan kadang priyôngga
wau Radèn Wukirsari
tiga Radèn Pêrmadi
Dyan Wiranatarja catur
bêksa tamèng curiga
mênggêp kêtawang kang gêndhing
mirit raras duk yuda Karna tandhingan

lawan satriya Arjuna
tuhu bagus Dyan Sêsimping
wasis putus ing wirama
akarya brangtaning ngèksi
myang Radèn Wukirsari
tan kuciwa sigitipun
dhasar ladak sêmbada
lir Dyan Sômba mangun brangti
amantêsi wau Radèn Jayèngrana

luwês arama  rama] 
obahing jôngga rêspati
tinon lir Dyan Narayana
Wiranatarja 
bêksa solah mêsajani
dyan catur tuhu binaud
prayitna ujung katga
ta nguciwani
kandêlira gya sami inum-inuman

sang catur nulya uk
mring Rahadèn Kêrtapati
sarwi nyaosi minuman
anggur maderah tinampin
miwah Dyan Jayèngrêsmi
sang kalih anulya ngunjuk
matur Dyan Wukirsêkar
kakang mas kantun pribadi
sêkalihan kawula aturi bêksa

dadya pangirining kathah
pantês-pantêsing sarimbit
bêksa mêntarkên wiraga
yèn sampun gya sami guling
mèsêm Dyan Wanèngpati
dyan wasi kraos ing wuru
nulya jumênêng radyan
sêkalihan bêksa sami
gêndhing munya barang asmara angraras

rêspati padha kêrasa
pênabuhira aririh
kêng ricik rêbab kapyarsa
calêmpung suling dumêling
gambang salukat asri
kêtipung ukur dinumuk
langut sindhèning kênya
sênggakira angêdhasih
sabên gôngsa kang surak lir bata rêbah

suka kang para kadeyan
miwah sagunging bupati
jumênêng kêplok sêdaya
kang dadya egarnya sami
dening Dyan Wanèngpati
wus sirna sungkawanipun
usadaning rudita
tuhu Radèn Jayèngrêsmi
mring sang wasi jumrung ngênting manglêmbana

mila nêlas sukanira
ana kang ngêrbat ngêpraki
wênèh kapilêng tumingal
sangking bagusnya sang kalih
kadya kêmbar ingèksi
wasis ing wirama putus
lyan kaduk wurunira
Dyan Kuda Antunan nênggih
pan kabyatan panginum rêbahbinayang

Kusuma Côndrakirana
tan jênak lênggah sang dèwi
akêdhap-kêdhap tumingal
nginjên kang raka sang pêkik
dahat kabyatan brangti
padhaning kayun
tanbuh ing solahira
kêlangkung bêntèring galih
aningali Radèn Kuda Narawôngsa

dene solahirèng raka
gêrgête tan mêsajani
supe marang kang sarira
kathah solahnya sang dèwi
Sang Dyah Rêtna Jinali
tan pisah kangbok Dyah Galuh
risang pandhita lara
tansah ingimur kang siwi
iyeka ta wong agung kalih kang bêksa

tandya ngasta jêbêngira
kadya manyura kasimpir
saya wimbuh rarasira
dhasar abagus kêng warni
cahya kongas ngrimangi
lir prada ingkang pamulu
kasuluh pandam lumrang
gêbyar-gêbyar mêspadani
kênyarirèng rêtna pagut lan pangeswa

lir thathit mawra liwêran
angênglêng sagung ningali
pêngrasa bênggang sing kisma
sang kalih tuhu linuwih
dhasar ingkang mungkasi
panjilmanira Ywang Wisnu
mêntar sumbagèng deya
lawan sri angeka warni
tan kuciwa sami dewa ngejawantah

Ki Cêkruk lawan Prasônta
kêlangkung bungahing ati
duk bêksa sang kalihira
sêparan dipun tut wuri
pan sarwi angêploki
siji sowang kalihipun
malih bungahing manah
Ki Cêkruk myat ing parèstri
kang naningal ginambul abubar-bubar

wau Ki Menak Prasônta
sinambi anganginumi
ingkang pinêlêng ing manah
namung Radèn Wukirsari
dening berag tan sipi
duk bêksa dyan kalihipun
kraos ing wurunira
kawijil èsthining| rêngêng-rêngêng nut gêndhing ngidung wangsalan

tan lyan paraning asmara
 Dyah Rêtna Jinali
manthuk-manthuk Ki Prasônta
sayenggar putra Kadhiri
 gêmpunging galih
Rahadèn Prabatasantun
tanbuh paraning brôngta
nguyêl-uyêl wong ngladèni
ingkang mèrèt Lurah Bêkêl Trunasmara

suka kêng sami tumingal
gumyak-gumyak parpat kalih
wau Radèn Rawisrêngga
sadangunira angrangin
ngliring Dyan Jayèngrêsmi
saya kabyatan ing wuyung
èngêt srênggarèng garwa
nguni Sang Dyah Sêkartaji
duk parênging bêksa sami sêsambêran

anulya oyog-oyogan
dyan wasi sêmu pinidih
kang wêntis radyan garjita
gumêrgêt angêmu runtik
gya narik curiga glis
kang jêbêng kinèring mungsuh
saya jomblong gung mulat
wong agung kalih kêng ngrangin
ujung katga tangkis jêbêng wirutama

tan ana ingkang kuciwa
najan kêng dhuwung ngênèni
mring ôngga datan wigatya
lir panjang putra ngupami
sinasog ing ron pari
maras kêng sami andulu
Dyan Kuda Narawôngsa
panggoconira tinitir
dhasar kaduk wuru angêmu bramantya

mèsêm Radèn Rawisrêngga
kang rayi angêmu runtik
Dyan Panji tansah mangêrpa
ya ta Radèn Jayèngrêsmi
kêraos ragi arip
sangking pêndhapa gya mundur
mring gêdhong kuwunira
Rahadèn Pêrbatasari
Radèn Wukir ingkang dhèrèk datan pisah

Rahadèn Gagakpêrnala
sakêdhap datan udani
katilap Dyan Narawôngsa
têdhak ngulati kang rayi
bubar kanglênggah sami
dhasar sami kraos wuru
kalungsèn wancinira
sampun jam sakawan enjing
radèn wasi ngisis nèng èmpèring kamar

sêsarean anèng risban
apan sarwi dèn kêbuti
dhatêng Radèn Wukirsêkar
tan dangu Dyan Kêrtapati
rawuh nusul kang rayi
tumut lênggah nèng kursya gung
kagèt Dyan Narawôngsa
wungu dènira aguling
èsmu mingsêr dhinêsêk dènira lênggah

èsmu sêndhu sêbdanira
arêp apa sira Panji
bêngi-bêngi kajumutan
anusul wong lagi guling
bênêre amarani
ing bojone Dèwi Galuh
kang bênthing kaya rêca
kang lindra-lindri lir babi
mêngko ngamuk yèn sira tan malbèng wisma

gumujêng Dyan Wukirsêkar
ngandika Dyan Wanèngpati
yayi Kuda Narawôngsa
bangêt aboting tyas mami
yèn bakyunira yayi
durung mulya malanipun
tangèh lunturing trêsna
gigu tunggalana guling
sru gumujêng Radèn Wasi Narawôngsa

sarwi manis angandika
iku ywa mêngkono Panji
najan rupa warak kawak
jêr iku Si Sêkartaji
sotah tan sotah pêsthi
cêkramanana bojomu
yèn tan sudi tumingal
rêmna netranira Panji
sarwi mèsêm dyan wasi kanthi rudita

latah Radèn Wukirsantun
myarsa aturnya dyan wasi
umatur sarwi gumuywa
kakang mas lêrês dyan wasi
yogi si rupan kewala
mung mawrat grênjêling jalmi

najan grayangnya ngêndhuruk
gampil nahankên ing rêsmi
ugêre tan kasatmata
prandene kêng gônda wangi
winawrat lan wor asmara
lan kêng wade rakok wangi

lêhêng kangbok Dèwi Galuh
mèsêm Radèn Kêrtapati
Dyan Narawôngsa
pangandikanira manis
iku priya Wukirsêkar
bayune dèn payoki

matur Radèn Wukirsantun
kakang mas ulun sayêkti
yèn taksih ingkang cintraka
pan dèrèng mathêm ing batin
ngakên kadang mring sang rêtna
Dyan Panji ngandika malih

mring Jayèngrêsmi sang bagus
dhuh ariningsun ki wasi
sangking wrat ingsun lumêksa
nglakoni karsèng rama ji
awit wangsiting jawata
garwèstri asor kêng warni

payo yayi têrna ingsun
marêk Nimas Sêkartaji
jêr sira srananing patah
mênawa ruwat sang dèwi
ywa adoh anèng jêrambah
drapon sun ayêm kang ati

dyan wasi darahing kayun
gya tindak sang rajasiwi
kinanthi Dyan Narawôngsa
gya prapta ing dalêm aglis
Kusuma Côndrakirana
duk wrin kang raka Dyan Panji

kêlangkung lêga ing kalbu
anulya dèn pêlajêngi
duk cêlak angrangkul tandya
Dyan Narawôngsa anêbih
Dyan Panji cinènèng agya
malêbêt ing jinêm-wangi

prabawèng dhêsthi tumanduk
tan wiyang Dyan Wanèngpati
dyan wasi lênggah ing jrambah
ya ta kang nèng tilamsari
Radèn Panji Rawisrêngga
tansah rinangkul mring rayi

dyan putra nirtyasèng limut
gajêg-gajêg tumimbang sih
dadya gunturi srênggara
dhuh mas mirah ingsun gusti
kang sêtya asih mring priya
manik sêsotyèng Kadhiri

musthikaning jinêm-arum
kang nukmèng purnamasasi
asor Dèwi Wilutama
intêne pun Kêrtapati
Kusuma Côndrakirana
kêmanisên 
ing sêbda ris

saya kêncêng dènnya ngrangkul
Dyan Panji dipun si
pêngkêran myang astanira
Radèn Kuda Jayèngrêsmi
miyarsa saking jêrambah
pangungrumira Dyan Panji

tansah amèsêm ing kalbu
angandika sang wi
iku luput kasatriyan
kurang nyamlêng ngungrum rabi
mêngkenea kang srênggara
dhuh mas mirah ingsun yayi

kang ngèyèl minta jinêm-rum
gêgêlah nagri Kadhiri
kesedan ing pagulingan
kang nukma saliring najis
kang mindha Bêthara Gana
kuru rêca ngrandhu gunting

èsême lêgi cêmpaluk
ambune lir wêdhus wiwi
Kusuma Côndrakirana
duk mirêng bêndu tan sipi
sugal dènira ngandika
baya iku Jayèngrêsmi

yèn micara nora patut
agung gawe mêmayoki
jêr wong gunung kurang ajar
wani-wani marang putri
mulane iya jêng peran
rada ewa marang mami

jêr dhèwèke kang mêmurung
rêmêne marang ing mami
sang dyah pan lajêng karuna
gulungan nèng kasursari
gêra-gêro asêsambat
katuwona awak mami

wus lawas nora salulut
pijêr dipun cêcampahi
mring si kirik Narawôngsa
kangjêng peran nora galih
apa dipun ajanana
si dipongkrang Jayèngrêsmi

yèn mêngkono kakang brangus
trêsna mring si gênjik wasi
ujare mung dadi patah
kamrate tan mêsajani
anggung gawe rêrangkulan
iku kinapakna ugi

padha lanang lèngkèt langkung
Lahadèn Si Wukirsari
milu ngêmong Narawôngsa
kamare dèn pêrantèni
lae angur dèn wayuha
sapadha-padhaning putri

nora gêrantês  ing kalbu
wus lumrahing satriya di
asugih garwa biyada
lan môngsa wania 
calathu sawiyah-wiyah
kaya si wasi sêkrobi

Dyan Jayèngrêsmi sang bagus
miyarsa runtik ing galih
tan pamit anulya mêdal
mring gyanya Dyan Wukirsari
wau Dyan Gagakpêrnala
kêlangkung putêk ing galih

ningali garwa Dyah Galuh
kewran pangêjuming galih
kêlamun pinutungana
ajrih wêlinging sudarmi
anganti ruwating garwa
yun tinahankên ing rêsmi

mêksa tan sotah ing kalbu
dhatêng ingkang mindha warni
dadya pinêsu kang driya
anyipta asmaragami
sang dyah ciniptèng asmara
apan sarwi dèn sirêpi

Côndrakirana Sang Ayu
kênèng pangaribawa di
kanikmatên ing asmara
lir sawantahing arêsmi
lan Radèn Gagakpêrnala
laju kêpati aguling

gya miyos Dyan Marabangun
mring gyanya Dyan Jayèngrêsmi
sêmana wus rina tatas
niskara datan kawarni
pan sabên-sabên mangkana
lamun Sang Dyah Sêkartaji

onêng langênirèng kakung
ciniptèng asmaragami
dadya sang dyah anarima
dene Radèn Wanèngpati
tan kewran asmaranira
kathah kang biyada sêlir

guru putri sang rêtna yu
miwah ingkang para manis
miyarsa sukèng wêrdaya
lamun Radèn Kêrtapati
wus sae lawan kang garwa
gya tur wrin ing sri bupati

sang nata suka ing kalbu
miarsa kabaring siwi
tata-tita kêng walgita
mêne gênti kang ginupit
nênggih nagri tanah sabrang
narendra ing Gêdhahwilis

ratu mahambara agung
marentah samining aji
prawira amôndraguna
jêjulukira sang aji
Mahraja Sukma Nglêngkara
taruna kêng warna sigit

ambêranyak sêmonipun
mêksika sang aji
dèrèng nambut ing akrama
pêpatihira wêwangi
Dipati Môndrasusena
kaprawiranira ngênting

kêkalihing namanipun
ya Lêmbulêksana Patih
agul prakosèng ayuda
titih pasah ngagal langit
mila sang prabu ing Gêdhah
kèringan ing nungsa bumi

dhasaring ratu pinunjul
pêpatihira mumpuni
pra punggawa wirutama
gangsal andêling nêgari
Tumênggung Kêbo Lorodan
lan Dêmang Dhandhang Minangsi

tiga Arya Jayèngkewuh
lan Rôngga Kalamisani
gangsal Arya Wirubajra
nênêm ki rêkyana patih
pusakaning nagri Gêdhah
wontên raja kang piniji

kapêrnah pamaning prabu
nênggih sang raja ing Jambi
ngran Prabu Lêmbubirawa
kalih sang rajèng Pawahi
têngran Sri Maesadewa
pêrnah kang uwa sang aji

sang kalih andêling pupuh
dêdêg nung sarat ngajrihi
sêlawe kathahing raja
kêng karèh mring Gêdhahwilis
wadya gung datanpa petang
kêng gambuh sajroning nagri

Maha Kangjêng Sang Prabu
Sukma Nglêngkara winuwus
apan lagya sangêt kêsmaraning galih
mring Putri Jênggala Prabu
Rêtna Jinali Sang Sinom

awit supênèng dalu
sang nata katon salulut
lawan Sang Dyah Kusuma Rêtna Jinali
sawungunira sang prabu
langkung kêsmaraning batos

nimbali patihipun
gusthi rèh supênèng dalu
karsèng nata sêdya dipun lêksanani
nglayari mring Jawi gupuh
sarta anglamar sang sinom  ]

sêmana prentah sampun
sadhiya sikêping pupuh
lan sumêkta baita kapal myang kunthing
badhe linayaran gupuh
ing rat Jawi karsèng katong

Jênggala kang jinujug
wadya pininta pan sampun
sapêrtigan kang kinèn têngga nêgari
raja dwi wêlas kang tumut
karsanira sang akatong

dènnya sumêktèng pupuh
yèn dadya panglamaripun
ngiras ngarak yèn panglamarnya tinampik
laju angêrbasèng pupuh
tandya sumêkta gunging wong

sigra budhal sang prabu
sawadya sing praja kêbut
Sang Sri Sukma Nglêngkara ginarbêg dasih
mênggêp munggèng rata murub
praptèng muara sang katong

gya nitih palwa sampun
kamot sawadyakoswa gung
gajah rata kuda myang sikêping jurit
sêdaya kawrat pêrau
sawidak palwa mirantos

asri anèng ing laut
kêng layar katon kumêndhung
langkung kêras kêng baita angsal angin
datan kawarna ing ênu
muara Jawi wus rawoh

gya labuh jangkaripun
mêntas sêdaya sing laut
Sang Sri Gêdhah tata pakuwon sêdasih
rakit kitha biting pêngkuh
nèng pasisir amirantos

Jênggala tlatahipun
gègèr wong padesan sumyur
pan kadhêsêk wadya gung ing Gêdhahwilis
wêtawis kathahing wadu
pitung lêksa amirantos

nanging tan karya rusuh
dening parentah sang prabu
krana dèrèng tamtu panglamar tinampik
duk trang mrih arja kang rawuh
têntrêm dêsa-desa kang wong

wênèh kathah kang têpung
samyalit  adol tinuku
urup brana jêr wong Gêdhah akèh sugih
lintu boga lyaning wadu
ana ingkang bukak toko

Sukma Nglêngkara Prabu
gya minta utusan gupuh
nglamar dhatêng nêgari Jênggalamanik
raja kalih kang lumaku
Pawahi lan Jambi Katong

saha srat mêsat sampun
raja kalih sabalanipun
kêkapalan anyèwu ingkang prajurit
kunêng malih kang kawuwus
ing Jênggala Jêng Sang Katong

bubaring karyanipun
mangun pakramaning sunu
wadyèng mônca pan dèrèng kalilan mulih
dening warta wus misuwur
yèn pasisir pering kulon

wontên ratu gêng rawuh
kathah wadyabalanipun
Sri Jênggala parentah angati-ati
sumêkta sikêping pupuh
Radèn Tohpati sang anom

sêmana sampun kundur
sing dalêming arinipun
myang pra kadang kêng karèh Dyan Wonagiri
lan Dyan Natarja sang bagus
patih myang para bupatos

sêdaya sampun mundur
warnanên kangjêng sang prabu
nuju ingkang ri Soma miyos tinangkil
pêpak kêng wadyabala gung
anèng sitinggil sang katong

patih ngandika sampun
Kudanawarsa mabukuh
atanapi kang putra Radèn Tohpati
sakadang kadeyanipun
lan Dyan Natarja sang anom

myang pratiwa nung-anung
Sura Dêksana tumênggung
pan wêwalu niyaka Jênggalamanik
kalihira ngran Tumênggung
Sura Sênjaya dêl kewoh

tiga ingran Tumênggung
Maesapati kang catur
ngran Tumênggung Maesa Mêrjaya nênggih
gangsalira Mas Tumênggung
Sêcanêgara dêl tatos

nêmnya ingran  Tumênggung
Sura Pêrwôngga pinunjul
pitu Arya Adiraja jêksèng nagri
Dyan Sastrasancaya walu
pujangganing praja kaot

silanira mabukuh
tandya sang nata nêbda rum
hèh Kudanawarsa paran putra mami
kaki Panji Marabangun
dènira krama karongron

paran tulusa atut
apa tan mamang ing kalbu
sang dipati matur sarywa awotsari
dhuh dewaji putra prabu
lêstantun rukun karongron

nanging wêtawis ulun
anggèr Pangran Marabangun
dèrèng patya eca pisan ingkang galih
dhatêng garwa Sang Dyah Galuh
mêksih ruwatnya ingantos

nanging sungkawanipun
jêng anggèr sirna sêdarun
sêmunira kang dadya usadèng kingkin
dede garwa sang rêtna yu
ugi dyan wasi sang anom

Dyan Brajanata matur
rama kangjêng sang aprabu
langkung lêrês turnya pun uwa dipati
mila yayi Marabangun
sêmune ayêm ing batos

tan pisah siyang dalu
lan pun wasi runtang-runtung
sri narendra ngungun-ngungun ingkang galih
ketang sêsmitèng dewa gung
malih angandika alon

hèh Brajanata kulup
kayaparan wartanipun
raja sabrang kêng ngancik talatah mami
kayaparan sêdyanipun
hèh patih paran kang wartos

kancanira tumênggung
tamping apa tan atur wruh
Dyan Tohpati lan patih sarêng turnya ris
diwaji raja kêng rawuh
warti sae sêdyèng katong

dangu nêbda sang prabu
sêmana tandya kasaru
dhatêngira raja caraka kêkalih
sabalaniragumrudug
jêjaranan sagunging wong

karya gitaning wadu
ing pangurak jug
orêgirèng jawi wus kapirsèng sang aji
kya patih kêng saos atur
sasaniskarèng kang rawoh

sang nata duk myarsa tur
yèn wontên caraka rawuh
sangking Gêdhah kampita nglociptèng galih
apa baya karyanipun
Raja Gêdhah kokonan wong

dingarèn lakunipun
narendra parentah sampun
animbali raja kalih kang tinuding
Sêcanêgara Tumênggung
mêsat nimbali duta ro

pangurakan prapta wus
lan Narendra Jambi pangguh
myang Pawahi dhawuh timbalan sang aji
tan wiyang sang kalihipun
kerid adhandhang wiraos

raja kalih tan ambêkta dasih
pan ingantun anèng pangurakan
mung kêng ngampil pawohane
lan pakêcohanipun
miwah rakok sabêt nyatunggil
langkung lambaning manah
tan prayitnèng kewuh
kibir kang surat kêtampan
dhasar sura kasantikanira ngênting
tan wangwang kirdhaning lyan

narpa kalih ebat aningali
rakitira nêgari Jênggala
kêlangkung-langkung tatane
wingit sêmuning kratun
datan kadi sabrang nêgari
tan antara wus prapta
ngarsaning sang prabu
piyak sagunging siwaka
Radèn Brajanata ngandikan rama ji
minggah dhatêng witana

pan kapering ngarsa dhampar rukmi
raja duta sampun kinèn lênggah
nèng kursi sor witanane
nata kalih mabukuh
langkung ajrih sarêng ningali
dhatêng Natèng Jênggala
kaprabawèng luhur
Mahraja Dewa Kusuma
angandika nêmbrama arum amanis
sanak katuran samya

satêka para ing ngarsa mami
sintên ingkangsinambat ing nama
paraning karya dhatênge
Lêmbubirawa Prabu
gêpah matur sarwi ngrêp asih
dhuh kangjêng sri narendra
kang sêbda kasuwun
dhawuh ingkang parikrama
jêng paduka andangu ing nama mami
ngran Si Lêmbubirawa

apalênggah nêgari ing Jambi
de punika ing Pawahi Raja
Maesadewa têngrane
karya amba sang prabu
pan ingutus putranta aji
Prabu Sukma Nglêngkara
ing Gêdhah praja gung
dhingin ngaturakên ingkang
sêmbah bêkti kunjuk paduka nêrpati
lan kaping kalihira

nyaosakên pisungsung putra ji
warna pèni-pèni sarwa endah
miwah sirpis kêncanane
myang pêkakas meja gung
sarwa perak gêlas nêm sêtil
kêng kaping tiganira
kawula ingutus
anyaosakên nuwala
mring paduka sang nata ngandika manis
kisanak lah anêdha

angandika mring Radèn Tohpati
hèh ta kulup nuli tampanana
Raja Gêdhah supatrane
tan wiyang kang tinuduh
tumrun arsa nampèni tulis
Mraja Lêmbubirawa
netyandik tanpasung
manthêlêng Dyan Brajanata
Prabu Jambi matur dhatêng sri bupati
diwaji wêlingira

putra paduka Sri Gêdhahwilis
tan kalilan srat kêng nampènana
liyane paduka katong
sang nata ngandika rum
hèh kisanak ywa walangati
têka dika sungêna
pêniku putrèngsun
ing têmbe puput manira
yogya madêg Narendra Jênggalamanik
nambung putunging watang

Raja Jambi alêga kêng ati
kang nuwala sigra sinungêna
dhatêng Dyan Brajanatane
Radèn Tohpati wau
èsmu duka nampèni  tulis
cinandhak nginggilira
sapangrèh asêndhu
wus wangsul mring pêrnahira
Sri Jênggala pangandikanira manis
kulup sira kon maca

matur sandika Dyan Wonagiri
gya nimbali Dyan Sastrasancaya
kinèn nupiksa sêrate
majêng ing ngarsa prabu
kêng supatra sinungkên aglis
tandya wau binuka
udayaning têmbung
papèngêt ingkang nuwala
saha ingkang sêmbah bêktining pamuji
mijil eklasing manah

sangking narendra ing Gêdhahwilis
Prabu Sukma Nglêngkara sudibya
amarentah samèng katong
Ngatasangin misuwur
kaatura rama nêrpati
sang prabu ing Jênggala
Sri Lêmbumiluhur
ya Mraja Dewa Kusuma
kêng kasosra dibya mahambara murti
sinihan ing wisesa

kinamulèn jawata apsari
baudhêndha ngrat Jawi minulya
ingkang nuwala wiyose
dhapur amba nênuwun
jawah sontên ngêbun-bun enjing
yèn parêng karsa nata
putranta sang prabu
Sang Dyah Jinali sriwara
amba suwun dadosa kêng pramèswari
wontên nêgari Gêdhah

sangêt-sangêt tur amba rama ji
dening ulun wus lami gêng brôngta
mring putra paduka katong
punapa kang pinundhut
kirangirèng pisungsung mami
mundhuta wêwah brana
sajong sapêrau
kawula sampun sadhiya
mung paduka galiha ing atur mami
sangêt panuwun amba

yèn paduka tan arsa anggalih
awrat kawula adarbe karsa
ngong rêbat ing prang têmahe
sadhiyoa ngapupuh
nginggilêna kang baluwarti
tan wande ulun prapta
anggêmpur praja gung
wau Dyan Nila Prabôngsa 
duk miarsa ijêmanira ing tulis
sêklangkung kurdhanira

dening sangêt dènnya nglaluhuri
dhatêng ingkang rama sri narendra
têmah anantang yudane
kang srat sinêbit asru
radyan nêbda mring duta kalih
duta sira matura
mring Gêdhah Sang Prabu
jêng rama tan mangsulana
mung matura sêsmita ajuring tulis
yun prapta saha bala

kapan-kapan têka sri bupati
mring Jênggala pêsthi sun papag prang
tan susah ngluhurkên bètèng
Sri Jambi langkung bêndu
sarêng ingkang sêrat sinêbik
andik netra ngatirah
Tohpati Dyan sunu
duk mulat duta sudira
tan sêrônta jumênêng nèng ngarsa aji
arsa mêrwasèng duta

Risang Lêmbubirawa Nêrpati
madêg arsa jangkah Dyan Prabôngsa
gêpah Sang Pawahi rajèng
mêgati anèng ngayun
sêbdanira angasih-asih
sampun-sampun ri nata
tan kinèn apupuh
tan lyan kinèn sung nuwala
dening dadya brawala ajuring tulis
yêkti môngsa wandeya

benjang angadoni jayèng jurit
wau Ki Patih Kudanawarsa
mêgati Dyan Tohpatine
sarwa ngandika arum
sampun anggèr kasêrêng runtik
dede lampahing praja
duta pinrih lampus
karya nisthaning narendra
malah-malah duta yogya pinisalin
najan ta murang krama

inggih dèn apura sawêtawis
benjang tan wande abitutama
angêtog kaprawirane
lilih tyasnya sang bagus
nulya tata lênggah sumiwi
caraka kalih mêsat
tan pamit mring prabu
asêndhu sasolahira
tan rêringa mangajap dadining jurit
prapta ing pangurakan

raja kalih nulya sami nitih
ing turôngga myang sabalanira
budhal sing jêng age
wau kangjêng sang prabu
mêksih dènnya siniwèng dasih
nêbda marang apatya
hèh patih dèn gupuh
dhawuhana kancanira
radèn sumêkta sasikêpirèng ajurit
tan wurung bitutama

Raja Gêdhah sayêkti nêkani
kang sun karya senapatining prang
Ki Tohpati putraningong
dening Ki Marabangun
aja sira paringi uning
dimène pêngantenan
kiwala rumuhun
gampang yèn abot ing aprang
matur nêmbah sandika sang adipati
malih narpa ngandika

hèh putrèngsun kaki Wanagiri
lah adunên kabèh wong Jênggala
sira kang misesèng prange
kang liningan wotsantun
pan sandika Radèn Tohpati
langkung egaring manah
ingidèn ing pupuh
gya jêngkar sri naranata
malbèng pura maglaran sagunging nangkil
ngrakit yudakênaka

Dyan Nararya Brajanata
sakadangnya sigra sumêktèng jurit
tanapi sabalanipun
ingkang para atmaja
miwah para bupati sawadyanipun
prang srangan kang nata bala
anggêrgut sagunging dasih

sêmana apagunêman
rajaputra lawan Sang Adipati
Kudanawarsa umatur
nah anggèr Brajanata
paran karsa paduka prakawis mungsuh
punapa anglurugana
punapa tadhah ing jurit

mêngsah wus anèng muara
tata kuwu santosa ingkang biting
Radèn Tohpati nêbda sru
uwa patih karsèngwang
mêngsah arsa sun lurugi saha wadu
drapon aywa nganti cêlak
ing nagri Jênggalamanik

wadya lit ywa karisakan 
ing sagène wong Gêdhah ulun usir
najan nèng pakuwonipun
sayêkti ingsun langgar
gèn ngong tata baris nèng jawi praja gung
ing wona Randhukumbala
sêdhêng doh pêraking nagri

dening paduka wa patya
sampun tumut mring amba magut jurit
lawan sêpalih wadya gung
myang kangmas Nataarja
pra bupati sêkawan samia kantun
dèn prayitna ngrêksèng praja
yèn mêngsah cidra mrih jurit

sampun ngantya kasusahan
kêng bupati catur tumuta mami
de môncanêgari sagung
sêdaya ulun bêkta
kyana patih sakarsèng putra jumurung
wau Dyan Nila Prabôngsa
prentah nêmbang têngara glis

Rahadèn Kuda Gadhingan
mêsat sangking ngarsa suwarèng dasih
tandya pun guna pamukul
nabuh bêndhe angangkang
sinauran mariyêm munya jumêgur
pracina umangkat ing prang
gya daut sagunging baris

muntab lir jêladri bêna
srang gurnita swarèng têngara atri
para pratiwa tumênggung
sami nindhihi bala
miwah ingkang para atmaja sêdarum
golung-golungan pêpanthan
sajuru-juru arakit

Radyan Arya Brajanata
kang minôngka senapatining jurit
kinare ing wadya agung
mênggêp munggèng matêngga
busana bra songsong jênar yèn dinulu
kadya Prabu Bogadênta
sêmbada prakosèng jurit

para ri nèng wuri ngarsa
Radèn Kuda Gadhingan kang pangarsi
Dyan Pambêrêg Dyan Pamêcut
Radèn Kuda Layaran
Dyan Antunan Panji Sutra malihipun
Panji Gêdhah Panji Têpas
witana pêndhawa wijil

mangku wadya sowang-sowang
munggèng kudaasongsong kartas putih
lampahing baris anglurug
kunêng gênti kawarna
Sang Sri Sukma Nglêngkara kang agêng wuyung
dhatêng putri ing Jênggala
Kusuma Rêtna Jinali

linipur mêksa kêrantan
ing sêmana lagya miyos tinangkil
mênggêp munggèng tarub agung
pinêpak wadyanira
sarta sami sumêkta sikêping pupuh
yèn tinampik dera nglamar
laju arsa budhal nuli

dhatêng nêgari Jênggala
sang dyah rêtna rinêbat ing ajurit
wadya gung miranti sampun
para raja dipatya
busana bra lir pendah ardi katunu
pratistha Sang Rajèng Gêdhah
lênggah anèng kursi rukmi

pra raja nèng kursi aglar
ngering nganan wadya aglar ing ngarsi
Patih Môndrasena ngayun
Prabu Sukma Nglêngkara
sadangunya lênggah kêng kaciptèng kalbu
namung Jinali Sang Rêtna
tansah ngandika lan patih

dêdugi panglamarira
wangsul tuwin kêtampana kêng tulis
sêmana tandya kasaru
dhatênge kang dinuta
raja kalih dumrajog anèng ing ngayun
Pawahi lan Jambi Nata
kagèt Sang Sri Gêdhahwilis

dhatêngira kêng wa paman
gêpah-gêpah pandangunya sang aji
lah andika paman prabu
manira dulu prapta
ge matura paran antuk karyanipun
matur Sri Lêmbubirawa
amba ingutus dewaji

anaosakên nuwala
mring ramanta Prabu Jênggalamanik
yêkti tiwas anak prabu
nuwala tan kêtampan
malah-malah kang sêrat sinêbit ajur
dhumatêng pun Brajanata
akarya pêpucuk jurit  kang wasta pun Brajanata
putranira natèng Jênggalamanik
langkung dening kumapurun
kawula ywa èngêta
kirang kêdhik kêraos ing tangan ulun
sumôngga ing karsa nata
Sang Sukma Nglêngkara Aji

duk mirsa ing aturira
ingkang paman Risang Narendra Jambi
sakêlangkung dukanipun
idêp mangada-ada
prakampita kang pêrnaja sumung-sumung
miyud kang kursi kêncona
akêras dènira angling

ora talah Brajanata
kumalancang nêbit nuwala mami
kaya apa warnanipun
tan kêna pinrih arja
wong Jênggala Si Tohpati gege lampus
hèh bapa Môndrasusena
Kusuma Rêtna Jinali

arsa sun rêbut ing aprang
ingsun budhal iya sadina iki
angkatna baris pênganjur
patih matur sandika
nêmbah mundur sing ngarsa suwarèng wadu
gumêrah wadya ing Gêdhah
srang-srangan anata baris

pra raja sabalanira
pra bupati sawadya galong rakit
êncik-êncik para twangku
sigra têngara budhal
tinêngêran mariyêm munya jumêgur
daut ingkang balakoswa
umèb lir jêladri ngalih

kêkasir kêkondha dwaja
pan kumêlab kadya alun pan asri
kênyaring gunastra marcu
yayah trunèng udaya
payung-payung lir pêksi krêndha rêratun
maryêm gêng asêla-sêla
sinarad ing kuda sapi

Sang Prabu Sukma Nglêngkara
apratistha munggèng ing rata rukmi
pangirid kuda nung-anung
tèji kawan kêmbaran
pan anglela kêng songsong rukma lir daru
dhasar sigit sri narendra
karênggèng busana adi

yèn sinawang warnanira
kadya Radèn Rukmarata duk jurit
kang dadya pangarsèng laku
Sang Sri Lêmbubirawa
lawan Prabu Maesadewa sawadu
anggêrgut gunging kuswala 
kêng para raja pêngalit

nèng wuri myang wuri pisan
lyan pi ngrêksèng pêkakas jurit
datan kawarna ing ênu
sêlatri lêrêb marga
enjing budhal ginêlak ing lampahipun
kawarna baris Jênggala
Dyan Brajanata sadasih

sêmana pan sampun prapta
wona Randhukumbala tata baris
anglêrêbakên ing wadu
sadalu mêsanggrahan
enjing budhal sêdya anglanggar ing pupuh
gya pangarsèng baris mulat
mêngsah ing Gêdhah kaèksi

prayitna wadya Jênggala
tata gêlar liman mêta ngajrihi
wong Gêdhah duk wrin ing mungsuh
prayitna dhèdhèr gêlar
prit anêba golong-golongan gumulung
Sang Prabu Sukma Nglêngkara
gêgununganirèng baris

ginarbêg wadya sêliran
kawan èwu padha wong wani mati
pêpatih dhadhaning pupuh
cucuk Sang Jambi Raja
lan Pawahi sabala galong anggêrgut
pênjawat ing kering kanan
pra raja para dipati

baris Jênggala wus tata
kang minôngka têtalèning ajurit
Dyan Kuda Gadhingan pêngkuh
sabala wingkridita
lawan rayi tatiga de gadhingipun
Tumênggung Sêcanêgara
lan Arya Maesapati

lawan Kya Surasênjaya
myang Tumênggung Mesamêrjaya nênggih
pêngawat kering pra sunu
kanan môncanêgara
tan antara kêng yuda anulya campuh
mungsuh rowang barêng surak
tan ana sêdya gumingsir

kang minôngka tulale Radèn Gadhingan
sabala nêmpuh wani
wong Jambi atadhah
wong Pawahi cucuk prang
kanan kering barêng ngungkih
rame kêng tinggar
kadyaingkang ardi

sênjata gêng sinungsun-sungsun lir gêlap
barung sakêthi tarik
mimis drês lir jawah
mungsuh rowang kèh pêjah
tan ana kang ngucap ajrih
wangke gêlasah
tansah ungkih-ingungkih

kêng swara ngrok kadi alun nêmpuh parang
prakêmpa bumi gunjing
langit lir kumêlab
pêtêng kokaping obat
wor lêbu kambah ing jurit
dadya gagapan
lir pendah têngah wêngi

gêbyaring kang cumbon pan kadi bêsrasa
mimis saengga thathit
lir tawon swaranya
lyan sumêngèr kapyarsa
anratas manêmpuh baris
sikêpaning prang
murub katiban mimis

payung dwaja lêlayu pêdhot manglayang
lir kuwung tibèng siti
nêmpuh jalma tatas
kang têguh toblag kuntal
jêmparing pasêr mênuhi
kuda kèh pêjah
wangke lir parang curi

rajèng Sambas Mêlayu myang Puntianak
kang nèng pangawat kering
yuda lan pra putra
maryêm tinggar wus pêjah
caruk watang gandhi piling
limpung nênggala
tan ana nguciwani

kang nèng kanan wong Gêdhah gangsal bupatya
Dêmang Dhandhang Minangsi
lan Kêbo Lorodan
tri Arya Wirubraja
catur Dyan Kalamisani
jangkêpnya gangsal
Tumênggung Jayèngwèsthi

saha bala têmpuh lan môncanêgara
rame asilih-ungkih
Radèn Brajanata
pamugarining laga
kang dadya awaking baris
kinare wadya
mênggêp swandana èsthi

anung dibya awasta pun Puspadênta
nateingagêm jurit
têguh tur anjalma
galak kagila-gila
Rahadèn Panji Tohpati
datan sêrônta
mulat ingkang ajurit

kang swandana dèn angkus nrêgakên bala
pêpulih longing baris
tulalening gêlar
Radèn Kuda Gadhingan
miwah kang minôngka gadhing
catur niyaka
duk binrêg sangking wuri

saha bala mangamuk lir saradula
tadhah prajurit Jambi
Pawahi kotbuta
caruk biring lugora
nênggala pêrasu piling
lyan ujung pêdhang
swara pating kalêngcring

ting galothak kumêpruk kang bindi gada
braja putung cumêngkling
swara lir ampuhan
pêpati anggêlasah
dhêdhêl ngarsa jêjêl wuri
sami sudira
tan ana ngeman pati

kanan kering pan sarêng panêmpuhira
rame rok silih-ukih
gêdêr magênturan
carub wor liru papan
wong Jênggala môncanagri
kuciwa ing prang
mandhêlong ingkang baris

dening pamukira bupati ing Gêdhah
gangsal sura sinêkti
Dyan Kuda Gadhingan
prayitna awas mulat
yèn pênjawat kanan ngisis
mingêr tulung prang
tinilar ingkang dasih

lawan rayi tiga sawadya sêliran
wolung dasa nuranggi
angrapakên kuda
tulung môncanêgara
tinêmpuh mêngsah kang ngusir
gègèr puyêngan
kathah tatu myang lalis

pulih barisira wong môncanêgara
rame malih kang jurit
Sri Lêmbubirawa
lan Sri Maesadewa
angantêp dènira jurit
têdhak sing kuda
sikêp dhêndha sang kalih

miyak bala mangamuk lir saradula 
singa sinêrang ngisis
kêng kaciptèng nala
Risang Lêmbubirawa
mung senapatining jurit
Dyan Brajanata
ngruruh sarywa mrih pati

sru kaetang bêntèring tyas duk nêbit srat
dadya ambubrah baris
glar dirada mêta
tulale lagya bênggang
kêng môngka gadhing kalindhih
catur bupatya
kiwul-kiwul katitih

kalihira dhasar wantêr widagdaya
kinêmbulan tan osik
kèh mantri Jênggala
kêbabit gada pêjah
Tumênggung Maesapati
kawal kasingsal
kungsul rêmpu kang wêntis

Dyan Tohpati mulat kêlangkung bramantya
rusak gadhinging baris
mangsah miyak bala
ingangkus kêng dipôngga
amandhi gada ngajrihi
wrat sèwu katya
wadya sami nututi

raja kalih wus panggih ayun-ayunan
Rajèng Jambi sukanting
asru sêbdanira
lah dalah ingsun bêgja
têmu lan sira Tohpati
payo tutugna
nguja suraning jurit

nguni cuwa nèng ngarsaning ramanira
yèn kêna sira ugi
sun eman ywa yuda
angur angaturêna
Kusuma Rêtna Jinali
mring Natèng Gêdhah
mênawa têkèng pati

apa sira nora kulak tuku warta
yèn ingsun ratu luwih
andêle Sri Gêdhah
gagêdhug anjlagêdhag
Dyan Brajanata duk myarsi
wuwusing nata
dukanira tan sipi

sru ngandika sarwi anudingi dhêndha
ora talah sira ngling
denea suwiyah
têka amonyah-monyah
si yayi Rêtna Jinali
sun ulungêna
yèn ingsun mêksihurip

tanbuh wuri yèn ingsun wus têkèng lena
ywa sira mangsah jurit
Si Sukma Lêngkara
majua ing ayuda
sun ujane padha siji
Sang Jambi Raja
kotbuta myarsa ing ngling

ngikal dhêndha mangangkah kumbaning gajah
prayitna Dyan Tohpati
tinangkis ing gada
kasingsal ponang dhêndha
sayandik Narendra Jambi
pêksa mangrangsang
dèn tulale ing èsthi

gya binucal mamprung dhawahira têbah
rajèng Pawahi ngukih
kêng bindi ingikal
dirada saya galak
Maesadewa binabit
tulale rêbah
rinênjah wus ngêmasi

wadya Jambi Pawahi mangêbyuk ing prang
mring Radèn Wanagiri
tawok lêmbing kantar
mangrampog ganjur atap
rajaputra nora osik
saya gambira
ngiwa nêngên anggitik

kêng dirada pun Puspadênta magalak
kinarayok saya ngrik
ngolang-ngaling mêta
tan na braja tumama
wong Jambi kathah ngêmasi
ginadhing tatas
rinênjah jur wor siti

kawimbuhan wadyanya Dyan Brajanata
nungkêb sing kanan kering
mêngsah saya sosrah
kang nèng kering kawarna
putra nênêm kyat ing jurit
Radèn Antunan
Jêjêtan Radèn Wijil

Radèn Kuda Pambêrêg Dyan Panji Têpas
Kuda Layaran tuwin
arame prangira
lawan katri narendra
wus kathah ingkang pêpati
mungsuh lan rowang
riwut tan nolèh wuri

wadya lit mirut malarat
sasisaning pêjah sami anêbih
dhasar balaning pra sunu
akêdhik têdhakira
nora tahan nrang baya akuthah marus
kang mêksih panggah tumanggah
kantun pra abdi kêkasih

ana ngênêm myangnyadasa
pêngkuh ing prang datan nêdya gumingsir
sangkut lan wadya Mêlayu
ing Sambas Puntianak
tan prabeda namung kari andêlipun
pra twangku êncik ramya prang
lan kêkasih para aci

ana kêng ijèn-ijènan
wênèh dèn but tiga kinaro kuntit
mêksih kathah wong lumayu
lawan wadya pra putra
sêprandene wong sabrang kalês ing pupuh
dhasar sami widagdaya
kêkasihing para siwi

ginlintir dinulang mangap
tan kumêdhap labuh pati mring gusti
wontên juga kinarubut
wasta pun Suradarsa
dening êncik tiga nênggih wastanipun
êncik Purtin êncik Mandras
katiga êncik Kampodin

tan kewran pun Suradarsa
sikêp pêdhang kinarubut ing bodhik
Dyan Panji Têpas winuwus
ingkang ayuda lawan
twangku Mandar tan ana kuciwanipun
sami dharat sikêp watang
adangu ukih-ingukih

Dyan Pambêrêg kang yuda lan
twangku Marjan rame agênti kêris
Dyan Wijil tandhing apupuh
lawan Nêrpati Sambas
Sri Baswara Dyan Jêjêtan rame pupuh
lan wong agung Puntianak
wasta Mraja Ibniyodin

Rahadèn Kuda Antunan
ijèn lawan Sri Malayu Nêrpati
têngran Raja Pasaksiyung
kuntit Mlayu Narendra
ya ta Patih Môndrasusena kawuwus
duk cucuking yuda dhadhal
Rajèng Jambi myang Pawahi

sigra mangsah miyak bala
arsa mêthuk pamuknya Dyan Tohpati
wadya sumusul gumulung
wau Dyan Brajanata
wus kawuron ing aprang nirbayèng pupuh
têdhak sing diradanira
mangsah dharat  sudira ngrik

pratistha amandhi dhêndha
kêng netyandik tinon ngebat-ebati
tuhu sang narendra sunu
bêbanthènging Jênggala
tau tatal angrusak gêlaring mungsuh
sawadyanira gambira
tansah prayitna nèng wuri

sarwi amukul têngara
bêndhe bèri kêndhang gong têtêgnya tri
wor surak gora gumuruh
Patih Môndrasusena
awas mulat mring Dyan Tohpati Sang Bagus
gya pinapag yun-ayunan
kya patih wuwusnya bêngis

hèh prajurit sira sapa
kumasura solahmu nglêlanangi
apa senapatènipun
nêbda Dyan Brajanata
aja tambuh ya ingsun mênggalanipun
bêbanthènge wong Jênggala
aran Dyan Panji Tohpati

lah ta sira iku sapa
wani-wani mapag ing yuda mami
baya sira gege lampus
êndi Sukma Nglêngkara
sun ujane kadigdayaning apupuh
bêndu Ki Môndrasusena
akêras dènira angling

aja tambuh iya ingwang
Môndrasena ing Gêdhah kang pêpatih
ya Lêmbulêksana ingsun
aja sira anantang
sri narendra ingsun bae tandhing pupuh
lan sira kaya tan cuwa
kurdha Radèn Wanagiri

gêgêt waja ngikal dhêndha
Môndrasena jinangkah yitna tangkis
ing bindi wêntusnya murub
sami karosanira
dadya rame ayuda pupuh-pinupuh
yèn gadanira kaliwat
bungkar orêg kang pratiwi

wong Jênggala myang wong Gêdhah
tansah sami surak ramya nèng wuri
têngara tinêmbang umyung
ebat gusti kang yuda
ramya pupuh-pinupuh sami kyatipun
kasliring Dyan Brajanata
kêsabêt kungsul kang wêntisrêbah nèng kisma sakêdhap
nulya wungu gêdrug karêkat pulih
kêlangkung bramantyanipun
ingantêp rosanira
Môndrasena ginada tangkisnya murub
nratas kang dhêndha mring ôngga
ambruk ing kisma kya patih

pinupuh malih ing gada
sirahnya crah kapisanan kya patih
wadya ing Gêdhah mangêbyuk
dhatêng Dyan Brajanata
balanira Dyan Prabôngsa nungkêb pupuh
kêlangkung ramening yuda
mungsuh rowang akèh mati

Rahadèn Nila Prabôngsa
saya sura mamuk mêngsah matitih
kinêmbulan nora wiguh
ngiwa nêngên anggada
singa ingkang tinarajang kèlês gisus
wau bupati tatiga
duk wrin senapati ngukih

nulya ngêmbul ing ayuda
wadya Gêdhah saya bubrah kang baris
myang kanan kering mangêlud
baris môncanêgara
antuk titih Bupati Gêdhah kaburu
Rajèng Sambas Puntianak
sami kêplajêng ing jurit

baris ing Gêdhah upama
lir dhawuhan larut katêmpuh banjir
mung kantun lêlajêripun
Prabu Sukma Nglêngkara
kang minôngka pangungsèning baris agung
sabala pan dèrèng obah
malang ratanya tan osik

mèsêm Sri Sukma Nglêngkara
aningali Radèn Panji Tohpati
dènnya nglanangi ing pupuh
kang wadya karisakan
sru bramantya ngabani ing balanipun
pilihan nanggulang ing prang
arame malih kang jurit

Rahadèn Nila Prabôngsa
nirbayèng tyas kawuron ing ajurit
ngamuk lan sawadyanipun
lir banthèng tawan brana
bala Gêdhah papilihan kathah lampus
Sang Prabu Sukma Nglêngkara
kêlangkung bramantyèng  galih

mangsah gumrit ratanira
musthi capa prabawa kadya riris
kumrêcêk nibani mungsuh
wong Jênggala kèh pêjah
sêprandene tan ana kang sêdya mundur
Rahadèn Nila Prabôngsa
kotbuta saya krura ngrik

ngiwud dènira ayuda
ngiwa nêngên pagadanira ngukih
ingkang pinêlêng ing kayun
namung Sang Rajèng Gêdhah
mêksih kathah baris kang mêpêti ngayun
radyan sinêrang prangira
ngisis wadya Gêdhahwilis

sêmana wus katingalan
sri narendra munggèng ing rata rukmi
Dyan Tohpati sukèng kalbu
sigra mêpêki rata
ponang kuda kusir miwah rodhanipun
ginada jur ting palêsat
sang nata malumpat aglis

sakêlangkung dukanira
musthi capa pamungkasing ajurit
ran hru pratama kumutug
murub tikswaning braja
Dyan Tohpati sinipat pêrnajanipun
warastra dibya lumêpas
kacundhuk Dyan Wonagiri

jajanira amalêsat
kentas têbih dhawah jawining baris
tan pasah usikanipun
sangking ampuhing braja
Dyan Tohpati kantaka dangu tan emut
tandya rinômpa ing wadya
binêktèng pakuwon aglis

mring wona Randhukumbala
wadya ingkang kantun nanggulang jurit
dyan wrin gustinya kêsambut
sêdya labuh pulih prang
kêtadhahan arame dènira pupuh
kêsapih latri sêmana
samya mundur ngêmu kingkin

sang nata ing Gêdhahwilis
tan arsa mring pasanggrahan
dènira lêrêb dalune
namung mundur satêngah pal
sangking papaning aprang 
andadak pakuwonipun
kêng kimah binabar wiyar

motha myang lakên kinardi
mila Sri Sukma Nglêngkara
tan arsa mundur barise
yèn gêmpal manahing wadya
dene ing prang kuciwa
wong Gêdhah akathah lampus
kantun sêpalih kang gêsang

kang tan pêjah sami kanin
sawênèh wontên kang minggat
giris mulat pangamuke
Rahadèn Nila Prabôngsa
wantêr kagila-gila
tan wrin yèn lagi kêsambut
senapatining Jênggala

sang nata sêkêlnya malih
pêpatihira pralaya
lan kang wa Pawahi Rajèng
sami andêling ayuda
kantun Sri Jambi Raja
dawêg dhangan sakitipun
duk yuda rêmpu kang ôngga

karsanya Sri Gêdhahwilis
sadintên tan arsa aprang
arsa ngayumi balane
sukaning galih sang nata
dening Dyan Brajanata
lagya kêsambut ing pupuh
najan tan têkèng palastra

môngsa sarasa tumuli
ngandêl ampuhing sarawa
narpa pangarsa-arsane
mirisa Natèng Jênggala
amasrahna atmaja
Rêtna Jinali Sang Ayu
tan wrin putra sanèsira

kang dadya andêling jurit
langkung sangking Dyan Prabôngsa
kasudibyaning palugon
kunêng Sri Sukma Nglêngkara
kocap baris Jênggala
sami prihatin ing kalbu
Dyan Tohpati nandhang brana

nora ngapa ingkang kanin
mung bintul ingkang usika
nanging kêlangkung gêrahe
sakêdhap-kêdhap kantaka
sangking mandining capa
ireka sarêng sêdalu
binêkta marang Jênggala

tinitihakên ing plangki
kang dhèrèk ing kundurira
namung kang rayi kalihe
Rahadèn Kuda Antunan
lawan Dyan Kuda Têpas
tansah karuna sangbagus
sarwi anyundhang ing raka

saunduring Dyan Tohpati
kang gumantyèng karyanira
madêg senapati warnèn
Rahadèn Kuda Gadhingan
sangking rêmbaging kathah
ing sadèrèngira katur
mring Sang Nêrpati Jênggala

yèn wontên prakara nuli
kinarya watoning rêmbag
sadèrèngira ginantos
wau Dyan Kuda Gadhingan
kêng karsa rèhing aprang
sadintên tan arsa pupuh
anglêrêbakên ing wadya

nèng Radhukumbala latri
tansah anggusthi ing yuda
lan pra niyaka sagunge
sêbyantu pirêmbagira
sêdya tadhah kewala
ngandêli bitinganipun
maryêm gêng tata pinasang

kunêng kang miranti baris
kocap Sri Dewa Kusuma
lagya pinarêk kêdhaton
gya gusthi lan pramèswara
miwah sang rêsi kênya
dirèng pakramaning sunu
myang praptaning parangmuka

kêsaru wau kang prapti
Rahadèn Nila Prabôngsa
kêng kanin sangking palugon
nèng plangki tansah jinagan
laju manjing têratag
sang nata duk mirsa gugup
têdhak amêthuk ing putra

miwah sang dyah pramèswari
tênapi pandhita lara
sami kalara tangise
mring plangki mêrpêki samya
ngungun-ngungun sang nata
dening brana namung bintul
asangêt gêrahing putra

tansah grêng-gêrêng sang pêkik
anulya binayang mêdal
sangking ing jro pêlangkine
rayi kalih junjung ngandhap
nginggil rama sang nata
pinarnah ing jrambah sampun
kang ibu mêksih karuna

sêmana dèn usadani
dhatêng sang pandhita lara
rahadyan sênggang gêrahe
sakêdhap sagêd alênggah
nging mêksih jinaganan
lêjar tyasira sang prabu
gya miyos nimbali  patya

tan adangu sampun prapti
sang nata gêpah ngandika
hèh patih mintara age
mring nêgara Pranaraga
warahên anakira
kaki putra Marabangun
ing awite dadi yuda

nglamar Ni Rêtna Jinali
ing mêngko kadange brana
kaki Panji Tohpatine
nglabuhi kadange kênya
ni putra yèn sêmbada
dèn rêbuta prajanipun
kaya tan ana kang nôngga

yudane wong Gêdhahwilis
liyane Ki Rawisrêngga
kawarta luwih sêktine
nguni gon ingsun ngajokna
kakange Ki Prabôngsa
dening anyar kramanipun
mênèk ana kang rubeda

putrèngsun Ki Wanèngpati
yèn takon Ki Brajanata
nora ngopoa kanine
malah tan têtês kang ôngga
nging bangêt laranira
baya sing ampuhe kang hru
nging mêngko pan mèh waluya

kancamu catur bupati
sakancane wong bumija
bantua marang palugon
andhèrèka putraningwang
dene kang ngrêksèng praja
ngamungna prajurit ingsun
lan Ki Wiranataarja

matur sandika kya patih
gya mêsat sing ngarsa nata
tan mawi mampir wismane
laju dhatêng Pranaraga
namung abdi sêdasa
sami kapalan sêdarum
gêgancangan lampahira

datan kawarna ing margi
praptèng dalêm kasatriyan
anuju sang sudibya nom
Rahadèn Gagakpêrnala
pinarak ing pêndhapa
amêpak kadeyanipun
dening wus miarsa warta

yèn wontên mêngsah gêng prapti
sangking nêgari ing Gêdhah
wus pinapag ing palugon
kang raka Dyan Brajanata
senapatining yuda
Radèn Panji Marabangun 
tansah kewran ing wêrdaya

arsa tan nusul ing jurit
tan tega dhatêng ing raka
arsa bantu ing palugon
ajrih ing rama sang nata
yèn dede ingkang karsa
dadya sang narendra sunu
tansah miranti ing yuda

sakadeyanira sami
sumêkta saha kuswala
datan antara dhatênge
Dipati Kudanawarsa
kagêt kang para putra
Radèn Panji Marabangun
ki patih pinêthuk tandya

gya tata lênggahan malih
kya patih bukuh silanya
tandya wêcananira lon
dhawuhkên sêbdaning nata
nêlas ing aturira
dhatêng Radèn Marabangun
wêkasan sang rajaputra

sinrahan pakaryèng jurit
wau Radèn Rawisrêngga
duk wrin Sri Gêdhah ardane
nglamar kang rayi sang rêtna
lumawan bitutama
têmah kang raka kêsambut
Dyan Tohpati nandhang brana

langkung bramantyaning galih
prakampita arka maya
sumung-sumung pêrnajane
miwah ingkang para dang
sami amangku duka
tuwin Radèn Wukirsantun
sru kurdha datan girisa

manguntar-untaring nala
Rahadèn Wukirkusuma
dening pêpacanganira
linamar Sang Natèng Gêdhah
kadya ge monah narendra
Sang Prabu Sukma Nglêngkara
mèsêm Radèn Narawôngsa
mulat Dyan Mlayakusuma

ki patih malih turira
nah anggèr Dyan Rawisrêngga
paduka binêktan wadya
kônca sêkawan bupatya
sarèrèhanya bumija
matur nuwun rajaputra
Dipati Kudanawarsa
pamit mundur sing byantara

wau sang narendra putra
gya prentah budhalkên bala 
mêsat Dyan Jayamiruta
swarèng wadyabala kuswa
dhasar wus sami mirantya
wadya gung ing Pranaraga
daut pangarsaning bala
wau Dyan Jayamiruta

kang dadya mênggalanira
anggêrgut tandanging wadya
nulya Dyan Jayaandaga
sabala sami gambira
tandya Radèn Jayasena
sawadya apartisara
anracak wong Judhipatya
gêng luhur polèng kampuhnya

nulya Radèn Jayèngrana
saha bala sura-sara
tuhu radèn kang minôngka
kumêndhaning adilaga
anata lampahing wadya
tan manggèn ing pêrnahira
sru mulat bubrahing bala
nulya Dyan Wukirkusuma

lawan Dyan Sinompêrdapa
tan pisah sami nèng kuda
saprajurita tata
tandya wadya Jayèngastra
sèwu wahana turôngga
sikêpannya warna-warna
tri atus waos talêmpak
ngrangkêp pêdhang pastul tinggar

nulya wong Trunaasmara
pan sèwu dharat sêdaya
upêsir kang munggèng kuda
lurah myang wêdananira
saduman sikêp sênjata
buwis paston sumbunira
sikêp biring kang saduman
tri atus sikêp warastra

anulya ing tindakira
Jêng Radyan Gagakpêrnala
rêspati nitih turôngga
dhawuk pan agêm pusaka
kya dhalang antêban dibya
kinare wadya prawira
asri ingkang upacara
songsong gilap tunggul rêtna

Radèn Kuda Narawôngsa
tan pisah sami nèng kuda
arapêt wahananira
samarga mangun pisuka
Radèn Panji Rawisrêngga
lan ari Radèn Ngasrama
pamungkasing  barisira
catur niyaka Jênggala

ing ênu datan kawarna
rawuh ing Randhukumbala
Rahadèn Gagakpêrnala
sawadyanira atata
Rahadèn Kuda Gadhingan
miwah para arinira
tuwin gung wadya Jênggala
duk rawuh Dyan Rawisrêngga

sami egaring wêrdaya
ngraos badhe numpang prangnya
pêrcayèng dibyaning yuda
Radèn Inokêrtapatya
langkung sing Dyan Brajanata
gêrgut kêng para prawira
najan tan nyaliranana
ing aprang sang rajaputra

ugêr jênêngi kewala
agêng manahe gung wadya
kunêng ing Randhukumbala
kocap Sri Sukma Nglêngkara
kêng ngayumi barisira
mêmulih tyasing kuswala
datan antara wus tata
anggêrgut gungirèng wadya

longing baris tan katara
dene giranging prawira
têkèng sikêp ngajap yuda
pracaya dibyaning narpa
jêr wus trang pawartanira
yèn senapatining Jawa
Rahadèn Nila Prabôngsa
lagya sangêt nandhang brana

sigra Sri Sukma Nglêngkara
parentah ngangsêg ing yuda
marang ing Randhukumbala
kang dadya cucuking yuda
Sang Prabu Lêmbubirawa
wus arkat sariranira
pulih kasudiranira
ngeja pêpulihing yuda

wadya gung budhal sêksana
muntab pan kadi hèrnawa
sêdya nglanggar baris Jawa
mring têgal Randhukumbala
warnanên wong Pranaraga
daut sangking pêrnahira
sêdya anglantak wong Gêdhah
kang dadya mênggalèng laga

Rahadèn Jayamiruta
lan Radèn Kuda Gadhingan
sabala sami sudira
sumêdya ngantêp ing yuda
tan antara wong Jênggala
tanapi ingPranaraga
mulat barise wong Gêdhah
gya pinêlak lampahira

wadya Gêdhah duk tumingal
ngangsêg barising Jênggala
dinulu langkung gêngira
kaot lan kang wus kalakyan
lir samodra tanpa tirah
sarta amawi prabawa
singêr sênêning gunastra
kêng tejamaya ngambara

wong Gêdhah miris tyasira
rangu-rangu sru rêringa
dadya ririh lampahira
Sang Prabu Lêmbubirawa
mulat rêmbêna kêng wadya
bramantya datan sêrônta
majêng anglancangi bala
gumulung para prawira

sumêdya nêmpuh ing yuda
mungsuh rowang barêng mara
sigra campuh padha sura
tinggar rug lir guntur arga
mariyêm lir bajrapaka
wor surak kagiri gora
barung têngara gurnita
kadi ngrubuhna akasa

mimis andrês pindha warsa
pêtêng mukswa ling kucika
mungsuh rowang long-linongan
kanin pêjah tan ingetang
dhêdhêl ngarsa wuri nunjang
tinggar pêjah caruk watang
gada nênggala kris pêdhang
kang aprang sêrang-sinêrang

wong Gêdhah kèlês katimpah
pulih-pulih kasulayah
dhasar karoban ing mêngsah
Sri Jambi bêndu manêngah
ngiwa nêngên nrêgkên bala
bola-bali mêksa sosrah
gya mangsah lan andêlira
wolung dasa padha sura

Rajèng Sambas Puntianak
balanya wus kathah pêjah
krodha sêdya ngantêp ing prang
lan andêlira wong dhomas
tan ana wong nêdya gêsang
mangamuk lir banthèng brana
cucuking prang wong Jênggala
Pranaraga karepotan

Sang Puntyanak Narendra
nora pati yèn wantêra
nging ragi ampuh ing yuda
dèniraasugih donga
tuhu darbe paguronan
ngran Sang Tobrani Bêgawan
marma ing prang wirutama
sabala pêpulih rampak

Rahadèn Jayamiruta
miwah Dyan Kuda Gadhingan
kêlangkung bramantyanira
wadya kalindhih ing yuda
umangsah nglancangi bala
sikêp waos dyan kalihnya
mangamuk lir saradula
kêlangkung ramening yudakawarna Dyan Jayèngrana
manêngah mangsah ing laga
bêndu kêng cucuk kuciwa
rêspati sasolahira
lir sangsam ranggah mrih yuda
nampir kunca ing wêrôngka
winingkis kampuh kêng kiwa
angering jêbêng pratistha

anganan curiga dibya
singa sinêrang gêlasah
Rahadèn Jayaandaga
nêmpuh sangking kering sura
mangsah dharat tilar bala
mangamuk lan suku asta
jêjêk nêndhang mancad pundhak
bêthot murda kapisanan

Rahadèn Kalang kawarna
nêmpuh sing kanan bêk krura
pinarbutan mêngsahira
tinon lir dirada mêta
mangamuk lan suku asta
dhenga kang dhinupak rêmak
jinêjak ajur wor kisma
nirbaya tan gumingsira

wadyanira wong Judhipati nusul prang
saya kiwul ing jurit
Radèn Jayasena
kawuron ing ayuda
anyandhak bangke turanggi
kinarya balang
miwah maryêm cinangking

pan kinarya mangamuk mupuh ing mêngsah
sosrah wong Gêdhahwilis
pra andêl kèh pêjah
êncik-êncik kêcandhak
lyan irung pisêk kasêbit
mata macuthat
ana bau kapalih

wontên êncik sajuga kêcandhak gêsang
kinarya amupuhi
cik Kêring ranira
wong Gêdhah saya bubrah
êncik Kêring jur ngêmasi
raja ing Sambas
lan Mêlayu Nêrpati 

sarêng mangsah bêndu wadyanira sosrah
sikêp pêdhang sang kalih
Radèn Jayasena
kinaro ing ayuda
pinêdhangan nora osik
raja kalihnya
cinandhak kanan kering

gya ingadu kumba sirah crah wus pêjah
wau Puntyanak Aji
kawuron ing yuda
pinapag Dyan Gadhingan
rame ujung jambiya kris
datan kuciwa
Lurah Cêkruk kawarni

nêngah ing prang bungah ngêrbuti dandanan
mêngsah kang sami lalis
tênapi kêng brana
bikut nèthèli anggar
mulat kang rukêt ajurit
Radèn Gadhingan
lan Mraja Ibniyodin

wau Prabu Puntianak kathetheran
ginoco tan nêdhasi
nging kajêngkang-jêngkang
rumangkang karepotan
Radèn Gadhingan anitir
panudukira
Sang Prabu Ibniyodin

surbanira kasingsal pan kaleweran
kêthu malêsat têbih
Ki Cêkruk sukèng tyas
mulat gundhul malinas
gya nyandhak rêmukan bêdhil
Sri Puntianak
pinapor dhasnya titis

rah sumirat kapisanan wus pralaya
Sadulumur nèthèli
sapêlik tanpa mas
mung kêng cathok suwasa
lawan angandhut hèrlaji
sampun dèn alap
kawarna Rajèng Jambi

wus tandhing prang lan Radèn Jayaandaga
rame dènira jurit
sami rosanira
kèkèt kêng pupu jôngga
dhasok-dhinasok mrih titih
sêndhal-sinêndhal
cêngkah ungkih-ingukih

Radèn Jayaandaga ambêk sarosa
Narendra Jambi kuntit
cinêngkah kalumah
sigra jaja ingidak
pinancad kêng pundhak kosik 
murda pinêgat
kapisanan Sri Jambi

wadya Gêdhah mawut sasisaning pêjah
Sang Sukma Nglêngkara Ji
langku dukanira
kêng wadya sirna gêmpang
kantun kêng abdi pinilih
mung kalih kupang
gya binêrêg pêpulih

Prabu Sukma Nglêngkara munggèng turôngga
kamot kaprabon jurit
kang wadya sêliran
tan ana sêdya gêsang
wong jayèngastra ngêbyuki
rame kang yuda
wong Gêdhah mêksa klindhih

Sang Sri Sukma Nglêngkara musthi sarawa
prabawa kadya riris
wadya Pranaraga
Jênggala kagegeran
akathah tatu myang lalis
Dyan Rawisrêngga
dukanira tan sipi

musthi capa panulak bubul abaran
ngênèni panah sêkti
myang Dyan Narawôngsa
anglêpasi warastra
jêmparing prabawa ênting
Sang Rajèng Gêdhah
kodanan ing jêmparing

wangsulirèng sarawa sarêng katulak
ngênèni sri bupati
lan sabalanira
wong pinilih dwi kupang
sosrah kèh tatu myang lalis
sisaning pêjah
bubar wadya pinilih

Prabu Sukma Nglêngkara kesisan bala
siji tan ana urip
anglela nèng kuda
tansah kadrêsan capa
têguh lawan kang turanggi
Dyan Wukirsêkar
mulat bêntèring galih

dhatêng Rajèng Gêdhah dènnya datan obah
kataman ing jêmparing
Dyan Prabatasêkar
pamit ngraka Sang Panjya
ingidèn umangsah jurit
wus munggèng kuda
ngêmbat watang kumitir

pra prawira Jênggala myang Pranaraga
nungkêb sing kanan kering
kinêpung Sri Gêdhah
mrihaywa wegya gagal
wong jayèngastra nututi
mêngsah kêng mlajar
pinlêcit ing turanggi

lyan kêcandhak gêsang pan laju binônda
wênèh kêcandhak lalis
Sri Sukma Nglêngkara
kinêpung tan rêringa
byating tyas wus ngèsthi pati
atmajèng Daha
wus yun-ayunan jurit

lan Sri Gêdhah sang nata ngasta talêmpak
nêbda Dyan Wukirsari
lah ta baya sira
kang ran Sukma Nglêngkara
kang nglamar Sang Dyah Jinali
apa tan wruha
yèn Onêngan Sang Dèwi

pan wis lawas gon ingsun magangi sang dyah
sira sru mêjanani
mêngko rasakêna
wus gusis wadyanira
yèn kênoa sri bupati
angur nututa
eman mênawa mati

warnanira bagus pan mêksih taruna
ngabdia mring rama ji
pêsthi dadi sira
litnan kolnèl tamtama
besuk sun suwunkên putri
darahing nata
mung aja Dyah Jinali

sira suwun amêsthi ingsun tan suka
sang nata bêndu myarsi
dirèng wuwusira
Radèn Wukirkusuma
akras ngandika sang aji
ywa kakyan ujar
ingsun tan nêdya urip

wus jamake ratu anglabuhi bala
wadyaningsun sirnanting
merang sun uripa
yèn putri ing Jênggala
nora kagarwa mring mami
angur matia
nora dêdawa warti

Radèn Wukirkusuma langkung bramantya
gêgêt waja netyandik
lawungnya dèn ikal
sang nata linarihan
prayitna Sri Gêdhah tangkis
lawung ginêbang
dadya rame ajurit

gênti watang-winatang gêbang-ginêbang
tan ana kêng kasliring
sami prawiranya
najan amrananana
mring ôngga tan ana busik
sami nèng kuda
wasis molah turanggi  dangu yuda tan ana ingkang kuciwa
tandya Radèn Sêsimping
ngrapakên turôngga
ngêmbat watang pratama
Rajèng Gêdhah dèn kalihi
kewraning yuda
sang nata ambêk pati

Radèn Sinompêrdapa pinêlêng ing tyas
linantaran ing biring
kêng waos ginêbang
Dyan Wukirsari numbak
sing kering kanggêk sang aji
Dyan Lêmpungkaras
sangking kanan nglarihi

lambungira Sri Gêdhah pan kawatgata
prana rahira mijil
kêng jaringan mêdal
sang nata mêksih sura
usus sinampir ing kêris
nging astanira
gumêtêr sri bupati

waos rêntah sêdya anarik curiga
Rahadèn Wukirsari
sing kering manumbak
jaja trus ing walikat
tan tahan Sri Gêdhahwilis
dhawah sing kuda
nèng kisma angêmasi

kuda bêdhal nulya rinampog ing kathah
wau Dyan Wukirsari
têdhak sing turôngga
Prabu Sukma Nglêngkara
tinigas murdanya titis
surak gung wadya
enggar sri nata lalis

sukèng tyas kang mênang yuda
wadya ing Jênggalamanik
tênapi ing Pranaraga
sami bêbandhang brana di
miwah astraning jurit
wong jayèngastra kang ngêlud
mêngsah ingkang lumajar
sêdaya pan sampun prapti
anèng ngarsanira Radèn Rawisrêngga

kang sami kêcandhak gêsang
wadyabala Gêdhahwilis
kawan atus wus binônda
para prawira pra êncik
liya kang nutut sami
bablas minggah mring pêrau
sawênèh ngungsi wona
lyan namur dadya wong Jawi
rajaputra gya nimbali pra kadeyan

tan antara sami prapta
kubêng ngarsaning Dyan Panji
andangu kraharjanira 
sêdaya kang mêntas jurit
matur Radèn Pêrmadi
pan wus dèn rolis sêdarum
para kadang kadeyan
bupatya tan ana cicir
mung prajurit lan mantri pêjah sawidak

tri atus kang sami brana
sokur ing driya Dyan Panji
sangking pangrêksaning dewa
anjurung ungguling jurit
ya ta ngandika manis
Radèn Panji Marabangun
dhatêng Radèn Gadhingan
kakang muliha dèn aglis
umatura mring rama Prabu Jênggala

ing sasaniskarèng yuda
sira pan wêruh pribadi
têlukan prajurit Gêdhah
saosna rama sang aji
sun nuwun apuntên sih
banjur mulih bae ingsun
nora seba sang nata
Radèn Gadhingan mastuti
narpaputra parentah budhalkên bala

kundur dhatêng kasatriyan
gya daud sagunging dasih
kadya duk ing angkatira
sowang-sowangan kêng baris
Dyan Gadhingan sêdasih
bala ing Jênggala kumpul
budhal malbèng nêgara
tan kari wong Gêdhahwilis
kawan atus pan têksih sami binêsta

datan kawarna ing marga
prapta sajroning nêgari
Rahadèn Kuda Gadhingan
tênapi kang para ari
tuwin sagung bupati
myang wadyabala sêdarum
orêg nagri Jênggala
samyenggar unggul ing jurit
kang ngêntasi ing karya Dyan Rawisrêngga

wus katur ing sri narendra
dhatêngnya kang mêntas jurit
Rahadèn Kuda Gadhingan
miwah ingkang para ari
tuwin sagung bupati
tandya ngandikan sêdarum
kang anèng ngarsa nata
Rahadèn Panji Tohpati
pan wus dhangan dènira grah nandhang brana

miwah Kya Kudanawarsa
wau ingkang mêntas jurit
nulya sami ngaras pada
sêlur majêng gênti-gênti
wusiratata sami
Dyan Kuda Gadhingan matur
ing rama sri narendra
pukulun sri narapati
putra dalêm nah anggèr Dyan Rawisrêngga

nuwun duka sri narendra
tan mawi sowan ngrama ji
pan laju kundur kewala
akathah karya ing wuri
dening prakawis jurit
sangking idi sang aprabu
mêngsah wus sirna gêmpang
pun Sukma Nglêngkara Aji
wus pralaya laju tinigas kêng murda

pêjahira Natèng Gêdhah
ing yuda dipun kalihi
pun yayi Sinompêrdapa
lan yayi mas Wukirsari
wong Gêdhah kêng katali
kathahira kawan atus
sumôngga karsa nata
sang narpa ngandika manis
hèh Gadhingan kabèhe ingsun tarima

dene bêbandan wong Gêdhah
lah padha tarinên sami
kêlamun anêdya gêsang
kabèh sun apura yêkti
namung sun mundhut kêdhik
kabèh kasraha nak ingsun
sêtun satus kèhira
kakangira Ki Tohpati
paringana jêr padhantuk karyanira

sandika kang sinung sêbda
ngandika malih sang aji
hèh Patih Kudanawarsa
wadya gung ganjarên sami
pêpangkatirèng kardi
wadya kang padha kêsambut
ing aprang gêntènana
kadang utawa kang siwi
sapantêse miwah ingkang nandhang brana

padha sira opènana
pangan myang tambaning jalmi
kabèh iku wajib ingwang
nêmbah sandika kya patih
gya luwaran sang aji
kyana patih mêdal sampun
miwah Dyan Brajanata
tênapi sagung sumiwi
wadya Gêdhah sêmana wus linuwaran

kang pinundhut mring narendra
mung wong pitung dasa êncik
lawan mantri tigang dasa
pinatah-patah kêng kardi
ana kinaryakoki
wênèh kinarya pênatu
ana dadya musikan
liyan dadya wong mênjait
mantrinira pan kinarya juru dagang

Rahadèn Nila Prabôngsa
satus bageaning jalmi
kêng kalih atus wong Gêdhah
mring Dyan Panji Wanèngpati
ya ta wau kawarni
Radèn Putra Marabangun
kundur sangking payudan
sakadeyanira ngiring
pra prajurit laju mantuk sowang-sowang

dene kang para kadeyan
dèrèng wontên bubar sami
laju marang pêkajangan
wau sang narendra siwi
kundur ing dalêm nuli
pinêthuk mring garwanipun
Sang Dyah Côndrakirana
myang Sang Dyah Rêtna Jinali
atênapi kang para sêlir biyada

cundhuk anèng ing taratag
Dyah Galuh laju mijilki
dirèng padanirèng raka
dyan putra sarêng ningali
kang rayi sang dyah ragil
kraos ing driya kumênyut
dening dadya lampahan
ingêlus bune kang rayi
rajaputra laju lênggah ing jêrambah

nahan ing kala sêmana
Radèn Inokêrtapati
mêksa tan marêm ing driya
ningali Dyah Sêkartaji
ing galih tansah nganti
ruwatira sang rêtna yu
lir nganti timbulira
watu itêm nèng jro warih
sang kusuma lami tan kapadhan karsa

dening raka manggung ewa
tan pupug raosing galih
cuwêngah asmaranira
marêming Dyah Sêkartaji
lamun ngangkat aguling
kalingling lêlatèng lulut
kadibyanirèng raka
panyiptèng asmaragami
wungu nendra sang dyah rêtna kudandapan

dening Dyan Panji tan ana
têrkadhang nimbali sêlir
kang asring lênggah nèng jaba
lan Dyan Wasi Jayèngrêsmi
tan kenging pisah kêdhik
wau sang narendra sunu
lawan Dyan Narawôngsa 
tansah manguswèng pudya sih
runtang-runtung lir mimi saparanira

Rahadèn Gagakpêrnala
wau ing sansaya lami
kraos onênging asmara
mring garwa Dyah Sêkartaji
kang jinêmpana ngangin
mêksa tan marêm ing kalbu
dhatêng kang mindha warna
tan lyan paraning wiyadi
dhatêng ingkang rayi Radèn Narawôngsa

tan kadya mulat ing priya
lir kagiwang asmarèstri
kewran mrih têlênging tilam
dadya manggung manguswèng sih
sih titising mêmanis
manrus kongasing pudya kung
kungkal ing kalênglêngan
sêtun pambukèng brôngta sih
namur guwya sarya ngras angrangkul madya

Radèn Kuda Narawôngsa
yèn raka dyan Kêrtapati
kaduk panrêging asmara
sru duka laju ngewani
risang narendra siwi
kêlangkung pangrêpanipun
minta-minta apsama
lêjar Radèn Jayèngrêsmi
dening sampun kêpapan janjining sobat

Kusuma Côndrakirana
tansah nginjên nitik-nitik
sasolahira kang raka
yèn nuju rukêt pawor sih
sang dyah nèng dalêm anjrit
gêgulungan nèng bêbatur
gêra-gêro karuna
lir sapi kelangan siwi
sru sêsambat tan kêpadhan kanthinira

pamanglahira sang ayu
dhu lae paran wak mami
wus lawas gon ingsun panggya
lan Jêng Peran Wanèngpati
yêkti nora ganêp rong jam
nèng dalêm lênggah lan mami

sênajan sare yèn dalu
kaya tan pupug ing rêsmi
baya dèn sirêpi ingwang
tan wruh pamarnèng pudya sih
sabên ingsun tangi nendra
katêmu lênggah ing jawi

gêgujêngan nutug-nutug
lan kamrate Jayèngrêsmi
sabên dina rêrangkulan
iku  pratingkah punapi
padha lanang tan pêsaja
akaku rasaning ati

Lahadèn Si Wukirsantun
lawan Si Rêtna Jinali
karone milu Jênggala
sakêrsane kangmas Panji
dhasar padha asih trêsna
mring Si Kuda Jayèngrêsmi

mring ingsun padha tan sarju
nora ngêthukkên si wasi
Kangjêng Peran Rawisrêngga
iya padha dèn prantèni
klangênan kênya dhêlikan
iku pamrihe punapi

mula peran kakang brangus
mring sun saya doh ing galih
kadange kang amrih rênggang
padha sêngit marang mami
apabaya dosaningwang
sarwi gra-gêro sang dèwi

Dyan Jayèngrêsmi sang bagus
mirsa tangise sang dèwi
èsmu lingsêm ing wêrdaya
ngandika dhatêng Dyan Panji
hèh kasatriyan rungokna
bojomu angot ngrak-ngêrik

tulungên si gajah abuh
saru rinungu ing jalmi
rusak wanguning satriya
yèn garwa amurang niti
Rahadèn Gagakpêrnala
malêbêt ing dalêm aglis

sang kusuma dèn lêlipur
ya ta lêjaring kang galih
warnanên dalu sêmana
Radèn Inowanèngpati
arsa klangênan ringgitan
Rahadèn Kuda Sasimping

kinèn angringgit sang bagus
gêdhog sêksana wus nyimping
kêlir balencong pinasang
dhasare anyar kang ringgit
mubyar kang sungging prêdapa
sêmbada wangunnya luwih

Ki Sogèng lawan Ki Cêkruk
kang sami ngladosi Simping
gamêlan sampun tinata
kang sami nabuh ing gêndhing
sagunging para kadeyan
myang pra wêdana pangarsi

kang ngrêbab Dyan Wukirsantun
angêndhang Radèn Pêrmadi
Dyan Jayamiruta bonang
panrus Dyan Andaga nênggih
anabuh barung ing bonang
kang êgong Dyan Jayèngpati

kêng nyaron gambang nyalêmpung
lukat ngêthuk ngênongi
ajangkêp para wêdana
Radèn Wasi Jayèngrêsmi
tansah nèng wurining dhalang
Rahadèn Panji Sêsimping

Radèn Panji Marabangun
ningali nèng lêbêt kêlir
lan garwa asêsarean
Kusuma Rêtna Jinali
miwah sagunging para dyah
samyatap cakêt kang kêlir

wau rahadèn kumêndhung
Sêsimping Panji Dhadhari
sêksana lêkas amayang
sasolahira mantêsi
dhasar bagus warnanira
bêsus sêmbada sung brangti

ingoglèngakên kang dhuwung
anampir kunca rêspati
munya sri ingkang mêrdôngga
kang nabuh sami winasis
aririh padha kêrasa
anganyut-anyut kapyarsi

kang mulat jêjêl supênuh
samya kayungyun ing ati
dhêdhalang wasis ukara
kêng panjak apêkik-pêkik
lakoning rigit winêdhar
mungêl walgita maarti

Panji Anom kalanipun
ngawula mring Pranaragi
risang panji kasatriyan
ambêdhah nêgara Bali
nyabrang ing sêgara rupak
mênang dènira ajurit

angsal dirada gêng luhur
pêthak sratinira putri
aran Sang Dyah Dèwi Saga
undurnya prapta ing margi
Dyan Sinom kinaniaya
dening Panji Pranaragi

cinidra pinrih kêng lampus
karuna lintang kaswasih
sêsambatira lir grantang
wêlas sagung kang ningali
pamayangira rahadyan
tanduk pêsaja mantêsi

Dyan Jayèngrêsmi sang bagus
mèsêm sêbdanira manis
hèh yayi Sinompradapa
wus bêcik dènira ngringgit
nanging kêdhik pamrihira
tan ana raras pinirit

sêpi wanguning pasêmun
utamanira wong ngringgit
ing lakon mamiringana
wêktu wahyaning dumadi
tan kêmba dinêlêng kathah
lah mundura Panji Simping

sun gêntèni pamayangmu
anulya mundur Dyan Panji
wus majêng Dyan Narawôngsa
amanggung ngarsaning kêlir
rêspati sasolahira
ngoglèng curiga mantêsi

tinêtêpakên kang kuluk
mênggêp kang kunca sinampir
salewanira sung brôngta
dhasare bagus kang warni
lênglêng sagunging tumingal
ya ta wus salin kang gêndhing

angrangin asri milêt kung
Ki Cêkruk ingkang nyindhèni
lawan Ki Menak Prasônta
sêksana lêkas angringgit
Radèn Wasi Narawôngsa
mêdhar carita pamirit

amunggêl lêlakonipun
kala Panji Pranaragi
suwita mring Bauwarna
kanggêp ing sri narapati
tinriman putraning nata
wasta Sang Dyah Wadalwêrdi

kang warna kêlangkung saru
kadya lègêr dèn paèsi
sêmbada ngèyèl mring priya
angayok murwa ing rêsmi
kakung pinangku ingaras
dadya priyanira sêdhihlangkung kuciwa ing sêmu
tan lamak ing palakrami
dening Dyah Côndrakirana
lagya anamurkula lit
ngawula anèng Jênggala
anglampahi kawlasasih

ngungun kang sami andulu
dènira ngringgit dyan wasi
Radèn Panji dhawuh marma
miyarsa mèsêm ing galih
lir ginugah onêngira
mring garwa kang mukswèng latri

kang mindha warna sang ayu
kalangkung dènira runtik
miyarsa dènnya carita
Radèn Wasi Jayèngrêsmi
asru dènira ngandika
iku wong mayang pênyakit

datan apantês rinungu
sasuwene mamiringi
kaya satru kabuyutan
iya marang awak mami
kadang-kadang wong ing arga
tan wruh tataning prayayi

dèn ugung mring kakang brangus
gêdhe atine si kirik
mring ingsun saya suwiyah
calunthangan anyênyêngit
kadar wong kumbah kêrakah
tan karuan kang sasiwi

dèn ugung marang wong agung
saya mênyunyang si baring
lah uwis aja amayang
bêcik si yayi Sêsimping
dadak gêntèni andhalang
Dyan Rawisrêngga ngrêpa sih

dhuh mas mirah jiwaningsun
mindêla aja aruntik
mring si yayi Narawôngsa
mung ingsun dêlêngên yayi
jimat mundrine pun kakang
sêsotyaning tilamsari

kang nukmèng purnama santun
ratu-ratuning mêmanis
wau Radèn Narawôngsa
miyarsa sang dyah aruntik
saya bêntèring wêrdaya
sêbdanira sru dyan wasi

lah nêpsu si gajah abuh
anyrêngêni wong angringgit
pêrdulèn si warak kawak
hèh kasatriyan dèn bêcik
gonira ngrêksèng dirada
mêta mêngko ngobrak-abrik

kurang nyamlêng pangungrummu
rungunên ingsun warahi
jimat kêmate pun kakang
kêkesedaning jinêm-mrik
kang nukmèng sasi grahana
ratuning kêkator najis

pêngawak lègêr winangun
bênthing ngrêca ngrandhu gunting
amêngkik-mêngkik lir warak
èsême lir bratawali
sudine kang nusonana
parikudu ngasmara di

Sang Kusuma Sêkartaji
saya sangêt runtikira
karuna sru gêra-gêro
tansah linipur ing raka
ngungun sagung miarsa
sêmana Ki Sadulumur
tansah ngacuwis carita

Ki Sogèng kang dèn kandhani
mangkana ing wuwusira
lah ingsun tuturi Dhayok
nguni jênate si bapa
reyang nonton wong mayang
Patrakuwal aranipun
amayang ing Pawêdhusan

aku Dhayok aningali
pêksaningsun arsa berag
ikêt kopyah nora duwe
gundhulku cinukur anyar
têka duwe karenah
sirahku sun wèhi apu
rinekaa kêkopyahan

ing dhuwur sun wèhi jait
rineka tarak limalas
anadene nyênyamate
iya kunir kang sun karya
ana ngunyêng-unyêngan
wêtara ana sajumput
ing ancur wus kaya êmas

sarta damar ingsun sandhing
gon ingsun linggih nèng têngah
reyang sambi mangan tape
sêkathahe wong wayangan
kapengin nyamat ingwang
baya ingaran mas tuhu
sinêbrot kukuh kêng nyamat

dening ancur lèngkèt luwih
wêkasan gundhul ngalinyam
wêtara ana sabêton
aku Dhayok galimpangan
nangis angaru-ara
gègèr wong kang andêdulu
dene wong anyêbrot nyamat

gumuyu sagung miarsi
kandhane Ki Lurah Bancak
pra kadeyan suka kabèh
wau Radèn Narawôngsa
mêksih dènira mayang
lêlagon kêng swara arum
nêpangi rarasing kôndha

Rahadèn Panji Sasimping
kang sami dadya tontonan
dènnya bêsus panylêmpunge
dhasar bagus gawe brôngta
mirib dhêdhalangira
rahadèn wasi sang bagus
mangkana wangsalanira

gayung sumur sun arani
lumbung alit jroning wisma
padha dèn prayitna rèhe
akèh rêmbêng ngimba-imba
salam sabrang upama
kêrangeyan nèng têgal gung
sun anti pangrasanira

lah iya Rahadèn Panji
gong alit ing pawayangan
muga kinumpulna têmbe
prakutut gung saupama
parikan dadol gula
ywa lali sira wong agung
kasatriyan aku sapa

Kusumayu Sêkartaji 
tan pêgat dènnya karuna
kadi gulamit sasote
asu gunung kurang ajar
daluya nora tata
tan wis-wis panyêngèsipun
ladak saya ngicak-icak

kaya maru marang mami
margane yèn mêngkonoa
jêng peran kang ngugung wite
sakarêpe tinurutan
tur angsring kakêlonan
mulane saya dalurung
marang sun sawiyah-wiyah

wau Radèn Kêrtapati
sang dyah tansah rinarêpa
tandya masang sasirêpe
pinrih enggala anendra
Sang Dyah Côndrakirana
gya sare sang kusuma yu
kenging ing pangaribawa

gêluran ngarok sang dèwi
lir maesa pinaragad
radyan saya ewa tyase
dhatêng ingkang mindha warna
nguni kolur ing driya
sawêtara wlas andulu
tuhu sing godha rêncana

sêbdaning Ywang Durga Dèwi
miwah saliring sumbaga
pasah magoyang driyarjèng
lan ajrih ing sudarmendra
manganti ruwatira
lami yungyunên sang bagus
tan ana wusananira

tan lyan paraning trêsna sih
dhatêng Radèn Narawôngsa
kasuksmèng cipta langêne
kadya mring kang lagya murca
kusuma di ing Daha
cawêngah kang warna kakung
kewran panujwèng asmara

sêdangunira ningali
dènira marnèng carita
Dyan Kuda Jayèngrêsmine
wau Radèn Rawisrêngga
saya kraos ing driya
rêncana ingkang nalimur
sarêng kang mindha wus nendra

têdhak sing paprêman aglis
mêrpêki dènira mayang
Dyan Wasi Narawangsane
ingoyag kakêlirira
radyan sarwi ngandika
yayi wasi dèn agupuh
wêtokna Kirananira

kagèt Radèn Jayèngrêsmi
ingoyag-oyag kêlirnya
dyan wasi sêndhu dêlinge
lah sapa ngregoni mayang
ing mêngko kêpradangan
katiban curiganingsun 
ampuh mêngko babarpisan

dyan putra ngandika malih
yayi iya jênêng ingwang
kudu yun wruh Kiranane
yayi age wêtokêna
manirarsa uninga
dyan wasi ngandika arum
lah Panji tangèh wêdalnya

tandya Radèn Kêrtapati
miyos mring jawi wêrana
cêlak andhêsêk lênggahe
kang rayi Dyan Narawôngsa
pinidih wêntisira
cinêpêngkên astanipun
ing ringgit sarwi ngandika

payo wêtokêna nuli
lah yayi Kirananira
sun arsa wêruh babare
ngandika Radyan Ngasrama
hèh Panji dhawuh marma
ywa ngregoni wong amanggung
lungguh aja dhadhêsêkan

ing mêngko sun pêrang kêris
sira mati kapisanan
mendah bojomu tangise
kaya gajah kaluwenan
kang mindha bêdhawangan
yèn takon Kirananingsun
yêkti tangèh wêtunira

najan sun mayang rong sasi
pêsthi nora mêdal-mêdal
yèn durung têkèng masane
wêtune Kirananingwang
yèn Jênggala wus arja
ngandika Dyan Marabangun
lah ta yayi Narawôngsa

saikine ana ngêndi
adhi mas Kirananira
arsa sun susul yêktine
tan bêtah sun pisah lawas
nganti-anti wirayat
ruwate kang aran Galuh
tan ana wusananira

ngandika Dyan Jayèngrêsmi
kasatriyan apa nyata
sira gêng trêsna sang sinom
Kusuma Côndrakirana
kang piningit mring dewa
nêbda Radèn Marabangun
lah adhi mas pindho karya

tumêkoa lara pati
yayi gon ingsun ngupaya
anggêr karuan jujuge
sayêktine ingsun larah
najan anèng tlak naga
jimat manira sun ruruh
ngandika Dyan Narawôngsa

nyata mantêp Wanèngpati
hèh kasatriyan wruhanta
wus  adoh Kirananingong
anèng luhuring ngakasa
pamingit ing jawata
kêng kaping pat langit iku
jajahan lakuning côndra

awor lawan widadari
kang padha mêmajang wulan
rajaputra andikane
yayi wus ingsun talika
sangking pamuja môntra
sêpi tan ana kadulu
adhi mas Kirananira

ngandika malih dyan wasi
kêlamun wus nora nana
ngalih langit ping pitune
jajahan lakuning surya
kayanganing jawata
yèn wus tan ana ing ngriku
banjur mring junggringsêlaka

pakujati parewarni
ngayunan Ywang Girinata
upama tan ana kono
banjur mring sasoringaras
goning Sukma Kawêkas
ngandika sang narpasunu
yayi kabèh wus sun jajah

amêksa nora kêpanggih
nêbda Radèn Narawôngsa
bali mring marcapadane
hèh Panji Kirananingwang
nukmèng pangrasanira
ngandika Dyan Marabangun
yayi mas pangrasaningwang

Kusumayu Sêkartaji
nukma ing dhalang myang wayang
kudu sira ariningong
kang yogya ngruwat cintraka
nirèng Côndrakirana
dyan wasi kewran ing kalbu
binêtahakên ing raka

pangandikanira manis
lah ta iya kasatriyan
ing mêngko ingsun ruwate
bojomu Côndrakirana
kang kaya gajah bôngka
dèn pêpak sêsajènipun
kawijil sarating sêbda

duk sêmana kang wanci wus enjing
mega bang sumarot
radèn wasi kèndêl pamayange
laju kundur dhatêng dalêm alit
Dyah Rêtna Jinali
kang mêthuk sang bagus

wau Radèn Panji Kêrtapati
kundur dhatêng gêdhong
Dyan Prabata kusuma kang dhèrèk
atanapi parêpat kêkalih
tan arsa umanjing
dhatêng dalêm agung

pra kadeyan wus bubaran sami
sowangan makuwon
kawarnaa Dyan Jayèngrêsmine
ingkang kundur lan Sang Dyah Jinali
laju sami guling
pranya sang ayu

dhatêng ingkang raka radèn wasi
gêng trêsnaning batos
nguni tuhu kêlangkung lulute
dhatêng kangbok Sang Dyah Sêkartaji
sarêng salin warni
ewanira langkung

dadya trêsnanira mring dyan wasi
tan raos-rumaos
tan rêringa lir kadang jatine
dhasar sang dyah pan dèrèng birai
sêmana aguling
atunggil sakasur

Dyah Onêngan wus kêpati guling
dhasare alembon
pan kalungsèn wus enjing wancine
jam sêkawan langkung pitung mênit
Radèn Jayèngrêsmi
tan eca aturu

tansah kêgagas rujiting galih
èsthinirèng batos
hèh jawata kang marnèng titahe
paranbaya ing lêlakon mami
lamun sun turuti
ngrucat warna kakung

anèng nagri ing Jênggalamanik
mandah wirang ingong
ingsun têmah tumêkèng patine
katon têmên rarêbutan laki
dening Radèn Panji
wus darbe garwa yu

lamun ora ambabara mami
tanpa wêkasing don
yèn muliha marang Kadhirine
iya misih andêdawa warti
gêgawa sudarmi
ing kanisthanipun

bêcik ingsun marang Bauwarni
marêk paman katong
tambuh têmbe ing kawêkasane
môngsa barong pamarnèng dewa di
hèh Rêtna Jinali
karia riningsun

mung lembone kang nora marèni
alit têkèng tuwoh
dèn abisa ngladèni kadange
kangjêng pangeran kantuna mukti
ngong pamit ngêmasi
kesah andon nglangut

wau Radèn Wasi Jasèngrêsmi
têdhak sing jinêm-ron
kapirangu kêrantan trêsnane
dhatêng rayi Dyah Rêtna Jinali
tinilar aguling
kalingling tyas trênyuh

tandya sang dyah dèn apit gêguling
sasingêb winaon
radyan laju miyos butulane
lir dinulur tan ana kang uning
kêng wanci sayènjing
jam gangsal anuju

sata kaluruk piniarsa sri
kang wulan angayom
riyêm-riyêm sumilak padhange
radèn wasi kagagas ing galih
pamêgating kang sih
kathah kang kaetung

dhatêng rayi Radèn Wukirsari
myang ragil sang sinom
miwah dhatêng Dyan Rawisrênggane
rangu-rangu wirang kari ringgit
dadya radèn wasi
amijil ingkang luh

tibèng sêsalang lantaran pipi
ingusapan alon
buntaring kunca laju lampahe
sarwi ngrimong kuncanira kering
tinon kawlasasih
tindakira rawuh

ing ujwana ararywan dyan wasi
têpining tlaga gon
sangandhaping kang nagasarine
duk sêmana ywang arka wus mijil
sri rênggèng ujwani
papêthetan turut

sêdhêng môngsa kang woh sinang asri
taru-taru ngayom
sêkar-sêkar angambar gandane
kumbang darpa mrih wêdharing sari
kumênyut dyan wasi
myat rêsmyèng jwana rum

ketang langên pudyasmarèng laki
duk nèng sawargandon
kala mêksih Wisnu lawan Srine
anèng kayangan Ngutaratasik
mong wibawèng rêsmi
rêsmyarjèng jwana rum

lir sumaput ing galih dyan wasi
kabyatan onêng wor
merang-merang sêmana rahadèn
nglokro sagung ingkang busana di
wus karsèng dewa di
babar warnanipun

pan waluya atêmahan jati
jatining sang sinom
tuhu Sang Dyah Côndrakiranane
manik sêsotya  putri Kadhiri
guruning pawèstri
iya Sang Dyah Galuh

ngupoyoa sajagat tan olih
kang kadi sang sinom
dhasar ayu-ayu sawantahe
tan kaworan wiraga myang dhêsthi
trusing susela di
adining wong ayu

pra apsari pantês anyênyèthi
mring sang kadi sinom
tangèh lamun winarnèng kandhane
citranira Sang Dyah Sêkartaji
dhasar sang rêtna di
sinihan dewa gung

dènnya lukar kang busana sami
sang dyah tan kêraos
lir tinata marang juwatane
myang salinnya sumbaganing putri
sang rêtna tan uning
kuwasèng dewa gung

tuhu busana sangking sawargi
sinjang miwah kampoh
myang paningsêt cindhe puspitane
êmêrlulut cinitrèng rêtna di
ukêl amantêsi
kinancing hèrlaut

rumbing agantya sêngkang rêtna di
sênsaya yu kaot
sang dyah ngrasuk busanèng swargane
dene ingkang busana priya di
tumpuk dadya siji
clona kampuh kuluk

amangsuli kandhanira nguni
mila sang lir sinom
warna kakung wit sangking murahe
ywang jawata sinrang ing pamuji
Sang Dyah Wadalwêrdi
kang puja jinurung

sangking sangêt kêsmaraning galih
mring Dyan Panji Ino-
kêrtapati Ywang Durga mong rèhe
dadya Sang Ywang Nêrada nuruni
Sang Dyah Sêkartaji
sêkala binanjut

pinudya warna satriya sigit
pinarnah ingkang gon
ing aldaka Jênggala tlatahe
mrih ywa klajêng cobaning Dyan Panji
de Dyah Wadalwêrdi
mila-milanipun

putrinira natèng Bauwarni
duk nandhang wirangrong
nulya kesah sêparan-parane
sêdya ngupaya guna pêngasih
sêmana  pinanggih
mring Jagal mèt sunu

Ki Karungbang kêlangkung asugih
dunyane tanpa gon
asor Nyai Ronamênggalane
gêng sêsarat mring Blarong mrih sugih
Ki Jagal ngrajongi
dhatêng sutanipun

dènnya kêsmaran mring Radèn Panji
tan ngeman brana grong
mèt sêrana wong guna bisane
sinêpuhan mring Ywang Durga Dèwi
kêlampahan ugi
kanggêp Sang Dyah Galuh

mangkya dugi ubayaning pêsthi
wêkasing lêlakon
mung sêmono rêncana pasahe
wau Sang Dyah Rêtna Sêkartaji
nulya anênulis
ing pandhan ronipun

pan sinêrat ing kênaka lungid
kang sastra awados
sandi sancaya nênggih wastane
pilih jalma kang wegya nupiksi
liya sang rêtna di
mung Dyan Marabangun

ingkang wegya nukma rasèng tulis
sêmana wus dados
èsthining tyas kawrat jro sêstrane
tinumpangkên nèng busana nuli
pinarnah ing tambi
ning wit nagasantun

sang dyah laju miyos ing ujwani
samarga angrempong
kapirangu kagagas rujite
rasa-rasa tumindak sang dèwi
kabyatan gêng kingkin
kèlu lir pêpucung

kunêng Sang Dyah Kirana kang sêdya nglampus
malih ginupita
Kusuma Rêtna Jinali
karainan wus wungu dènira nendra

kudandapan myat dyan wasi tan kadulu
nulya ingupaya
adangu datan kêpanggih
akaruna sang dyah mring gyaning kang raka

Radyan Panji Rawisrêngga lagya wungu
sang dyah sarêng prapta
nungkêmi raka sarywanjrit
awêwarta yèn dyan wasi datan ana

rajaputra duk myarsa turnya sang ayu
sru gêtêri driya
têdhak arsa angulati
Dyah Onêngan tansah kinanthi ing raka

Radèn  Wukirkusuma pan datan kantun
parpat kalihira
kinèn sami animbali
pra kadeyan ngupaya Dyan Narawôngsa

Radèn Sinompradapa Rahadèn Wirun
Dyan Puntapêrtala
Dyan Jayamiruta tuwin
duk miarsa yèn Dyan Jayèngrêsmi murca

gêpah-gêpah gurawalan sami ngruruh
jro dalêm myang jaba
wus tapis datan kêpanggih
sami ngungun-ngungun kang para kadeyan

dening sami wus rêntah katrêsnanipun
mring Dyan Narawôngsa
sasolah angrêspatèni
Dyan Pramadi tansah têbah-têbah jaja

Radèn Punta tan pêgat acêlak-cêluk
yayi Narawôngsa
paduka dhatêng ing pundi
sumaura Dyan Panji sangêt sungkawa

orêg wadyèng kasatriyan sami ngruruh
srang-srangan sumêbyar
laju mring jawining nagri
wênèh bablas ngulati ring wana arga

pra kadeyan dupi antara tan pangguh
ngumpul marêk samya
ngarsèng Radyan Kêrtapati
rajaputra pan tansah nglênggêr kewala

Dyan Pêrmadi sumungkêm sarwi umatur
jêng paran sumôngga
kundur kewala rumiyin
dimèn kônca kewala kang ngulatana

ing dyan wasi amba wus nyêbar wadya gung
anglarah wanarga
ngulati Dyan Jayèngrêsmi
mung paduka sampun kêlajêng sungkawa

ngandika lon Radèn Putra Marabangun
kakang Jayèngrana
wruhanira karsa mami
yayi wasi arsa sun ruruh priyôngga

ingsun ora sêdya mulih yèn tan pangguh
tan kudu wibawa
yèn tan panggya yayi wasi
ingsun têmah tumêka ing lara pêjah

gêdhêg-gêdhêg ngusap jaja Radèn Wirun
alon aturira
dhuh jêng paran kadyapundi
dene sangêt kasêngsêm Dyan Narawôngsa

lah punapa ingkang dadya sababipun
rèh têbih sing murwat
raos tan têpang lan budi
dene namung awit pinrih dadya patah

sarta datan kantênan ing wijilipun
yêktos bagusira
kêlangkung-langkung asigit
ing sênajan mêngkatên pan dede lampah

jêng paduka amathêm kalangkung-langkung
murwating watara
jêr patah sarating krami
amrih mulya cintrakaning putri Daha

ing wusana datan wontên yêktosipun
prayogi sarèhnya
sampun-sampun ngendra pati
angulati patah Radèn Narawôngsa

yèn tan kanggêp arinta Sang Dèwi Galuh
prayogi matura
mring rama sri narapati
kados wontên karsanira sri narendra

tuwin laju kinesahakên Dyah Galuh
sêtun ngulatana
putri Daha kang sayêkti
pan sumôngga wus lêrês ngupaya garwa

karsa tuwan pun Narawôngsa rinuruh
kinarya punapa
kêpati dipun ulati
kadingarèn paduka kenyut ing priya

najan kêrsa môngsa kiranga wong bagus
nêgari Jênggala
kang dhandhing jlarat jukithit
inggih dèrèng sami lan pun Narawôngsa

angandika Radèn Panji Marabangun
kakang gawe apa
milihi wong pêkik-pêkik
saliyane yayi Kuda Narawôngsa

rasaning tyas sênajan durung katêmu
putri ing Mamênang
kang jati-jatining nguni
ingsun marêm sandhing lan Ki Narawôngsa

dene sira yèn nora trêsna maring sun
lah iya karia
tunggua ing Pranaragi
aja matur dhingin marang kangjêng rama

lah sakèhe iya kakang-kakang ingsun
myang sira adhi mas
Sêsimping lan Wukirsari
padha sira karia mukti wibawa

ingsun ingkang nglakoni kawêlasayun
kang para kadeyan
myarsa sêbdane Dyan Panji
akaruna ngrubung sang raja pinutra

matur sarêng tan ana kang nêja kantun
Radèn Wukirsêkar
mingsêk-mingsêk dènnya nangis
sarwi dhêsêk kang êmbok Dèwi Onêngan

sang dyah runtik mingsêr dènira alungguh
mèsêm Lurah Bancak
mirsa solahe Dyan Wukir
ya ta lajêng Radèn Kuda Rawisrêngga

sêdya ngruruh dyan wasi kang kesah nglangut
karsa dhatêng taman
mênawi Dyan Jayèngrêsmi
sêdya nilib cêngkrama marang ujwana

tindakira Dyan Panji tansah mong gandrung
kapirangu brôngta
kabyatan trêsnaning galih
dhatêng ingkang rayi Radèn Narawôngsa

tansah manglah ing driya kalingling gandrung
adhuh ariningwang
baya sira marang ngêndi
dene nora pêpoyan marang manira

bisa têmên yayi gawe lara gandru
apa sisip ingwang
lungane anyalawadi
lah elinga yayi mring wong kawlasarsa

praptèng taman Dyan Panji sênsaya gandrung
mulat kêmbang-kêmbang
myang rêsmining kang ujwadi
kagurawa langêning Dyan Narawôngsa

pra kadeyan nêlasah kang ujwana rum
sami angupaya
ing Dyan Wasi Jayèngrêsmi
ting carêluk amêksa datan kapanggya

Ki Prasônta tênapi Ki Sadulumur
dènira ngupaya
papêthetan dèn pènèki
cêlak-cêluk  ing Dyan Kuda Narawôngsa

sarwi mangan wowohan anyamak-nyamuk
Radèn Jayèngrana
myat tumpukan busana di
anèng tambi nagasari pinggir tlaga

kagyat ing tyas nulya pinaranan gupuh
wau tiningalan
tan samar agêming rayi
Dyan Ngasrama Wasi Kuda Narawôngsa

gêtêring tyas mênawa tiwas ing ranu
gya kêng para kadang
inguwuh sêdaya prapti
gênti-gênti ningali ingkang busana

datan samar yèn agêmira sang bagus
sumêlang sêdaya
yèn tiwas anèng jro warih
margi siram ya ta Radèn Jayèngrana

aningali ron pandhan sumlêmpit kampuh
anulya cinandhak
wontên sêstranira sandi
nanging Radyan Wirun tan sagêd nupiksa

gênti-gênti para ri kinèn andulu
tan ana kêng wegya
nupiksa kang sastra sandi
Dyan Pêrmadi gya matur mring rajaputra

gêpah-gêpah Radèn Panji Marabangun
mring gyaning busana
tan pisah Sang Dyah Jinali
dupi prapta mulat saliring sumbaga

datan samar yèn agêm-agêmanipun
Radèn Narawôngsa
sêkala Dyan Kêrtapati
lir sumaput ing driya kanthi rudita

kêgagas onênging kalbu
mring ari Dyan Jayèngrêsmi
kadi katon sumandhinga
kêng kampuh dèn asta aglis
tan pêgat ingaras-aras
saya kalimput Dyan Panji

srat kang nèng roning pandhan rum
dèrèng arsa aningali
kêtungkul mulat busana
winiwir winolak-walik
tandya Radèn Jayèngrana
matur sarya ngasih-asih

paran emuta ing kalbu
sampun kalimput tanpa wit
sêrat yogi tinupiksa
bilih mrih karya kênggati
amba tan sagêd maosa
de sastra sandi tur rêpit

ya ta Radèn Marabangun
srat pandhan pinundhut aglis
kumêpyur raosing driya
ningali kang sastra sandi
tuhu kang wêrga sancaya
kaluwihaning wong Bali

liya sang narendra sunu
dèrèng wontên kang mangêrti
nguni kang sampun winulang
mung garwa Dyah Sêkartaji
tuhu lantip ing sasmita
putri adi ing Kadhiri

tandya sinukma kang têmbung
mangkana udayèng tulis
pèngêt ingkang sêrat saha
sêmbah sungkêming pamuji
sangking pun Côndrakirana
cèthi kang sangking Kadhiri

kang nglampahi kawlasayun
winayang ing dewa luwih
mêntas sinipatan priya
awasta pun Jayèngrêsmi
ing mangke sampun binabar
wangsul kadya wingi uni

wiyos kawula sang bagus
pamit sêdya ngendra pati
paduka kantuna wirya
baudhêndha nyakrawati
pintên banggi yèn kanggea
patikbra malih nyênyèthi

dening paduka sang bagus
wus krama putri yu luwih
inggih ngran Côndrakirana
tur antêng jêtmika manis
ngungun kawula kalintang
wontên Galuh tiga kalih

nging warti ingkang asamun
paduka cinidra ing sih
binawur ing lêlampahan
wiyah ngakên Sêkartaji
yêktosing sutaning Jagal
wasta Dèwi Wadalwêrdi

ngakên wasta Sang Dyah Galuh
kenging cintrakaning bumi
mila malih warnanira
paduka kêdah trêsna sih
sumôngga wawrat-wawratan
mung amba anuwun pamit

kesah ing sapurug-purug
ngulati margining pati
sèwu panjalma tan nêdya
nyèthi liyan sang apêkik
têrkadhang jujug kawula
dhatêng nagri Bauwarni

titi saèsthining  kalbu
kawrat ing pustaka sandi
ya ta sang raja pinutra
duk mirsa ungêling tulis
sumrêpêt paningalira
tandya kantaka Dyan Panji

sinundhang agupuh-gupuh
mring rayi Radèn Sêsimping
miwah Sang Dèwi Onêngan
sami karuna sarêng jrit
sagunging para kadeyan
parêpat ngrubung anangis

akathah sêsambatipun
wau gunging busana di
tumpukan sumbaga priya
gya sirna kabêktèng angin
kang sangêt dènnya karuna
Kusuma Rêtna Jinali

sêsambatira mlasayun
lah elinga kakang Panji
kêna ngapa sira kakang
dene barêng maca tulis
banjur niba kapidhara
kakang-kakang aja mati

sapa kang ngêmong maring sun
lah sapa kang sun ladèni
sapa kang muruk mêmaca
Ki Cêkruk ajêlah-jêlih
gusti pangeran èngêta
baya kêna ngapa iki

mêntas maos ron pandhan run
têka andhawuh tan eling
kang pandhan tumumpang clona
agême Dyan Jayèngrêsmi
baya ana tênungira
busanane radèn wasi

kadeyan nangis gumrumung
anglênggêr Dyan Jayèngpati
dangu dènnya kapidhara
Radèn Inokêrtapati
satêngah jam winatara
gya wungu pêpungun nglilir

wus tata lênggah sang bagus
kagagas raosing tulis
kaetang runtiking driya
dhatêng ingkang mindha warni
alon dènira ngandika
mring raka Radèn Pêrmadi

wruhanira kakang Wirun
kang ron ijêmaning tulis
yêkti yayi Narawôngsa
adhinira Sêkartaji
kinarsan dening jawata
warna priya luwih sigit

mêngko wus babar warna yu
mulya kadi wingi uni
laju pamit ngendralaya
dene  sru wiranging ati
ana ingkang mindha-mindha
ngaku Sang Dyah Sêkartaji

sajatine wadon iku
aran Rara Wadalwêrdi
anake Jagal Karungbang
lah ta kakang Jayèngpati
jawi kang tracak malela
anetra kumala adi

kang bakal nyudhang maring sun
ana sajroning jinêm-mrik
iku kakang patènana
tuhu wong niyaya luwih
mring nimas Côndrakirana
tur gawe bodho mring mami

Dyan Jayasena mêsat wus
ing driya sru ngingkid-ingkid
dhatêng ingkang mindha warna
wau Radèn Wukirsari
tan pamit dhatêng ing raka
tumut Radèn Jayèngpati

bramantyanira kêlangkung
dene ngakên Sêkartaji
dyan kalih enggal-inggalan
sêdya lumêbêt ing puri
kocap ingkang mindha warna
nèng dalêm tansah anganti

kundurnya Dyan Marabangun
ingayap kang êmban cèthi
sang kusuma angandika
dhu lae paran kang warti
kangmas Kuda Rawisrêngga
baya têdhak marang ngêndi

dene swarane ting grubyug
banène anggêgolèki
matur kang sinungan sêbda
gusti ing pamirêng mami
sabubarira ringgitan
Radèn Wasi Jayèngrêsmi

kesah datan mawi matur
mring raka dalêm Dyan Panji
dadya sami ingupaya
jêng gusti tindak pribadi
sêmune kasêsa-sêsa
kêbut wadya Pranaragi

samya ngulati sêdarum
ing Dyan Wasi Jayèngrêsmi
sang rêtna sêndhu ngandika
iku biyung sêdhih mami
kamas Peran Rawisrêngga
olèhe kêpati-pati

mring Si Narawôngsa gunung
nganti akaku kang ati
bangêt supene maringwang
pijêr kèkèt lan si wasi 
anggung gawe gêgandhengan
wong wis minggat lah bok uwis

tur dudu sêntananipun
trêsnane kêpati-pati
dhasare Si Narawôngsa
marang sun cumêri-cêri
kaya maru potang pêjah
kangjêng peran angiloni

mulane saya dêlurung
gêdhe êndhase si wasi
sêmune agêmbelingan
dèn ugung mring kangmas Panji
anyuwuna barang-barang
tan luput dipun têkani

sandhangane tumpuk-tumpuk
nganti sêpuluh kang kêris
kêrtêpe sapirang-pirang
mula Peran Wanèngpati
utange nganti rong lêksa
marang toko koja êncik

ginawe ngrêga si gunung
angur dèn paringna sêlir
ingsun nora munasika
kang dadi laraning ati
sun kêpingin klambi duryas
jêbul dèn paringi êncit

ni êmban nêmbah umatur
dhuh gustiningsun sang dèwi
sampun mêngkatên bêndara
wus limrahing satriya di
sêbarang numpang mring kênya
ing sakarsa-karsa dadi

lêhêng sumarah ing kakung
têrkadhang luntur ingkang sih
dangu dènira ngandika
sang dyah lan kang êmban cèthi
kêsaru dyan kalih prapta
agatya tan nolèh wuri

Radèn Arya Jayasena
akalihan Dyan Arya Wukirsari
kêng netya tansah sinamun
sêdya mangapus krama
sang kusuma pisaha lan cèthinipun
praptaning dyan kalihira
sang dyah atêtanya aris

sira yayi Wukirsêkar
lawan kakang Jayasena kang prapti
apa karyanira malbu
ana ngêndi jêng peran
pawartane nusul wong lunga anglangut
si binatang Narawôngsa
wong wis minggat dèn ulati

kaya wong kurang manungsa
kang ngladèni dene kêpati-pati
wong wis mêlsat dipun ruruh
ngontog Dyan  Wukirsêkar
nging sinamun ing guywa sarwi umatur
kangbok dèn sarèh ywa duka
mangke kawula atur wrin

lampah kawula dinuta
mring rakamta kakang mas Kêrtapati
nimbali paduka sang rum
dhatêng ujwana sêkar
kados onêng kangmas Pangran Marabangun
dhatêng paduka sang rêtna
arsa cêngkramèng ujwani

dene ta pun Narawôngsa
inggih yêktos kesah datanpa pamit
nanging tan patya kaetung
dènira mring ujwana
mila arsa plêsir lan kangbok sang ayu
dene yêktos ingupaya
kangmas Kuda Jayèngrêsmi

pan awon nganggur kewala
namung nyêbar kapêdhak kalih dèsi
sang rêtna duk mirsèng atur
kumêpyur sukèng driya
ngandika lon apa nyata Wukirsantun
sun ora pati pitaya
marang sira yayi Wukir

jêr ta sira rada-rada
lali kadang trêsna mring Jayèngrêsmi
ngubungi mring kakang brangus
lulut mring Narawôngsa
kanggêk ing tyas Rahadèn Prabatasantun
malih sang rêtna ngandika
sira kakang Jayèngpati

mung sira ingsun pracaya
sêlawase ana Si Jayèngrêsmi
pan ora pati mailu
lumrah-lumrah kewala
saliyane angrojongi kakang brangus
dènira sih Narawôngsa
ingsun duga tau sami

sobat blèngkèt padha lanang
têpa-têpa ngomong mring kangmas Panji
kakang tutura dèn tuhu
kapriye yêktinira
apa nyata sun dèn undang kakang brangus
lawan iya apa nyata
dènnya ngruruh Jayèngrêsmi

pan ala nganggur kewala
Radèn Jayasena ngandika aris
aja sumêlang ingkalbu
yayi Côndrakirana
mula sira dèn undang Ki Marabangun
bakal ingajak cêngkrama
si wasi wus tan dèn pikir

lah idhêpên ujar ingwang
bojonira bangêt angarsi-arsi
marang sira yayi Galuh
kinèn nuli mangkata
lawan aja sira nganggo gawa batur
kang mindha putri ing Daha
wrin sêbda Dyan Jayèngpati

kêlangkung bungahing manah
ngraos badhe tutug apulangrêsmi
maoni busananipun
angagêm gônda wida
megal-megol pupure tansah rinêmbug
gya mangkat inggal-inggalan
dyan kalih tansah ing wuri

dungkap mèh praptèng ujwana
Radèn Jayasena tan srontèng galih
tandya jinambak sang ayu
keswanira sing wuntat
sru kalumah jinêjak wantya jinagur
sang rêtna datan gulawat
karuna sambat kaswasih

hèh ta kakang Jayasena
ya pogene ingsun sira larani
apa baya dosaningsun
sun nora palacidra
nora sèdhèng mring adhimu kakang brangus
kakang sun jaluk apura
uculêna rambut mami

mêngko ingsun punjung sira
sèwu rispis namung uculna mami
baya ta ing pakonipun
si kêpruk Narawôngsa
nyênyetani kang ora-ora tinutur
nêbda Radèn Jayasena
aja kakehan sêtari

buh-êmbuh kang sira ucap
dosanira niyaya Sêkartaji
dene têka ngaku-aku
sira wong Pêjagalan
gawe bodho mring Ki Putra Marabangun
Rahadèn Wukirkusuma
datan sêrônta ing galih

sigra anarik curiga
sang kusuma pan arsa dèn larihi
Sang Ywang Durga kêbatipun
sang dyah nulya sinêndhal
ingantukkên dhatêng Pêjagalan  sampun
radèn kalih kari gona
gagêtunira tan sipi

de Dyah Wadalwêrdi murca
tandya sami marêk mring Radèn Panji
matur saniskaranipun
dhatêng Dyan Rawisrêngga
narpaputra duk myarsa kêlangkung ngungun
yèn ingkang nalimur sirna
pra kadang gagêtun sami

tan dugi lamun mangkana
katujune dèrèng trêsna Dyan Panji
dhatêng kang mindha Dyah Galuh
tan bodho asihira
dhatêng Radèn Narawôngsa sang abagus
wau Dyan Gagakpêrnala
saya kêraos ing galih

onêngira mring kang garwa
Sang Dyah Daha Kusuma Sêkartaji
ketang dènnya pamit nglampus
kêng kawrat ing ron sastra
kagurawa mangu-mangu gung mangun kung
gya tindak sang rajaputra
agandrung samargi-margi

sêdya angulati garwa
kang pra kadang parêpat datan kari
wus têbih sing ujwana rum
pinunggêl kang carita
sampun ngambah drigama sumêngkèng gunung
sakèhing cira-ngacira
sato kabarasat wingwrin

bayak-bayak apêpanthan
isthanira kadya baris jajari
lyan lir têdah marganipun
panjriting kancil kidang
piniarsa lir pasambating dyah muwun
kumênyut sang agêng brôngta
ketang Sang Dyah Sêkartaji

kêng pamit angendralaya
iya uga karuna ing samargi
radyan karujit tyas gandrung
brôngta kawêdhar sêbda
dhuh riningsun antènana dasihipun
ywa age lêpas riningwang
pun kakang kèri gêng kingkin

yayi ing apsamanira
ingsun rada kèlu kang mindha warni
nanging tan pisan wak ingsun
kagimira ing manah
mring kang mindha tan lyan mung sira wong ayu
najan nganggo cara jendral 
sun nêdya sumiwèng rêsmi

gumrah swaraning kukila
mencok ing pang isthanya lir nêmbrami
takèn warta sugun-sugun
ingkang nusul ing garwa
risang agêng brôngta kagagas ing gandrung
wimbuh myat ing kêmbang-kêmbang
kongas kasilir ing angin

ketang asmaraning garwa
sang kusuma sêsotya ing Kadhiri
mangu mênggah ing tyas gandrung
ngungun karsaning dewa
pamayanging kawula tan mantrèng pasmun
wau Sang Dèwi Onêngan
kêraos sayah sang dèwi

samarga tansah karuna
rêreyongan tindakira Dyan Panji
sangking rêmbênnya sang ayu
sakêdhap-kêdhap raryan
pra kadeyan parêpat adulur-dulur
kang tansah nganthi sang rêtna
kang raka Radèn Sêsimping

dene wau tindakira
Sang Dyah Galuh untap-untapan margi
ananging datan kapranggul
pamayanging jawata
dèrèng dugi ya ta Radèn Marabangun
èngêt ijêmaning sastra
yèn Sang Rêtna Sêkartaji

sêdya dhatêng Bauwarna
dadya Radèn Apanji Wanèngpati
ingkang sinêdya ing kayun
nêgari ing Ngurawan
datan kandhêg tindaknya sang among gandrung
para kadeyan tan pisah
cipta tan nêdya gumingsir

