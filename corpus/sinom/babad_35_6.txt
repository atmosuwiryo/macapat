apan sampun katarima
Randhuwatang dènnya ngabdi
kapracaya sang dipatya
kinarya andêling wèsthi
nêngna gênti winarni
ing Surapringga winuwus
ri sêdhêngnya gupita
lan sagung môncanagari
lan pasisir kang anèng salèr bêngawan

kumpul anèng Surapringga
wong agung kidul banawi
kadhawuhan janji ngrêmpak
Mataram mupakat sami
sabiyantu ing pikir
ubaya umarsèng ripu
nêmbang têngara mangkat
dêdamêl agêng nglangkungi
lir sagara rob ing Giripura prapta

sowan mring Sinuwun Ngarga
prasamya anuwun idi
derarsa ngrêmpak Mataram
ingampah mêksa tan kêni
kapêksa wiku Giri
angidèni nging panglulu
gya ngujung mring astana
Sinuwun Giri kang swargi
wus mangkana budhal baris ing bang wetan

kapungkur ing Giripura
sumrêk lampahekang baris
praptèng ngara pabaratan
lêrêp tata ingkang baris
pênuh jêjêl mapipit
atata pondhokanipun
wong agung kidul prapta
wus ngumpul saeka kapti
saya agêng kang dêdamêl ing bang wetan

wong agung samya gupita
ngling Pangeran Surawèsthi
hèh ta bocah malang marga
ngêndi dalan ingkang bêcik
amot baris gung nuli
anjog nagari Matarum
matur pra kajinêman
gusti tan wontên prayogi
liya saking Madiun papane wiyar

lan mirah sakèh tatêdhan
papan wiyar cêlak warih
pangraos kawula kawrat
rêrêpa sawulan kadi
tan kirang kang binukti
wadya paduka pan agung
yèn tan mrih papan wiyar
manawi kuciwèng kardi
nuntên anjog ing Jagaraga awêwah

samana Ki Randhuwatang
anèng wurining dipati
Tuban mirêng tur mangkana
kumêsar garjitèng ati
yèn kêlakona ugi
wong agung mêtu Madiun
yêkti sor gustiningwang
Mataram kuciwèng bumi
dadya matur bisik-bisik mring gustinya

Sang Adipati ing Tuban
anolèh andangu ririh
Randhuwatang aturira
kawula botên suwawi
mêdal Madiun nagri
akathah pakèwêdipun
Dipati Tuban nulya
matur ing Sang Surawèsthi
tan suwawi kadya turing kajinêman

gya dinangu Randhuwatang
mring Pangeran Surawèsthi
aturipun Randhuwatang
èwêt ing Madiun nagri
môngka jog Jagaragi
sasat nagari Matarum
lan pamirêng kula
nagari kalih wus kait
lan Matawis mindhak kathah sambekala

tan wande riniwuk marga
tan kongsi dhatêng Matawis
katungkul prang anèng marga
dados ngêkathahi kardi
owêl sayahing dasih
wadya paduka pan agung
tur maksih kuwat sura
nuntên pondhehan nèng margi
tilar wadya ing satêmah manggih nistha

pan môngsa kiranga marga
kang anjog nagri Matawis
pangran ngling ngêndi kang marga
Randhu matur kang prayogi
Nglasêm anjog ing Pathi
kapering Dêmak marga gung
mirah têdha lan wiyar
tan wontên dados kuwatir
kapracaya Randhuwatang aturira

tandya para kajinêman
cinêpêng wau kêkalih
winastan karya loropan
pan lajêng dipun pêjahi
jinêman Surawèsthi
sampun karsaning Hyang Agung
wong têmên antuk patya
kang dora manggih basuki
liriping tyas akarya sêmanging driya

dene wong agung Dursônta
andhahar ture wong Tubin
dadya gêla kang waskitha
patine jinêman kalih
môngka tandhaning budi
yèn wong agung salah dudu
ngrusak padhaning rowang
amimba Sultan Matawis
wicaksana amumpuni ing aguna

tinêmbang têngara mangkat
gurnita têngarèng jurit
bala lir samodra bêna
ambêlabar tanpa têpi
têngran awarni-warni
ujwala teja kêkuwung
nging anjrah kinêmasan
ngarang ujwalaning rawi
lêlumbungan lir wukir sêkar lumampah

untaping swandana kadya
ge-angge marga ngèbêgi
gantya ingkang ginupita
Jêng Sultan Agung Matawis
Martalaya siniwi
Jasupônta sisihipun
panumping lan bumija
anulya miyos tinangkil
sri narendra siniwèng para punggawa

ginarbêg para badhaya
ngandika sri narapati
Martalaya sun miyarsa
wong wetan nglurug mring Pathi
Martalaya tur inggih
myarsa saking wartosipun
pun Adipati Pajang
akait kalawan Tubin
pan tinumplak wong agung wetan balanya

ingkang dados pagunungan
pangeran ing Surawèsthi
badhe nglurug mring Mataram
mêngsah agêng anglangkungi
angandika sang aji
kadyaparan kadang ingsun
uwa myang paman-paman
nararya bupati mantri
kayaparan yèn uga mungsuh praptaa

apa linawan ing yuda
apa sira tinggal lari
ingsun mung anut ing sira
lir sarah munggèng jaladri
kombak kombul katarik
sira kang minôngka alun
yèn padha tanggon ing prang
lêbur luluh sun labuhi
yèn nir suranira sun pamit ngumbara

dadi janma sudra papa
wus bêjane sun lakoni
dhuh uwa myang paman-paman
wusdene si kakang yayi
narywa myang pra dipati
apuranira kang agung
saking kèh kaluputan
ingsun ingkang dhimin-dhimin
jinurungna alang ujuring sarira

dèn rusak ing satru guna
pirabara nêmu urip
yèn tan ana wlas andika
uwa paman kadipundi
kang sinare Matawis
ingajag-ajag ing satru
ngur kula amurcoa
paran polah lamun jurit
lir sinêndhal tyase kang para santana

prituwin para bupatya
pyuhing tyas kang waspa mijil
Pangran Purbaya awaspa
madêg kasuraning galih
myang ri Pangran Dipati
Pringgalaya angêmu luh
myang kang para sêntana
kathah waspanira mijil
nênggak waspa angajap-ajap ing yuda

sira Radyan Martalaya
anggêmbor dènira nangis
nglêngkara andika nata
ingkang sinuhun kang abdi
tan pisan jrih ing pati
Jasupônta sênggruk-sênggruk
matur Pangran Purbaya
kalawan kang para ari
luhung nuntên pinapaga ing ayuda

manawi asêlak prapta
mêngsah gêng mancik Matawis
awrat sinanggi ing yuda
kasompok tan sagêd milir
ngandika sri bupati
lêrês uwa aturipun
Martalaya undhanga
tumuli siyagèng jurit
ingsun dhewe arsa ngawaki ing yuda

hèh ta sira Alap-alap
sira dhingini mring Pathi
warahên yayi Pragola
aywa obah anèng Pathi
yèn mungsuh anêkani
lumayua marang ingsun
duta Lap-alap mentar
luwaran sri narapati
manjing pura pinarak anèngpandhapa

nimbali para santana
prituwin para bupati
wus dhahar sri naranata
samana rasika wrêsni
kadya kawratan bukti
wusnya ngandika sang prabu
lah uwa Purubaya
lawan paman-paman sami
kula paringi sangu tumbasan toya

Martalaya Jasupônta
sun paring patumbas warih
êdumên ingkang warata
gêdhe cilik ja na kari
yatra kadhaton mintir
sumêbar ing wadya agung
lèn busana warastra
pêpatih kang têngga nagri
sigra ngrasuk pasikêpaning ayuda

tinêmbang têngara mangkat
gurnita prawirèng jurit
dêdamêl awarna-warna
lir pendah udyana sari
nitih swandana nuli
asongsong gilap lir taru
rêrêp sakilèn Pajang
siniwi punggawa mantri
narpa nabda Martalaya babadana

marga rungsit lowah-lowah
mêndhak mandhukul asungil
kang pantês kinarya marga
ratanên ingkang abêcik
dêrapon mungsuh nuli
lulusa praptèng ngarsèngsun
galak kang parangmuka
amônca lena ing wèsthi
kancanira môncapat olèha paran

saanane wong Mataram
padha ta saosa linggis
kudhi pacul pecok dhandhan
awrata marga kang bambing
wadung pêthèl ja kari
yèn ana marga kang siluk
kali-kali kalingan
jurang-jurang trêbis-trêbis
glis ratanên gampanga marga girisa

Martalaya tur sandika
tandya aprentah mring bala
cakut wong Mataram samya
kang ngarsa ngradin supana
sangkêp pacuk pècèk dhandhan
ngradin marga ingkang lowah
wrêksa rug rêbah gêlasah
kinarya trucuk bambingan

kinumpulkên sêselanya
ingusung wadya Mataram
ingkang samya ngrata dalan
berag samya sasêndhonan
kêpala Dyan Martalaya
tinarik tangsul kang marga
glising carita wus dadya
apadhang kang marga rata

asuka mirsa jêng sultan
sigra anggêganjar wadya
wijah-wijah kang kuswala
kapranan ing parikrama
kramaning sultan pandhita
ngandika hèh Martalaya
dene ta si paman Pajang
salawas sun nèng barisan

tan ana katon aseba
Martalaya matur nêmbah
pun paman Pajang Dipatya
baris anèng Babêlukan
lah ta enggal timbalana
yèn tan purun rinampas prang
jêng sultan aris ngandika
iya bênêr aturira

jêng sultan anuduh wadya
Wirapati Saradipa
nimbali Pajang Dipatya
kang aris dikongsi kêna
nanging aja dadi yuda
dèn bisa manisi krama
sandika kang sinung sabda
gya mangkat Babêluk prapta

lan sang dipati wus panggya
angling cundaka narendra
anggèr andika ngandikan
ing Gusti Sultan Mataram
jêng sultan onêng kalintang
lan arsa agunêm rêmbag
prakawis agênging mêngsah
Dipati Pajang kadriya

kadêngangan ing solahnya
kawuwung ajrih dumadya
wus kerit sowan sang nata
praptèng ngarsa sinambrama
paprênahe barisannya
sinupit ing wadya kathah
dadya ilang mêlanging tyas
kakênan ing parikrama

lah ing ngriku kangjêng sultan
parentah ngangsêg barisnya
budhal rêrêp ing Siwalan
gantya ingkang ginupita
wong agung wetan barisnya
prapta salèring Siwalan
kèndêl pasang pabitingan
anata mariyêmira

nata baris sap-êsapan
dhadha Pangran Surabaya
lan wadya Sampang Madura
ing kering Dipati Tuban
ing kanan Dipati Japan
sagêbêngan pra dipatya
baris gêng tan kêna ngetang
pae kang baris bitingan

pinrih kang mungsuh galaka
dadya mangke yun-ayunan
parèng doh lan wong Mataram
kawarnaa Kangjêng Sultan
Agung kang lagya sineba
ing wadya punggawanira
ngandika mring Martalaya
de mungsuh tan mêtu yuda

mêmpên nèng jro pabitingan
lah kapriye dayanira
mamrih wusananing lakya
Dyan Martalaya tur sêmbah
yèn marêngi karsa sultan
kawula lagar kewala
sumambung Pangran Purbaya
tan rêmbug lamun manira

lamun angrangsang bitingan
mêngsah dalêm langkung awrat
tur ing jro wus cinawisan
pae lawan Wirasaba
mungsuh cilik enggal sirna
iki sun watara awrat
awit rusak wong Mataram
yèn rusak sultan kelangan

kangjêng sultan angandika
lah ta kadipundi uwa
kang supados mrih prayoga
kula anjurungi karsa
matur Pangran Purubaya
yèn sarju karsa jêng sultan
kula nês-ênês kewala
pinêjahan marginira

unggyan angupaya têdha
myang amèt rumputing kuda
sabên ari wadya sultan
angidêrana bitingan
têkèng doh dêrapon mêngsah
galak mêdal sing bitingan
yèn tan yun mêdali aprang
dadya ngênêsa kewala

têmah ènthèng tinarajang
sultan ngling prayogi uwa
ya ta sigra linêkasan
Martalaya undhang wadya
angubêngi pabitingan
budhal wadya ing Mataram
samakta sadêdamêlnya
prasamya munggèng turôngga

sabên ari dina Soma
yèn ana wong wetan mêdal
arêramban gya rinampas
kèh antukira papêjah
prituwin kang bêbandhangan
lami-lami wong bang wetan
sansaya kêkês kang manah
labêt kakirangan pangan

wus kathah kang samya minggat
ing sabên dalu tan pêgat
ingkang kantun langkung susah
limut wimbuh pagring rumab
dene wong agung Dursônta
ing rêmbag Dipati Tuban
anylayani kêdah mêdal
yun magut prang nging dèn ampah

lawan sagung pra dipatya
nging mêksa kêdah magut prang
sing rêmbage Randhuwatang
wadya Mataram duk mulat
nulya angrutug sanjata
pan kadya kinarya lesan
wong Tuban akathah pêjah
bubar kang kantun pralaya

wus datan môngga puliha
Dipati Tuban kesisan
wangwang mulat sang dipatya
aglis angingêr turôngga
linut wadya ing Mataram
lumayu kadhungsang-dhungsang
ayun ngungsi ing bitingan
tan antuk malah pinatar

sarta ginaguyu kathah
solahe Dipati Tuban
tan sêmbada plênthunging tyas
wusana lir manco gêtas
pinijêt bae glis bobrak
payo kônca binêdhilan
ja awèh malbèng bitingan
gya mundur Dipati Tuban

