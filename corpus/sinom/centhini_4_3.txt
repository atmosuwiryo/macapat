ya ta anuju samana
bupatine darbe kardi
puput dènnya darbe putra
duk kala garwa nyakiti
dhukun kathah samya ngling
sok lujênga darbe kaul
ngundang Ki Mas Cêbolang
môngka rahayu marmaning
animbali marang panjak Mas Cêbolang

anuju wulan purnama
lir raina padhangnèki
badhene wetan pandhapa
ênggone ananggap singir
pêpak sajèn mawarni
sêkar konyoh lawan kutug
sêkul tumpêng mêgana
tukon pasar amêpêki
salawate nèng sajèn salawe reyal

rolas wadhah samya dhulang
liya ancak lawan cêthing
miwah bokor gêlas talam
sadaya dipun sasabi
sinjang sêkaran warni
bathik lurik lawan wulung
myang karukub kurungan
kang sinjang mawarni-warni
padhang bulan binantonan obor sanga

myang kang saos palataran
patih mantri lan prajurit
pandam ting parik tinata
dènnya lênggah ki dipati
ngêdhangkrang anèng kursi
pinggir pandhapa gènipun
cênela kinêmbang mas
pantês ngagêm nyamping bathik
nagasari jinêmbangan latar pêthak

paningsêt cindhe jobara
klambi bêlah bantên asri
sêmbagyalus kapurônta
corake kêmbang pinêthik
kotang kancing mirah brit
paniti jôngga intên byur
dhuwung gônjakinatah
ing intên mirah tulya sri
kuluk cêmêng baludru rinenda ing mas

gêmbalanya kêkêtogan
sumping sêkar hèr rinukmi
abagus pupuk sêmbada
lir Kalana angajari
ingayap para cèthi
abusanendah yu-ayu
kênya rôndha wulanjar
andhèr marêk ki dipati
awibawa tinarap para biyada

miwah sêsaosanira
ki adipati nèng ngarsi
kênap lan bangku cancingan
sinêrbèd putih tulya sri
ingkang anglêladèni
pawèstri samya yu luhung
wedang tèh mêmanisan
puhan roti wedang kopi
anèng ngêkan samuwa isining meja

sacaraning lah-olahan
gêgurihan manis-manis
pêpak di-adi ingolah
miwah wowohan mawarni
samya rumat cumawis
latar ginêlaran sampun
lampit agêng apanjang
goning panjak dèn gêlari
kasah alus ya ta ing wau samana

Mas Cêbolang ingandikan
Ki Jamali kang angirid
busanane Mas Cêbolang
bajo kotang krêstin abrit
pinggir rinenda alit
nyampingira kasa wulung
sabuk putih rong kilan
kuluke bathokan sêtrim
dhêstharipun jêplakan putih rinenda

adhuwung kamalon abang
gayaman landheyan miling
tulange ulam minatan
mirah agênge saranti
santrine kabèh ngiring
gêdhe cilik luwih satus
wong nonton pan atusan
klêbu abdining dipati
nadyan uwong desa pan kenging kewala

pan parentah sang dipatya
nyukakna manahing alit
marma wong nonton akapang
ki dipati lênggah kursi
ingayap manggung sêlir
samya binusanan murub
pan wus pêpak sadaya
sinarah panjaluknèki
saprabote ki mas gèn badhe anulap

pan wus dhawuh kinèn lêkas
sandika kang dèn dhawuhi
anulya nyandhak tarêbang
sasolahira rêspati
dhasar ragi kinardi
apacak trêbang pinangku
ing dhêngkul dhangak ladak
baranyak anggunungsari
adan lêkas sajak Jawa sêkar Lêmpang

swara muluk gêtas rênyah
angungkung arum tur manis
ngês wilêtnya nganyut manah
panrêbange angapipir
sabat gya naurani
tarêbang tiga gumrumung
barung angklung lan kêndhang
calung calapita gadhing
ramya gobyog gumêr gêtêr magênturan

wor swara sru lagu Lêmpang
orêg kang samya ningali
jêjêl riyêl yêl-uyêlan
dhêsêkan pipit-pinipit
kèh solah bawanèki
bungah kang para calimut
sêlêr-sinêlêr samya
kathah kang kelangan sami
opyak gègèr sakêdhap nora karuwan

suwe-suwe tan rinasa
kelangan pêrlu ningali
jalwèstri carub dhêsêkan
wong kang dhugal mangarahi
mring wong wadon anggriming
tangan nguyêl-uyêl susu
nalusur gagap-gagap
gêmbok ginêgêm agêmi
kèh mangkono wênèh têkêm-tinêkêman

ya tawau Mas Cêbolang
narêbang bêsus awasis
gêtêr kumitir ngapinjal
kêtungtung pyêg tong ting tong grig
prung prèng grung pang pang pong ping
klong klung crik crik bah bah bah gur
thung klêk thung plêk thung thing brang
pap pêp bah bag thèr nal nil nil
nguk nguk brêng brung pung pak pung pyak dhung dhêng dhung brang

kang sauran rêbut swara
swarane samya sru angrik
rahab ungkul-ingungkulan
santri barung naurani
yèn nuju sèlèhnèki
sauran dènnya gumrumung
yèn kabèh tibèng gongan
Mas Cêbolang kang nampèni
ngêlik mêlung ngungkung mêmbat angumandhang

anglangut swara rumêmbat
bêning lir suling wratsari
tan ana swara kang memba
êmpuke gilig amêthit
mangkya kang samya singir
wus dangu dènira talu
suwuk maca salawat
kèndêl aso ngaring-aring
pan anglela Mas Cêbolang anjênthara

ki dipati ris ngandika
êndi sabatmu kang dadi
tandhak kang jiblès wanodya
Mas Cêbolang matur inggih
punika kang prayogi
pun Nurwitri namanipun
pinundhut binusanan
carèstri ronggèng linuwih
pinaringkên kinèn tumuli lêkasa

tur sandika Mas Cêbolang
lêkas bawa Gambirsawit
swara rum manis ngêsira
mêmbat wilêt dudut ati
santrine naurani
gumrêmbyêng barêng trêbang brung
rampak ukêle padha
tan ana gangsul mênèhi
Mas Cêbolang akipat panrêbangira

nulya tandhaknya ambêksa
berag kabèh kang ningali
ki dipati langkung suka
abdi kinèn anglêboni
gêntèn lan dèn dhawuhi
tombokira kabèh nyuku
suka gantya ambêksa
abdinira ki dipati
sasênênge dènira jaluk gêndhingan

sawênèh ana barêngan
samya gêndhing Gonjang-ganjing
bêksa karone bramantya
sêbrak parêng narik kêris
gègèr ingkang ningali
ki dipati langkung bêndu
sigra anyandhak rotan
kang tukar lumayu ajrih
pan wus pulih tata kang nonton sadaya

ya ta wau ki dipatya
kapengin tumut angibing
kang abdi kêplok sadaya
manggung sêlir suka sami
montro gêndhingannèki
tan dangu anulya sampun
ya ta Ki Mas Cêbolang
tan kenging ngampah kang galih
tarêbange wus sinungkên rowangira

buka rasukane jubah
mung kotange ingkang maksih
duk waune sinasaban
jubah kotange tan kèksi
ya ta lêkas angibing
bêksanira bêksa alus
gêndhingane la-êla
orêg kang samya ningali
saabdine ki dipati langkung suka

miwah sira ki dipatya
langkung sukanirèng galih
ya ta wau kang ambêksa
sawusnya niba kang gêndhing
ki mas bêksane nyirig
nglètèr sarya pacak gulu
ngalahkên tandhakira
bêksane nurut ing pinggir
ring kalangan saya ulate kinarya

kèh bungah satêngah ana
sawiji kaum ningali
Dul Subur lan Ni Mbojora
nêdya milu naurani
manêngah ngambyong singir
kang gumawang andêdulu
sêsêg tan antuk marga
migag-migêg sru kapipit
Ni Mbok Subur rada wasis sok gêlêman

dèn incih kiwa têngênnya
dhinêsêg dipun gagapi
kêna cêg kang payudara
kinêpêl pinidih-pidih
puringisan ngèsêmi
kang nguyêg saya kêsusu
rinangkus sinjangira
Bok Subur pasang anyênthing
tanganira kiwa gendholan kang lanang

kang têngên bari saduwa
nèng dhêngkul sarwi anjênthir
pinanahakên agampang
tumanduk kang mangarahi
bênêr andêdêl nuli
garêgêl balusuk puput
kasamur iyag-yêgan
lir linampahkên pakolih
enak-ènuk ki punuk nora kêtara

oyag-oyêg dhêdhêsêkan
Dul Subur pangrasanèki
dhag-dhêge solahing kathah
tan nyana bojone untir
anjongok rada jêngking
kêsêl ngadêg awadipun
Dul Subur wus pitaya
kasamur solahing janmi
malah gênti kiwa têngêne anggarap

gilir ginarap wong tiga
nuju panggarap kang kari
duwèke gêdhe adawa
satêkêm nêt mangang luwih
Ni Subur ngulèt jondhil
asru banène kumlukuk
Dul Subur kagyat mulat
bojone ginarap wingking
sru ambêngok ngudubilah kêtiwasan

gumrubyug kang garap uwal
slendhang tapih dèn dhèdhèli
marang bangsat kang anggarap
mung kari kulambinèki
gègèr pating jarêlih
Dul Subur sru tulung-tulung
mundhak dadi bayangan
bojone dèn uli-uli
nulya mulih bojone banjur pinala

wontên wulanjar satunggal
abdinira ki dipati
pan lagya kagêm sapisan
ing mangkya dipun kasihi
nama pun Jaemanis
akuning wadana suluh
netra jait balerah
alandhêp idêp tumêngging
payudara kêngkêng lir mundhu undhuhan

pangangge kinacèk pelag
ngungkuli kang para sêlir
tikêl rêgi parabotnya
saking sihe ki dipati
nging rada ngadi-adi
pan kêmayu adol ayu
ulate blas-êblasan
aling-aling nglêladèni
mring ki adipati yèn wus nêbih gènnya

malah cêlak lawan panjak
sadhela bali ngladèni
kacu kumbaya kusta bang
krêp nginang idu ngacuwis
bêlisên susurnèki
sabithi atos lir watu
polahe têranjalan
nar-nèr kèwês galak liring
pan sasore wis pindho kacune ilang

saking mèndèse aganas
nas-nès mènjèng nunjang kuping
kapengin marang kang nrêbang
sêdhat-sêdhèt ulatnèki
kadulu mring dipati
agya marêk anèng ngayun
yèn wus katungkul lunga
dol ayu dlèrèngan liring
pan kêmaruk kinasihan ing bêndara

anjêngglèng pinggir kalangan
misah gon lan kancanèki
eram sakèh kang tumingal
kênèse lindhis kêmini
samana amarêngi
sawiji wong andêdulu
sudagar ngangge mumpyar
sakojur dipun dhèdhèli
kêna kabèh gêmbor-gêmbor galimpangan

gègèr asru lêng-ulêngan
carub-carub ting jarêlih
wor-winor nora karuwan
kabrawuk Bok Jaemanis
têlas dèn balojodi
ambalêjêd bukung widhung
kauyêl ing ngakathah
angadêg ki adipati
langkung duka asru mring kawulanira

dene kaya wong alasan
kabèh kang nonton Si Jomprit
de iku mas patih ana
nyêngoh kabèh kênèng baring
upayanên dèn aglis
sapa kang agawe rusuh
gupuh kawulanira
anggolèki kang ngrusuhi
tan kapanggya mung wong siji ngathang-athang

dèn idêk-idêk ing kathah
katur marang ki dipati
lawan pawèstri satunggal
katur yèn pun Jaemanis
gêgêtun ki dipati
kêkasihe ambaluju
duka mring wong lanang kang
kawudan kinèn gêbugi
dosanira dene amêmadha wuda

gya parentah ki dipatya
kinèn jagani kang bêcik
aja na wong rêrusuhan
jaganana tumbak bêdhil
matur sandika aglis
dhinawuhkên sadaya wus
tan ajrih wus tan rêsah
ki dipati ngandika ris
hèh ya panjak bêksaa lan tandhakira

Cêbolang ture sandika
nulya bawa Lompongkèli
swara rum gêtas araras
nyênyêd ngêsês mênyêd ati
sauran naurani
gumuntur gêr barung arum
pyung pyang pyêk dhêng thung thung brang
pêp pêp bah bahklong klu thur thir
crak crik nal nil pong ping tung pêk bêng bung brong brang

sêg sêg gobyog asauran
yèn wus têkèng gongannèki
grêg pêt ririh trêbangira
panabuhe ukur jawil
kang sangêt mung kêkalih
calung calapita barung
nampani Mas Cêbolang
lan tandhake barung ngêlik
mêthit mêrit awilêt ulêt-ulêtan

akancuh rêncang swaranya
lir rêbab barung lan suling
nyamlêng saplak nora jamak
Mas Cêbolang lan Nurwitri
tog tinon dènnya ngibing
Mas Cêbolang bêksa kakung
Nurwitri kang bêksendyah
akarya wimbaning ati
kaya uga onêngan lan wukir sêkar

sasolahira kinarya
liringe amaratani
kang kasangkut ing paningal
garapan pan sênig-sênig
tan tuwajuh ing ati
ati lir runtuh talêdhuk
kênèng sumbaga gêndam
Mas Cêbolang ngigêl apik
asta manthêng andhêngklang klêk pacak jôngga

narècèt rikat kumlepat
miwir sondhère kumitir
aebat naga kapalang
tandhake mungsêr sêsirig
lir parênjak tinaji
larap majêng lajêng nyindur
golang-galing lilingan
kèh kang miyat siptèng kapti
kaya-kaya lan dhèwèke mangkonoa

wanodya ingkang nêningal
samya kasmaran kapati
kenyut wit kenging sumbaga
gêgês tyasira mawêrdi
miwah manggung lan sêlir-
ira ki dipati wau
tanbuh ing solahira
ana ngulèt kirig-kirig
angacêcêng malah mijil rahsanira

banjur lumayu pan awad
nguyuh mring pakiwan sami
ya ta ing wau samana
Mas Cêbolang kèndêl nuli
wangsul dènira linggih
sang dipati nulya dhawuh
kinèn lêkas anyulap
pan kinèn aso kariyin
asandika ature Ki Mas Cêbolang

ya ta manggung sêlir samya
iriban samya balangi
ing gêgantèn miwah kêmbang
wênèh bajong-bajong liring
ana ingkang ngawêti
sarwi ngêblongkên gumuyu
nanging langkung iriban
dènira balangan liring
ciptanira êmbèn bae rêruncungan

ya ta lêkas nyulap Mas Cêbolang wau
kumutug kang dupa
tumpêng papat dèn kurungi
Mas Cêbolang bêksa ngubêngi kurungan

lan tandhake mubêng kurungan rêruntung
sawusnya mangkana
kang kurungan dèn ungkabi
tumpêng papat seje-seje thukulira

siji thukul lombok wohira pan agung
siji wit sêmôngka
uwohe sakêndhil-kêndhil
siji bligo uwohe sadandang-dandang

siji waluh sagembol-gembol wohipun
suka kang tumingal
ki dipati trusthèng galih
angandika hèh ta panjak kaya ngapa

kabèh iku apa kênaa dijupuk
matur Mas Cêbolang
botên susah inggih kenging
dhinahara nadyan binêkta mantuka

botên mawi malih-malih sampun lugu
sanès lan wong kathah
kang limrah warti tan kenging
yèn puniki inggih akenging kewala

langkung suka ki dipati ngatag gupuh
manggung sêlirira
sami kinon amêndhêti
kumaroyok apan sami rêrêbutan

angundhuhi sêmôngka kalawan waluh
acêngkah-cinêngkah
samya rewange pribadi
lajêng ulêng adêdrêg têngah kalangan

ki dipati duka kèn ngundurkên gupuh
wong nonton sadaya
langkung sukane kêpati
ya ta badhe lêkas malih arsa nyulap

nyandhak janur kuning lan ron bêndha gupuh
lan lar bèbèk ayam
lan lar manuk pêking êmprit
lan bêrkutut dêrkuku putêr lan dara

linêbokkên kurungan kutug kumêlun
Mas Cêbolang bêksa
lan tandhake angubêngi
tarêbange tinitir kaya bêdhaha

parikane apan muni Surung Dhayung
sawusnya mangkana
kurungan wus dèn ungkabi
sawarnane êlar wus wujud sadaya

godhong bêndha apan iya dadi bulus
janur dadi ula
sawarnane kabèh sami
bèbèk ayam manuk bulus lawan ula

abêburon datan ana ingkang mêtu
saking ing kalangan
suka mulat ki dipati
miwah kabèh ingkang sami atumingal

ki dipati angling apa kêna iku
bèbèk dèn opora
lawan pitike dèn êtim
matur nêmbah sira wau Mas Cêbolang

botên susah pan kenging sadayanipun
suka ki dipatya
nulya kinèn anyêkêli
pan kumrubut sagung kang para parêkan

mung ulane lan bulus sampun rinasuk
marang Mas Cêbolang
mulih dadi janur kuning
bulusipun mulih dadi godhong bêndha

ki dipati suka malih ngandika rum
ya manèh wêtokna
kabisanmu kang gawoki
Mas Cêbolang nuwun ature sandika

nyuwun lêsung kêkalih saalunipun
sigra ki dipatya
mundhut lêsung nulya prapti
mujur ngidul mujur ngalor saalunya

pan agupuh Mas Cêbolang masang kutug
kang lêsung ginunan
dinumuk-dumuk kaping tri
tan antara lêsunge obah amapan

alu wau samya ambendrong kumruwuk
titir kêkothekan
maju sarêng lêsung kalih
muni dhewe ambendrong alu nêmbêlas

lêsung tumbuk anjêblès surung-sinurung
alunya tan gigal
saya sru bendrongan titir
thung prong thung prong thuk prêk thuk prêk dhong dhong brak brak

kang andulu sadaya suka gumuyu
lêsung têtumbakan
alu titir tanpa janmi
alu kalih ting balêbêr liru gyannya

saya sukup kang nonton uyêl atimbun
kang sawênèh ana
uwong bedhangan wus lami
pan katuju kêpanggih anèng tontonan

sukèng kalbu kalihe dhêkêt akumpul
pan sami kajêngnya
kasamur pipit-pinipit
tutug ing sakarêpe agêgarapan

dangu-dangu katara sasolahipun
ing kiwa têngênnya
ginêtak uwal kang untir
pan sinurak ginaguyuing ngakathah

èstrinipun lumayu tan bisa mêtu
dèn uyêg ing kathah
susune dèn cêcuwoli
cag cêg mag mêg mal mol susu pipi branang

wusnya dangu dènira angadu lêsung
anulya rinucat
alu ngalumpuk gonnèki
lêsung kalih wus kinèn anggawa mêdal

gya binônda tinalikung winayungyung
suku antuk jôngga
kinayut-kayut ginodhi
sawusira linêbokkên ing kurungan

lawan jôntra sarta kutuge kumêlun
Mas Cêbolang ngatag
mring panjak gêndhing Kinanthi
Wiratruna dyan lêkas gumêr swaranya

lajêng tandhak lan ki mas bêksa aruntung
ngubêngi kurungan
ping pitu gènnya ngubêngi
sawusipun ki mas ngatag tandhakira

kinèn salin Kêbogiro gêndhingipun
gumuruh swaranya
sêsêg kang bawa gora tri
pan tinitir gumuntur trêbang barungan

kang dêdulu tan bosên panontonipun
sangsaya karênan
wontên wong lonthe sawiji
langkung landhêp ampuhe prasaksat sarpa

lonthe iku warnane kalangkung ayu
singa wong jinawat
tan sarônta nuli ngincih
gya ginarap anèng têngahing tontonan

dèrèng tutug kang garap krasa anjêpluk
mundur mekah-mekah
dheprok nguyuh ngolang-ngaling
wontên malih ingkang garap dêg-adêgan

lagya maju anglumba sakala abuh
pan sasore mula
olèhwong salawe luwih
kabèh rêngkêng-rêngkêng gêrêng-gêrêng lara

ana banjur lonyoh wênèh ting palêpuh
pan padha sadhela
andhrodhog tan bisa mulih
akèh ngincim-incim sanake kang waras

Mas Cêbolang ngungkabi kurunganipun
panjak kang binônda
wus ucul samya nunggangi
marang sima gêgibrah têngah kalangan

gêro-gêro sima ngajrihi dinulu
kagum kabèh padha
sagung kang wong nêningali
rêbut dhucung lumayu agêgolongan

lonthe wau kêtêmu tinêmu kuwuk
pan binalojodan
sandhangane sarwa bêcik
sêngkang sinjang sadaya têmah talanjang

dèn kuk-êngkuk arêngkuk nulya tibambruk
ingilês wong kathah
lonthe nangis jêrit-jêrit
gêmbuk-gêmbuk gêmboke dèn idak-idak

lir dèn êpuh ilune pan maksih ampuh
singa kang angidak
kumaranyas pan sumêngkring
kitrang-kitrang kinukur saya warata

ting barêkuh kèh mrêkotok sikilipun
uyap kêkerogan
sakèhing wong mêmisuhi
pan pinala kapêlak ajrih ing sima

sagung sêlir gila jrih samya lumayu
malbèng dalêm samya
tinilar sang adipati
wong kang nonton samya sumingkir atêbah

suka ngakak ki dipati manthuk-manthuk
asru angandika
panjak paran adatnèki
apa nora anêmêni ingkang sima

Ki Cêbolang matur botên-botênipun
gêgila kewala
ya ta angling sang dipati
yèn mangkono nuli rucatên dèn enggal

gêgilani mêdèni kang padha dulu
sigra Ki Cêbolang
kurungan winêngkang nuli
sarwi cêthèt sima manjing jro kurungan

langkung suka ki dipati dènnya dulu
manggung sêlir samya
inguwuh pan samya mijil
ngadhêp malih lêga simane tan ana

ingkang nonton wus samya wangsul sadarum
ya ta Mas Cêbolang
bukak kurungan tumuli
ingkang sima wus mulih pan dadi jôntra

santri katon wangsul binônda andhingkul
suka kang tumingal
sigra rinacut tumuli
kang binônda suka anglindur upama

ya ta wau sira sang dipati
karsanira wau dhik-udhikan
nadar duk garwa gêrahe
putrane dèrèng mêtu
saking guwa garbaning bibi
wêruh ing padhang hawa
kang garwa lumayu
marma arsa linampahan
udhik-udhik mapan lima wêlas anggris
nanging warna ardana

Ki Mas Cêbolang dèn andikani
pan winartan ing nguni kang sabda
pan wus tinuturkên kabèh
kang dhinawuhan matur
inggih ulun darmi naidi
nanging inggih dadosa
ping kalih punika
abdi paduka sadaya
sawarnine tiyang èstri kang rumiyin
pan sampun kawoworan

apan ngamungna paduka inggih
ingkang tumut angrêbat pan amba
ingkang anyêbar artane
ananging sarat tumut
amba ngrêbat saking sakêdhik
dipati mèsêm nabda
ya apa karêpmu
arta pan wus tinampanan
mring Cêbolang sang dipati têdhak nuli
lan manggung sêlirira

gêdhe cilik pawèstri pan mijil
apan lajêng akêpung akapang
wong jaba winarah kabèh
lamun mêngko ing pungkur
iki datan kêna dèn wori
ya ta wusnya mangkana
Mas Cêbolang gupuh
angadêg têngah kalangan
manggul bokor parèstri masang prasami
dènnyarsa ngrêbat arta

Mas Cêbolang gya anyêbar aglis
para èstri gumêdêr rêbutan
uyêl acablèk-cinablèk
dipati suka dulu
tumut ngrêbat sarat ngecani
ya ta Ki Mas Cêbolang
bokore rinêbut
mring parèstri arta wutah
lajêng uyêl Mas Cêbolang api-api
tiba rèhning rinêbat

ngathang-athang pan lajêng dèn byuki
mring pawèstri arta kang nèng jaja
rinêbut mring èstri akèh
ki mas anjumbul-jumbul
pan jumbule anyondhol pênthil
kang sinondhol tan etang
maksih eca ngrêbut
Mas Cêbolang kinakahan
mring wong akèh ki mas pan ajongkit-jongkit
anggambul marga suta

suka miyat wau ki dipati
ragi wêlas marang Mas Cêbolang
dènnya ingêbyuk wong akèh
angling mring ki mas arum
aja dadi atinirèki
dene ta awakira
mring wong wadon dèn byuk
Mas Cêbolang api susah
lêngêr-lêngêr batine ontung kapati
dhapure pindhasusah

wusnya nulya udhik-udhik malih
wong ing jawi kang kinèn majênga
ki dipati nyêbar dhewe
arame swaranipun
kèhing janma jalu lan èstri
wor-winor tan karuwan
udrêg sungsun timbun
ana kang tiba kalumah
wênèh ngagir anggalungsar kajêmpalik
kuwêl cêngkah-cinêngkah

rêrêjêngan rame ting jarêlih
wêngkang-winêngkang dènnya rêbutan
tan pijêr kêna dhuwite
ana kang wus dèn êmut
pan ingungkih dipun gogohi
miwah kang nèng kandhutan
gêgêman rinêbut
sang dipati sukèng driya
dènnya nyêbar arta pan dèn intir-intir
mrih dangu kang rêbutan

nulya dhawuh mundhut arta malih
limalas êngkas tan dangu prapta
katur picis bolong kabèh
sinêbarkên sumawur
gya rinêbut abdi jalwèstri
sikêp bangsat angrêbat
dêdrêg ting barêkuh
adhosok jêngkang-jinêngkang
ana sikut-sinikut bithi-binithi
uyêl agêgulungan

wênèh lumayu sarwi anangis
ana ingkang sinjangira suwak
myang balur nyongor lambene
mimisên irungipun
nora kêna sinjang barindhil
ginujêg kinakathah
mari-mari yèn wus
arta wutah sinjang bêdhah
kèh solahe ana wong lanang sawiji
akathah angsalira

têpung gêlang lêmpèng kêbak dhuwit
ngandhut ngêmut tangan gêgêm uwang
miwah kang ginembol akèh
gya ingêbyuk rinêbut
picis mawut akocar-kacir
rinêncak ing wong kathah
bêbêd ajur mumur
ana pawèstri angrêbat
pan kasusu kalèru konthol sinêbit
kewal agobrah-gobrah

jêlih-jêlih nora dèn pêrduli
mêksa rinujak ingidak-idak
pacèthèt paringsilane
uyêl kuwur katawur
tan cinatur solahirèki
lingsir dalu dènira
kasukan anutug
ya ta samana bubaran
ki dipati paring tigang dasa anggris
marang Ki Mas Cêbolang

ki dipati angandika aris
èsmu guyu marang Mas Cêbolang
panjakmu Nurwitri kuwe
ya tinggalên karuhun
dimèn kari nèng jêro bêcik
ngong suka myat warnanya
lir wong wadon lugu
nora môntra-môntra lanang
lan maninge manira akarya ringgit
Nurwitri kang muruka

lawan sira yèn ingsun timbali
aja lunga-lunga nèng kauman
ngomahe Jamali bae
yèn ana kurangamu
lumêbua ingsun paringi
yèn ora kongkonana
bae matur mring sun
iya bojone Si Jamal
ngong paringi pangan sasantrinirèki
kabèhe cacahêna

matur nêmbah sumôngga nulya mit
Mas Cêbolang anampani arta
tigang dasa reyal kèhe
seje busananipun
tuwin paring sinjang mring santri
aniji wus warata
myang sêsajènipun
dèn usungi santri kathah
langkung bungah para santri ting cukikik
ontung Ki Mas Cêbolang

mundur saking ngarsaning dipati
lawan para santrine sadaya
myang pangulu Jamaline
santri satus gumrudug
urut marga Jamali angling
dhuh anak Mas Cêbolang
punika yèn mungguh
kula amujur salawat
sinjang tuwin sajènipun kula inggih
lêrêse tumut angsal

sabab margine antuk rijêki
kapracaya pinaring sih kathah
saking kula wêwinihe
Mas Cêbolang lon muwus
yèn wus praptèng wisma agampil
kula môngsa ngicalna
ing tata lan patut
botên susah winicara
Ki Jamali ambêsono ngêndhih-êndhih
gumrêmêng turut marga

tan adangu prapta ing wismèki
kae Jamali ing pakauman
rame gumêdêr santrine
wusnya tata alungguh
sajènira nulya binagi
tinadhah ting kêcapah
nutug samya tuwuk
dalah kêtib modinira
ambalèbèr marang tôngga maksih luwih
sêkul ulam panganan

arta tinitèn sadaya sami
sajèn salawe lan tigang dasa
ki dipati pêparinge
arta tombok ingetung
apan antuk kawan dasanggris
gunggunge kawan dasa
gangsal langkungipun
kang marang pangulu Jamal
pan sadasa reyal kang marang ing santri
arta tri dasa reyal

dinum kaduman anyuku sami
kang sèkêt reyal mring Mas Cêbolang
kalêbu lan Nurwitrine
wus rampung pandumipun
abubaran sadaya arip
wau ta ki dipatya
tyasnya asmu kenyut
mring Nurwitri ronggèng lanang
ki dipati rada kawuron sakêdhik
ing brêm tape waragang

wuru kaworan kêkêmbang brangti
mring Nurwitri kang binrangti anyar
katêmbèn blero karsane
nulya binêkta kondur
marang dalêm gêdhong kang wingking
ki dipati ngandika
Nurwitri dimaju
sun sare kêkêpên ingwang
sêmbaria rêngêng-rêngêng Lompongkèli
Montro Pêtungwulungan

Gambirsawit lawan Gandrungmanis
matur inggih Nurwitri ngujiwat
sarwi pinathêt lathine
ki dipati agupuh
ngrangkul gulunira Nurwitri
grêgêtên cinuwolan
lathi pipinipun
dèn ingsêp ingaras-aras
matur mangke dhuh mangke kangjêng kiyai
turene kinèn nêmbang

angandika lah iya dèn bêcik
nulya rêngêng-rêngêng swara raras
Lompongkèli kalulute
jalirit mêrit arum
kalêlêran ambêlèr ati
pan lagya rong êgongan
ki dipati muwus
wus mênênga sun tarima
dèn marene aja sira wêdi-wêdi
Nurwitri ngarah apa

gya ginayut angganya Nurwitri
akêkêp-kinêkêp rêp-arêpan
kadya maring dyah tan pae
sasolah bawanipun
priyêmbada anêmbadani
angrêngih kang rinêpa
ingungkih kinukuh
katêmah tomah tan polah
ginulingkên golag-galig anglêgani
pinungkurkên karênan

angathêpêl pupul anèng wuri
waringutên tan sawalèng karsa
wastra silak warastrane
pangangkahira rikuh
lir kekehan akongkah-kangkih
nêmpuh kang kenging ngampah
Nurwitri anjumbul
andêkèng tyasnya kumêsar
pulintiran angêsah turira aris
ingkang antèr kewala

ki dipati langkung sukèng galih
sangsaya nglud lungiding wardaya
rada katêmbèn karsane
sanepaning dyah ayu
apa ngrasa malah ngungkuli
kulinane kalangyan
dede amputipun
pan ora untap-untapan
surasane karasikan pun Nurwitri
ngalêmpak tumpak lawak

tan awêwal pakiwuling gati
dhêkêt kêkêt lir banon lan rimbag
nora rênggang don-adone
ki dipati kalimput
kalulute wilêt laganing
kathah solahing karsa
riwenira kumyus
kang kinarsan tan gulawat
wus antara pantog drêng gatining rêsmi
kongsi byar aluwaran

Nurwitri pan lir sawung kapilis
katêrêsan ing gati marlupa
tan kêna têbih ênggène
sarwi dèn êlus-êlus
ki dipati wêlas ningali
apan kathah sihira
mring Nurwitri lulut
supe langêning wanita
nunggil ronggèng lanang ngantos kalih ratri
tan kenging mêdal-mêdal

kathah pêparinge ki dipati
nahên sêmana Ki Mas Cêbolang
anèng kauman pondhoke
mompyor busananipun
amalèrèt salin-sumalin
bêsuse angayangan
kathah prawan kenyut
kêkinthil tumut pondhoknya
sapraptaning pondhok rinewang sarêsmi
enjing mulih sinungan

ardana sawang sawungirèki
ana nêlung reyal angrong reyal
sareyal andulu wonge
yèn sêlamun panuju
ingkang ayu akinyih-kinyih
ngantos sapuluh reyal
ki mas dènirangsung
marma wadon lunga têka
ing ciptane olèh odhil olèh misil
yèn ta lamun gêmia

Mas Cêbolang pasthi lamun sugih
ya ta ing wanci suruping arka
duta saking jro praptane
kinèn nimbali gupuh
Mas Cêbolang anyandikani
nulya dandan busana
alise cinukur
pinatut tajêming tanggal
adu mancung sumping sêkar nagasari
sarira wida jênar

atêtasik sumilak arêsik
nyamping sarung bugis gêgêrusan
sabuk gêdhog paringane
kulambi galar konus
bêsus wasis dhasare sigit
abagus tur sangsangan
bara dèn go patut
nulya kerid lampahira
tan adangu wus katur ing sang dipati
kang prapta ingandikan

kinèn lajêng marang dalêm wingking
sapraptanira anèng ngajêngan
ki dipati lon dêlinge
dèn kapara ing ngayun
alungguh kalawan Nurwitri
tur sêmbah Mas Cêbolang
wus nunggil alungguh
samya sasmitang èsêman
ting barisik athothokan dhêngkul ririh
ing sêmu wus anduga

ki dipati angandika aris
besuk ing pêndhak wulan purnama
sira sun timbali manèh
ngluwihi lan kang uwus
sira dadya ringgit sarakit
lan Nurwitri prayoga
abagus yu-ayu
êntingna pagunanira
sira besuk sun ganjar kang luwih bêcik
anglêgakna tyas ingwang

Mas Cêbolang nêmbah matur aris
inggih pintên banggi kalêrêsan
sandika sakarsa angrèh
ya ta wusnya adangu
mundhut dhahar ki adipati
nutug dènira dhahar
gya linorod sampun
pinaringkên Mas Cêbolang
sadaya wus nadhah kalawan Nurwitri
wus turuh cinarikan

wusnya bubar ingkang nglêladèni
parèstri sami mundur sadaya
tan linilan pangayape
pan namung ingkang kantun
Mas Cêbolang lawan Nurwitri
sarwi apêprênesan
wênês ing pamuwus
cara carêm carêmêdan
pan kakênan ing liring ki adipati
kagebang ronggèng lanang

pan anyêlak lênggah ki dipati
sarwi manis arum angandika
abêcik cêdhakan bae
tan ewuh kang cinatur
ing pasêmon sêmone malih
lan sira Mas Cêbolang
aja adu mancung
nganggoa cara wanodya
pan turutên kewala sakarsa mami
kaya pa warnanira

Mas Cêbolang nêmbah matur inggih
èsmu guyu sarwi ngungkrêt jôngga
ngênêt ilat lêlewane
mingsêr lèngsèr sing ngayun
pinaringan busana adi
angiwa ping-ampingan
cucul adu mancung
busana cara wanodya
gêlung sèntêg linungsèn sêkar kinancing
cêpaka lan ronira

apan asinjang garingsing ringgit
kêmbên gadhung malathi rinenda
pinayudara isthane
awida jênar arum
pupur sawêtara nêlahi
kacu kumbaya kusta
abrit dhasar alus
rinimong ing pamidhangan
sawusira busanarsa marêk ngarsi
sasolahe kinarya

ulat rikat lir kilat ngawêngi
ima raras kumênyut tyasira
ki dipati pandulune
sangsaya wuwuh wuyung
praptèng ngarsa nunggil alinggih
Nurwitri pan kasoran
ing mêmanisipun
kaot trah guru lan sabat
yêkti kaot laraping liring nêlahi
akarya lara brôngta

langkung sukanira ki dipati
gujêngira winor pangandika
dubilah dudu rasane
baguse dene ayu
nulya tanganira tinarik
payo adhêdhêsêkan
bae padha lungguh
kang ingikal ngayut tingal
wus anglela lêlèjême jaman wêngi
andhêdhêt-dhêdhêt asta

rinêjêng wus kêndho nulya linggih
adu dhêngkul dhêkêt lungguhira
ki dipati lon dêlinge
payo padha anginum
brêm tape grit waragang manis
sinambi dhêdhaharan
sêsaosan ingsun
anutug sakarsanira
gêgujêngan prênesan amanas ati
sêsiwon sarwi lênggah

ki dipati angandika aris
pan wus dalu payo aluwaran
manira rip arsa sare
sêsindhèna sirèku
swara wadon ingkang abêcik
gêndhing pathêt manyura
iya Pêtungwulung
Kaboyong lan Kêmbanggayam
Kuwung Montro lanbangsari Gandrungmanis
anuli pathêt sanga

Onang-onanglawan Lompongkèli
Gambirsawit Lêmpang êla-êla
Lara-lara lirih bae
kang liningan sung guyu
sarwi mathêt lathi amanis
wus tata sêsareyan
ronggèng ro nèng ngayun
kinon sindhèn gêgêntenan
ki dipati sêsareyan dèn pêtêki
lan sindhèn Êla-êla

Onang-onang lawan Gambirsawit
Pêtungwulung Lêmpang Kêmbanggayam
Montro lan Gandrungmanise
ki dipati lon muwus
asindhèna ya Lompongkèli
wong roro abarunga
kang liningan matur
sandika anuli lêkas
abarungan sindhèn ngêlik Lompongkèli
ulone lon-alonan

angrêringik rênyuh ngraras ati
runtut nyamlêng kêplêng anglir pendah
rêbab kalusên kawate
mêrit amanis arum
mêthit kadya mêmêthêt ati
têtela kang parikan
ki dipati wungu
pan ambêksa bari lênggah
Mas Cêbolang lan Nurwitri ananduki
anjogèd lêlungguhan

pating karinggêg dènira ngibing
dangu saya sru dènnya anêmbang
dadya ngadêg pangibinge
anggulêt kinarubut
ronggèng kalih anyindur liring
lèngèk-lèngèk lêlingan
nyangkluk pacak gulu
sêblak kumlebat angaras
asarisig sêsirig mungsêr nèng ngarsi
berag ki adipatya

nutug dènira sami angibing
nulya tanganira Mas Cêbolang
tinarik lan Nurwitrine
agapyuk barêng lungguh
pan kinayut jangganya sami
pipilathi ingaras-
aras kalihipun
nulya malih sêsareyan
ronggèng roro nèng dagan tan kêna têbih
pan sarwi pêprênesan

lawan kinèn sindhèn ganti-ganti
sagêndhingan endhang panggêndhèngnya
Nurwitri lompong kèline
Cêbolang pêtung wulung
gya angêlik mêrit jalirit
gêtêr amuluh rêmak
bêning manis arum
dipati wungu gya lênggah
kinêndhangan cangkêm gong kênongirèki
sami cangkêm kewala

asta kalih angêbuk gêguling
pindha kêndhang nèng cangkêm ungêlnya
pong pêg am êh dhuh kêthuthe
êng êng thuk nang nang nong gung
pan ginuyu mring ronggèng kalih
dipati gya sareyan
sarwi lon amuwus
Cêbolang angrêrêpia
ura-ura têmbange sinom pangrawit
tibakna Soyung ika

lan tibakna dhenok silir-silir
lan tibakna Genjong lon-alonan
nuli Lompongkèli manèh
yèn wus iku nuli wus
Mas Cêbolang anyandikani
anulya ura-ura
tigang pada sampun
swara rum gêtas arênyah
sawusira nulya sindhèn Lompongkèli
swara rum wilêt raras

sang dipati langkung sukèng galih
Mas Cêbolang binalang saptangan
pan lajêng pinaringake
Cêbolang matur nuwun
nulya tanganira tinarik
sarwi mèsêm ngandika
dèn marene lungguh
Nurwitri uningèng cipta
nulya mundur saking ngarsaning dipati
sêsamur nèng jarambah

yata ingkang nèng jro gêdhong sami
ki dipati lawan Mas Cêbolang
balèging lèjêm sêmune
Mas Cêbolang kinayuh
kinapithing liniling-liling
rinungrum sinambrama
lir bramara ngruruh
angrêngih maduning sêkar
ki dipati kapadhan lungiding galih
katujon lêgawèng tyas

pandam lilin pêt mati ginunting
nulya ginulingkên Mas Cêbolang
sumèlèh miring rakite
ki dipati kapungkur
pan karakêt kêkêt nèng wuri
dangu arêrêjêngan
sinjang wus karakut
angikal warastra mapan
santosa mring adon-adon adu manis
tumanduk pan dinadak

kinukuhan mêksa angêngkêngi
diya-diniya dinaya-daya
adrêng dinuwa tanpolèh
sinêrot sru nulya nglud
amrakênêng kêna ginati
Cêbolang anggaronjal
tyasira kumêpyur
pinarwasa winisesa
sasolahe kapidih umatur ririh
dhuh kang sarèh kewala

saya gambira sang adipati
amranani ing sakarsanira
ing rèh rêkasa polahe
tan wiwal dènnya kiwul
pulintiran anguntir-untir
antèr antaranira
ngasorkên dyah ayu
tapis rarasing wanita
winatara Nurwitri kasorirèki
pan kirang baudira

Mas Cêbolang aluwês pan wasis
ing satata tataning pratingkah
ki dipati suka tyase
kapadhan ing sakayun
tan ginopan panuwunnèki
rêrekaning kalangyan
tinêlaskên nutug
têlas surasaning solah
kasrêg sinrêg binotan riwuting gati
gita lunturing prana

byar raina luwaring pulang sih
ki dipati sarira marlupa
Mas Cêbolang lêmpe-lêmpe
sawusira têturuh
ki dipati angarih-arih
pangrèhe angrêrêpa
sarwi ngêlus-êlus
Nurwitri marêk ing ngarsa
èsmu guyu kawula puniki tilik
kang mêntas kajantaka

Mas Cêbolang ngêblongkên Nurwitri
sarwi mèsêm muwus angujiwat
aran wong wus padha dene
ki dipati gumuyu
nyiwêl lathi pipi sarya ngling
karone aracuta
bêbêda kang bagus
nulya pinaring busana
bêbêd ikêt sabuk kalawan kulambi
kêris pêndhok suwasa

gya busana kalihira sami
pan kinêmbar-kêmbar prabotira
sarigak padha baguse
ki dipati andulu
mring ronggèng ro sangsaya asih
siyang dalu karênan
jêjambon anutug
ginilirakên trakadhang
kinarsakkên ronggèng ro sarêng saratri
supe mring para garwa

manggung sêlir nora dèn praduli
mung Nurwitri lawan Mas Cêbolang
alèngkèt lir gulalèdèng
siyang dalu kadyèku
Mas Cêbolang iriban liring
mring pra sêlir biyadan
sêsinglon pulang yun
lamun Nurwitri kinarsan
Mas Cêbolang nilib marang para èstri
gerang-gèrêng kewala

pan sadaya pawongan myang sêlir
sami kedanan mring Mas Cêbolang
abagus gampang uwange
marmanya sami tutut
Cêbolang yèn adus mring jawi
èstri gêbèl ambegal
mamrih pinulang yun
linadèn anèng padusan
yèn wus tutug lumêbu angampir-ampir
rikatan bari liwat

dadya panjang kidunging pawèstri
sandhung jêkluk angop kulakêpan
Mas Cêbolang kang dèn ame
samya yon brôngta wuyung
beda lawan Nurwitri tani
gêlême yèn jiniyad
sêtun loro têlu
tan ngêprah lir Mas Cêbolang
sabab Ki Mas Cêbolang pan duwe aji
ya pangontong-ontongan

bisa duga sakarêping èstri
angkang cicik lawan ingkang drêmba
miwah landhung lan cêkake
cinilikan kang ciyut
ingkang ômba dipun agêngi
kang anggayêr doyanan
tri dalu tinutug
lan wêruh ênggoning rasa
wus jinajah raja narining pawèstri
traping asmaragama

milanipun pawèstri agampil
kang durung kêna kedanan rupa
ingkang wus kêna angatèl
tan na dharatan ketung
katon bae raina wêngi
kadya wong kêsurupan
joto lênguk-lênguk
lêkas obah anjêranthal
minthal-minthul akêkinthil kang kaèsthi
kenthole Mas Cêbolang

abdinira èstri ki dipati
kathah ingkang wus dinalajahan
kari kang wus kêmpong bae
sêtun loro têtêlu
ingkang nora dipun grèwèli
tuwin jawi anjêprah
kaprah rêbut payu
angupaya pinilala
Mas Cêbolang abalaba amragadi
êbèr wanikelangan

arta busana myang ali-ali
paringanira ki adipatya
pinaring sapanuwune
liyan ganjaranipun
Mas Cêbolang tan nêdya sugih
mung ambandhani bedhang
dadya ngundhung-undhung
pan aubut sêsinglonan
kadi toya talang têlas tanpa kari
amung têlês kewala

Mas Cêbolang kalawan Nurwitri
ingkang lagya kanggêp kinasihan
kinungkung nèng jêro bae
bisa mundur yèn adus
pan sinambi bedhangan nilib
nanging datan koningan
tingkahing angsinglu
mung kang lumrah saliringan
tan ngapaa Mas Cêbolang jatinèki
ngayuti angayangan

salaminira ronggèng kêkalih
winotan sih pan wus pêndhak dina
ki adipati linglunge
kawuron ronggèng kakung
kang kawêngku ing siyang ratri
wus supe langêning dyah
para garwanipun
tuwin pra prameyanira
pratelane dasih tan karsa nampèni
pilaur ronggèng lanang

pan kalendhon kodhêng nandhang brangti
tita antara katarèng tingkah
kaana kaucap ngakèh
ronggèng ro kang jinambu
bêbukane ananggap singir
susah pra sêlirira
datan pinilaur
mung ronggèng lanang kinarsan
sakathahe para langip ebat sami
ambelani bêndara

miwah Mas Cêbolang dènnya nilib
wus kawêntar pambalunthahira
somahan rôndha sêdene
lanjar prawan kinrêmus
satingkahe anglêlanangi
sakèh kang duwe sanak
bojo myangsadulur
samya panas atinira
maksih ajrih nanging tansah ngincim-incim
dadya ngênêp kewala

wus mangkana nahan ki dipati
kang lagya nèng gêdhong têtêlonan
tan kêna bênggang kalihe
sêsiwo siyang dalu
datan suda sangsaya asih
athêmèl kadya gula
karakêt lir ancur
kanthil-kanthil kêkintêlan
Mas Cêbolang Nurwitri ki adipati
nèng gêdhong gêgendhongan

nuju samana kalaning ratri
ki dipati lawan Mas Cêbolang
tan taha-tinaha dene
saking sih wus kacampur
woring karsa karasikaning
kulina kinalilan
tanpa krama matur
koko-kinoko kewala
ki dipati mèsêm angling bisik-bisik
marang Ki Mas Cêbolang

sun têtanya marang ing sirèki
sayêktine êndi kang mirasa
mungguh wong jêjambon kuwe
apa ta ingkang jambu
kang kapenak bungahing ati
nikmate kang mirasa
apa kang jinambu
kang êndi bedaning rasa
Mas Cêbolang gumuyu nauri ngikik
pan sarwi acêcêpan

sayêktosipun inggih kiyai
mênggah punika bedaning rasa
akathah sangêt kaote
mirasa kang jinambu
kumêsare amaratani
tan ana pindhanira
raosing tyas nganyut
amlêng cumlêng kalênyêran
ngunyêr-unyêr mrêkinting pating garingging
anggong dèn anggang-anggang

ki dipati kapengin miyarsi
gya ngandika marang Mas Cêbolang
sarwi galigik guyune
apa iya kadyèku
yèn mangkono tuturirèki
lah payo coba-coba
ki mas gya angayuh
ing jôngga sang adipatya
ginulingkên Mas Cêbolang pan angungkih
padoning wastranira

sinambrama ing srênggara manis
ki dipati winarga wiluta
sakala supe driyane
lir dyah raosing kalbu
duk rinungrum ingarih-arih
wastra kirih wus singsal
warastra tumanduk
sêmèntêg sêntuging wuntat
Mas Cêbolang tan sarônta matêk aji
pangontong-ontong mangkas

lugu agêng akêngkêng tur titih
wus anjathok ing cithak dinadak
andêdêl sru pamadale
ki dipati anjêpluk
pat-pêt panonira alangking
tyasira tarataban
konangira mawut
tanpolèh panyêngkahira
pan sinêrot pantog ki dipati jêlih
lah uwis aja-aja

wurungêna bae adhuh uwis
ki dipati barêbês waspanya
andêrwili sêsambate
kabotan ing panyatu
sanyatane dèrèng nglampahi
lagyèki kadrawasan
winasesa sêngkut
apan sarwi rinarêpa
ginunturan srênggara pangarih-arih
rada rapih tyasira

ana dhangane tyasira kêdhik
tan bêtah rêkasaning sarira
tansah ngêsah pamuwuse
sudanên pangêludmu
lêlêgête anyênyamari
dhuh wêlas samar ingwang
tan kawawa ingsun
Cêbolang angrês tyasira
pan ginêlak pangulahira ing rêsmi
supaya ge luwara

rongèh panrêgira byat ningali
ki dipati ngadhuh ngêsah-êsah
sambat dudu sabaene
sang dipati kapoyuh
anyêngkêrung sangsaya sakit
anggadêdêr kêjotan
gatining prana wus
warastra lon linuwaran
pan jumêbrol anjumbul jêjambu mijil
kêbês rêmbês ludira

anêlêsi ingkang kasur sari
sariranira ki adipatya
ngalumpruk marlupa cape
riwenira akumyus
tulang kêju tan bisa osik
Mas Cêbolang sungkawa
myat bêndaranipun
gya tinuruh sinotyanan
ngêmu waspa dènira luwaran enjing
gêgêtun Mas Cêbolang

nulya Nurwitri marêk mangarsi
dahat wêlas mring sang adipatya
nudingi ciptèng kemase
Cêbolang ngawe wuk-wuk
netya pucêt angungun sami
apan sadina pisan
tan bisa alungguh
ki dipati dènnya gêrah
Mas Cêbolang anuduh marang Nurwitri
ngambil ron apa-apa

ingkang kinèn tan adangu prapti
ron pa-apa pupuse minantran
pan lajêng winênyêd bae
nulya jêjambunipun
pan pinêtêlakên aririh
pulih wêwironira
gyaning gôndamaru
wus adhangan kêrahira
nanging taksih wontên lècèke sakêdhik
myang rapuhing sarira

pan wus sagêd lênggah sang dipati
gya nimbali garwa sêlirira
praptèng ngarsa sadayane
samya busana luhung
wus dinuga gêrahirèki
lamun gêrah garowah
tan lidok ujarku
sang dipati ris ngandika
marang para sêlir mundhut dhahar aglis
anulya cinaosan

wusnya dhahar linorodkên sami
ronggèng ro wus pinaring lorodan
anutug nadhah kalihe
gya cinarikan sampun
ki dipati ngandika aris
mring garwa sêlirira
manirarsa kondur
tatanên panggonan ingwang
gêdhong kulon rêsikana kang barêsih
sakèhe garwaningwang

aywa na kang lunga-lunga sami
padha ngadhêpa bae lan ingwang
aja irèn sakabèhe
kang liningan umatur
para garwa sandika sami
ya ta malih ngandika
mring ronggèng ro wau
hèh Nurwitri myang Cêbolang
ing samêngko muliha mêtu kariyin
iya mring pakauman

ywa lunga nèng wismane Jamali
lamun ana iya karsaningwang
sira aja suwe-suwe
dene paringanamu
kabèh padha gawanên mulih
tur sêmbah kang liningan
kalihnya tur nuwun
sang dipati wusnya nabda
nulya kondur ginarêbêg para sêlir
mring dalêm agêng ngarsa

Mas Cêbolang kalawan Nurwitri
sarêng mêdal marang pakauman
kang ambêkta dandanane
para pawonganipun
ki dipati anggawa sami
tan dangu praptanira
wismaning pangulu
Ki Jamali uluk salam
wusnya sêsalaman nulya ngacarani
marang Ki Mas Cêbolang

sami kalujêngan dene lami
inggih wilujêng ing saurira
Ki Jamali pandongane
ki pangulu amuwus
anak êmas lamun marêngi
mungguh rijêki Allah
karanallahipun
kula amujur sidêkah
sakadare pun anak ingkang maringi
arta kalawan sinjang

saparinge pan kula angêmis
saking sakêdhik windra tan ana
sabab kula dongakake
Mas Cêbolang lon muwus
inggih mangke kula ngaturi
apan lajêng sinungan
sinjang artanipun
wiyar ciyut lawan dhêsthar
arta gangsal reyal Jamali nampèni
maca alkamdulillah

nulya kang èstri Nyai Jamali
ingkang anèm mèsêm-mèsêm mara
kula pundi ujurane
arta lan sinjangipun
gya sinungan arta tri ringgit
lan sinjang nulya ki mas
pamit mundur mantuk
wus jênak nèng pondhokira
Mas Cêbolang tan suda brancahirèki
sayombèr angêlantrah

anèng jawi wus sadasa ari
Mas Cêbolang pan ora kêpalang
pulangyun lan bedhangane
ana pawèstri manggung
nama Jaemanis mantêsi
pêthêl mring pondhokira
èjlèg siyang dalu
sabên-sabên tinimbalan
pan kêpanggih anèng pondhokanirèki
Cêbolang pakauman

pan dinukan kongsi dèn gêbugi
suprandene tan kapok amêksa
maksih ambalêbêd bae
iriban siyang dalu
Jaemanis mêmanas ati
malah kagunganira
kathah icalipun
arta busana jro samya
Jaemanis punika kang anyolongi
sinungkên Mas Cêbolang

yèn majate Mas Cêbolang sugih
arta busana mintir praptanya
sing pawèstri bedhangane
akèh pawèwèhipun
warna-warna myang burat wangi
ingkang dadya jaruman
Jamal rabinipun
awit kang wau tariman
Nyai Jamal kang anèm waune ringgit
sinêlir ki dipatya

linorodkên lawan Ki Jamali
anèng ngriku apan wus patutan
kêkalih nging mati kabèh
marma lir prawan kêncur
arang kang wruh yèn wus sêsiwi
dhasar wus wanuh lawas
lan ki mas puniku
nanging kang lanang tan wikan
mung rabine kang tuwa Nyai Jamali
wêwadul mring kang lanang

Ki Jamali maksih nêngah minggir
winadulan bojone kang tuwa
anggung tinampèn wadule
sabab yèn giliripun
mring kang anèm rênês kapati
rinampad sabên dina
olèh kang jinaluk
sakarêpe linadenan
liwêt pitik lombok kêncêng lawan pêtis
dhèndhèng gorèng gêpukan

yèn panganan srabi wangi lêgi
tan ginopan saliyane ana
kang nèm langkung gumatine
yèn gilir mring kang sêpuh
krêp kapiran asring kalingsir
saanane pinangan
mung warêg wêwadul
tan ginugu wadulira
ing batine Ki Jamali pan wus uning
nging senggolan kewala

nanging tan dadi runtiking ati
tan ngapaa jamak parimana
mung buru rênêse bae
nadyan wêruha tuhu
bisa ngapêt nêpsu ngalingi
ya ta ngalama-lama
Mas Cêbolang wau
datan kêna sinayutan
ganti-ganti sêlire ki adipati
kang prapta mring pondhokan

jarumane pan Nyai Jamali
ngiras jaruman talang turonan
langkung rêmit suprandene
kêburan akèh wêruh
katur marang ki adipati
akèh ngabêni basa
dhasar abdinipun
dipati gêthing sadaya
sang dipati miyarsa kalangkung runtik
pan wus gêmpal sihira

arsa tinukup cinara maling
nulya nimbali pêpatihira
tan dangu prapta ngarsane
lan saprameyanipun
ki dipati ngandika wêngis
mas patih sun miyarsa
pawarta kang saru
yèn Si Cêbolang nyalunthang
angalunyat apa nyata wani-wani
mring para sêlir ingwang

kang katitik mung Si Jaemanis
sabên sun timbali datan ana
kêtêmu anèng pondhoke
pisan pindho ping têlu
yèn mangkono jêmbêr si santri
ngilangkên kabêcikan
kaya asu buntung
bêcik ki dhalang badhutan
nora wurung mêtu edane si baring
tan kêna binêcikan

ki mas patih matur biyantoni
inggih lêrês dêduka paduka
ing jawi gumrah wartane
èstri kathah cininthung
centhang-cènthêng amangarahi
kang dèn iwat ambêkta
sagadhahanipun
busanarta nyênyamikan
milanipun abdi kathah ngincim-incim
samya jrih ing paduka

yèn angsala pangojok kang abdi
angêjura dhatêng pun Cêbolang
abdi dalêm sadayane
samya gêthing andulu
datan wontên rêmên satunggil
mas patih musawarat
ing prameyanipun
sadaya saur kukila
inggih lêrês ki lurah aturirèki
tan wontên ingkang lêpat

myang kônca kula prameya mantri
wontên bojone ingkang kêkênan
tuwin anak sadulure
ing mangke wêruh purun
angrêsahi langên prayayi
prayogi dipun purak
dimèn ajur mumur
tan pantês dèn ingu gêsang
pra prameya samya sagah ting barêkik
nèng ngarsane dipatya

ki dipati ningali pra mantri
samya grêgut solahe gambira
wontên sudane dukane
awêlas jroning kalbu
angandika marang mas patih
kapriye akalira
aja kongsi luput
ing patine Si Cêbolang
aywa kongsi kawruhan wong sanagari
mas patih atur sêmbah

lamun parêng ing karsa dipati
riningkês cara pandung kewala
kinawalan panyidrane
daraponipun samun
ki dipati pan wus marêngi
ya ta malih ngandika
mring mas patih gupuh
lah ta aywa kalayadan
mêngko bêngi tukupên caranên maling
mas patih tur sandika

nulya pinilih kang para mantri
kang digdaya angentasi karya
rolas kang wani ing gêtèh
dhinawuhan pan sampun
ing pratingkah ngangkah wêwadi
dèn kêna aywa sora
caraning asamun
prameya matur sandika
nulya kinèn sadaya luwaran mijil
wus samya asudhiya

lingsir kilèn asar wayahnèki
ya ta ingkang wontên pamondhokan
pasantrèn pakaumane
Mas Cêbolang duk lungguh
lan santrine papat bêbisik
matur yèn angsal warta
nanging warta tuhu
apan wus katur sadaya
sarêng myarsa ki mas angrês ing panggalih
nutuh sariranira

ya ta pikir badhe angoncati
ing rêmbuge santrine sakawan
nênggih wus surup wayahe
ki mas gumingsir gupuh
santri gendhong sangu tan kari
lumêbèng wanawasa
bokbilih binujung
marma lumêbu ing wana
langkung brôngta ing cipta pan badhe mulih
ing rama atur tobat

lan malih matur wus mari
nglakoni tindak balasak
ya ta samana osike
santri matur paran karsa
ing lampah sampun tita
anggung kabegalan bathuk
wus sêdhêng amarènana

punika minôngka peling
andika putrèng oliya
lan malih wus wruh surupe
namane ing batal karam
prandene dèn tarajang
Mas Cêbolang sauripun
lah iya wus bênêr sira

sapisan iki wus mari
yèn malih anglakonana
tobat nasloka yêktine
rumasa yèn antuk dosa
nunjang walêring bapa
kapindho dosèng Hyang Agung
dene sun angrusak sarak

katut panggawening iblis
katuju maksih rinêksa
pan ora sida macèthèt
santri Saloka turira
nadyan dika mantuka
wontên antuk-antukipun
yèn dinangu rama tuwan

bab musawarating ngèlmi
rèhning kesah sampun lama
sampun katon têmên mangke
lunga nut pikir balasak
yêkti wuwuh dinukan
mring ramanta sang awiku
ki mas ari saurira

abênêr turira ugi
lah ta paran karsanira
ingsun darma nurut bae
Ki Saloka aturira
lamun parêng ing karsa
apan ing gunung Sêmèru
kawarti wontên wong tapa

langkung dènnya mati ragi
kinasihan ing Hyang Suksma
bantas ngiwa panêngêne
aran Buyut Danadarma
nanging wus ngraga suksma
yèn kang sinung rahmat tuhu
sang pandhita yêkti ana

yèn kang tan sinung rahmati
anênggih suwung kewala
puniku ing pawartine
Katipala nambung sabda
lêrês ingkang pawarta
duk ing nguni kula tumut
marang swargine pun bapa

wong nênêm ingkang lumaris
apati gêni sadaya
pitung dina ing lamine
prandene suwung kewala
ulihe palarasan
malah wontên kang atutur
ngalih mring guwa Sigala

Ki Cêbolang mèsêm angling
jajal payo pinaranan
sun tandhane awak ingong
yèn ingapura dening Hyang
sayêkti lamun ana
yèn tan ingapura ingsun
pêsthine iku tan ana

kalamun mangkono mami
sayêkti angur matia
lêbura nèng rêdi kono
lah kowe bae muliha
matura kangjêng rama
mung suwuna apurèku
ya sakèhe dosaningwang

mring Hyang Suksma lawan malih
iya Jêng Nabi Mustapa
ya ta wus lajênglampahe
marang gunung Mèrudipa
samana byar raina
samya mêdal ing wana gung
nurut wana tarataban

ngambah jurang iring-iring
pêpèrèng parung aparang
tumurun ing jurang sigrong
tan ana durgama ketang
langkung tobat ing Suksma
anangis ing dalêm kalbu
dèn pêpati raganira

ing marga datan winarni
samana pan sampun prapta
ing Mèrudipa sukune
anênggih ingkang lèr wetan
pan wontên guwanira
yèn kang tan antuk pitulung
guwa punika tan ana

ya ta nèng ngandhap kêsambi
samana Ki Mas Cêbolang
kalawan papat rowange
tumingal guwa tan ana
langkung susahing driya
Cêbolang maras ing kalbu
rumasa yèn tan katrima

angling mring santrinirèki
wis kabèh padha muliha
matura ing rama mangko
pan wus dadya ujar ingwang
yèn ingsun tan panggiha
kalawan ingkang pilungguh
wak ingsun angur matia

anèng madyaning wanadri
santri papat aturira
lêbura ulun andhèrèk
praptaa ing pêjah gêsang
ywa pisah lan paduka
mêndah silih dukanipun
ramanta dhatêng kawula

Mas Cêbolang angling malih
yèn mêngkono karêpira
sun tarima sira kabèh
payo padha rewangana
nênêdha mring Hyang Suksma
supaya têmua ingsun
iya lawan sang atapa

samana kasaput ratri
lajêng sami salat kajat
anèng ngisoring pêpèrèng
kèh swara tan piniyarsa
mung andulu satunggal
kang karya sagara gunung
kang tan samar mring kawula

samana pan pitung bêngi
gènira apêjah brama
nèng ngisoring guwa kono
gènira mrih kinanthia
dhumatêng sang pandhita
ya ta duk samana wau
Mas Cêbolang sinung rahmat

mung badane bae sinung
uninga mring sang palinggih
santri papat tan uninga
ya ta sang tapa duk linggih
pitêkur jawining guwa
tan samar marang kang prapti

yèn sutaning mitranipun
sigra ingawe mring ngarsi
Mas Cêbolang gupuh mara
praptane sigra nungkêmi
ing padane sang pandhita
sang tapa angrangkul aris

sarwi angandika arum
owêl têmên sira iki
dhasar anaking pandhita
kapindho warnamu sigit
têka polahmu balasak
apa wus tobat sirèki

dene katêmu lan ingsun
tur sêmbah kang sinung angling
matur inggih sèwu tobat
yèn anglampahana malih
nênggih panggawe kang salah
ngamungna kang wus kawuri

gumujêng sang tapa wau
sarwi angandika malih
owêl têmên ngèlmunira
wulange ramanirèki
dadak siranggo slewengan
mêngko ingsun awêwarti

yèn sira durung sumurup
ramanira lawan mami
aprasasat tunggal wêlat
duk anom lan ingsun iki
guru Sèh Kadir Jalena
Ki Agêng kang dhingin-dhingin

anèng Karang têlung taun
pondhoke tunggal lan mami
pisah-pisah barêng tuwa
wus tega pracaya sami
gon tinitah anèng dunya
nadyan ta kapanggih lami

ramanira lawan ingsun
sasat tan pisah saari
saking wus tunggil ing rasa
nanging manira wus dugi
kang pinaringakên ing sira
paraboting salat dakim

arsa ginayuhkên dhuwur
sun duga ramanirèki
durung pracaya ing sira
kang sinung ujar wotsari
matur môngsa borong tuwan
kados sampun ngudanèni

ya ta papat santrinipun
samya gêgêtun tan sipi
myarsa lurahe katrima
sinung uninga sang rêsi
katara bikut sêmbahnya
mokal yèn nêmbah ing sêpi

ya ta sang pandhita sampun
nyipta dhaharan mawarni
sinuguhakên kang prapta
aglar nèng ngarsanirèki
sêkul ulam dhêdhaharan
Mas Cêbolang jêngêr uning

tumon sêktine sang wiku
kalangkung dènira ajrih
sang tapa alon lingira
payo mas dhahara nuli
iyèku riayanira
wong mêntas apatigêni

kang sinung ling matur nuwun
ya ta wus anadhah nuli
langkung saking kanikmatan
sang tapa pan angecani
tumut adhahar wowohan
dangu dènira abukti

sawusira dhahar matur
Mas Cêbolang mring sang yogi
punika rencang kawula
paran karsa tuwan inggih
punapa inggih kenginga
lawan paduka pêpanggih

sang tapa aris sumaur
kulup iku nora kêni
lah iyasanadyan sira
mung sun wangêni sawêngi
byar esuk nuli muliha
marang Sokayana ardi

ramanira sakalangkung
onêng marang sira kaki
lan manèh yèn ramanira
dhayohan putra wus lami
roro kang siji wanodya
iyèku putra ing Giri

sarusake Giri iku
binêdhah mring Pangran Pêkik
garwa putranya sadaya
binoyong marang Matawis
ana putra sing ampeyan
têtêlu tunggal sabibi

Jayèngrêsmi ingkang sêpuh
mangulon parane ngungsi
Jayèngsari arinira
arine manèh pawèstri
yaiku kang sami prapta
wismaning ramanirèki

wus lawas dènnya nèng ngriku
iya sapungkurirèki
Mas Cêbolang duk miyarsa
pangandikane sang yogi
kumêpyur ana karasa
ing tyas kang tamu pawèstri

anêmbah alon turipun
yèn parêng karsa sang yogi
rencang kawula punika
pan badhe kula wartèni
amba pan ing benjang enjang
anggèn paduka nglilani

sang tapa ngandika arum
iya tuturana sami
lan maninge paringana
sêga lorodanirèki
kang liningan sigra mentar
bêkta lorodan mawarni

pinaringkên rencangipun
sêkul ulam amêpêki
sukèng driya kang sinungan
santri papat sarêng bukti
wusnya nadhah winartanan
sadaya suka tan sipi

Mas Cêbolang sigra wangsul
prapta ngarsane sang yogi
tan winarna solahira
samana kasaput ratri
sang tapa wus manjing guwa
Mas Cêbolang pan ingirid

praptèng jro guwa sampun
sang tapa lênggah ing sela pingul
sang minta sih umarêk ngarsanirèki
sang tapa mêdharkên kawruh
mring putra sang prawira nom

dene wong urip iku
ingkang sayêkti pasthi yèn sinung
kanugrahan dening Sang Hyang Maha Singgih
ingaran badan cahya nur
wiwitan wêkasan kono

pasthi langgêng puniku
ananing Hyang dene ta sirèku
wahya mulya kang kajisim ananèki
puniku pan arsa wêruh
kang sinung ling matur alon

rumiyin amba ngrungu
nênggih ingkang wirayat puniku
pan paesan wahya jati kang sayêkti
jatmika kadulu rêmbug
punapa inggih sayêktos

sang tapa ris sumaur
dene kang aran paesan iku
sayêktine iya jasat roh ilapi
paesan jatmika iku
lêmbut tan bisa maring gon

dene ta wijilipun
wahya jatmika jasat puniku
ing têgêse kabèh iku roh ilapi
tan paesan têgêsipun
ywa salang-surup ing kawroh

ana malih winuwus
apaesan tantuk ing dhiriku
lawan jasat iya tan mantuk ing dhiri
iya êndi rupanipun
paesan kang ngilo jatos

lawan wayangan iku
êndi silih iya purbanipun
Mas Cêbolang umatur saha wotsari
kasinggihan sang pukulun
kawula nuwun jinatos

sang tapa mèsêm muwus
Allah iya ing sasmitanipun
apan kadi wulan ingaranirèki
paesan ingkang cahyèku
jatmika lêmbut tan awor

êndi ta rupanipun
cahya jatmika ananing wujud
lunga ingkang paesan paran puniki
kundhak-kundhak sasmitèku
ana kang ngilo ing kono

kadi paesan sèwu
wêwadhahe paesan di luhung
datan ana rupanta anane nênggih
gêdhah isi hèrnawèku
yèku prênahe Hyang Manon

pae si wulan iku
sami rupa sasi gêdhah sèwu
kasênênan dènira gêbyaring sasi
sasi tunggil warnanipun
êndi sasine kang yêktos

kang sinung ujar matur
inggih tuwan jarwakna pukulun
sang tapa ngling dene sasmitaning sasi
kang nèng jro paesan iku
aisi madu kinaot

dene kang wahya iku
apan wêwayangan yêktinipun
apan dudu kaananira Hyang Widhi
lamun sira arsa wêruh
angiloa damar kono

lir jasat sumbunipun
iya iku môngka jisimipun
iya êndi rupane jasat puniki
kawruhana urubipun
lan surupe arsa wêroh

ing uripe puniku
duk durung prapta di uripipun
lawan êndi rupane damar puniki
yèn mati ênggon sumurup
labêting gêni kang rawoh

sasmitane nyawèku
nênggih lawan jisimira iku
iya êndi rupane nyawa lan jisim
api êndi labêtipun
kang sinung ling matur alon

têgêse Islamipun
sampurnane pundi ingkang tinut
sang pandhita aris dènira nauri
rupane rêke puniku
kalbuning mukmin kinaot

mukmin ingkang linuhung
ingkang tan pêgat nêmbah Hyang Agung
dene padhanging tyas kang arsa patitis
kang bisa matèkkên iku
ing badan anggung winasoh

pasthi kalamun sinung
padhanging tyas ya marang Hyang Agung
kang liningan umatur saha ngabêkti
kawula malih umatur
têgêse salat kinaot

mênggahing tartipipun
adêge utawi yèn alungguh
sang tapa ngling kang rukuk pan asal angin
dene iya uripipun
asal bumi kang alunggoh

dene takbir puniku
makripate kang sampurna iku
olèh banyu dene kang sarengat singgih
kasuciane puniku
tan owah gingsir ing ênggon

lan tan woworan iku
dènira non marang ing Hyang Agung
ing lungguhe kakekat têgêse nênggih
yun angrawit ing pandulu
lan tan owahing wiraos

kang sinung ling matur nêmbah
paran ingkang asal angin
lawan kang asal pratala
sang pandhita anauri
adêg uripirèki
sabda Allah tahyadipun
pan iya iku Allah
sabdèku rukuke nênggih
sujud Allah urip nêlahi buwana

pan lungguhe ingkang sabda
sêmbahyange iku singgih
tan pêgat ing takbirira
rukuk sadat sarengati
kang tarekat puniki
sêmbahyang rêke pamuwus
asal angin punika
kalawan toya sajati
ayun awas babo ing paningalira

dene sipat têgêsira
arêp karêp kang puniki
marang panggawe utama
karêp maring rasa jati
rasa kang ngidhêp maring
Mukhamad tuwin Hyang Agung
asale bumi ika
lungguhe kakekat singgih
asal angin pan ora kêna ingisab

asal bumi saking hawa
banyu saking aksarèki
alip kang môngka wêkasan
kang liningan matur aris
tuwan lajêngna malih
pan mèh padhang manah ulun
gumujêng sang pandhita
sarwi awacana aris
karêp lawan cahya pan ing têgêsira

madi têgêse Mukhamad
kahnaning napsu puniki
kang asal angin punika
dadi badan iku yêkti
dhadha dadining warih
êdad saking bumi iku
ampêru saking brama
banyu apan dadi ati
banyu luhung seje ingkang dadi dhadha

angin apan dadi swara
bumi luhung dadi budi
êndi kang katur Pangeran
iya ingkang anèng ngarsi
dèn waspada sirèki
bumi kang katur rumuhun
paran ing aturira
nur cahya ingkang sayêkti
asal banyu nênggih sujude punika

nora katur ing Pangeran
nurmani yun kang nampani
asal bumi saking rasa
ya rahman iku sayêkti
dene kang ngrungu nênggih
de pangucap jroning kalbu
iyèku kabulullah
lir cahya warnanirèki
jro sagara uripe pan kadi rêtna

lungguh pucuking kang grana
kang rukuk pan asal warih
dèn adhêpkên mring sirullah
cahyane lir lintang ngalih
wêruh jasat pribadi
parêke maring Hyang Agung
nora sakuthu iya
lan Pangeran rasa tunggil
ing artine wus nora ana Pangeran

apuji-pinuji dhawak
angèl kang ujar puniki
yèn kang tan sinung nugraha
saratana mati ragi
karêmêning Hyang luwih
manungsa kang tabri namun
kang anggung mati raga
kang rumasa gènnya urip
ora pisan ngaku uripe priyôngga

ngrasaa yèn badhe pêjah
anèng dunya iki kapir
sumungkêm Ki Mas Cêbolang
ing padanira sang tapi
matur kang mugi-mugi
angsala barkah pukulun
sagêda nglampahana
ing wêwulang sang ayogi
pan sinigêg samana wus byar raina

sadalu dènnya mêmulang
ing ngilmu ingkang ginaib
kang winulang tyasnya padhang
samana tinundhung mulih
sarta winêling-wêling
tur sêmbah ki mas dyan mundur
mêdal saking jro guwa
wus panggih lan rencang sami
pan winartan sarèh kala nèng jro guwa

rencang papat samya bingah
narka yèn ki mas ing mangkin
karêm marang kautaman
ya ta lajêngmangkat sami
darung lampahirèki
gènira badhe tumanduk
daya-daya wikana
nênggih dhatêng ing têtami
kunêng ingkang nèng marga gantya winarna

kang nèng gunung Sokayana
Jayèngsari pan wus lami
anèng ardi Sokayana
lan ari Kèn Rancangkapti
angir putri gèn yogi
sang tapa pangrêngkuhipun
pan wus têlas sadaya
ngilmu ingkang gaib-gaib
kang ginêdhong kinandhut wutah sadaya

dhasar manahe rahadyan
pasang graitane lantip
marma sang tapa sangsaya
trêsna trusing lair batin
dene ngasmarèng ngilmi
mèh supe puta kang nglangut
nanging sang apandhita
tan samar putra mèh prapti
lawan sarta antuk nugrahaning Suksma

samana sang tapa lagi
pinarak ana ing langgar
bakda ngasar ing wayahe
pan amulang ngilmu rasa
marang wau kang prapta
lan mulang rakiting laku
kang bisa mati jro gêsang

gêsang sajroning kapatin
salamine mung punika
kang dèrèng winulangake
santrine ngadhêp nèng ngandhap
nênêm ingkang sadasa
nèng têgal adhangir kimpul
otèk jagung lan katela

timun kênthang lan karai
nahan wau kang lumampah
kadi dulur lan santrine
datan kawarna ing marga
samana sampun prapta
ngandhap Sokayana gunung
ya ta langkung patêgalan

kagyat kabèh wong kang dhangir
tumingal mring Mas Cêbolang
sigra sami mara age
praptane sami karuna
angling kula tan nyana
yèn andika ingkang rawuh
dene lami têmên nyawa

kesah andika mring pundi
kônca-kônca pan anêdya
ngupaya ing sarirane
rama andika tan suka
makatên kang timbalan
wus aja kudu koruruh
besuk pan eling priyôngga

balèni panggawe bêcik
buwang panggawe kang ala
yèn sanyata anak ingong
aywa susah koupaya
besuk mulih priyôngga
tur anggawa ngèlmu luhur
punika kang pangandika

rama andika ing nguni
marmane kônca manira
sami akèndêl kemawon
gumujêng Ki Mas Cêbolang
sarwi aris wacana
dene daya-dèyènipun
olèha ngèlmu sampurna

lawan sun atakon warti
kangjêng rama kadhatêngan
roro sawiji bature
ing pawarti wus alawas
ing kene kadhatêngan
ingkang tinanyan umatur
saèstu wontên wong prapta

saungkur andika nênggih
mung kaot sapuluh dina
tamu punika wartine
bêkta sadhèrèk wanodya
warninipun yu endah
rama paduka sang wiku
kalangkung dènira trêsna

dhatêng wau ingkang prapti
kinêmpit dalu raina
lir putra gèn yoga dhewe
miwah ta ibu paduka
sami makatên uga
tan môntra-môntra puniku
lamun putra pêpanggihan

nanging ta wartine inggih
punika pan palajêngan
putra ing Giri kadhaton
duk bêdhahe Sokaraja
garwa putra parêkan
binoyong maring Matarum
puniku gènipun kesah

têgêse puniku ngungsi
anamur amêndhêm kula
marma ramanta yêktine
kalangkung dènira wêlas
dhatêng kang wau prapta
kados tan samar puniku
ramanta sang apandhita

maring puniku kang prapti
Mas Cêbolang aris mojar
wis ayo matura age
iya marang kangjêng rama
kalamun ingsun prapta
pan wus tobat kapok ingsun
narajang walêring bapa

aturêna kabèh sami
sagunging supataningwang
agupuh ingkang kinèngkèn
minggah marang ing aldaka
ya ta sapraptanira
ing ngarsanira sang wiku
sang pandhita wus uninga

sinamur atakon aris
dene gati lakunira
lah baya ana gawene
Ragatruna atur sêmbah
amba atur uninga
yèn putra paduka rawuh
kèndêl anèng patêgalan

amba kinèn tur upaksi
inggih dhumatêng paduka
pan akathah prasêtyane
katura dhatêng paduka
ya ta katur sadaya
saliring pitungkasipun
sang tapa gumujêng suka

ngandika sukur yèn mari
panggaweyane kang salah
eling lamun putraningong
Jayèngsari matur nêmbah
punapa ta punika
kang tuwan raosi dalu
putra paduka kang kesah

sang pandhita anauri
iya kulup arinira
kang sun catur salawase
nanging sun duga ing mangkya
wus eling têtêmênan
kadangira watarèngsun
èngêt tobat ing Pangeran

Jayèngsari matur aris
kados lêrês sabda tuwan
inggih kadospundi malèh
kalamun botên mantuna
punapa tan rumasa
lamun putranta pukulun
gumujêng sang apandhita

ngandikèng Ragatruna ris
enggal nuli timbalana
Ragatruna wangsul age
praptaning ngandhap wus panggya
lawan Ki Mas Cêbolang
Ragatruna alon matur
paduka anggèr ngandikan

ing rama tuwan dèn gipih
pan sampun katur sadaya
sawêling andika rêke
prasêtya katur sadaya
dhatêng rama paduka
sarêng myarsa atur ulun
ramanta kalangkung suka

kula kinènèn wangsul gipih
animbali jêngandika
ya ta Mas Cêbolang age
minggah umarêk ing rama
sarêng wau katingal
kang rama angawe gupuh
kang putra lumampah enggal

sapraptaning ngarsa nuli
anungkêmi padèng rama
kang rama nêcêp êmbune
pan sarwi anênggak waspa
Mas Cêbolang karuna
akathah prasêtyanipun
katur dhatêng ingkang rama

ya ta Radèn Jayèngsari
tumungkul anênggak waspa
pan karaos sarirane
akathah ingkang karasa
kèngêtan kadangira
tan karuwan paranipun
nêbut sadalêming driya

sang pandhita ngandika ris
mring putra Ki Mas Cêbolang
lah kulup payodèn age
ngabêktia kakangira
lah babo iku nyawa
pan ya sadulurmu sêpuh
sun tunggilkên roh lan sira

