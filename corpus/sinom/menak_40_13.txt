datan kêna tinanggulang
ngandika Raja Ungkadi
paran ingsun suminggaha
agawe nisthaning bumi
uwus kocap prajurit
milane pinundhut mantu
ing Sri Bupati Rokam
nêdya ngoncatana jurit
sêdhêng asap mati ngrungkêbi nagara

wau ta kang sampun prapta
Sang Natèng Rum Burudangin
panggih lan Natèng Gumiwang
Prabu Sêmakun lingnya ris
kakang prabu puniki
kumrêsêk ing swaranipun
kadi ratune arsa
nêdya prang mêthuk ing jawi
nanging inggih kapêngkok prapta kawula

mila jroning bata kitha
mila kumrêsêk prajurit
swaraning kuda dipôngga
angling Natèng Burudangin
anggèr inggih suwawi
prajurit kang para ratu
wadya Tuwan Gumiwang
angayapa sampun têbih
lan paduka kula rêbahne korinya

ngêtab turôngga malumpat
Sang Natèng Rum Burudangin
Prabu Sêmakun tut wuntat
lan Radèn Hasim Katamsi
lan kang uwa tan têbih
mila uwa basanipun
manut ibu kewala
mêndhêt ing basa pribadi
sakadange putrambyah basane paman

sigra anabêt gapura
Sang Natèng Rum Burudangin
sumyur mawur ting palêsat
rêbah rata lawan siti
kinosèr batanèki
prajurit jro kitha kagum
gègèr arang kang mangsah
kesisan Raja Ungkadi
amung kantun satriya lan pra dipatya

lajêng têmpuhing ayuda
ubêkan uyêl kang jurit
Sang Prabu Tasangsulngalam
ngosèr palu rantenèki
kadya andaru kèksi
sèwu sarêng tibanipun
Prabu Sêmakun lawan
Rahadèn Hasim Katamsi
samya murid ingajar palu rate mas

Sang Prabu Tasangsulngalam
nyabêt ing Prabu Ungkadi
karangkud turangganira
sinêndhal pinutêr ngering
rapêt lir dèn pijêri
kang palu rante kadya rut
tinarik sampun rêmak
rênyuh Sang Rajèng Ungkadi
ajur lawan dipanggane sampun pêjah

kiwul satriya punggawa
gusis pinalu sirnanting
pamuke Tasangsulngalam
sêmakun Hasim Katamsi
tan adangu wus rêsik
mungsuh lunas kang kapagut
ing wuri kathah prapta
putran Kelan senapati
prapta sarêng Lamdahur lan Kewusnendar

lajêng nalabung ing yuda
pêjahe Raja Ungkadi
anèng pipining gapura
prajurite pra dipati
tapis tan ana kari
satriya santananipun
lajêng putra ing Kelan
sapraptane pôncaniti
putra Kelan kèndêl nèng panguntur satya

Prabu Yujana dinuta
lawan prabu ing Sêrandil
anacah isining pura
wontên putrine Ungkadi
nama Dèwi Kudartin
mring Gulangge putunipun
arinipun satunggal
anama Rêtna Kadirin
ing jro pura parêkanira salêksa

kang baris agêng wus prapta
jêjêl ngêbêki nagari
ing Burtun kadya suwak byak
sêsak wadyanig para ji
ing ngriku rêrêp lami
ki putra lan para ratu
Dèwi Kudartin ika
putrine Raja Ungkadi
pinaringkên maring putra ing Yujana

dene arine punika
kang nama Dèwi Kadirin
kadang Ungkadi taruna
ayu warnane sang putri
pinaringkên wus panggih
lawan Kodrat Samadikun
putri Gulangge panggya
ibune Dèwi Kudartin
panggih lawan Sri Bupati Kewusnendar

ibu panggih lan kang rama
putrane lan putra panggih
Kaharkusmèn lan kang putra
sira Ni Dèwi Kudartin
ibunira kêkasih
Ni Bayansih manis ayu
sami putri ing Rokam
putra kang sêpuh pribadi
panggulunekagarwa Unuk Marjaban

nuli garwane Wuskahar
arine garwa Kasinggi
pelag-pelag suwarnanya
Gulangge putrinirèki
nanging kapara sami
agêng luhur dêdêgipun
dhongoh-dhongoh sadaya
warata sengoh amanis
sêdhêp-sêdhêp tan ana saru satunggal

nèng ngriku mangkana lama
putra Kelan senapati
jangkêp sanga wêlas dina
dènira nata agami
agêng Raja Ungkadi
karatone sami mantu
wusnya radin sadaya
budhal Pangran Kaelani
saha bala mrêpêki prajurit Rokam

ratu têtêlukan anyar
prasamya barêpi baris
sami saos pasanggrahan
wontên ing bukit Kudami
laut saking lèr kèksi
angilèn kang samodra gung
anjog ing Jaminingrat
lère Jaminingrat nênggih
pasabrangan kitha agêng Jamintoran

punika nagri wus Islam
sampun agama Ibrahim
duk alame Nabi Iskak
dènnya agama Ibrahim
tan owah malah mangkin
nanging kiwa têngênipun
tigang praja punika
sami Nuh agamanèki
ingkang datan karèh nagri Jamintoran

mangkana nagari Rokam
sami nut agamanèki
agama langkung raharja
agêng patute prayogi
salèr kilèn jaladri
sakidule kitha gunung
kilèn wetan dharatan
saparan-parane radin
ingkang sami kanggenan praja manusa

sakidule wukir Rokam
watarasamadya sasi
mangilèn sawulan pisan
sami prajaning dhêdhêmit
nadyan manusa sami
mila tekade lêlêmbut
caraning pangalapan
sapangilèn urut wukir
têtimbangan kalawan nagari Rokam

sapangilèn sapangetan
sagung jajahan kang radin
sami karèh maring Rokam
kang lêlakon tigang sasi
prapta ing patang sasi
sanadyan pitung sitèngsu
sami ngidhêp ing Rokam
nadyan tan atur upêkti
pangidhêpe sayêkti dhatêng ing Rokam

saking tan ana kuwawa
nandhang wawrating ajurit
kaprawiraning ayuda
wingwrin ratu kanan kering
lawan ta dêdêgnèki
Gulangge langkung gung luhur
satus sawidak êgas
sêmbada godhèg paruci
ajêjenggot saasta bêbrêngos capang

lir têmbaga sinêpuhan
saliranira sang aji
rema bakung sabopongan
wang malang amupu gangsir
sacêngkang wulu alis
mangkorog angulêr taun
netrane kadi macan
gilap lir mutyara pêksi
wulu asta mangkorog angulêr tambang

wulu simbar munggèng jaja
sumingkal bundhêt angisis
upami yèn asiyunga
ngêblêgi kadya rasêksi
nanging Gulangge Aji
yèn butaa buta bagus
waja urip gumilap
angrangap mêthèl tinarik
yèn gumujêng gumlêgêr anggiri gora

sêmbada prakosanira
môndraguna ing ajurit
sami ambêg aprang wantah
tangkêpe sri narapati
sinêmbah ing para ji
ratu sèwu kawan atus
sami wisma ing Rokam
dadya punggawa para ji
akèh samya anggêlarakên prang kêmat

amung Gulangge tan arsa
ing rèh culika ing jurit
mung balane kèh linilan
yèn adoh lawan sang aji
yèn prang ngarsanirèki
tan kêna alampah dudu
langkung ambêk pasaja
Gulangge tuhu prang yêkti
durung ana bawahangin para nata

miriba dêdêg sang nata
miwah kang undha-usuki
gunge sanadyan jajahan
para ratu atasangin
amung ingkang ngungkuli
Gajimôndalika Uktur
dudu ratu manusa
yèn manungsa kang sairib
amung Ratu Jaminamar Saesalam

ratu kang mukir ing Suksma
ngakên Rabusamawati
sakilèning Jaminambar
watês surup sang hyang rawi
tan wontên ratu malih
ratu ingkang nama agung
sinêmbah para raja
ingkang wontên tunggil wangkit
ratu agung amung nagari ing Rokam

jajahan ing Jaminambar
alêksan ingkang para ji
kabèh ngidhêp Jaminambar
kunêng ta wuwusên malih
putra Kelan wus prapti
lan sawadya para ratu
jajahan nagri Rokam
masanggrahan ing Kudami
papan wiyar radin ngungkurkên bangawan

anêngênakên samodra
angiwakakên kang wukir
angungkurakên kang wana
karasan ingkang wadya lit
datan kirang kang bukti
sarwa murah kèh kadulu
nagari langkung arja
pasir wukir loh jinawi
padesane gung-agung kèh palakirna

sabên desa gung alêksan
isine èwon desa lit
kang kinarya pasanggrahan
punika dhusun Kudami
panggenan sabupati
kang atêngga bandar laut
anama Ki Bujahar
wontên wisma tigang kêthi
kadi kutha kêkojor wisma Bujahar

sami ngungsi ing jro kitha
gusis tan ana wong siji
aja na wong munasika
ing praptane baris iki
ratu wijining suci
Pusêr Bumi tukang alus
panggenane raharja
dèn padha amrih basuki
parentahe Gulangge Narendra Rokam

malah akèh kang asaba
adol pêpanganan laris
wong desa kang ngupa jiwa
gili ing wong sabên ari
putra Kelan ngundhangi
iki wis ngambah praja gung
aja bêg baya miwah
ambêbahak desa siji
prapta gène ratu agung langkung tata

Gulangge durung karuhan
lamun iku angukuhi
marang Sayid Ibnu Ngumar
mangkana sagung para ji
sowan ing radèn mantri
aglar ing têtarub agung
lagya mangun pirêmbag
kang badhe ngaturkên tulis
kinukuhan maksih Sri Tasangsulngalam

dèrèng suka ginêntosan
Natèng Rum ing Burudangin
putra Kelan angandika
mring raka Radèn Ngamdani
kangmas karyaa tulis
bedanên lan mau-mau
ratu agung prakosa
ngawulakakên para ji
canthulane worên lan manising krama

wus akarya srat Radèn Ngamdani
datan antara dadi kang sêrat
katur wus pinaringake
mring sri bupati ing Rum
Burudangin wus dèn tampani
Sang Prabu Johanpirman
kinanthèkkên sampun
nistha lamun satunggila
mring narendra agung karatonirèki
taklim manut ing krama

sigra lèngsèr sang narendra kalih
saking ngarsane putra ing Kelan
amung sami lan kudane
Gulangge wus angrungu
badhe wontên caraka prapti
mijil ing panangkilan
busana kaprabun
munggèng singasana rêtna
aglar munggèng ngayunan ingkang para ji
kadya prabata sêkar

koyup kucêm sagung kang para ji
karoban ing prabaning narendra
suryakêr Prabu Gulangge
pan kadya wanakirun
mèh aniksa umat kang silib
kanan kèri ampilan
kang gada gung-agung
kalih wrat ngrong èwu dhomas
durung ana gêgamane kang para ji
kadya Gulangge Rokam

amakutha mawi gôndhawari
krawisthane mubêng angrong asta
capang-capang palêngkunge
tinurut ing hèr laut
garudhane sotya hèr gêni
agêng sawoh pidhadha
lir baskara murub
anêpung gilapingnetra
durung ana ngatasangin bawahangin
pratingkahing narendra

busanane kaprabon narpati
tuwin kapraboning prang môngsa na
kadya Sang Prabu Gulangge
wau wong tunggu pintu
matur wontên caraka prapti
dutane putra Kelan
kêkalih kang rawuh
Prabu Gulangge ngandika
hèh apatih papagên caraka prapti
ratu gung dadi duta

Patih Bakubaham awotsari
lèngsèr Gulangge mundhut amparan
kêkalih prapta ngarsane
kyana patih wus pangguh
nulya sami ngancaran inggih
paduka tumanduka
ing ngarsa sang prabu
kagyat pinêthuk ing krama
sarèh ngandhap kêju tyas Sri Burudangin
lan Prabu Johanpirman

turanggane bupati nyêkêli
tinuntun munggèng kèri ing ngarsa
anèng pinggir taratage
kèndêle kudanipun
duk tumingal sang prabu kalih
Gulangge anjênggarang
gumlêgêr anguwuh
hèh prabu kalih banjura
dèn aparêk ing kene lungguh lan mami
wau duk amiyarsa

ing swarane Gulangge Narpati
Tasangsulngalam lan Johanpirman
sarta katingal dhapure
kalih bayune racut
Sri Narendra Rum Burudangin
eram pan durung mulat
dhapuraning ratu
samya pucêt netya biyas
mundhuk-mundhuk gumêtêr ajrih ing batin
majêng môngga pinêksa

cinaranan sinorog pribadi
kang amparan ing ngriki sang nata
lingira Parbu Gulangge
nyandhak amparanipun
pan binêkta linggih anêbih
ulap Tasangsulngalam
mring Gulangge dulu
andhêku dènira lênggah
Johanpirman andhêpès wurinirèki
Raja Tasangsulngalam

ragi kêkês sasmitaning batin
kêtarèng netya sigra ngandika
aris Sang Prabu Gulangge
hèh ta sang prabu ing Rum
sampun susah sampun kuwatir
de sira mêntas nglunas
para mantuningsun
têlu tumpês dening sira
Si Wuskahar Si Kasinggi Si Ungkadi
para ratu prakosa

mêngko katêlu sira patèni
nora sêdya ingsun amidosa
ujêr uwite panggawe
kang mawa sira nêpsu
iku saking luputing ngriki
iya Unuk Marjaban
anyidra mantumu
Prabu Sayid Ibnu Ngumar
iya iku wêtune runtikirèki
sun puji sira lanang

lanang kang wus têtêp anèng bumi
Sang Natèng Rum Burudangin sira
wus aran lanang yêktine
matèni ratu têlu
iku padha kalok prajurit
aprang kalawan sira
katri tanpa kiwul
saprajurite tumpêsan
praptanira tan anggawa rowang siji
bisa bêdhah nagara

bênêr Wong Agung Surayèng Bumi
pamundhute kadang marang sira
pan wus bênêr pamêthèke
yèn sira ratu punjul
pratingkahe wus anglabêti
sinêmbah ing sasama
sasamaning ratu
sêmbada dêdêg parusa
ora larang inganggêp sudara pasthi
mring Sang Surayèng Jagat

wau Sang Natèng Rum Burudangin
duk miyarsa pangandikanira
sarèh Sang Prabu Gulangge
cahyane sami muncul
srêming-srêming wus mari putih
gumrêmêt mèh sumringah
abang mari payus
têtêp dènira alênggah
pan linarih brênduwin jênèwêr aglis
wus pulih manahira

Prabu Gulangge ngandika aris
Bakubaham sira angirida
mring sang prabu karo kiye
iya dimèn têtêmu
lan mantune kang siji iki
Tasmitèn Johanpirman
iku besanipun
lakune dadi caraka
mêngko gampang padha katêmu ing wuri
lah iya ngarah apa

sampun kerid lawan kyana patih
maring gène Sayid Ibnu Ngumar
ingkang pinrênah ênggène
made kancana murub
kawan dasa cèthi ngladosi
langkung sinuba-suba
karaton tinamu
mêndhak Patih Bakubaham
nêmbah rama paduka sri narapati
Prabu Tasangsulngalam

arsa panggih lan paduka gusti
lawan besan Tuwan Johanpirman
sang aprabu ing Tasmitèn
tumêdhak sira gupuh
anungkêmi padanirèki
rinangkul mring kang rama
binêkta agupuh
sira Prabu Johanpirman
atur sêmbah ing besan sang raja pêkik
Patih Rokam nèng ngandhap

Natèng Kaos matur angabêkti
mring kang rama pukulun raharja
tyase Sang Prabu Gulangge
tan wontên ratu agung
manahipun kadi wong mukmin
amba sinungga-sungga
tur rinatu-ratu
Prabu Tasangsul ngandika
witning ingsun mantune tri sun patèni
prandene ingapura

tuwan punika prapta angiring
dhatêng putra paduka jêng paman
sampun rêkasa karsane
wontên sêmadosipun
lamun raka paduka prapti
jêng eyang pan kawula
ingaturkên gupuh
dangu tutug apêpanggya
lêga tyase Narendra Rum Burudangin
wus panggih lan putrarja

wangsul marang panangkilan malih
sampun lênggah ngamparan kancana
ngurmati Prabu Gulangge
sêratira pinundhut
lawan akèn wau ngaturi
mring Sayid Ibnu Ngumar
praptane Sang Prabu
Gulangge nyandhak kang asta
Ibnu Ngumar ginawa lênggah anunggil
munggèng ing singasana

sigra buka srat sinuksmèng galih
pèngêt layang ingsun putra Kelan
pêpuji mring Pangerane
Kang Agung Maha Luhur
kaping kalih maring ing Nabi
Ibrahim Waliyolah
têkaa sratipun
mring Prabu Gulangge Rokam
praptaningsun ing kene angirid baris
wit saking mantunira

Si Marjaban Ratu Ngambarkawit
nyidra marang kaponakan ingwang
mêngko ginawa marene
katur marang sirèku
dadi lakuningsun nututi
anèng marga winatang
ing para mantumu
angadhangi lakuningwang
pinatenan mring paman Rum Burudangin
katêlu mantunira

praptaningsun ing prajanirèki
aturêna maring sun dèn enggal
hèh poma Prabu Gulangge
iku pulunan ingsun
kakang êmas Umar Yunani
putra ingkang pangarsa
pan pambarêpipun
kang sêsunu Ibnu Ngumar
lamun sira ngukuhipulunan mami
eling-eling sang nata

pasthi ingsun anêkani jurit
hèh Gulangge anitira kêndhang
ngadêgêna daludage
manjêra umbul-umbul
amêpaka kaprabon jurit
tan wande ingsun rusak
sun dadèkkên awu
nagaranira ing Rokam
lawan sira sun sahkên nyawanirèki
lan ôngga antanira

dudu aran Gulangge Narpati
lamun nora mêtu prang lan ingwang
yèn ajrih sira dèn age
ngaturna panênungkul
pèni-pèni lan anak mami
Ki Sayid Ibnu Ngumar
aturna dèn gupuh
wurung sah mustakanira
titi tamat kala ing dina môngsèki
surate putra Kelan

mèsêm sarwi angandika aris
muka sumilak bêrsih atêrang
tuhu Sang Prabu Gulangge
sinungkên sêratipun
dawêg anggèr dika tingali
layange rama dika
kalangkung pêpucuk
botên angangge pariksa
têtêkone pinadha ing nguni-uni
mungsuhe rama dika

apan kula botên duwe budi
kadi ratu ingkang kathah-kathah
pan wis tuwa Si Gulangge
nadyan duk anomipun
nora owah têtêkon mami
ingkang jamak dèn wawas
sayêkti karungu
wong tuwa cinacah-cucah
botên pantês Jêng Pangeran Kaelani
ladak botên wêweka

dora botên midhangêt awarti
yèn Si Unuk Marjaban palastra
kokum ingsun pasrahake
andika kang anglampus
pundi lamun sarua mami
ngaranana sikara
jêg botên tinêmu
amung ta atur kawula
benjing yèn wus prapta jêng eyangirèki
kula turkên samôngsa

saking kêdah pan arsa udani
karosane jêng eyang paduka
dika dadi dêdalane
ing batin mung puniku
datan wontên pratingkah malih
mangke putra ing Kelan
canthula kalangkung
kadi buwang namaningwang
ing karaton têmbung tan sarèh tan aris
yèn ta tinimbangana

dadi bêbocahan awak mami
yèn ugi ta tan tinimbangana
yêkti andadra karsane
watak wong anom iku
rêmên uga mêtu ing jurit
Sang Prabu Ibnu Ngumar
alon aturipun
inggih tuwan ladènana
kangjêng paman dènnya drêng kêdah ajurit
lawan jêng padukendra

lamun botên paduka turuti
kêdah angayoni ing paduka
yêkti tan lêga manahe
lan punika sang prabu
sami putra ing Pusêr Bumi
kangjêng paman ing Kelan
moncol tiru ibu
gitike sangêt piyambak
kasêmbadan pêkike datanpa tandhing
nyirnakkên langêning rat

wontên paman Prabu Parangakik
lawan paman prabu ing Karsinah
sami awrat gêgitike
pintên-pintên pra ratu
kang binanting madyaning jurit
paman Sultan Jayusman
Amir Rijal Samsu
lawan jêng paman Karsinah
Sultan Anom Ruslan ing Danurusamsi
maksih wrat paman Kelan

mèsêm Gulangge Sri Narapati
yèn makotên angrêmbagi dika
angladènana yudane
mring putra Kelan iku
hèh Natèng Rum ing Burudangin
kundura kula datan
bêktani sul-angsul
aran ta dika kang paman
botên susah Gulangge ngaturi tulis
matura putra dika

sakarsane wong tuwa nuruti
witning lumuh kasêbut ing nistha
dene ta prang lawan lare
lamun praptaa besuk
raka dika Sang Jayèngmurti
pama tinakonana
kapirare tèngsung
ewa makotên sang nata
pan andika kang kula damêl nêksèni
lan Prabu Johpirman

pinisalin narendra kêkalih
pira-pira busana murwendah
nyatus mantri ngatêrake
pamit sang prabu ing Rum
Burudangin miwah Sang Aji
Tasmitèn Johanpirman
lajêng lampahipun
rinêngga lakuning raja
sapraptane pasanggrahan ing Kudami
lajêng mring panangkilan

sampun aglar satriya para ji
munggèng ngarsane ki putra Kelan
sang natèng ing Rum ature
sadaya wuwusipun
Sang Aprabu Gulangge nênggih
atur tan kaliwatan
miwah ambêkipun
raharja anrus lêgawa
ngungun mirsa sagung kang para narpati
watake Natèng Rokam

mila ta tan ingaturkên mangkin
Natèng Kaos Sayid Ibnu Ngumar
inggih ngêntosi praptane
rama tuwan ing besuk
pan sinungga-sungga ing mangkin
botên manggih sungkawa
papa kawlasayun
malah amanggihkamulyan
duk miyarsa Badingujaman netrandik
umadêg kang bramatya

datan kathah kang karaos galih
amung nora ingaturkên nulya
Sang Ibnu Ngumar putrane
punika dukanipun
katon sangêt amajanani
Gulangge Natèng Rokam
mung puniku ketung
gênjot wêntise kang kiwa
walikate kang têngên kasuk anitir
kumutug brajèng muka

pasuryane sumilak awêning
kadya ôndakara ing katiga
tan kalimput widigdane
tinon ing pukul têlu
pancoronge amurwèng bumi
eram kang sami mulat
ing cahya kadyèku
dangu-dangu katrontongan
panganjure tyase kang amawa runtik
kuning ijo dadya bang

praptèng jaja tutul-tutul abrit
kucêm tumungkul kang para nata
ebat mulkat ing cahyane
awarna kaping têlu
dhingin pêthak asirat kuning
dangu wilis katingal
tumeja sumunu
yayah pamêmpênging wulan
nuntên prapta runtike atuntung abrit
lir gêni mulad-mulad

angêkêsi sagung kang ningali
tuhu putra pituruning jagat
anèh dhewe prabawane
miwah ing cahyanipun
ngilangakên langêning bumi
durung ana mangkana
tejane ngênguwung
putra Kelan wruh ing netya
para ratu miyarsa pawartinèki
gunge Gulangge Raja

prakosane punjuling ajurit
dêdêge satus suwidak êgas
tri asta jaja jêmbare
ujunge jaja jujul
gapurane kaprah para ji
alon dènnya ngandika
Sang Ismayasunu
hèh paman Prabu Gumiwang
ing Yujana miwah paman Ngawulangit
paman Narendra Selan

paran sami karsane sayêkti
pun Gulangge makatên punika
ingkang dhingini ature
sira Prabu Sêmakun
anak êmas ingkang ngluwihi
ing para putra Ngarab
nuntên tura wêruh
inggih ing rama paduka
yèn Gulangge makotên aturirèki
gumulung para nata

kadi Prabu Sêmakun turnèki
putra Kelan èstu datan arsa
ingkang makatên rêmbage
karsane kêdah ngrêbut
amisesa amurwèng jurit
punapa kinajrihan
dumèh gung aluhur
dêdêg satus sawidak gas
pan punika sami titahing Hyang Widhi
maksih nak putu Adam

Alamdahur muwus sarwi sêdhih
Kewusnendar ingsun lawan sira
yèn tiwasa nahing anggèr
sira tan wani matur
lawan ingsun ajriha iki
sanadyan maguta prang
yèn prayogèng laku
Gulangge durung prayoga
lagi anjêjaluk wênang yèn inganti
Sêmakun nambung sabda

miwah Raja Urmus anambungi
inggih dene Gulangge punika
sarèh wontên panêdhane
lawan ta malihipun
gung aluhur prakosa luwih
putra dika neneman
kaot balungipun
môngsa si dhèwèk ajriha
jêr wus nêdya pratingkah andon ajurit
mungsuha sapa-sapa

iya nanging atura upêksi
mring kang rama nadyan gêmpurana
aja kuciwa sêmune
yèn tiwas aprangipun
ingkang tuwa môngsa na kari
putra Kelan turira
mring paman Sêmakun
paman paduka punika
duk kawula kapidêrêng arsa jurit
lan Uktur Môndalika

pêpulih mring kangjêng kakang aji
Rustamaji paduka kang mênggak
saking kagêngên mungsuhe
pun Môndalika Uktur
ratu dajal pan dede janmi
mangke Gulangge Rokam
sami gung aluhur
nanging ta janma manusa
mindêng-mindêng apan paduka palangi
pun Gajimôndalika

amêjahi kakang Rustamaji
pun Gulangge ngukuhi wayah ta
ing pundi gène patine
wong aurip puniku
liya kadang kalawan siwi
kaping tri wong atuwa
miwah garwanipun
paman Sêmakun kawula
paman Urmus samangke pan botên kêni
wong tuwa malangana

samya sêdhih yayah wêtu tangis
para raja kang pinaman-paman
tuwin para paman kabèh
sigra wau sang bagus
bala kinèn têngara aglis
nêtêg amukul kêndhang
thothonggrit lan puksur
busêkan bala siyaga
para ratu nimbangi têngara sami
mundur nata barisnya

wus samakta busana kang para nata
sigra wau sang pêkik
miyosi ngayuda
ingiring kang santana
ing Kelan sami prajurit
lan para paman
anggarêbêg tan têbih

gora-goraning têngara kapiyarsa
saking jro kitha nênggih
Gulangge miyarsa
sigra akèn têngara
nimbali ing Raja Sayid
ya Ibnu Ngumar
prapta Gulangge angling

lah punika rama andika têngara
Pangeran Kaelani
kula arsa mêdal
andika jênêngana
lungguha ngamparan rukmi
angawruhana
tingkah manira jurit

sigra atêngara Sang Narendra Rokam
muntab sawadya mijil
saking jroning kitha
wadya kadi hèr nawa
prajurit para narpati
kêthèn ayutan
rêbat paraning baris

sampun tata barise mungsuh lan rowang
Raja Gulangge prapti
lawan Ibnu Ngumar
sampun munggèng amparan
sawang-sinawang kang baris
sami asrinya
sami gunge wadyèki

sigra têdhak Gulangge nitih andaka
kulawu pancal putih
agêng sadipôngga
binusanan sarwendah
kadya baskara duk mijil
saking hèr nawa
ebat kang aningali

mandhi daga jênggarang kabina-bina
lir jalada lumindhih
gada kadi carak
warsa modod anglela
mole-mole angajrihi
kêkês kang mulat
tuhu ngebat-ebati

molahakên andaka krura anglumba
gada kinarya undhi
mumbul ing awiyat
lir pêksi mardi kala
tibane cinandhak malih
pinutêr mubyar
kadi kilat sêsiring

duk timingal Pangeran Jaswadiputra
sigra mundhut turanggi
arsa umaguta
sampun nitih turôngga
prapta prabu ing Sêrandil
apusing kuda
cinandhak dèn gendholi

sampun mangsah ya putrane gustiningwang
ratune wong apêkik
yèn maksih pun paman
Lamdahur anèng donya
sakarsane wus wor siti
ratu ing Selan
kèndêl mangu sang pêkik

sigra nitih dipôngga Sang Aji Selan
umangsah ing ajurit
surake gumêrah
kadya nêngkêr bawana
wus prapta papan apanggih
ayun-ayunan
lir kuda mungsuh èsthi

pan sakuda upama Sang Aji Selan
Gulangge upamèsthi
Gulangge têtanya
sapa ranmu narendra
sumaur yèngsun Sêrandil
Lamdahur ingwang
ratu andêling jurit

ratu agung rong lêksa prajurit ingwang
ingkang môncanagari
ratuningsun dhomas
lawan sinung ngrèh ingwang
para ratu wadanèki
pan wolung dasa
kang sinudara yêkti

pan ingakên sanyawa saliraningwang
mring Sang Amir Mukminin
gumuyu angakak
Prabu Gulangge mojar
pantês sira dèn kasihi
ratu prakosa
dhapurmu gung rêspati

payo Sang Sri Lamdahur apa nèng sira
nuli tamakna aglis
Lamdahur angucap
pan dudu caraningwang
andhingini ing ajurit
sabalanira
Risang Surayèng Bumi

balik sira Gulangge payo gadaa
gumuyu iya bêcik
Lamdahur dèn yitna
kudhunga parisira
mutêr gada Gulanggya Ji
rong èwu dhomas
kati mas wawratnèki

sigra ngêtab andaka Gulangge Raja
tumêmpuh punang bindi
kadya gêlap sasra
murub parisanira
gumêtêr limanira jrit
adharodhogan
kêkotos kringêt mijil

asru mojar Gulangge payo malêsa
hèh prabu ing Sêrandil
sun rasakne uga
iya panggadanira
sumaur Natèng Sêrandil
ingsun balaka
tan kawasa malêsi

sira iku Gulangge sayêkti eman
mungsuh lan gusti mami
atimu raharja
sanajan putra Kelan
kaliru galihe lagi
pan sajatinya
putra Rab ambêk suci

satêmêne jêng pangeran ing Suwôngsa
mring sira gawe bêcik
para mantunira
kang padha ngadhang marga
mati de Sri Burudangin
randhane padha
putrine dèn bêciki

tinarimakakên pinilihkên padha
ratu gêng kang prajurit
tur ingkang sanyawa
lan pangran ing Suwôngsa
randhane Raja Kasinggi
kang tinariman
Sang Raja Banuarli

Ratu Agung Talsiyah Marmadiputra
pan wus kinulit daging
randhane Wuskahar
ipene tinariman
ratu agung ing Kubarsi
ngungkuli padha
lawan bojone lami

anakira kang tuwa Sang Kewusnendar
putumu iya panggih
putra Kewusnendar
Kaharkusmèn prawira
kag roro mantunirèki
padha putrangkat
ing putra Bagendha Mir

ingkang loro padha ratu sinudara
ing Yujana Kubarsi
mantunira lawas
ratu rêraton desa
mêngko iki pêkik-pêkik
ratusinêmbah
abêbala para ji

padha moncol tur prawira ing ayuda
karsane tur ngajèni
jêng gusti ing sira
Gulangge duk miyarsa
waspanira adrês mijil
langkung nalôngsa
dènnya ngladosi jurit

katalangso budi kang wus kalampahan
tan ingaturkên nuli
Sayid Ibnu Ngumar
dene nganti praptanya
Wong Agung Surayèng Bumi
arsa ngaturna
ila-ilaning aji

balènana wacana kang wus kawêdal
kasiku ing Hyang Widhi
angawe ing wadya
prapta ingkang ambêkta
janèwêr branduwin anis
wus linarihan
sang prabu ing Sêrandil

sêgêr malih salirane ingkang lupa
Gulangge mojar malih
Lamdahur mundura
nauri Rajèng Selan
wirang sun mundura dhingin
sira sadhela
mundura sri bupati

sru gumujêng Gulangge mundur sakêdhap
Lamdahur mundur aglis
rinubung praptanya
pan nora ana kalah
dandananira sang aji
ya insa Allah
ingsun misih basuki

nanging datan kawasa malês ing aprang
Gulangge sarèh pikir
lamun sinêdyaa
mati kaya palastra
nanging karsane Hyang Widhi
yèn durung ajal
lah iya maksih urip

panggadane Si Gulangge ngudubilah
lir katiban wak mami
iya gunung waja
mèsêm putra ing Kelan
tuwin kang para narpati
Gulangge kuwat
èstu gambuh ing jurit

wau ta duk angrungu
krodha Sang Prabu Maliyat Kustur
sigra amit paksa umagut ing jurit
Pangeran Ismayasunu
pangandikanira alon

paran ta kakang prabu
lamun paduka kêdah umagut
gung aluhur Gulangge awrat ing jurit
umatur Maliyat Kustur
sampun ngawruhi yèn abot

bêbêgjan ta pukulun
kêdah ngayoni ing wawratipun
muga tuka kang sapangat sang apêkik
gya mangsah Maliyat Kustur
nitih dipôngga binarong

sarwi mandhi salukun
prapta ing papan Maliyat Kustur
wus apanggih ayun-ayunan Sang Aji
Gulangge mèsêm andulu
naracak padha kinaot

bala Kuparman iku
para ratune apatut-patut
dhapurane ya gagah padha rêspati
tuwa bagus anom bagus
iki sapa sun têtakon

ratu ngêndi sirèku
wani amapag wukku ring ngayun
apa nora takon mring Rajèng Sêrandil
kang mêntas aprang lan ingsun
sira bagus misih anom

angling Maliyat Kustur
iya pan ingsun uwis angrungu
lamun sira abot sinandhang ing jurit
lan dêdêgmu gung aluhur
nora kaprah para katong

wruhanira sang prabu
prajurit Arab nora andulu
nadyan ana mungsuh gêdhene sawukir
tan ana angayang mungsuh
wus lumrahe kancaningong

mungsuha wanakirun
pan nora watak anampik mungsuh
aja mungguh santana kang kaya mami
yèn mirisa mungsuh agung
yèn sira tambuh maring ngong

iki Maliyat Kustur
gêgêdhug ratu santana ingsun
pan rong atus para Ratu Kaelani
kang sanak misan puniku
dene ta kang para katong

nak-sanak wolung puluh
iku kaparentah marang ingsun
padha ratu prajurit wong Kaelani
ratu dhomas balaningsun
dene ta saliraningong

Abu Ngadngah sêsunu
Sang Warhadbarsi ratu pinunjul
putra têlu ingkang tuwa iya mami
putri adi kang panggulu
lanang maning ingkang anom

kang èstri garwanipun
padmi kêkalih Ismayasunu
putra Kelan tan umiyat ing dyah malih
mung Kadarwati ariku
wong tuwane asih golong

lanang wadon sih lulut
miwah sadaya kang para ibu
atanapi Wong Agung Surayèng Bumi
dènnya wlasasih kalangkung
asring kinanthi ing kewoh

duk sirnane wong agung
prang Samasrawi cinolong ibu
wong Kuparman gung alit sangêt prihatin
para putra para ratu
tan ana bisa ngupados

pan amung ariningsun
Si Kadarwati nêmokna iku
anambani susahe wong Pusêr Bumi
Prabu Gulangge angrungu
karasa ing tyas sumêdhot

nuksmèng wardayanipun
Prabu Gulangge ragane iku
tinggalane Abu Ngadngah Warhadbarsi
kèlingan yèn tunggal guru
barêng dalêdêg duk anom

tan pisah saba gunung
mring alas guwa amrih pinunjul
puruhita kaprawiran ing ajurit
tinggalane ariningsun
Wrahadbarsi ratu moncol

lan kapindhone iku
dadi lakine atmajaningsun
Si Bayansih abêgja prayoga iki
lan Si Wuskahar rumuhun
kari gagah kari sengoh

lan kari ratu agung
manjing santana Arab tur bagus
kèh bêgjane ya putrèngong Ni Bayansih
alon samudana muwus
sira kudu prang lan ingong

dèn prayitna sirèku
ya tadhahana panggadaningsun
winatara ing gada dèn irih-irih
sinôngga parise murub
Maliyat Kustur kalêson

anjrit dipangganipun
gumêtêr wau saliranipun
sapraptane kang arak jênèwêr manis
linarih Maliyat Kustur
wus sêgêr sira sang katong

Prabu Gulangge muwus
mara malêsa Maliyat Kustur
lagi sira iki lan Natèng Sêrandil
katiban ing gadaningsun
takat têka nora luloh

sabêne yêkti luluh
nora luluha nyawane mamprung
tinggal badan wêdi bok kasawo bindi
nora tau gadaningsun
matèni ratu amindho

lah mundura sirèku
yèn kêlara malês luwih sukur
anauri Sang Sri Bupati Kubarsi
tan kawawa malês ingsun
alêsu saliraningong

iya mundura gupuh
yèn ajaa sira dadi mantu
sun têmêni sayêkti sira ngêmasi
manawa bojomu nutuh
tan bisa agolèk liron

kon boboki bojomu
rapuan ratus mahribi iku
Si Bayansih wêruh pratikêling nguni
mundur Sri Maliyat Kustur
wontên ratu wrat ing kewoh

ing Rokami prajèku
Rokami tanah Indi puniku
bisikane iya Gulangge Rokami
ilok-ilok namanipun
ratu agêng kang kinaot

dene prajanirèku
mèh jumbuh lawan Rokami iku
pan asisan tiniru namanirèki
dene doh jajahanipun
môngsa nêdyaa patêmon

ing mangke ta kapranggul
Sri Gulangge tanah Indi magut
jêng pangeran ing Suwôngsa wus ngidini
gumujêng kang para ratu
padha arane patêmon

nanging kari gêng luhur
Gulangge kene iki kalangkung
Sri Gulangge Rokami ing tanah Indi
kaprah bae para ratu
mangsah anitih angrimong

purih prapta wus saguh
tanya Gulangge kang agung luhur
ratu ngêndi sira iku mêtu jurit
ratu bawahangin ingsun
ya Gulangge namaningong

ing Rokami prajèngsun
duk maksih anom suwita ingsun
nora saking ingsun kasoran ing jurit
wit saking ingsun kapencut
ing ambêk Jayèngpalugon

ing budi manis arum
ngisoring wiyat kang para ratu
nora ana mirib Sang Surayèng Bumi
aluse wêwatêkipun
dêdhasare ngapura mong

ya duk suwita ingsun
kala wong agung nglurugi mukul
mring kuthane Aspandriya ing Biraji
wong agung duk amêmangun
akarya kutha gêng kaot

ingsun kang kinèn matut
miwah rêngganing karatonipun
sawiji kang rupa-rupa sajron puri
tan ana liyan saking sun
angreka sajro kadhaton

kinèn atelad ingsun
kutha Ngajêrak ing rakitipun
pan kalêbu wong lawas ya ingsun iki
Gulangge raja gung muwus
payo anggadaa mring ngong

raja jumbuh prajèku
lawan ta jumbuh namanirèku
ya kaliwat baya prawiranirèki
Gulangge alit sumaur
ing prang dudu caraningong

dhingini ing pamupuh
gumuyu ngakak Sang Gulanggya gung
dèn prayitna sira lumaku sun bindi
mutêr gada sigra mupuh
gumapruk angrimong ruboh

parêng ratune lampus
gumuling lawan angrimongipun
sigra nandêr ratu kêmbar Kaelani
Raja Siwana kang sêpuh
Raja Diwana kang anom

prapta mangsah wus pangguh
tanya sapa aranira ratu
anauri santana ing Kaelani
ing Sarsit kadhaton ingsun
ratu sanak misan ingong

mara Gulangge Prabu
Raja Siwana Diwana gupuh
mara rampak kalihe binabit bindi
sêdyanira ukur-ukur
iya tibaa kemawon

tuna-dungkap pamuwuh
ragi angayuh dènira mupuh
mrih kênane karo pisan dening bindi
têmah kapara asêru
dene manglung asta ngayoh

têmah kalihe lampus
Prabu Gulangge kalangkung ngungun
katigane nora sêdya amatèni
katigane katarucut
kasampe balunge anom

mangkana Prabu Gulanggya
têdhak saking awaniti
angrucat kapraboning prang
mara lan astanirèki
jisime ratu kalih
Siwana Diwana iku
rinangkêp asta kanan
kang kèri jisim satunggil
wus binakta marang gène putra Kelan

ambopong jisim katiga
saingga pari sawuli
eram kang sami tumingal
Gulangge pratingkahnèki
prapta ngarsa sang pêkik
para ratu kêkês dulu
mring Gulangge gêngira
miwah jarote linuwih
piyak sagung kang bala ngampil ing ngarsa

angadêg saking amparan
Pangeran Banjaransari
sarwi nêkêm gandhewanya
Gulangge ngrêpèpèh manis
umatur sang apêkik
anggèr gambène pra sunu
punika wadya tuwan
amba tan nêdya matèni
kasaliyo kapara ginayuh gada

balane ratu katiga
santanane prapta nangis
tinampèn layon katiga
Gulangge umatur aris
yèn ngarsakna sang pêkik
ngukumi kawula katur
amba tanpa gêgaman
angêsrahkên pati urip
sakarsane putra Kelan pan sumôngga

rêngu panduking sasmita
pangerane Suwangsèki
sumunu wulan tumeja
sudama bangun sêsiring
linar pratisthèng lilin
kataman ing maruta rum
eram Gulangge mulat
ing cahyanira sang pêkik
angandika Pangeran Amiratmaja

hèh Gulangge tambung lampah
ya ngêndi ana prajurit
matèni wong tanpa gaman
yèn sira rêp sun patèni
mundura sira dhingin
anggonên sadayanipun
kapraboning ayuda
ing mêngko nuli ajurit
singa tiwas anèng papan pinatenan

dudu carane prawira
amatèni wong malêdhing
tangèh manggiha utama
mungsuh kurang dèn wuwuhi
gêgamaning ajurit
sira iku tambung laku
lamun trahing Kuparman
tan arsa matèni silib
nora arsa mungsuh wong kurang gêgaman

apa jampêng tan miyarsa
watêke trah Pusêr Bumi
yèn aprang milih sumêngka
nora tate dèn sêngkani
Gulangge lah dèn aglis
anggonên pêdhang gadamu
lawan parisanira
dèn samêkta payo jurit
undurira Gulangge ngusapi waspa

pan kalorop solahira
wêkêle kang dèn ugêmi
sêca tuhu paribawa
tinampan angrusak wingit
angilani wêwadi
bubrahkautamanipun
tur pati tanpa gaman
ingaran amêjanani
pan tinarka nuntun panggawe urakan

nyarimpêt ing kaprawiran
wau ta rahadèn mantri
angrasuk kaprajuritan
kudagêm kinèn ngambili
sumaos Jonggiraji
ingkang sayêktine iku
wêton dhasar lautan
anaking jin Jonggiroji
yèn kinarsakêna mring ki putra Kelan

bisa nglumpati parbata
nging ki putra sangêt wingit
tan arsa ngacèni titah
ing sama titahing Widi
sigra nitih turanggi
wong Kelan surak gumuruh
langkung sami marmanya
para paman lan para ji
dènnya sangêt datan kêna ingaturan

kadya kang basônta memba
nganglangi rêsmining bumi
Gulangge nurut parentah
angrasuk kaprabon jurit
kitêra adèn mantri
ngatepang wêdhar alurus
wiragane pasaja
cahya nuksmèng sitangsenjing
gêbyar-gêbyar nyurêmi kang diwangkara

ebat sangêt kang tumingal
ing cahya anukmèng sasi
durung tumon kang mangkana
amung putra Kaelani
ngêndhih rêsmining sasi
sorote ngôndakara lum
marpêki asêsumbar
Gulangge Sri Narapati
anggadaa payo prang silih prakosa

bêbêg Gulangge tyasira
paran tingkah ingsun iki
saru loking pramudita
lare sun ladèni jurit
yèn nora sun ladèni
muring-muring sang abagus
lah iya ngarah apa
sun watarane ing jurit
jêr karsane dhewe ingkang ngajak aprang

marpêki angundha gada
Gulangge sarya ngling aris
wong abagus dèn prayitna
amutêr gadanira glis
sang pêkik masang tangkis
Gulangge gadane nêmpuh
tibane winatara
sugal pangandikanèki
apa aprang Gulangge apa dolanan

dora lamun samenea
pêpukulmu ing ajurit
kang jamak padha prawira
angêntèkakên gêgitik
bok aja majanani
ngandêlakên gung aluhur
samôngsa anggadaa
manusa ajur wor siti
manawa na manusa tinitah kuwat

pan ingsun durung narima
sira matara gêgitik
Gulangge kaku tyasira
ingundhakan panggadèki
jumêbrèt tibèng tangkis
mêtya gêni paris murub
agni kentar kumantar
muluk marang awiyati
pêksi liwat katrajang kumrutug tiba

malah matêng tibanipun
wong baris kalangan aglis
kang matêng lajêng pinangan
suka manahe wadya lit
kang lagya mangan pêksi
surak sarwi nyamuk-nyamuk
ginada kaping tiga
tan osik dènira tangkis
angandika payo Gulangge êntèkna

Gulangge aris saurnya
suwawi gèr sampun ping tri
anggèr pamupuh kawula
inggih lêrêsipun gênti
sampun ta amastani
ing panggada ukur-ukur
kawulantêp punika
èstu kawula amuji
pasêk sêsêk anggèr panangkis paduka

putra Kelan saurira
hèh Gulangge sri bupati
durung tèk pukulmu uga
katara tibaning tangkis
pan akèh ingkang kari
Gulangge kuwatirèku
môngsa malêsa ingwang
yèn durung êntèk sirèki
mêtu kabèh kuwate panggadanira

kaliwat dora sêngara
mung sêmene kuwatnèki
môngsa matènana raja
amunga samene ugi
Si Diwana prajurit
lan Raja Siwana iku
tate nadhahi gada
rosane narendra kalih
apan ika santananingsun misanan

anaking ratu prakosa
andêl-adêl Kaelani
payo maning wêtokêna
pamupuhira kang yêkti
Gulangge ngangkat aglis
pinartêlu kuwatipun
mung kari kang saduman
kang rong duman ingkang mijil
pan tumêmpuh gada gêng mring putra Kelan

kadya balêdhèg sayuta
orêg prakêmpa sabumi
obah sakathahing kuda
karungane kang para ji
miwah karungan èsthi
wadya gung pan sami jumbul
ewa mangkono uga
tan osik dènira tangkis
tuhu lamun widigdaya putra Kelan

kadya kidang mungsuh gajah
sayêkti sèkêt lan siji
môngsa na mèlu si kidang
pangrasane kang ningali
nora kongsi ping kalih
sapisan wus dadi bubuk
prandene putra Kelan
winuwung awanti-wanti
nora môntra karasa panangkisira

surake kadi ampuhan
eram kang sami ningali
mantêping prang putra Kelan
panyêngkane satus tandhing
wau ta paman kalih
Raja Urmus lan Sêmakun
sami tan bisa mulat
tumungkul waspa drês mijil
saking sangêt tan kuwawa nahên maras

têtanyaSang Raja Selan
kakang prabu kadipundi
tan môngga kula mulata
ing yudane kaki mantri
karya rujiting ati
nauri Prabu Lamdahur
anggèr dipun santosa
tuwan pasrah ing Hyang Widi
lah punika tingkahe putra paduka

wus pinupuh kaping gangsal
kaping nêm dèrèng malêsi
anggèr kawula kemutan
putra paduka puniki
ayême ing ajurit
blêg raka dika puniku
Wong Agung Surayèngrat
sangêt pêdhêse kang gitik
tiru ibu Kelaswara putri Kelan

kula duk aprang binuntar
lir katiban gunung wêsi
lah puniku raka dika
Yujana padha ngrasani
Kewusnendar nambungi
anggèr iku tiru ibu
kawula gih binuntar
gumamplêng lir puthon wêsi
kula anggèr tan emut purwa duksina

wau kang abôndayuda
Gulangge lan radèn mantri
Prabu Gulangge turira
suwawi malêsa aglis
kawularsa ngrasani
gêgitike wong abagus
nauri putra Kelan
lah iya sri narapati
dèn prayitna kudhunga parise waja

mêngko angrasakna sira
pêpukul trah Pusêr Bumi
Gulangge tangkis lêgawa
tumungkul sarwi ningali
Pangeran Kaelani
ngêtab kuda matak jabur
ngikal amutêr gada
milar kuda Jonggiraji
sanalika angungkuli mungsuhira

tumêmpuh panggadanira
jumêbrèt surake anjrit
sagunging bala Kuparman
têkan sikêp dèn undhangi
surake padha anjrit
lir wukir kêthèn gumuntur
kuwat Gulangge Raja
dènira nadhahi tangkis
prakosane pêpukule putra Kelan

mubal parisane waja
kumantar marang wiyati
sumaput paningalira
sakala sang sri bupati
obah bêbalungnèki
kang rong atus têlung puluh
andakane tan bisa
gumêtêr lir dèn sirami
karingête kêkotos sarwi dhog-dhogan

anjêntung Gulangge Raja
sajêg ingsun anadhahi
panggadane para nata
mungsuh ingsun nguni-uni
akèh para narpati
mung iki karasa balung
tuhu moncol ing jagad
putra Rab sawiji iki
panas lêsu rasane saliraningwang

lamun kongsi pinindhoa
kaya êmbuh ingsun mangkin
sapisan samene uga
êmare bêbalung mami
ngalokor otot mami
ros-rosan padha alinu
kaya pêcah-pêcaha
pangêlune sirah iki
komêt mumêt kidul têmah katon wetan

anggèr suwawi luwaran
punika apan mèh wêngi
inggih ing benjang pangeran
punika sayah tan sipi
kawula prang sakenjing
kang badan sampun alêsu
luwung enjing kewala
pun bapa ngladosi malih
angandika Pangeran Jaswadiputra

lah iya sakarsanira
sang nata ingsun turuti
ing esuk bae mêtua
têgêse kang satriya di
utamaning prajurit
nurut panjaluking mungsuh
bubar ungkur-ungkuran
putra Kelan praptanèku
pan rinubung tinangisan para nata

gumrumung nungkêmi samya
para paman anangisi
pangrasa kadi supêna
aningali maring gusti
lajêng têtêgirèki
sagung ingkang baris dhaut
bubar mungsuh lan rowang
sami makuwon para ji
dalu lajêng bojana andanasmara

mangkana ingkang ajurit
cinaturakên kewala
wus pitung dina lamine
prangira putra ing Kelan
lawan Prabu Gulanggya
arame bubar yèn dalu
pan dèrèng wontên kasoran

ingkang têmbung walangati
Prabu Sêmakun utusan
ing raka Jayèngpalugon
sêrat dadya rong prakara
dhingin paripolahnya
têtêkone solahipun
Prabu Gulangge ing Rokam

lawan dènira ajurit
wangkode wau kang putra
Patih Jèdhi gya lampahe
mêsat mahawan gêgana
surat kalih binakta
ing marga datan kawuwus
praptèng nagari Sorangan

maksih yun-ayunan jurit
barise angêmput kitha
Wong Agung Jayèngpalugon
lan sawadya para nata
kang mêngsah dèrèng mêdal
Gajimôndalika Uktur
angêkêp sajroning kitha

wus katur praptane Jèdhi
surat pinundhut kalihnya
binuka lajêng winaos
saking kang rayi Gumiwang
surasane kadriya
gugup tyasira wong agung
animbali Arya Maktal

Adipati Guritwêsi
sami sinungan pariksa
yèn nagri Ngrokam prang rame
Adipati Tasikwaja
kinèn agya lumampah
anyapiha ing prang pupuh
kang putra Pangeran Kelan

lawan Sang Gulangge Aji
nulya mêsat Umarmaya
lan Patih Jèdhi sarênge
lampahe sang adipatya
tajêm nginggil lan gandhap
sang dipati mamprung-mamprung
ing marga tan kawursita

prapta ing Rokam nagari
pabarisane wong Arab
nuju yun-ayunan mangke
Gulangge lan putra Kelan
baris sampun akapang
nèng wijoan palowanu
Pangeran Bakdingujaman

banjêng kang para narpati
ingkang paman kering kanan
Urmus Sêmakun jajare
Sang Prabu Tasangsulngalam
lawan Sri Kewusnendar
Lamdahur Maliyat Kustur
miwah sagung para nata

aglar satriya bupati
para satirya ing Kelan
kadya hèr nawa barise
tuwin para rajaputra
mangkana baris Kelan
lan baris ing Rokam têpung
Prabu Gulangge alênggah

anèng singangsana rukmi
lawan Prabu Ibnu Ngumar
amung mèh kari wêdale
Gulangge lan putra Kelan
kadi sabên andina
rame dènira prang pupuh
dèrèng wontên kang kasoran

wus manjing patbêlas ari
prange ki putra ing Kelan
lawan Sang Prabu Gulangge
wau ta mèh mêdalira
kasaru ingkang prapta
Dipati Tasikwajèku
jujug satêngah paprangan

praptane lajêng sêsirig
bala Rab sami uninga
ki adipati praptane
nanging jujuge kapara
ngarsane Sri Gulanggya
malêmbung asêbrang-sêbrung
Gulangge awas tumingal

sapa ingkang prapta iki
apa wong mêtoni ing prang
têka mangkono polahe
angguguk Gulangge mulat
dene kaya parênjak
wong iku tanaganipun
ing ngêndi mau sangkannya

rêkyana patih wotsari
botên saking baris Ngarab
tiyang puniku praptane
saking lèr kilèn katingal
lajêng alincak-lincak
wau Ki Umarmayèku
lincake sangsaya mêrak

ngarsane Gulangge Aji
alatah suka tumingal
wong apa iku polahe
dene kayungyun kalintang
cêlak ngarsa Gulanggya
nulya umêsat sumêbrung
anêbih malih kêkayang

lincak-lincak nyêlak malih
gèdhèg-gèdhèg palêmbungan
sagsaya suka sang katong
Prabu Sayid Ibnu Ngumar
waspada tingalira
saking singangsana mêdhun
ngadêg anèng ngarsanira

Prabu Gulangge tanya ris
mila ta anggèr tumêdhak
saking ing singangsanane
Prabu Sayid Ibnu Mar
alon ing aturira
inggih kang prapta puniku
pan pun eyang Tasikwaja

Adipati Guritwêsi
Jêng Pangeran Umarmaya
ngatag Sang Prabu Gulangge
ragane eyang andika
Umarmaya kang prapta
Prabu Gulangge anguwuh
marenea Umarmaya

sarwi ngawe astanèki
wau astane kang kanan
ngalumahakên pèk-èpèk
payo kene Umarmaya
lungguha astaningwang
Ki Umarmaya sumêbrung
wus linggih nèng ngarsanira

sinôngga sarwi alinggih
nèng èpèk-èpèkanira
Ibnu Ngumar anulya ge
ngabêkti marang kang eyang
Gulangge atêtanya
bagea Umarmayèku
lêga têmên ing tyas ingwang

manawa ta sira dadi
têtômba kaprihatinan
rajaputra daruwênge
gène ngajak prang lan ingwang
pan wus patbêlas dina
ingsun ladèni prang pupuh
pan durung ana kasoran

punggawane têlu mati
Raja Diwana Siwana
Ratu Sarsit misanane
lawan Si Gulangge ika
ratu kang madha aran
Rokam bawahangin iku
ing tanah Ngindi kuthanya

lawan kang mêtu prang malih
Si Lamdahur mundur waras
Maliyat Kustur ipene
iku padha mundur waras
iku ta yèn kênaa
bok aja prang lawan ingsun
Pangeran Bakdingujaman

iku dudu cipta mami
apranga lan rajaputra
dene sêdyaningsun kiye
kudu arsa ngawruhana
prakosane kang rama
ingsun nora angrêmpêlu
mungsuh lan Wong Agung Arab

Adipati Guritwêsi
angling ingsun amiyarsa
ing watakanmu Gulangge
lah ta iya aja susah
sun mara mringki putra
anayuti karsanipun
lan parentahe kang rama

Gulangge ngandika malih
balia poma Marmaya
nginêpa kadhaton ingong
nauri sira Marmaya
iya tan suwe ingwang
Ki Umarmaya sumêbut
saking èpèk-èpèk mêsat

maring baris Ngarab prapti
rinubung ing para nata
putra Kelan nêmbah age
angaras padaning uwa
wusnya tata alênggah
Ki Umarmya tanya rum
babo sutaningsun nyawa

mênênga aja ajurit
wêkase wong tuwanira
iya lawan Si Gulangge
andhêku ki putra Kelan
kang uwa wuwusira
sêdhêng wong ngayoni iku
prang kongsi patbêlas dina

sêmune narendra iki
karsane wong tuwanira
yèn dadi kanthi ing têmbe
wis kulup sira bubara
luwung sukan-sukana
lan santana para ratu
anèng pasanggrahanira

sumêbut amêsat malih
Adipati Tasikwaja
prapta linggih ngèpèk-èpèk
ing wuri dhaut barisnya
rajaputra ing Kelan
lawan sagung para ratu
sami bubar masanggrahan

Umarmaya gunêm malih
lawan Sang Prabu Gulanggya
inggih nèng èpèk-èpèke
Prabu Gulangge tumingal
bubare baris Ngarab
hèh Umarmaya wus dhaut
barise Pangeran Kelan

payo mulih mring jro puri
nêtêg bubar barisira
nitih dipôngga sang katong
katiga munggèng palana
Marmaya lan kang wayah
Natèng Kaos nagarèku
katri Gulangge Narendra

anging Umarmaya maksih
lênggah ngèpèk-èpèkira
anging ingalih ênggone
dangune nèng asta kanan
mangkya nèng asta kiwa
kumêrut wadya gumuruh
praptane sajro nagara

dadya tontonan samargi
ana bala ing jro kitha
tembak pinggir marga gêbèl
satêngah ana angucap
kang sinôngga sang nata
kang anèng ing astanipun
iya baya urangutan

kang sawênèh anuri
ika dudu urangutan
manusa omahan bae
nanging dudu wong ing Rokam
wong ngêndi ika baya
têtopong sarwi kêkalung
apa antuk tuku anyar

dadya mêng-amêngannèki
kang adol baya wong Arab
dene kayungyun rupane
ana wong dhasar samodra
ika anaking iwak
mulane ika kayungyun
yèn ika wêton dharatan

yêkti anaking pring ori
kang tuwuh pinggir jêjurang
pantês rupane mangkono
yèn ora anak wa-uwa
sêmune tiru bapa
parbutan panarkanipun
tan ana kang kabênêran

ing panangkilan duk prapti
têdhakira sri narendra
lajêng tumamèng kadhaton
kinanthi Ki Umarmaya
munggèng ing asta kiwa
kang kinanthi têngênipun
Prabu Sayid Ibnu Ngumar

praptèng pura tata linggih
wau wong agung katiga
lajêng dhêdharan sang katong
langkung dènira sinuka
suba-suba pyaboga
linarih winantu-wantu
Marmaya agung lêlewa

Gulangge Sri Narapati
manggung ngakak cukakakan
langkung kacaryan sang katong
wusnya wau dhêdhaharan
lajêng kang nyênyamikan
Prabu Gulangge amuwus
hèh Adipati Marmaya

ingsun têtakon sayêkti
nguni-uni mungsuhira
padha kamalingan jenggot
kaya pa pratingkahira
jêjenggot para nata
dene kêna sira cukur
sira bisa anyiluman

ingsun arsa angrasani
kakang gêguyon kewala
bisa nyukur jenggot ingong
Ki Umarmaya lingira
yèn ana pakonira
mêngko bêngi ingsun cukur
nanging ta bulubêktia

dêdimène bisa bali
sang nata jêjenggotira
nauri Prabu Gulangge
lah iya anjaluk pira
angling Ki Umarmaya
iku etungira manut
ing tuwane umurira

pira ta umurirèki
Prabu Gulangge lingira
umur ingsun lagi bae
ana patang atus warsa
angling Ki Umarmaya
wong kang umur patang atus
iya patang kêthi dinar

lamun nora patang kêthi
patang lêksa amrasanak
bulubêktining jêjenggot
sakala lajêng sok-sokan
dinar kang patang lêksa
patang èwu patang atus
asuka Ki Umarmaya

dinar sigra dèn wadhahi
munggèng ing kêkasangira
manjing kasang sadayane
sakilan mubêng gêngira
manjing kasang sadaya
agawok angling sang prabu
lah iku wêwadhah apa

têka doyan têmên isi
prandene nora katara
Ki Umarmaya saure
iki walungsungan jagad
sanadyan isènana
gajah sangang yuta iku
lan turôngga pitung wêndra

lan wonge sayuta kêthi
pan iku môngsa sêsaka
Prabu Gulangge andongong
angagêm tatopongira
Dipati Tasikwaja
kang saking Ngajrak rumuhun
ingangge sakala ilang

gumujêng sri narapati
maring di Si Umarmaya
sigra pêpanganan kabèh
kang munggèng panjang kancana
sadaya ingambilan
kalawan wêwadhahipun
kabèh pan sami kancana

gumujêng sri narapati
sawusnya têlas panganan
Ki Umarmaya angaton
kagum Sang Prabu Gulanggya
sarwi nyandhak Marmaya
lah iki Umarmayèku
sarwi guguk gujêngira

panjang mas mau nèng ngêndi
kabèh mau pitung dasa
anyatus reyal bobote
êmase atuwa-tuwa
nauri Umarmaya
si kaki dhêlak kang juput
iku kang tunggu kêkasang

sang nata aja baribin
bok karungu kaki dhêlak
manawa dadi runtike
kadhatonira dèn untal
angling Prabu Gulanggya
lah iya uwis bêgjamu
mas kabèh rêjêkinira

nanging iya Marmayèki
payo janji pawong sanak
matêng sira lawan ingong
Ki Umarmaya lingira
lah iya insa Allah
nanging cili lawan agung
luwih tama ngakunira

sira ratu ingsun abdi
Prabu Gulangge ngandika
iku pan anjarag ingong
ing mêngko bêngi lah mara
cukurên jenggot ingwang
sun wêkasane sadalu
yèn bisa tuhu prawira

ing siyang diwasa latri
Prabu Gulangge amêpak
prajurit ingkang pinêthèt
para ratune sakawan
santana kang salira
pan têlung atus rong puluh
pêpilihan pêpucungan

Raja Badrun Raja Wangsèn Raja Bulkum
Raja Burindiya
kapat wasis ing prang rêmpit
tate maling antuk sirahing narendra

kanthinipun wong têlung atus rong puluh
bisa rupa papat
iya wong ingkang sawiji
yèn aturu kang rupa papat ajaga

Marmaya wus apamit angilang dalu
sang nata alênggah
nèng jarambah sawadyèki
mring panggenan Prabu Sayid Ibnu Umar

Sang Aprabu Gulangge ngandika asru
mring ratu sakawan
padha angêntèkna gêndhing
Umarmaya pêpothète Raja Arab

sira iku kabèh pan pêpothèt ingsun
lah iku sun jajal
ing batin ingsun ngayoni
aprang aris bêbêcike Raja Arab

Badrun Bulkum wêtokna kabèh gêlarmu
Wangsèn Burindiya
sêktimu kang dhingin-dhingin
iya ikiwêtune marêngi môngsa

iya lamun jenggotku kongsi cinukur
nyata Raja Arab
pinasthi lêlanang bumi
wadyanira inginuman winatara

pamrihipun bêtaha sami alungguh
doyana mêmangan
sawêngi pating kacêmil
katungkula aja kongsi arêp nendra

wadyanipun kang têlung atus rong puluh
kabèh sinandhingan
pêpanganan nêlung piring
kang sarwa di sawêngi kang aja têlas

pan rinubung Gulangge ing lênggahipun
ing pukul sawêlas
Adipati Guritwêsi
wus angangge kuluk kang saking Ngajêrak

sigra mundhut hikmat saking kasangipun
warni sêkar pudhak
sigra wau Adipati
Guritwêsi lumumpat mring pamidhangan

nginggilipun lêlangit dènira lungguh
ngirab sêkar pudhak
Adipati Guritwêsi
pan malêdug sarine pudhak angambar

luhuripun kinêtab sarine mawur
nalabi sang nata
miwah sawadyanirèki
katawuran ing sarine sêkar pudhak

sang aprabu tan angrasa sawadyèku
wangine kewala
nanging pangrasane sami
labêtipun ukupe kang pêpanganan

dangu-dangu sami ngantuk ting kalêngguk
sirêpe tumama
tuhu yèn ratuning maling
punjul ing rat Ki Dipati Umarmaya

têngah dalu têdhak radèn selaulun
sagung pêpanganan
cinaruban darubêsi
tangi ngantuk pan sami mangan panganan

sang aprabu dhahar sêsaosanipun
wus baliyur samya
tumama kang darubêsi
kang prajurit sadaya amatak môntra

praptanipun pura wong papat nèng ngayun
ana ing ngiringan
wonge têmên rêbah sami
pan wus kêna ing darubêsi balasah

ratunipun Gulangge pan sampun ambruk
tan ana karasa
kuwatire tan katolih
kang arupa wong papat lungguh ajaga

têlung atus rong puluh mapat wongipun
jibêg kang atêngga
rolas atus sulapnèki
joto bae jêr iku tan nganggo nyawa

sang aprabu cinandhak tan bisa wungu
mèt sang adipatya
peso landhêp kadi angin
wus cinukur Gulangge jêjenggotira

brêngosipun kang têngên ingkang cinukur
Wangsèn Burindiya
ratu papat wus balindhis
Raja Wangsèn puniku dhasare buthak

nora ngingu jenggot dhasar nora thukul
Raja Wangsèn ika
nagarane inglênthiri
mung bathuke kiwa têngên binarsihan

wus cinukur watêsing gêgithokipun
nuli dèn rêmpêlas
amêlêng-mêlêng kalimis
Raja Wangsèn tuwa untune wus sirna

tan winuwus ing dalu byar siyangipun
tinawa ing jêram
pêcêl lisah wijèn sami
Adipati Marmaya sampun singidan

wungunipun gumêdêr guyu-ginuyu
miwah sri narendra
ngusap jenggote sasisih
datan ana tuwin sasisih brêngosnya

sang aprabu kapingkêl-pingkêl gumuyu
lan narpati papat
supe nèng ngarsasang aji
gujêngira sami têbah-têbah jaja

Sang Aprabu Gulangge anguwuh-uwuh
Marmaya muncula
wus têtela sira iki
ya mung sira gurune maling sajagad

para ratu papat kang samya tinuntun
marang gèn pawongan
girap-girap sami gêndring
singa mulat awirang tutup wadana

priye mau kasukan ngilangkên dhapur
iku dhapur apa
durung tumon lan miyarsi
gêndhing anyar dubilah pratingkah apa

dyan rinangkul marang Gulangge Sang Prabu
èstu sira liwat
prawira maling sinêkti
sun têbuse jêjenggot ingwang salêksa

yèn sira sung sarta manèh jenggot ingsun
aja kongsi owah
Umarmaya ulês mami
sun pinulih Gulangge jêjenggotira

pan ingêlus tabête lan hikmatipun
pulih tan katara
mung Rajèng Wangsèn tan mari
pan sirahe balindhise rinampêlas

tan kawuwus kang suka-suka andulu
ing pratingkahira
Adipati Guritwêsi
sampun pamit Prabu Gulangge lingira

iya ingsun amêmêkas ing sirèku
nuli aturana
Wong Agung Surayèng Bumi
yèn wus pêcah kutha Gajimôndalika

nitih lêmbu andaka gêng kang kulawu
Gulangge angucap
lah goncènga Marmayèki
ingsun atêr ing lêlakon têlung êjam

Marmaya wus anggoncèng Gulangge Prabu
datan mawi bala
ngatêrakên sang dipati
Umarmaya lah sira tutur-tutura

solahipun lamine andon prang pupuh
anjajah nagara
Wong Agung Surayèng Bumi
sun rungokne iya baria lêlampah

pan kapencut sayêktine sun angrungu
pratingkahing aprang
Wong Agung Surayèng Bumi
untung bae kalana jajah nagara

apitutur mring balane para ratu
panggawe raharja
kang sayoga anglabêti
wuri-wuri kaluhuran kautaman

nadyan mungsuh lagya sadina dènnya nut
anuli pinadha
nora nganggo sônggarunggi
pangandêle kinulid daging dinarah

iya iku sapa ingkang bisa niru
tuwajuhing manah
têtêge kapati-pati
santosane abangêt pangrunguningwang

sadalanggung gantya Marmaya pitutur
solah tingkahira
ing pratikêl sangkan alit
tinuturkên ginalur marang Marmaya

Sang Aprabu Gulangge anjêtung-jêtung
wus antuk têlung jam
rêrangkulan dènnya bali
Umarmaya Gulangge ungkur-ungkuran

wangsulipun Prabu Gulangge wus rawuh
ing kadhatonira
nimbali rêkyana patih
kinèn sêgah mring barise putra Kelan

lampahipun mêntah matêng dènnya suguh
jodhange salêksa
mêntah sapine sakêthi
wêdhus bèbèk pitung kêthi lawan bêras

kadi gunung sarêm brambang bawangipun
jêruk pêcêlira
winot ing sèwu padhati
langkung suka jêng pangeran ing Suwôngsa

lajêng dinum ing sakèhe para ratu
wau kawuwusa
Adipati Guritwêsi
lampahira praptèng pungkuran barisan

Kaca:
Candhakipun wong agung nglurugi Raja Uktur. ... Prabu Unuk Marjaban pêjah dening Prabu Sayid Ibnu Ngumar. ... Pangeran Kelan nantang Raja Wuskahar. ... Nagari Nglimaya bêdhah dening Prabu Tasangsulngalam. ... Pangeran Kelan kintun sêrat dhatêng Raja Kasinggi, Ratu ing Turgan. ... Nagari Turgan bêdhah. ... Raja Ungkadi ing nagari Burtun pêjah dening prajurit Kuparman. ... Pangeran Kelan nonjok sêrat panantang dhatêng Prabu Gulangge ing Rokam. ... Prabu Gulangge tandhing lan Prabu Lamdahur. ... Ratu wadya Kuparman gêntos-gêntos nandhingi Prabu Gulangge. ... Pangeran Kelan tandhing lan Prabu Gulangge. ... Umarmaya nyapih pêrangipun Pangeran Kelan. ... Prabu Gulangge dipun cukur Umarmaya. ... 74