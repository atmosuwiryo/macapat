pukulun mung kenging tarka
duk ingabdèkakên nguni
dhatêng rayi jêng paduka
Pangeran Purubayèki
dene kawula inggih
kinathik ing siyang dalu
apan rayi paduka
wong agung tyase mupugi
ing aguna amiguna sumbagèng rat

sayêktine tanpa tatal
anatal sukêt tatêki
jêng sultan mèsêm ngandika
marma padha ngeling-eling
lah iya angur êndi
kang nora wruh pisan iku
lêlèjêming prakara
sira iku lawan mami
warêg dulu sarawunganing prakara

sira nuli ngladènana
marang Si Pringgalayèki
pêparone kang nagara
nora susah sun tuturi
watak Pringgalayèki
kadurjanane anutug
nging sira tadhahana
pasaja ati basuki
jajalanat ingantêpan gôndra pira

dhasar kanthi Arungbinang
bisane luwih sabumi
yèn amasang kamandaka
ngungkuli ajar sakêthi
yèn amasang kêkirih
alah kaji pitung puluh
yèn masang ujar jawat
alah dhukun satus sisih
yèn amasang pilêpak lir Malaekat

atêmah tandhing sumêngka
iya bicaranirèki
nanging sukura ing titah
pirabarane sirèki
mênang ngadu lêlungid
mungsuhira padha jênggul
Tumênggung Arungbinang
tan kêna tinandhing apit
atandhinga satus sisih nora timbang

nanging ta adiling Suksma
ingkang bae kang siranti
sadalu apagunêman
sarêng tambur bubar sami
wuwusên sri bupati
sultan nimbali gupêrnur
pangeran adipatya
lawan pangeran ngabèi
kang amêthuk Nikolas Harting praptanya

idlèr manjing pasanggrahan
kèndêl sagung pra dipati
pasisir ing panangkilan
miwah sira Ki Dipati
Pringgalaya anangkil
punggawa sakancanipun
aglar kang pra dipatya
punggawa Pajang Matawis
sigra têdhak sultan siniwakèng jaba

ginarêbêg ing wanodya
miwah ingkang ampil-ampil
pangeran bèi ing ngarsa
pan dêrPol ingkang akanthi
wau pangran dipati
kêkanthèn lan Mayor Ubrus
prapta ing panangkilan
banjêng kang para upêsir
sultan ngagêm songkok barung ginarudha

baludru cêmêng rinêngga
lung-lungan mas binaludir
tulyasri nurut dongdoman
nyamping golang-galing wilis
lancingan pinapanji
renda mas baludru wungu
kinencong nyampingira
anyuriga cara Bali
atunjung mas bintang ing jaja tumeja

asèdhêt wangun pidêksa
kadya Prabu Maèspati
Narpati Arjunasasra
rikat pasaja rêspati
sagung wadya kang nangkil
angalêm wanguning prabu
sultan asru ngandika
sarupane kang anangkil
piyarsakna lawan padha ngèstokêna

Si Tumênggung ing Banyumas
sun kulawisudha mangkin
sun karya pêpatih ingwang
matihi saparo Jawi
namane ingsun alih
Dipati Danurêjèku
kang sun pundhut namanya
Tumênggung Yudanagari
sun paringkên Si Adhi Suryanagara

radèn tumênggung namaa
Yudanagara palinggih
nagari ing Garobogan
môncanagara amiji
dene sosoran patih
Dhimas Pakuningrat iku
Gêdhe Mlayakusuman
sosoran kiwa Panumping
anisihi Si Rôngga Wirasêtika

anamaa Radèn Rôngga
Prawiradirja ing mangkin
Adhi Mas Natakusuma
pêpatih jro anglinggihi
kaparak têngên nênggih
lêlurah mantri jro iku
iya Si Baurêsa
sun karya wadananèki
ing kaparak kiwa Tumênggung Burêsa

lurah katanggung satunggal
ya Si Panji Jayèngsari
iku sun karya wadana
nindhihana gêdhong kering
Tumênggung Surantani
ing mangke jêjulukipun
iya Si Mangunjaya
sun karya wadananèki
gêdhong têngên iku sun paringi nama

Tumênggung Mangunnagara
dene kaliwone jawi
Si Tumênggung Alap-Alap
iya namane sun alih
maksih dadya bupati
Tumênggung Martalayèku
iku môngka sosoran
Adhi Mas Pakuningrati
ana dene sosoran Prawiradirjan

Si Ngabèi Wirarana
iya ingkang angliwoni
mring Rôngga Prawiradirja
sun ganjar namane mangkin
Tumênggung Kartanadi
iya Si Wiraranèku
lurah katanggung iya
Si Kayun iki sun kardi
anamaa Ngabèi Jayadirana

dene kaliwon kaparak
kiwa Si Prawirasêkti
têngên Si Ranadirada
gêdhong Si Ranadimurti
kiwa têngênirèki
Si Yudakartika iku
lan Si Ranawijaya
sun karya jêksa ing mangkin
jumênênga Tumênggung Sasmitasastra

lan Si Muhyidin sun karya
samêngko lêlurah carik
sun alih ing namanira
Cakrawijaya Ngabèi
sultan sigra anolih
maring dêlèr sarwi manthuk
têlas ingkang ingangkat
kang binarêng lan pêpatih
urmat use samana lajêng kasukan

anèng panangkilanira
mariyêm tan kêndhat muni
kadya guntur ing ancala
kalasangkanya munya tri
gêndhing rêmêng ngrêrangin
bêksa jêbêng pra tumênggung
ingajêngan bêdhayan
abarungan mawarna tri
angarangin ing wuri ngidak kaluwak

bubar surup makuwon sadayanipun
sultan wus ngadhatyan
ing pura winangun prapti
bakda ngisa badhaya lit kang ingajar

enjingipun prapta dutane gupêrnur
Bêstam kang dinuta
sigra ingandikan prapti
ing ngajêngan nêmbah matur Kyai Bêstam

dhuh pukulun sudaranta tabenipun
prakawis jêng tuwan
angandika duk ing wingi
aprakawis palihanipun Toyamas

kengingipun ingudhal malih pukulun
jêng sudara tuwan
Idêlèr Nikolas Harting
langkung ajrih dene tuwan wus parentah

manjingkên buk ing mangkya sampun katutup
ajrih ngêngakêna
pun dêlèr inggih nyaosi
ingkang sami satimbange pêpalihan

Ngromasèwu ing Lêlêdhok pitung atus
Lèpènbêbêr ingkang
gih tigang atus puniki
kangjêng sultan angandika iya Bêstam

ingsun tantun kang bakal nglakoni iku
iya raganingwang
nora wruh rupaning bumi
ingkang wêruh Si Dipati Danurêja

besuk esuk iya akongkonan ingsun
pan durung karuwan
marmane ing benjing enjing
karuwane Si Dipati Danurêja

Bêstam sampun pamit nêmbah sigra mundur
ginanjar rasukan
budhidhar jubah sultani
srêban wungu lan nyamping lonthang bathik bang

sru gumuyu Bêstam sadalan anyurut
dene kangjêng sultan
pêparinge anyêmoni
paringe anggon-agoning ngulama

têgêsipun kinèn dhongkol bae tèngsun
iya wong wis tuwa
dèn eman têmên sun iki
pasêmone gustiningsun kangjêng sultan

praptanipun pakuwon panggih gupêrnur
katur aturira
yèn jêng sultan nyêmadosi
inggih benjing enjing badhene utusan

ya ta wau kawuwusa sang aprabu
saungkure Bêstam
animbali Cakrakarti
praptèng ngarsa kalawan Cakrawijaya

kinèn nantun timbalanira sang prabu
Dipati Danurja
ambobot-bobot ing bumi
Kalibêbêr ing Lêlêdhok lawan Roma

pan rong èwu dadia pêparonipun
paroning Banyumas
mêsat Cakrawijayèki
Cakrakarti panggih Dipati Danurja

wus tinantun kang tinimbang paronipun
paroning Banyumas
kang rong èwu dèn timbangi
Kalibêbêr ing Lêdhok lawan ing Roma

paronipun Toyamas ingkang pinundhut
satêmah punika
Idêlèr Nikolas Harting
nyaosakên Kalibêbêr Lêdhok Roma

sru gumuyu Dipati Danurêjèku
inggih sampun babag
kula wani kukum ugi
Cakrakarti milane mawrat sampeyan

karsanipun raka paduka sang prabu
inggih kang punika
kinarya lênggah pêpatih
lurung têngah patang atus dadya wêwah

badhenipun wingi dhawahe sang prabu
ingkang tanah Pajang
Mataram dipun paringi
Kalibêbêr badhe pêpancèn punika

gih bêndara rayi paduka dèn ayu
ingkang pinaringan
ing Kalibêbêr pribadi
tigang atus kadang èstri pinancènan

dun angrungu Patih Danurêja ngungun
angungun kalintang
kamanisên ing pawarti
kanyut saking sakarsa-karsaning sultan

wuwusipun Dipati Danurêjèku
inggih sampun majad
suka anganggêp sayêkti
pan kapara ing ngriki untung satêbah

dutanipun kêkalih sarêng wus laju
mring panggènanira
Gupêrnur Nikolas Harting
wus kapanggih têmbunge amundhut desa

kalih èwu lan punjule tigang atus
ing Lêdhok lan Roma
ing Kalibêbêr lan malih
punjulipun tigang atus lurung têngah

dyan gupêrnur mundhut mring Pringgalayèku
sadaya wus prapta
katur ing caraka kalih
Lêdhok Roma Kalibêbêr lurung têngah

sampun mundur duta kalih praptanipun
katur angsalira
kang saking Nikolas Harting
bumi kalih èwu tigang atus kasrah

sang aprabu suka pinaringkên sampun
Dipati Danurja
môngka lungguhing pêpatih
bumi bobot santosa tur wutuh kuwat

tan kawuwus gupêrnur ing pikiripun
prakawis panggihan
kinarsakêna tumuli
lan kang putra Sang Aprabu Surakarta

enjingipun tuwan dêlèr sowanipun
marang pasanggrahan
pinêthuk pangran dipati
lan pangeran ngabèi sapraptanira

ing têtarub wangunan binêkta laju
praptèng purantara
pinanggihan ing pandhapi
têtabean ciuman wus tata lênggah

dêlèr matur paran ing karsa pukulun
prakawis panggihan
lan putra dalêm sang aji
puniku ta wontên adhènging prakara

ya ta wau sultan ing andikanipun
iya besuk apa
apa ingsun kang nêkani
apa anak prabu nêkani maringwang

dêlèr matur abên têngah pênêdipun
sultan wau sigra
animbali pra dipati
Pringgalaya miwah Dipati Danurja

pra tumênggung pra samya tumut lumêbu
praptaning ngajêngan
sultan angandika aris
hèh ta Pringgalaya miwah Si Danurja

ingsun arsa patêmon lan anak prabu
ingkang adu têngah
Surakarta lan Giyanti
yèn wus padha mupakat bênêr ing têngah

nuli iku sambutên karyanên tarub
pra sami sandika
andangu mring mantri bumi
aturipun para mantri dhusun Lêbak

wetanipun saking dhusun Jatossantun
inggih padhêkahan
siti tumut Jatisari
mung punika ingkang pantês têngah-têngah

yata wau jêng sultan ngandika arum
yèn mêngkono padha
nuli garapên tumuli
pêparona Pringgalaya lan Danurja

sandika wus matah sawiji tumênggung
sigra lampahira
punggawa Surakartèki
Wiradigda Giyanti Prawiradirja

wus sinambut wau kang têtarub agung
dêlèr pamit nulya
badhe lajêng lampahnèki
amondhongi sang prabu ing Surakarta

lampahipun mung Pringgalaya kang tumut
sagung pra dipatya
sami kantun ing Giyanti
inggih benjang kewala sami mêthuka

yèn wus tamtu têdhakira sang aprabu
mêthuk panangkilan
panggihe Nikolas Harting
cêciuman kinanthi manjing jro pura

dêlèr matur sami basuki sang prabu
inggih ingkang salam
rama paduka Giyanti
apan èstu inggih sami pêpanggihan

lon sumaur wau inggih sang aprabu
inggih kula sukak
kula sawêg marentahi
damêl sasak yèn sampun dadya umangkat

dêlèr matur inggih prayogi kalangkung
sang nata ngandika
hèh uprup kang nambut kardi
enggalêna lan jênêngana Walônda

ya ta matur sandikanira pun uprup
sasak ing Sampangan
idêlèr amit mring loji
ngasokakên badane mêntas lêlampah

ungkuripun Nikolas Harting sang prabu
animbali sigra
Dipati Pringgalayèki
Kyai Puspanagara Sasradiningrat

sami tumut sami ngirid ngarsa prabu
wau Adipatya
Pringgalaya awotsari
ingkang salam kangjêng rama jêngandika

sang aprabu alon pangandikanipun
priye Pringgalaya
paman samêngko watawis
ing undhake sêpuhe ta mandi sapa

nêmbah matur Dipati Pringgalayèku
nuwun rama tuwan
anèh kalih tiyang Jawi
tingalipun sêpuhipun botên ewah

ewahipun pan amung sariranipun
pan rama paduka
nguni wêwêg sarirèki
mangke singsêt wêwah ruruhipun rikat

ulatipun ingkang sangêt ewahipun
aringas agalak
ing andikipun sakêdhik
mèh sumêrêp dhatêng netra pucicilan

pan rumuhun wong agung liyêp aruruh
angarjuna tuwa
ing mangke ta Dyan Sêtyaki
ewahipun ing pasêmon lawan kina

malihipun kula kônca sami pandung
inggih pra dipatya
malah anjawil-jinawil
sami bisik-binisik wontên ngajêngan

drijinipun ing asta miwah ing suku
angrayung samangkya
pan rama paduka nguni
dadya gunggung ing praja bagus utama

sarwa patut mung satunggil cacadipun
darijining asta
lan dariji sukunèki
kirang ngrayung lan sarira tan sêmbada

mangkya sampun angrayung kang mulat pandung
anuwun punika
inggih langkung tan kadugi
bilih sangêt kangèlanipun punika

pun gupêrnur dhatêng ing kula amuwus
priye Pringgalaya
sunan lan kang rama dhingin
nora mèmpêr munduran mèmpêr kang paman

pun Tumênggung Wirawidigda sumambung
tuwan bênêr dika
bapa paman angèmpêri
kaot ingkang paman sarira wanudya

kang Sinuhun ing Surakarta satuhu
asarira lanang
kathah kang paman sang aji
sintên mirib ing ngrika sami lan paman

dêlèr muwus saking doh êblêg satuhu
dupi cinêlakan
susunan mangun nyabrangi
ingkang paman agandês kadya têtandhak

awratipun rama paduka pukulun
yèn atrap bicara
inggih ambêk Jabarail
botên môntra-môntra ambêka manungsa

botên etung yèn wawrat mung ambêk purun
tan darbe mêmaras
kala amangun prajangji
ingkang ngadhêp sami tanpa darbe nyawa

kang pinundhut prajangjian eyangipun
kang raka kang rama
prajangjian kang tinampik
sadêg sanyêt pangantêpe botên ngungkak

pun gupêrnur sampun pucat ulatipun
nuntên Dongkêl nyêlak
umatur kadya anangis
lilihipun lêjar yèn saking asmara

pun Dêlèr Nikolas Harting
mèh botên sagêd ngadêga
mulat ramanta dukane
kadya kumukus kang netya
talingan ambaranang
kang imba agung malêngkung
pratôndha sangêt dukanya

ngandika sri narapati
paman iku sawab apa
anampik prajangjiane
kang raka miwah kang rama
mundhut kang prajangjian
swargi kangjêng eyang buyut
lah iku kacèke apa

ingsun ingkang angrawati
mung prajangjiane rama
kang ginawe sarawuhe
rama saking Pranaraga
ajangji ingkang lawas
padha sirna gêmpuripun
sajrone aprang lan Cina

duk praptane komisaris
mêntas bêdhah Randhulawang
kapitan undur lakune
nuli komisaris prapta
amangun prajangjian
nora duwe manah ingsun
mung jangji wangunan anyar

umatur saha wotsari
Adipati Pringgalaya
dhuh gusti punika malèh
rama paduka ngarsakna
kang apês babar pisan
lêrêsing pamundhutipun
sawab prajangjian tiga

dèrèng wontên kêpak-kêpik
dèrèng cuwik dèrèng babak
tur umadêg pangrasane
wong sabrang kang anyêlambrang
kêni siku sinipat
ngambil ayam saba dhusun
antuke amêndhêt tundhan

punika pan botên kêni
tuwin kang dados sêsanggan
pangitunge kinarècèk
tan kenging manjingkên budhak
kalawan sundêlira
Kumpêni rabi pukulun
yèn inggih lawan wong Jawa

pan botên inganggêp rabi
inganggêp sundêl kewala
botên dèn itung ingone
mung ketung dhudha kewala
amung kang rabi nyonyah
punika ingkang dèn itung
anak inggih botên ketang

tan kêni ngingkêt sanyari
wêwah silir anggêgampang
inggih barang pratingkahe
tan kêna nyorok tênaga
miwah ukum-ukuman
tan kêni ginggang sarambut
yèn wong Jawa lan wong sabrang

inggih kisasipun sami
kalamun wêdaling êrah
sanadyan sabrangwong gêdhe
wong Jawa sikêp kewala
tan kêni ingapura
tiniban saukumipun
tan kêni yèn sêsambata

ing ngriki sampun ngundhangi
Yan Hindrik Johan Abraham
inggih dhatêng Kumpênine
Tumênggung Puspanagara
nambungi gih ki lurah
ngriki wontên tigang dalu
arang Walandi nyêlambrang

ingkang padha ngambil pitik
Tumênggung Sasradiningrat
nambungi gih lêbêt bètèng
ki lurah wontên sapasar
boya wontên Walônda
ngambil ayam ambêburu
manthuk Radèn Pringgalaya

gih puniku ingkang mawi
sawab uprup wus parentah
dhèwèk amanut kemawon
mèsêm sang nata miyarsa
alon dènnya ngandika
apêrkara kêris iku
iya Ki Kopèk kewala

priye panggawanirèki
kothak atawa têmbaga
Radèn Pringgalaya nolèh
Tumênggung Sasradiningrat
matur inggih kêndhaga
mawi samir kang amanggul
lawan sinongsongan jênar

kang gendhong priyayi mantri
pan inggih mantri kaparak
sang nata pangandikane
ya wis bênêr Pringgalaya
besuk yèn pêpanggihan
êndi ta panggonan ingsun
miwah panggonaning paman

Dipati Pringgalaya glis
matur saha awotsêkar
paduka nata kang kilèn
rama paduka kang wetan
dêlèr êlèr gènira
inggih ajênge angidul
baris Kumpêni amapag

lawan prajurit jro sami
makatên dêlèr parentah
lan inggih kaping kalihe
sabên dêlèr tinimbalan
ing rama jêngandika
rayi paduka kang mêthuk
pangran dipati punika

lawan pangeran ngabèi
pukulun rayi paduka
kang nama ngabèi anèm
pangran dipati kang tuwa
milane sapunika
kang anèm ing dhapuripun
blêg suwargining kang uwa

lan ing ngriki yèn suwawi
rayi dalêm kalih pisan
Dèn Mas Sêmplo lan Panolèh
kang sampun sami diwasa
punika amêthuka
sabên tuwan dêlèr masuk
kabèh ture tinarima

kadi kang Rama Giyanti
sang nata apêparentah
padha gêlakên sasake
lan kang karya pasanggrahan
ing Lêbak Jatikêmbang
Pringgalaya kinèn mêtu
lan wadana kalih pisan

siyaga ngundhangi dasih
rakit baris tata lampah
ingkang anyêkêl waose
benang ingkang wolung dasa
nênggih kang sawêg dadya
pinilihan ingkang patut
kang bagus-bagus agagah

