ni sêpuh jaga astana
wusira tan samar malih
mring malane pulonira
wanci umun-umun enjing
bidhal mring pêkên aglis
ingkang sinêdya ing kayun
ayun amèt usada
malane Sang Ragapadmi
praptèng pêkên anjujug mring padhasaran

unggyan bakul pon-êmponan
kang ugi angadhêp prusi
ni rôndha alon têtanya
asta mawi tudang-tuding
ngacung ngêcungi prusi
sasirah setan gumluntung
sanak kula yun wikan
pintên rêgine puniki
kang tinanyan anjomblong dangu tan nabda

sinêngguh namung gêguywan
patanyanira puniki
bok rôndha datan darana
ponang prusi gya ingawis
apa entuk saringgit
nyi bakul suka amanthuk
wusira dhinuwitan
tumbasan ginawa mulih
praptèng wisma prusi dhinêplok ing lumpang

wusnyalus gya winadhahan
ing tampah jinèrèng wradin
ingêpe nèng anjang-anjang
gênti anyandhak sang putri
winawèng kêbon nuli
siniraman gêbyar-gêbyur
sawusira palastha
prusi tinamakkên nuli
dèn wur-wurkên ing angga kang kêbak mala

prusi satampah wus têlas
mangkana Sang Ragapadmi
kênèng dayanirèng tômba
sumaput wus datan eling
sariratri tan mosik
datan muwus pindha lampus
enjing plêthèking surya
sawêg pulih èngêt maning
nging sarira dèrèng kuwat anggulawat

antarane têlung dina
mêmala wus tan katawis
gandanira sampun sirna
sawusnya antara ari
kulit wiwit glodhogi
duk waktu punika wau
rupa katon tan pakra
lir gombalan pating sluwir
nging sirnaning sluwiran mijil rêmbulan

kang nglongok ing imbang wetan
purnama nêdhêng dadari
mêlok-mêlok lir kancana
sumilak kuning arêsik
warata anyrambahi
marang ing badan sakojur
nulya ingupakara
linulur ing borèh wangi
dina-dina datan wontên kêndhatira

têmah lumêr pamulunya
wangkawa jumêdhul kèksi
anglimputi maring angga
sinawang sru anglam-lami
kocap wau sang putri
Ragapadmi pulih sampun
kadi mula-mulanya
duk maksih anèng jro puri
sambènira nèng wisma sadina-dina

bathik nyamping kasêmêkan
anênun limar katangi
kampuh sinulam toya mas
songketan mawarni-warni
datan lali anyandhing
jungkat kalawan pangilun
wangi-wangi tan têbah
borèh atanapi mangir
sêkar wungu cumundhuk nèng ukêlira

lan ugi ngadhêp pucangan
kancana ingkang kinardi
mangkana wau ni rôndha
kulina ing sabên ari
sawuse nambut kardi
datansah sandhing sang ayu
sing kascaryan tumingal
ring citranira sang dèwi
lamun mandêng adongong wit kagumunan

wau ta gênti amarna
punakawane sang aji
Bôngsacara kang nèng praja
nyut kemutan arsa tuwi
mring kang tinilar nguni
pinrasahkên maring biyung
mangsah ngabyantarendra
mabukuh atur wotsari
dhuh pukulun lamun kapadhan ing karsa

patikbra ayun lumampah
mring dhusun prêlu martuwi
inggih dhatêng rena amba
rèhning wus lami tan uning
dahat onêng pun patik
sakêdhap kawula wangsul
wau andika nata
Bôngsacara sun lilani
nanging poma dèn enggal bali mring praja

Bôngsacara tur sandika
manêmbah anyuwun pamit
wus lèngsèr sing ngarsa nata
kêbat dènira lumaris
datan kawarnèng margi
sakêdhap prapta ing dhusun
wismane renanira
sigra tumamèng pandhapi
nyai rôndha duk wêruh sutanya prapta

nyêblèk wêntis gita-gita
mlayoni kang nêmbe prapti
sarwi anyuwara sora
he-he dene kowe kaki
Bôngsacara nak mami
apa ginanjar rahayu
lakumu anèng marga
Bôngsacara anauri
iya slamêt biyung sing brêkahing nata

nyi rôndha gya manjing wisma
pêpajar Sang Ragapadmi
enggal wong ayu mêtua
kae kakangamu prapti
Bôngsacara sing nagri
enggal bagèkna nak ingsun
lan pamucanganira
ywa lali anggawa nini
Ragapadmi tan lênggana ing sapakyan

sarèh asantun busana
anyamping limar katangi
ngagêm kasêmêkan jingga
tinêpi wungu mantêsi
larapan dèn paèsi
borèh jênar sêling wungu
sarwi ngagêm gamparan
bungkul êmas kang kinardi
pamucangan gya tinata ing tadhahan

sawusnya samêkta mêdal
pucangan sinôngga kering
wau ta Ki Bôngsacara
duk miyat kang nêmbe prapi
dongong dènnya ningali
ingacaran mring sang ayu
wawi kakang gantèna
suruh tangis sata Smawis
dene apu wêton saking Surabaya

Bôngsacara tan nglêgewa
saking gawoke kang ati
pangrasa kadya supêna
karawuhan widadari
gragapan amandêlik
sakala badannya kaku
supe purwa duksina
galedhag ambruk ing siti
nyai rôndha gupuh nyandhak lawan nabda

Ragapadmi tulungana
age kakangamu iki
sang putri alon ngandika
biyung kula datan wani
tumut-tumut nulungi
masih èngêt duk ing dangu
pun kakang Bôngsacara
kalangkung datan kadugi
dhatêng tiyang kang kadi jasat kawula

môngsa kasamaran dika
kang kalakyan duk ing nguni
saking tan kaduginira
prasêtya ngantos kawijil
mawi nawurkên siti
paran gèn ulun têtulung
ajrih yèn kalêpatan
kasiku ing têmbe wingking
kenging dakwa mêmurung sabda prasêtya

nyi rôndha gya angrêrêpa
aja mangkono ta nini
wêlasa mring kakangira
enggal paringa usadi
kêcohana sing têbih
ngèlingana marang ingsun
yèn kabacut palastra
kapriye polahku nini
baya edan kalambrangan turut dalan

yèn Bôngsacara tan trima
wit sira inganggêp sisip
iya têmpuhna maringwang
aku kang bakal dhadhagi
Ragapadmi lingnya ris
inggih yèn makatên biyung
kula namung sadrêma
wau putri Ragapadmi
gya angracik gantenan arsa amucang

sêmbari mamah gantenan
sang putri mingsêr angalih
mapan prênah ulonira
Bôngsacara kang tan eling
têbihnya winatawis
sagadugira wong idu
Bôngsacara ngidonan
mandi sabdanira nini
dubang dhawah Bôngsacara katon obah

netra mêlèk palindêran
nging dèrèng kuwawi tangi
wau ni rôndha gya ngatag
maring putri Ragapadmi
age malih ta nini
pindhonên kadi kang sampun
sang putri tan suwala
dhawahing dubang ping kalih
mak garegah Bôngsacara nyandhak asta

sang putri kagyat anjingkat
astanya rosa tinarik
nging tangèh lamun ucula
wit Bôngsacara ngukuhi
panyangkêrême kadi
wulung anyêkêthêm kuthuk
wau Ki Bôngsacara
lon-lonan bari nyêdhaki
Ragapadmi sinikêp pamadyanira

binopong ginawa lênggah
ing salu pinangku nuli
wau duk pinotha-potha
sang putri anglês kapati
kumêsarirèng galih
satêmah guwaya aclum
sumrêpêt panonira
Ragapadmi datan eling
angalumpruk nèng pangkone Bôngsacara

wau ta Ki Bôngsacara
umiyat Sang Ragapadmi
sumaput nèng pangkonira
ing batin akêtir-kêtir
dhuh-dhuh adhuh mas yayi
wêlasa mring raganingsun
kajaba sira sapa
kang asih marang ing dasih
lah tulihên Ragapadmi kakangira

pijêr katungkul anendra
gapenên dasihmu iki
wèhana usada rimang
tulungên ati ngong yayi
mau sira uripi
samêngko têka atambuh
tanggung-tanggung tan yogya
mula dang wungua yayi
lamun têmên asih marang raganingwang

sang putri kinuswa-kuswa
sinrênggara têmbung manis
ingêlus-êlus kang rikma
ingêmban ingolah-ngalih
saking kanan mring kering
sing kering mring kanan wangsul
datan pêgat kinuswa
lathi tansah dèn cêcêpi
pamrihira mijila ingkang wacana

Jailipun Patih Bôngsapatiwusnyantara putri Ragapadmi
pungun-pungun alon
wiwit mèngêt marang ing dhirine
nabda aris kawoworan tangis
kakang uwis-uwis
dang udhunna ingsun

pikir mami kalimput kapati
dahat ngondhok-ondhok
Bôngsacara wau lon wuwuse
apa baya darunanya yayi
bok dipun pajari
pun kakang ayun wruh

Ragapadmi amangsuli aris
milane mangkono
wit sun maksih èngêt wèntèh-wèntèh
andikannya kakang duk ing nguni
kapati ngêmohi
maring jasat ulun

môngka mangke datan anêtêpi
tumindak salah don
prasêtyanta ingkang biyèn-biyèn
bok-bok bakal numusi sayêkti
apa kang kawijil
ing wuwus rumuhun

Bôngsacara amangsuli aris
yayi ywa mangkono
ingkang gêdhe apuranta bae
culing upata kang wus kawijil
mêngko sun andhêmi
ngrasa apiduwung

ing samangke pun dasih nyadhang sih
pêparing sang sinom
kang minôngka panglipur atine
pamurunging pati saking brangti
wau ta sang putri
tan sawalèng kayun

kunêng ingkang lagya akaron sih
gantya winiraos
ing Pacangan wau sang pamase
Sri Bidarba anêdhêng tinangkil
pêpak pra dipati
andhèr anèng ngayun

ingkang parêk ing ngarsa sang aji
mantrimuka katong
Bôngsapati sumungkêm linggihe
Raja Bidarba ngandika aris
hèh sira apatih
ingsun paring wêruh

Bôngsacara wus antara lami
datan ana katon
praptèng mangko tri côndra lawase
nyuwun pamit marang jênêng mami
sêngadi atilik
mring wismaning biyung

duk pangkate ingsun wanti-wanti
ywa kongsi kadangon
uga uwis kawêtu saguhe
ora lawas nuli arêp bali
mulih mring nagari
sowan jênêng ingsun

titaning don datan ana prapti
galih sun kuwatos
ambok-ambok ana ing desane
nandhang sakit utawa nèng margi
sinikarèng janmi
têmah praptèng lampus

mula patih karsèngsun samangkin
larahên maring don
takyinêna priye kaanane
Bôngsapati sandika wotsari
amit dèn lilani
paglaran kapungkur

rowangira datan ana kari
samya tumut bodhol
gêgancangan kya patih lampahe
tan cinatur ananirèng margi
samana wus prapti
ing don kang tinuju

Bôngsapati manjing wisma nuli
tan mawi asung wroh
amit-amit ki sanak ywa kagèt
iya ingsun ingkang praptèng ngriki
dutane narpati
aywa sira tambuh

Bôngsacara gragapan mlayoni
mring kang nêmbe rawoh
tyas kumêsar aclum guwayane
kyana patih gya dèn acarani
sumôngga kiyai
katuran alungguh

Bôngsapati dhangan anuruti
punapa sapakon
kawuwusa kang nèng jro wismane
Ragapadmi wau duk miyarsi
lamun wontên tami
gya nata pasuguh

pamucangan isi dèn pêpaki
punapa kang kalong
winuwuhan pinurih pantêse
sawusira nuli salin nyamping
kasmêkan aganti
mawi plisir dadu

mundhut kain kang limar kêtangi
ingagêm rêrimong
tipis lamat-lamat tasikane
gamparannya bungkul kancana di
kêcohannya mungging
baki êmas murub

nulya mijil putri Ragapadmi
saking wisma jêro
pasugatan gya sinèlèhake
ngarsèng tamu mawi ngaracani
sumôngga kiyai
angêdhapi suruh

kyana patih wau duk umèksi
citrane sang sinom
sumarêpêt byar-byaran panone
wola-wali tansah dèn usapi
ing batin nambuhi
maring kang dinulu

sawusira gya mandêng sang putri
kalawan andomblong
lalêr mlêbêt tan kinaruhake
mung katungkul ngunguni kang kèksi
èngêt dèn carani
groyok têmbungipun

karsanira ayun amangsuli
mring wau sang sinom
nging sru kuwur ki patih pikire
galihira kumêsar tan sipi
lidhah anambuhi
satêmah mung hak-huk

sarwi mênyat wau Bôngsapati
saking gènnya lunggoh
asêmparèt mijil age-age
mring sajaban panti datan pamit
gancangan lumaris
pra abdi tut pungkur

sêdyanira wangsul mring nagari
marga tan kacriyos
manjing pura ngadhêp sang pamase
duk samana wau sri bupati
nêdhêngnya siniwi
anèng dalêm agung

Bôngsapati dumrojog nungkêmi
ing pada sang katong
mênggah-mênggah wau ta unjuke
adhuh gusti sêsêmbahan patik
amba atur uning
ing paduka prabu

Bôngsacara panakawan aji
tumindak tan yêktos
ngeca-eca wontên ing wismane
dintên-dintên pasihan lan rabi
tega mring narpati
tan mèngêt ing sanggup

rabinira pindha widadari
amba dèrèng tumon
èstri ingkang mimba ing dhèwèke
citranira tuhu yu linuwih
mung paduka aji
kang pantês anggadhuh

Bôngsacara tan wajib darbèni
saking sanès bobot
pindha toya lan lisah isthane
manah ulun sangêt tan kadugi
wit namung sang aji
têtimbanganipun

sang aprabu angandika aris
patih sun paring wroh
garwaningsun Ragapadmi biyèn
nandhang katrap luwih gêgilani
sun paringkên nuli
marang dhèwèkipun

Bôngsapati nyundhul unjuk malih
sanadyan sang katong
makatêna amba datan dhèrèk
lamun sang putri wau lêstari
kawêngkua dening
Bôngsacara punggung

datan lêga raosing panggalih
yèn sanès sang katong
kang minôngka dados timbangane
wit kalamun kinèndêlna gusti
abdi rabi putri
pêpacangan prabu

tan prayogi têmbe kang pinanggih
amba matur yêktos
Sri Bidarba wau lon dêlinge
yèn mangkono unjukira patih
lêlakon puniki
paran pênêtipun

kaya priye dènira nyangkani
bisane kalakon
nglimpèkake wadon sing lakine
banjur kunjuk marang ngarsa mami
kajaba mung ngudi
nyingkirkên kang jalu

apa ana pratikêlmu patih
bisane mangkono
lamun ana unjukêna age
sun kêpengin arsa nguningani
yèn kapara yêkti
sun dhahar aturmu

Bôngsapati umatur wotsari
ming wau sang katong
amêmêla mrih dhahar ature
lamun wontên dhawuh paduka ji
amborongkên patik
ical èwêdipun

iya patih sun borong sirèki
nging pamundhut ingong
aja ora sira ngunjukake
ingkang wadon calon garwa mami
yèn makatên gusti
kawula pan sampun

sangkêp srana môngka pangapusing
punakawan katong
kalêrêsan Bôngsacara darbe
sona kalih kiyat miyatani
sangsam dèn mamahi
wau namanipun

juga Caplok Tandhuk liyanèki
punika pirantos
amba angge ngangkah mring pêjahe
Bôngsacara arsa amba prêdi
atas dhawuh aji
kesah ambêburu

inggih maring ing nuswa Mandhangin
kalamun wus bodhol
enggal ulun anungka lampahe
sang aprabu myarsa turing patih
iya-iya patih
mung bae kalamun

tuging êndon sira tan nganani
kang dadi patukon
iya Bôngsacara ing patine
sira pasthi sun ilokkên mati
môngka pamalêsing
nyumpêt munggêl umur

kyana patih noraga wotsari
dhuh gusti sang katong
lamun sampun makatên karsane
amba amung sumarah ing gusti
urip lawan pati
kagungan sang prabu

yèn mangkono sira Bôngsapati
sun lilani bodhol
datan ana dhawuh sun liyane
kyana patih majêng awotsari
mentar sing ngarsa ji
ing praja kapungkur

Wontên ing pulo Mandhangining marga datan winarna
lampahira wau rêkyana patih
dalah sapandhèrèkipun
prapta ing wismanira
Bôngsacara dumrojog sigra alungguh
sêngadi ngêmban timbalan-
ira jêng sri narapati

Bôngsacara wruhanira
karsèng nata sira dipun pundhuti
nganakkên sangsam tri atus
wit nata amiyarsa
lamun sira darbe srênggala linangkung
loro tur sarwa sambada
buru sangsam miyatani

mungguh kang dadya karsendra
dèn ta buru marang nuswa Mandhangin
wit ing kono ênggènipun
sangsam tanpa wilangan
wis mangkata ingsun nuli arsa wangsul
mring praja munjuk sang nata
poma aywa tan nglakoni

kya patih umentar sigra
para abdi datan wontên kang kari
wau ta datan winuwus
Bôngsapati lampahnya
gênti kocap Bôngsacara ingkang kantun
pêpajar marang rabinya
Ragapadmi wruhanèki

ingsun amit arsa kesah
buru sangsam maring pulo Mandhangin
saking dhawuhe sang prabu
sira gusti karia
amung bae suwene ingsun nèng purug
nglakoni ayahan nata
ywa sah anyipta mring mami

Ragapadmi alon nabda
kakang ingsun êmoh kotinggal kari
nêdya anut salakumu
sakit lawan palastra
yun tut buri ing sira anut sapurug
drênging sih ingsun lan sira
sun tan kuwawa nayuti

ing dunya praptèng dêlahan
amung sira kang nêdya sun ngèngèri
tan saguh bênggang sarambut
iya nadyan priyea
ingsun mêsthi anut pungkur salakumu
lara sun anêdya bela
mati nêdya sun tututi

anamu ana ing paran
ingsun kudu tansah arsa nungkuli
sang putri sigra sinambut
ginawa ing paprêman
datan pêgat kinuswa ingêlus-êlus
lathi manggung cinêcêpan
pinurih aring ing galih

wau tan antara lama
Ragapadmi layap-layap aguling
Bôngsacara duk andulu
rabinya sampun nendra
alon-lonan mandhap saking tilam arum
tata-tata nulya pangkat
marang ing pulo Mandhangin

sêgawon kalih binêkta
gêgancangan Bôngsacara lumaris
nèng marga datan cinatur
tan lama age prapta
Batoputèh wau namane kang dhusun
kaprênah pinggir samodra
Bôngsacara lingira ris

Cêplok Tandhuk payo enggal
sun cêkêlan buntutira kêkalih
gawanên nglangi ing banyu
ingsun arsa angambang
Cêplok Tandhuk gya cinandhak buntutipun
sarêng anggêbyur samodra
wau sang sona kêkalih

cinêndhak ingkang carita
datan kocap anèng têngah jaladri
Bôngsacara prapta sampun
lawan kalih sonanya
pasisiring nuswa môngka nêring laku
ing kono katiganira
ngaso angilangkên lêtih

wusing pulih kang sasira
Bôngsacara lawan sonanya kalih
nglajêngakên lampahipun
nuswa dèn sasak-sasak
apan nyata ngriku kathah sangsamipun
Bôngsacara aprayitna
ngoyahakên sonanèki

Cêplok Tandhuk myarsa aba
anjanggirat tangginas mlumpat aglis
kêplasnya dènira mamprung
pindha lêmbu kêrapan
parêng junjung parêng ngangkat sukunipun
jajar jangkahira padha
dhasar tunggal kang kinapti

nêdya labuh ing bêndara
sangsam ingkang kaprênggok anèng margi
kinêrah sarêng kinrubut
sakêdhap anggulimpang
nèng bantala kêmpis-kêmpis nulya lampus
Bôngsacara atut wuntat
lampahnya sagawon kalih

sangsam kang pating gulimpang
pinragatan kinumpulakên sami
wau ta Cêplok lan Tandhuk
saya drêng pangamuknya
sabên wontên sangsam ngaliwêr pinikut
jinagal parêng kalihnya
tan kobêr ngungsèkkên dhiri

Bôngsacara kuwalahan
anggènira nampèni anèng wuri
maragad miwah sung-usung
mangkana datan lama
sangsam ingkang kapikut wus ngundhung-undhung
andhap inggiling tumpukan
sawisma apasthi luwih

wau ta Ki Bôngsacara
duk winical angsalira pêpati
sampun jangkêp tigang atus
sona ingatag sigra
angèndêli wau ing pambujungipun
hèh Cêplok Tandhuk lèrèna
wus cukup sangsam puniki

sêgawon datan suwala
pambujungnya nulya dipun uwisi
wangsul mlampah runtung-runtung
mring unggyaning bandara
sapraptanya ngalosod nèng sukunipun
Bôngsacara ingkang lagya
kèndêl sarwi mamah gantin

Cêplok Tandhuk tansah nyawang
ilat mèlèt sarwi gêgudras gêtih
napas maksih ngangsur-angsur
swaranya karênggosan
badan oyag datan pêgat maju mundur
cinêndhak wau kang kôndha
kang lagya ngasokkên dhiri

gênti wau cinarita
kyana patih kang nêdya ngarah pati
wus bidhal lan wadyanipun
gumrêdêg lampahira
turut marga swaranya anggung gumrunggung
praptèng têpining samodra
nitih palwa lan pangiring

palwa linampahkên sigra
kalih dasa janma ingkang mêlahi
tan kocap nèng têngah laut
tan dangu sampun prapta
ing Mandhangin kang palwa sigra alabuh
kyapatih nuli aminggah
manjing wana angulati

unggyanira Bôngsacara
datan dangu tiningalan sing têbih
Bôngsacara katon lungguh
ingadhêp rowangira
ngungkurakên wangke sangsam tumpuk-tumpuk
Bôngsapati undang-undang
hèh Bôngsacara dèn aglis

maraka ing ngarsaningwang
Bôngsacara kagyat nulya mlajêngi
marang ingkang nêmbe rawuh
têtanya anoraga
wontên paran kya patih nimbali ulun
ing sêmu katawis duka
sumôngga dipun priksani

sangsam tri atus wus kêna
anyêkapi pamundhutipun kyai
ewadèntên dèrèng cukup
amba anuwun dhawah
Cêplok Tandhuk pan maksih sami sumaguh
lamun wontên pakèn amba
ngrêsiki wana kadugi

kya patih mung kantun dhawah
Bôngsapati mojar asêmu wêngis
mula sira ingsun uwuh
ana dhawuh narendra
marang ingsun dikakke jabut nyawamu
Bôngsacara tanggap sabda
lamun makatên suwawi

amba tan nêdya sawala
awit sampun dados karsa narpati
lawan takdiring Hyang Agung
amba namung sumarah
madhêp ngèdhêp datan sumêdya amingkuh
nadyan kawula tan dosa
samêndhang tan ngrasa sisip

wa dene walahualam
mung Hyang Widi ingkang angudanèni
lamun wontên sisip ulun
nadyan amba tan ngrasa
sampun dugi manawi ing wancinipun
dhawahnya kang kalamôngsa
amundhut ingkang prajangji

Bôngsapati datan sabar
kene menggal pêdhaka ngarsa mami
wangkingan tinarik sampun
tinunjêm walikatnya
ingkang kiwa tumêka ing jaja butul
Bôngsacara nambat garwa
yayi karia basuki

pun kakang amit palastra
inguntapkên dening kiyana patih
karia mukti êmasku
kya patih muwus sugal
tanpa guna sira asambat anêbut
iya maring garwanira
môngsa wurunga ngêmasi

cinatur sona kalihnya
duk umiyat bandaranira lalis
kêbat anggêbyur ing laut
sumêdya awêwarta
mring sang putri ingkang tinilar ing dhusun
kocap wau kyana patya
aba wangsul mring nagari

Bôngsapati mêdal dharat
ingiringkên wadya ingkang sapalih
kang sapalih liyanipun
ngatag mêtu samodra
kunêng wau kyana patih lampahipun
cinatur playuning sona
ingkang kapêgatan ing sih

Radhapadmi nusul dhatêng pulo Mandhanginsampun prapta ing wismanira ing dhusun
kapanggih sang rajaputri
Ragapadmi nêdhêng nênun
kain limar nèng jro panti
wau duk miyat sêgawon

kusuma yu gupuh mênyat sarwa dangu
bandaramu anèng ngêndi
dene datan katon wangsul
baya kari anèng ngêndi
wau polahnya sagawon

abyang-byangan kadi tandangnya wong bingung
galibêd Sang Ragapadmi
sarwi nyakot talinipun
sang putriangatag linggih
nging sona tan mèlu pakon

dadya nabda wau kusumaning ayu
pagene asu puniki
polahe agawe gumun
bêndaranya datan mulih
sêmu tan jênjêm ing batos

he srênggala sun datan dungkap karêpmu
sang putri mijil sing panti
ngangsêg-angsêg bari muwun
kakang kowe anèng ngêndi
tan bali barêng sagawon

baya kowe cinidra nêmahi lampus
anilapkên maring mami
mau ingsun arêp mèlu
kowe amung tansah suthik
sun kok gawa mring paturon

ingsun sêngguh kowe banjur mèlu turu
datan nyana nuli anis
dhuh kang kakang kêkasihku
kang undhagi amikat sih
karya brôngta maring uwong

tega têmên kakang kowe mring awakku
nilapkên wong lagi guling
hèh Cêplok kalawan Tandhuk
antènana sawatawis
sakêdhap sun arsa dandos

arsa ngambil sinjang sêking myang patrêmku
sang putri gya manjing panti
kalawan tansah amuwun
datan dangu sampun mijil
sangkêp sarwa amirantos

sinjangira sinampirkên anèng pungkur
sêkingnya tan awèh kèksi
dhinêlikkên anèng gêlung
wacana mring sona kalih
Tandhuk kalawan pun Cêplok

mara ayo sun tut buri ing lakumu
ing ngêndi parane nguni
bandaramu duk bêburu
sona kalih jranthal aglis
sang putri tininggal adoh

nguwuh-uwuh aywa ta sira kasusu
êntènana laku mami
sang putri èmêng ing kalbu
wit dèrèng nate manoni
salaminya nèng kadhaton

lampahira Bôngsacara yèn bêburu
lawan rowangnya kêkalih
satêmah amung tut pungkur
kêdhap-kêdhap jêlih-jêlih
bok iya kang rada alon

karo ngêndi panggonane bêndaramu
wau dangunya lumaris
sang putri sambat amuwun
o kakang kêkasih mami
kok kowe nilapke ingong

sun prasêtya kakang lamun sira lampus
amasthi ingsun belani
sira apan lakiningsun
aja guru muksa gusti
ingsun durung praptèng ngênggon

ngêndi baya iya kakang panggonamu
mung sira panutan mami
yogya ingsun tutkên lampus
he sira asu kêkalih
dikapara rada alon

krêkat urip uwus datan darbe ingsun
kapengin sêlak manoni
priye polahe lakiku
ing ngêndi baya gonnèki
ingsun sumêdya nut layon

sang srênggala palajêngnya wongsal-wangsul
lamun tan èngêt anggêndring
yèn eling cangkelak wangsul
makatên abola-bali
katawis manah angongsrong

Ragapadmi uninga sona kasusu
sambat-sambat mêlas asih
he sona rasèng atiku
wus datanpa urip malih
wau ta lampah sang sinom

praptèng wana nanging wus tan mèngêt dunung
sona andhisiki têbih
jêgagig cangkelak wangsul
wit kaprêgok kyanapatih
uwus bali saking pulo

sapraptanya Ragapadmi unggyanipun
sona anggèndèng sang putri
gênaha yun saos atur
môngga enggal-enggal gusti
singidan ngupados ênggon

Ragapadmi anyandhak karêping asu
têmah awacana aris
ana apa kana mau
iya payo padha dhêlik
tan dangu pikantuk ênggon

prênahira anèng salèring dêlanggung
wit pule dèn ge ping-amping
siningidan kilènipun
dene lampahe ki patih
saking wetan amangulon

ginarêbêg ing para kawulanipun
lampahnya tinata baris
gar-gêr sadangune mlaku
wit wus kadumugèn kapti
nglunasi kêkasih katong

kyana patih anggêpnya uwus saratu
yun ngadhêp sri narapati
tur uning jurite unggul
ngangkut brana boyong putri
swarane wus kadi lampor

ngancik gunung Bôngsapati lampahipun
sing wetan gumrêdêg prapti
wau sona lan sang ayu
anjapiping amping-amping
nèng sor wit pule bing kulon

dupi baris lampahnya wus praptèng kidul
sang putri nyalingkêr nuli
mring saloring wrêksa agung
sona kalih atut buri
kaprayitnan datan anggop

saking kidul kya patih mangilèn laju
Ragapadmi mingsêt ngalih
nèng wetaning wrêksa agung
baris lampahe tan nolih
bablas angênêr mangulon

ya ta wau kocap kusumaning ayu
duk barisan wus tan kèksi
mring sona anuli dhawuh
sona mara dipun aglis
Bôngsapati wus tan katon

katiganya nulya ambacutkên laku
srênggala mangkat rumiyin
rajaputri anèng pungkur
tan dangu sona tan kèksi
Ragapadmi bêngok-bêngok

o lah sona angantènana lakuku
bêndaramu anèng ngêndi
tan dangu sang putri rawuh
ing dhusun kang wasta Janti
sang putri laju kemawon

nyampingira malah kinarya kêkudhung
têmahane sabên janmi
datan awon datan luhung
tan wontên ingkang udani
mring citrane sang lir sinom

Ragapadmi rintên dalu trus lumaku
wus ngungkurkên dhusun Janti
angancik padesan agung
padhukuhan tanpa wilis
nèng ngriku tan cinariyos

datan dangu Bato Potèh prapta sampun
anèng têpining jaladri
kanggêg lampahe sang ayu
awit kapêdhotan margi
tyas kumambang sru sumêdhot

Ragapadmi ambelani lakinipundatan wontên baita katon sawiji
putêg ing wardaya
wau putri Ragapadmi
kapriye rekane baya

gêtun-gêtun mriksakkên sonanya kalih
jajar parêng mlajar
sang putri kantun anangis
hèh sona sun êntènana

sun tan bisa anglangi balia dhingin
ingsun tuturana
priye lakuku puniki
awit datan ana palwa

nadyan nglangi aku iya datan bangkit
mula ge balia
gèrèdên bae sun iki
sun cêkêlan buntutira

sona èngêt ing gusti cangkelak bali
masang buntutira
sang putri anyandhak nuli
ginèrèd nabrang ing toya

solahira Cêplok lawan rowangnèki
anèng jroning toya
lir kuda ingabên tandhing
angadu kêbating lampah

Ragapadmi cumlorot nèng dhuwur warih
lir kêplasing panah
sarwi kêncêng anyêkêli
buntuting sona kalihnya

datan dangu katiga anuli prapti
têpining samodra
pasisir nuswa Mandhangin
sang putri dangu mring sona

Cêplok Tandhuk daramu ênggone ngêndi
mara sun tuduhna
brabat wau kang sinung ling
upami bisaa nabda

môngga gusti paduka atuta wuri
ing salampah amba
mangke paduka dumugi
unggyannya tuwan kawula

Ragapadmi kaponthal-ponthal nututi
tan kêndhat asambat
êndi Cêplok Tandhuk êndi
kalawan amênggah-mênggah

datan dangu atas tingalnya sang putri
sona kêkalihnya
praptèng têngah nuswa nuli
ambruk angglinting ing kisma

anaratab galihnya sang rajaputri
apa pêthèk ingwang
si kakang mêsthi ngêmasi
brabat plajêngnya sinêngka

praptèng ênggon wangkenya sang gurulaki
ingapit sang sona
siji kanan siji kering
Ragapadmi tan panon rat

pêt sumaput brêg ambruk ngrungkêbi laki
kagyatirèng nala
angga datan nyambadani
kêkêtêg sakala sirna

ngantos dangu sang putri apindha lalis
wusing sauntara
dhêg-dhêg-dhêg kumêdut malih
sumrambah mratani angga

anuntumkên otot bayu sing sakêdhik
têmah wiwit ebah
pungun-pungun èngêt malih
nging angga dèrèng kuwawa

amung tangisnya wiwit kapyarsa lirih
sambat kakang-kakang
ingsun arsa mèlu mati
tan bêtah yèn sira tinggal

durung tutug gon ingsun ngrewangi mukti
suthik yèn karia
êmoh-êmoh kakang mami
yun mèlu kowe palastra

pan mangkana sambatnya Sang Ragapadmi
ôngga pêksa polah
angliling mukaning laki
tan pêgat kinuswa-kuswa

waspa adrês tumètès nibani rai
bikut ingusapan
wus ilang kinuswa malih
ngalih-ngalih kang panggonan

waringutên galihnya sang rajaputri
sing sangêting arda
panon sumarêpêt malih
tan mèngêt purwa duksina

sawusira pungun-pungun èngêt malih
ngrangkul layonira
kinuswa dipun tangisi
cinêcêp-cêcêp lathinya

kakang-kakang atiku datan kuwawi
umiyat warnanta
saking sru kabotan ing sih
luwung sun mèlu palastra

ing sakala pêtêng panonnya sang putri
patrêm ing ukêlnya
ginrayangan wus ingambil
cinublêskên jajanira

rah sumêmprot kalênggak sang rajaputri
maksih sambat-sambat
êntènana kakang mami
sun anut saparanira

tanpantara sang putri sampun ngêmasi
layon gilang-gilang
sumandhing wangkening laki
patrêm tumancêb ing jaja

sona kalih umiyat gustinya lalis
bela kakungira
gêdabigan polahnèki
tambuh paraning kang sêdya

kalengkengan wola-wali angubêngi
layoning bandara
êluh daleweran mijil
amuwun pindha manungsa

gya malumpat wau sona kang sawiji
ing jaja sang rêtna
suku pinêrangkên aglis
ing patrêm kang munggèng jaja

sing ampuhing patrêm sona gya ngêmasi
kancanya umiyat
trangginas yun bela pati
suku pinêrangkên sigra

gulayaran ambruk tan mindho gawèni
gumlinting ing kisma
awor lawan rowangnèki
mantêp tan mundur ing sêdya

Patih Bôngsapati angsal wêwalêsDurma

kawuwusa wau kang bali mring praja
Kya Patih Bôngsapati
samana wus prapta
ngabyantarèng narendra
sang nata lagya tinangkil
nèng pasowanan
kya patih awotsari

sarwi matur gusti kawula kang sowan
wêngis andika aji
paran wartanira
Bôngsapati matura
iya marang jênêng mami
sun arsa myarsa
kang wus sira lakoni

adhugusti sinuhun pêpundhèn kula
mundhi pangèstu aji
bagya lampah amba
sagêd pikantuk karya
Bôngsacara sampun kalis
patik prajaya
wontên pulo Mandhangin

sangsam ingkang pinurak pun Bôngsacara
cacah tri atus iji
ugi katur nata
kaêmotkên ing palwa
mêdal têngahing jaladri
de lampah amba
dharat angrumiyini

Bôngsacara kantun bathang wontên nuswa
wau sri narapati
miyarsa aturnya
patih saklangkung duka
dadya dangu sarwi wêngis
wusnya mangkana
rabine anèng ngêndi

Bôngsapati ngrêrêpa munjuk ing nata
sèwu dêduka aji
maksih amba tilar
wontên ing wismanira
Bôngsacara kang wus lalis
lamun mangkana
paranana tumuli

aywa lali poma gawaa jêmpana
saupacaranèki
ywa nganti kuciwa
miliha wadyabala
pêpakên kaprabon jurit
môngka pangarak
lakunira sang putri

turut marga ywa kêndhat anabuh gôngsa
prajurit kang sapalih
tinggalên ing praja
môngka pamapagira
praptane sang rajaputri
sarwa têngara
êdrèl ngunèkkên bêdhil

kyana patih wusing têlas kang timbalan
nêmbah lèngsèr umijil
wus prapta ing jaba
sigra nêmbang têngara
ngumpulkên para prajurit
pinatah-patah
têlas nulya lumaris

tan cinatur lampahira anèng marga
barisira wus prapti
wismanirèng rôndha
jujug malbèng pandhapa
nging tan wontên janma kèksi
wau kya patya
micarèng jroning galih

Ragapadmi baya nèng wisma pêngkêran
nulya mrêpêki kori
nguwuh anoraga
dhuh gusti sang lir rêtna
suwawi kundur ing puri
nitih jêmpana
joli pinatik rukmi

ingkang istha dwipôngga umangsah yuda
upacara mêpêki
pantês yèn kagêma
gusti kula sang rêtna
ywa kadangon wontên ngriki
ajrih kawula
dukanira narpati

wola-wali Bôngsapati panguwuhnya
nging tan ana mangsuli
sing gêmpunging nala
kori binêdhat nulya
panti sigra dèn lêbêti
sang putri arsa
ingambil lawan wani

nanging sangêt pangungunirèng wardaya
duk ingulatan sêpi
ingubrês tan ana
sêpên sang lir kusuma
kya patih mijil aririh
saking jro wisma
lawan putêking galih

sawusira inganam-anam kang driya
cangkelak gya lumaris
wangsul maring praja
datan kawarnèng marga
lampahira sampun prapti
sakèthèng kitha
prajurit ingkang jagi

datan gita wau duk miyat kya patya
bêdhil tan ana muni
mung tansah anyawang
maring kang nêmbe prapta
wit tan nêtêpi ubanggi
kang wus kawahya
wau Ki Bôngsapati

duk umiyat palênggonging pra punggawa
aclum guwaya kèksi
laju lampahira
jujug byantarèng nata
kang tansah anganti-anti
rawuhing garwa
kagyat dhatênging patih

tan sabawa tan mawi bêkta sang rêtna
dangu asêmu wêngis
patih kadiparan

 bêdhil tan ana munya
gamêlan datan kapyarsi
kya patih nêmbah
ngunjukkên tiwas gusti

rayi dalêm sang rêtna pinanggih musna
ingubrês tan pinanggih
sigra wau nata
dhawuh mring pra dipatya
wong iku cêkêlên aglis
patih kaparat
anggung ngêgungkên mèri

ingkang tampi dhawuh nata tanggap sigra
patih tinubruk aglis
binlênggu saksana
wau narpati nabda
wêngis marang kyana patih
wus jangjiningwang
yèn sira tan nguwisi

sira iya bakal ingsun belakêna
Bôngsacara kang lalis
wit cidrèng ubaya
ing jangji kalah sira
umur patukoning pati
sun pundhut mangkya
kudu sira anani

sri narendra dhawuh maring pra dipatya
gawanên uwong iki
mêtu marang jaba
tindakna dhawuh ingwang
gantungên ing pang waringin
gawenên lesan
kinarocok ing bêdhil

kang supadya dadia pangewan-ewan
miwah pangeling-eling
mring sadhengah janma
kang ambêk kamerenan
lir klakuane si patih
amèrèkêna
punakawan kang tuk sih

pra dipatya wau duk tampi dhêdhawah
parêng tumandang aglis
kya patih binêkta
mring alun-alun mêdal
ginantung nèng pang waringin
kinarya lesan
binêdhil gênti-gênti

daging rantas pating sluwir sami dhawah
balungira nututi
wau lama-lama
anggota tut sajuga
saking gêmbung amrithili
tandya gêmbungnya
ambyar kenging ing bêdhil

usus muncrat iganya pating palêsat
la-ula angêlawir
binendrong ing kathah
ajur sawalang-walang
kasingsal dhawah ing têbih
kari murdanya
ngêdrèl sapisan ênting

kunêng wau kang lagya asuka-suka
lesan rêkyana patih
gênti kawuwusa
tanah sabrang bang wetan
Sumênêp namaning nagri
kèh among dagang
mêmanise kaèksi

Prabu Bidarba utusan dagang dhatêng ing Palembangwontên juga nakoda sru miskin
katêlasan bôndha myang barana
karêp grêgêt wus tan duwe
nging pinracayèng prabu
ingandikan kesah gêgrami
nata paring dagangan
ingêmot ing prau
wus samêkta sung têngara
bêdhol jangkar babar layar gya lumaris
gancang lampahing palwa

sakidulnya Mandhangin wus prapti
ki nakoda tumêngèng ngakasa
nginggil Mandhangin prênahe
wontên ingkang kadulu
gya angatag mring juru mudhi
anggêgulung kang layar
ambuwang kang sauh
kene labuh sawatara
kancanira datan suwala ing kapti
wusnya nuli têtanya

kyai lurah paran kang kinapti
labuh jangkar ing ênggèn punika
nakoda alon jawabe
sun miyat akèh manuk
angrêgêmêng gamêng kaèksi
mabur mubêng kalangan
nèng saluhuripun
pulo Mandhangin punika
apa baya kang sami dipun ulati
mara padha nyatakna

lawan malih kabênêran iki
sun tingali sangunira toya
tan cukup ginawe ngombe
sadangune nèng laut
baya kana ênggoning warih
mula enggal mêntasa
lawan gawa êjun
awak-awaking baita
gya tumandang palwa pininggirkên aglis
jungkung maring dharatan

kônca papat mêntas saking warih
angèstokkên pakèning nakoda
gawa êjun datan supe
sadangunya lumaku
ngênêr maring unggyaning pêksi
batin sami anarka
badhe manggih umbul
tan dangu lampahnya prapta
têngah nuswa kagyatan andulu warih
wangke ingkang katingal

janma kalih jalêr lawan èstri
sandhingira layoning srênggala
ugi kêkalih cacahe
kapat sarêng amuwus
astapirlah hirobil alim
uwong apa punika
de barêng alampus
dalah sasona-sonanya
pantês bae ing dhuwur sinaba pêksi
iku kang yun dèn môngsa

ayo kônca dipun pêtak nuli
wit ujare wiwit kuna-kuna
yèn uwong anêmu wangke
dipun ingu gumluntung
ila-ila bakal nêkani
kancanya ngayubagya
gya tumandang bikut
luwangan tiga samêkta
jisim kalih pinisah tan dadi siji
sona kinubur kêmpal

sawusira kuburan rinukti
kônca papat sigra lumaksana
yun wangsul marang praune
dèrèng têbih lumaku
sapambêngok watawisnèki
nulya na gagak seta
sing wiyat tumurun
mlangkring mencok ing maesan
sarwi ngucap swaranya saengga janmi
mangkana ta lingira

singa-singa kang amêndhêm mayit
pralambange apan iya ana
kêmbang asêm upamane
swara makatên wau
kapiyarsa de kang lumaris
kagyat anolih samya
nging gagak wus mamprung
wong papat nglajêngkên lampah
praptèng gyannya jungkung ing pinggir pasisir
numpak gya winêlahan

praptèng palwa nakoda udani
lamun kônca datan bêkta toya
sêrêng sêru pamuwuse
pokalnya wong kêpaung
kongsi suwe sun anti-anti
apa karyamu baya
salami nèng purug
prapta datan bêkta toya
kang sinabdan mêndhak-mêndhak anauri
sampun kasêsa duka

kula matur dhumatêng kiyai
milanira kula ngantos lama
nèng pulo mrangguli wangke
sakawan cacahipun
ingkang kalih layoning janmi
priya lawan wanodya
dene kalihipun
pan inggih bangke srênggala
ting gulimpang nèng siti datan rinukti
lajêng kawula pêtak

janma kalih pinisah tan nunggil
ponang sona dadya saluwangan
sawusnya angubur wangke
kawula sami wangsul
dèrèng têbih amba lumaris
watawis sapangundang
wontên kang karungu
sing wingking lir janma nabda
amba tolih kang katingal gagak putih
mlangkring anèng maesan

liringswara kapyarsa dumêling
ling-elingên hèh sakèhing janma
sapa gêlêm ngubur wangke
gêdhe ganjaranipun
kêmbang asêm pêpindhannèki
wusnya nywara kadyeka
gagak nuntên mamprung
sakêdhap datan katingal
kintên kula pun gagak puniku kyai
êjim amindha-mindha

ki nakoda sawusnya miyarsi
ing kojahe kapat kancanira
prentah ambêdhol jangkare
sanak-sanak sadarum
wêcanira si gagak putih
prayoga ingyaktosan
bênêr luputipun
kancanya nambungi sabda
mugi-mugi katêmahan mawon kyai
palwa anulya bidhal

layar mlêndhung tinêmpuh ing angin
angin timur kêncêng lampahira
palwa lir sinawatake
alun tinrajang purun
laminira anèng jaladri
wus datan cinarita
samana kadulu
têtêngêring kang dharatan
gunung Plembang wus katon saking ing têbih
lampah nulya ginêlak

datan dangu palwa sampun manjing
ing muaranira kali Plembang
kèh sudagar mêthukake
samya anitih jungkung
lêlancaran rêbut rumiyin
sawusnya minggah palwa
yêl-uyêlan ngrubung
dagangan saking Madura
pamêndhêtnya datan mawi ngawis-awis
lung barang lung ardana

êmas ore kang minôngka picis
ingêbrukkên lir ambayar wingka
dadya kêbak paraune
dagangan maksih ngumbruk
ki nakoda eram ing galih
dungkap ing têlung dina
sampun ngajak wangsul
kadospundi kyai lurah
barang taksih nangkoda amuwus aris
binuwanga kewala

kancanira tan sawalèng kapti
sakantune dagangan binuwang
marang ing lautan kabèh
jangkar binêdhol sampun
layar-layar uwus rinakit
bidhal wau saksana
ngetan purugipun
nèng samodra tan winarna
ing plabuhan Madura sampun dumugi
minggah maring dharatan

ki nakoda têrus manjing puri
yun umatur marang gustinira
angunjukkên lêlakone
wau ta sang aprabu
duk umiyat nakoda prapti
ingawe maring ngarsa
saksana andangu
hèh nakoda dene sira
enggal bali baya tiwas anèng margi
rinampas parangmuka

ki nakoda matur awotsari
adhuh gusti sêsêmbahan kula
amba munjuk sayêktose
lampah ulun nèng laut
mundhi barkah dalêm sang aji
tan wontên kara-kara
parangmuka samun
dagangan wontên Palembang
kumarubut ingkang samya angajêngi
tri ari sampun dhadhal

pra sudagar kang minôngka picis
êmas ore rupi balebekan
agêngnya satumbasane
kadi kenging ing dhuyung
pamêndhêtnya tan mawi ngawis
lung barang lung kancana
wingka paminipun
amba êwratkên ing palwa
palwa pênuh munjung-munjung pindha rêdi
swawi kapariksaa

sri narendra sru ngungun ing galih
sêmu suka dangu mring nakoda
saratira apa bae
dene nganti kadyèku
nora kaya kang uwis-uwis
nakoda matur nêmbah
makatên witipun
nalika kawula pangkat
ing ruhuring Mandhangin ulun umèksi
pêksi akêkalangan

kathahira tan kêna winilis
kadi wontên kang sami sinêdya
pêthèk amba yun ngambil we
rèhning duk wêdal wau
toya sangu sampun anipis
amba asung parentah
mring prikônca ulun
supados ambucal jangkar
sawusira jangkar inguncalkên warih
amba angatag kônca

kônca catur lun kinèn lumaris
mring dharatan unggyanirèng kaga
tumuta amèt toyane
kônca samya tumurun
ngênêr maring panggenan pêksi
kagyat wau duk miyat
toya sêpên samun
kang pinanggih wangke janma
kathahira kalih jalêr lawan èstri
wangke nulya pinêtak

sasampunnya mêtak wangke kalih
kônca kapat yun wangsul mring palwa
katungka mirêng swantêne
gagak awulu pingul
ingkang ngucap apindha janmi
mlangkring wontên maesan
liripun panguwuh
janma kang lêga lêgawa
gêlêm mêtak layoning sasami-sami
kêmbang asêm pamanya

pan makatên gusti swarèng pêksi
tuhu lamun sanès sabaenya
panjalmèng êjim yêktine
ingkang atunggu kubur
sung sasmita mring kula sami
punika mulanira
gusti lampah ulun
manggih bêgja tumpa-tumpa
sang aprabu wau duk myarsa aturing
nakoda mèngêt wuntat

Raja Bidarba tindak dhatêng pulo Mandhanginhèh nakoda glis balia
maring palwa ingsun kasêlak uning
kancana gêgawanamu
mêngko na karsaningwang
ki nakoda nêmbah lèngsèr saking ngayun
êmas kang ngêmot nèng palwa
ginotongan manjing puri

sri nata lêgêg umiyat
mring kancana antukira gêgramin
sangêt ascaryaning kalbu
dhawuh mring mantrimuka
sira patih ngumpulna sakèh kancamu
prêdinên anambut karya
yasa cungkup kang prayogi

kang amawa payon sirap
datan dangu cungkup sampun cumawis
nulya ngrukti sanèsipun
ubarampening karya
para wadya parêng tumandang abikut
mragad lêmbu myang maesa
kambangan tanapi pitik

wosira akêkoyanan
kang minôngka jadah jênang myang wajik
sampun rinukti rumuhun
nuntên nata dhêdhawah
ngumpulakên ngulama lan para miknun
dimèn ngiring lakuningwang
iya mring pulo Mandhangin

sun arsa amulyakêna
patilasaning wong ambêk utami
mantêp têtêp sêtyèng kalbu
nganti praptèng dêlahan
uwus dadi kaparênging galih ingsun
nêdya paring pangayoman
marang kang wus padha lalis

pra wadya mangayubagya
mring karsane gusti sri narapati
bêbêktan samya ingusung
tinata nèng jro palwa
sang aprabu angantuni wiyosipun
ginarêbêg pra punggawa
ampilan tan ana kari

praptane ing palabuhan
orêg janma kang samya nêningali
tuwin wak-awaking prau
sawusira sang nata
nitih palwa lan pra sêliran sadarum
kya patih amatah-matah
papannya sawiji-wiji

dados pintên-pintên palwa
agêng alit datan kêna winilis
plabuhan jêjêl apênuh
nulya munya têngara
kalamênta bêdhil ingêdrèl abarung
jangkar-jangkar binêdholan
babaring layar gumêrit

binarung ungêling gôngsa
wèh gambira mring kang andon lumaris
palwa binidhalkên sampun
titihannya sang nata
anèng têngah minôngka dadya têtunggul
ngarsa wuri rantap-rantap
jêjêl riyêl kanan kering

palwa kang ngêmot punggawa
sing dharatan dinulu anglamlami
lêpas wau lampahipun
sang nata lan pra wadya
tan cinatur wontên satêngahing laut
ing Mandhangin sampun prapta
jangkar binuwangan sami

wadya kumpul nèng dharatan
angêntosi mandhapira sang aji
tan dangu nata tumurun
sigra sarêng abidhal
mring unggyannya kuburan cinitrèng ngayun
sapraptanira ing kana
parêng sami nambut kardi

cungkup tan dangu palastha
payon sirap brunjung angrêspatèni
êpyan putih sarwa mungguh
pinagêr kir-ukiran
jêron pagêr linangse mubêng atêpung
pra wadya ingatag sigra
jèjèr urut pindha baris

katungka ungêling gôngsa
para wadyaanulya sami ngibing
sigrak apasêmon patut
binarung ing sanjata
ingêdrèlkên datan wontên towongipun
sang nata suka amulat
gambiraning para abdi

gya mrêpêki kang kuburan
ginarêbêg para santanèng aji
praptèng ngayun sigra tundhuk
môngka aparing kurmat
palarapan nèmpèl siti engga gathuk
sawusnya sang nata jêngkar
pra santana gya pinardi

atundhuk agantya-gantya
datan wontên ingkang sawalèng kapti
têlasing santanèng prabu
nulya para dipatya
wadya alit ugi datan purun kantun
ngatingalkên kurmatira
marang kang wus padha lalis

wau ing sadangunira
sang aprabu anèng pulo Mandhangin
rintên dalu among wadu
pinurih suka-suka
mangan nginum datan wontên kêndhatipun
duk antuk sadasa dina
wontên dhawuhing narpati

wadya kinèn tata-tata
yun budhalan wangsul maring nagari
wit prêlu sampun kacakup
sigra wau sang nata
dhinèrèkkên santana têdhak mring cungkup
sung kurmat môngka pamitan
atundhuk kadya ing nguni

pra dipatya lan punggawa
datan wontên satunggal ingkang kari
dhèrèk ngastuti ring kubur
nulya munya têngara
êgong bèri arame sarêng tinabuh
sang nata anulya bidhal
ginarêbêg mring pra abdi

ing palwa tan dangu prapta
tan cinatur ramenirèng pasisir
Mandhangin sampun kapungkur
palwa sri tiningalan
nèngtêngahing samodra lamun dinulu
pindha sata mong kuthuknya
wau titihan narpati

rinubung ing palwa wadya
saking dharat datan pêdhot kapyarsi
swaraning gôngsa tinabuh
bêdhil sakêdhap munya
sinêlanan suraking wadya gumuruh
nutugkên gènnyandon suka
anèng têngahing jaladri

wênèh wontên bing-ibingan
wênèh wontên ingkang lêlangên ringgit
cinêndhak ingkang winuwus
lêpas lampahing palwa
duk samana laut Pacangan kadulu
palwa pininggirkên samya
anulya wontên kapyarsi

swaraning sanjata munya
pra pandhèrèk tumurun ngrumiyini
tan dangu nulya sang prabu
minggah maring dharatan
upacara pil-ampilan datan kantun
sigra tumamèng jro pura
ginarêbêg para abdi

sangêt trusthaning wardaya
kalêksanan saèsthinirèng galih
rajabrana muwah-muwuh
wau ingkang saduman
binabage wradin kawula sadarum
wong alit asuka bungah
dadakan satêmah sugih

kabèh mau mulanira
datan liya sing kuburaning janmi
kang tan dosa nandhang lampus
têmah mêtu kramatnya
praptèng mangke dadya panyadranan agung
janma kang kesah layaran
tan lali mampir Mandhangin

basmi dupa asung sêkar
wênèh ana dêdagan sariratri
ngastuti kang uwus lampus
angêningakên cipta
kang kaèsthi sadangunira nèng ngriku
antuka sawab barêkah
kadya nakoda duk nguni

