ya ta ingkang kawursita
maha sang narendra putri
siniwi ing pra dipatya
miwah ingkang tôndha mantri
supênuh kang anangkil
ajajaran tundha pitu
bandera warna-warna
amangubêngi sitinggil
dorapati jagabela pêrang tandang

miwah wong wisa pêrcôndha
nyakraknyana wanèngpati
wirutama satrutama
abdi têtumbaling bumi
tinon mawarni-warni
abra busananya murub
kyana patih ngandikan
minggah dhatêng ing sitinggil
miwah Radyan Sasimping wus praptèng ngarsa

ngandika Prabu Wanodya
paran bapa kang pawarti
paman Rônggalawe Tuban
dènira amagut jurit
miwah Seta Kumitir
tansah sumêlang tyas ingsun
dene Paman Sindura
adigung prakoswèng jurit
saprandene tiwas anèng adilaga

umatur rêkyana patya
ing pandugi kula gusti
inggih ugi bangkat karya
pun paman Dipati Tubin
mumpuni ing ajurit
pasah dhatêng agal alus
datan kuciwèng ing prang
pun paman amitadosi
inggih ugi pasah dhatêng Menakjingga

utawi pun Layang Seta
lawan pun Layang Kumitir
kados tan tiwas ing karya
kalih samya mitadosi
gunan sêranan ngênting
ing kadigdayan pinunjul
wignya angabên bala
ing prang botên nguciwani
inggih ugi kalih samya bangkat karya

ngandika Prabu Kumara
èsmu srêt pamêdharing ngling
bênêr aturira bapa
nanging ingsun nêlayani
karsaning jawata di
bapa kaya durung tutug
dènnya karya lampahan
iya marang awak mami
milanira sumêlang rasaning driya

ya ta malih angandika
dhatêng Rêtna Rarasati
paran ing panduganira
yayi paman adipati
matur Dyah Rarasati
pandugi kawula prabu
kados unggul ing aprang
dene ta ngantos alami
lamènira ngutamèkakên ing lampah

yèn ta upami tiwasa
kados wus atur udani
para mantri pra prawira
kang samya kinanthi jurit
ing mangke wus antawis
tan wontên pawartosipun
eca lagya ngandika
maha sang narendra putri
gya kêsaru praptane Dyan Layang Seta

lan Layang Kumitir Radyan
sigra-sigra sang akalih
gumrubyug sabalakuswa
praptèng pagêlaran aglis
tandya ngandikan sami
minggah dhatêng sitiluhur
lan Rôngga Minangsraya
miwah Ki Menak Giyanti
praptèng ngarsa umatur Dyan Layang Seta

sapratingahing alaga
myang ngandhap ungguling jurit
sedanya Dipati Daha
miwah dipati ing Tubin
sapatraping ajurit
ingaturakên sadarum
purwa madya wêsana
apan jinarwa wus titi
sapatute rada ngalingi sarira

ya ta Sang Prabu Wanodya
sapandurat datan angling
duk myarsa ing aturira
Radyan Seta lan Kumitir
jêngkar Sang Prabu Dèwi
tandya kundur angêdhatun
kya patih sigra bubar
pararya maglaran sami
tandya mijil Ni Sêpêtmadu Wilaja

andhawuhakên timbalan
dhumatêng rêkyana patih
ing mangke karsa narendra
animbali ingkang bibi
garwanira dipati
ing Tuban saputranipun
dene ingkang lumampah
Ni Sêpêtmadu pribadi
lawan wadya kliwon jawi sapangiwa

sandika ture sang patya
gya pininta-pinta sami
kang badhe dhumatêng Tuban
ya ta lurah marak gusti
Wilaja malbèng puri
gya mangkat Ni Sêpêtmadu
kalawan kliwon jaba
Menak Blêdhug lawan malih
Menak Tunjung sabuk tali dadu lawan

sabuk janur tali mimang
gancangan samargi-margi
wus lêpas ing lampahira
ya ta kang kawuwus malih
sagung ingkang anangkil
luwaran sadaya sampun
ing dalu tan kawarna
enjing Dyan Seta Kumitir
samya sowan dhumatêng ing kapatihan

gulang-gulang anèng ngarsa
kajinêman amêrapit
ginarêbêg balatôntra
asikêp pêdhang lan tamsir
towok kantar suligi
talêmpak tanapi busur
ya ta sapraptanira
kêpatihan regol jawi
kagyat mulat wong bagus manglong nèng lawang

cahyanya mindha sêsôngka
lir Kamajaya sing swargi
karêngga dene busana
tangèh winarna panglupi
radyan panas kang galih
wus têdhak sing kudanipun
tandya ngasta talêmpak
mêrpêki rahadyan mantri
wadyanira angubêng samya prayitna

ngandika Dyan Layang Seta
dhumatêng Dyan Damarsasi
lah sira iku wong apa
manglong-manglong anèng kori
lawan wong têka ngêndi
lan malih sapa aranmu
matur Radyan Sêsôngka
kula abdine ki patih
maksih inggal awasta pun Damarwulan

tiyang saking Paluhômba
atmaja Udara nguni
ing mangke ulun kinarya
magang ngiras kêmit bumi
lan kinèn têngga kori
Dyan Layang Seta amuwus
nadyan têtunggonira
iki lawange bupati
nora patut tingkahmu sawênang-wênang

cêdhis desa kurang ajar
nyak bênyunyuk tan pakering
manira nora rumôngsa
darbe cacêndhêng wong dèsi
ingsun putraning patih
mendah ta pocapanipun
darbe sanak wong desa
jaban rangkah tanpa èsi
Damarwulan matur minta pangaksama

inggih radèn jênang sela
dèn gung pangapuntên kang sih
ing tyas dhusun inggal prapta
sumôngga yèn ngaping kalih
ing sapisan puniki
ngapuntêna lêpat ulun
Layang Kumitir sigra
amundhut kang punang kêris
Dyan Sêsôngka èsmu mundur datan suka

Layang Seta kêlangkung ing dukanira
manêntak dènira ngling
lah mara ulungna
kêrismu mring yayi mas
yèn sira kêpati-pati
angukuhana
curiganira pêsthi

nora wurung sira tumêkèng palastra
matur Dyan Damarsari
kadospundi radyan
duka ing kawlasarsa
dhuwung tilaring sudarmi
arsa paduka
pundhut paran kang dasih

Radyan Layang Kumitir sarêng miyarsa
talingan lir sinêbit
dhasar bêrangasan
bang-bang pring mara tangan
tan kêna pinadhan angling
sigra anumbak
dhatêng Dyan Damarsasi

wus tinampan ya ta kang godhi cinandhak
sêndhal-sinêndhal wani
Radyan Layang Seta
anumbak saking kiwa
wus katampan punang biring
sinêndhal datan
kokih Dyan Damarsasi

Damarwulan matur kadospundi radyan
kawula minta kang sih
bok inggih paduka
ngapura mring wong anyar
saya nêpsu radyan kalih
anarik pêdhang
ngrasuk nabêt manitir

Radyan Damarsêsôngka mundur sing papan
pinêdhangan tan osik
wadya kajinêman
nosok saking ing wuntat
kumrapyak kang watang pipit
Dyan Damarwulan
sariranya tan titis

Sêbdapalon Nayagenggong kinêmbulan
pinoporan ing bêdhil
kinêpruk ing lungka
bata myang sela-sela
kajungkêl kawalik-walik
rêbah saksana
anulya dèn talèni

dèn lêlarak apan sarya jinêjêkan
Nayagenggong anjêlih-
jêlih jinotosan
Sêbdapalon jinambak
ingusêb-usêbkên siti
anggro jinêjak
ambêngok dèn gêbugi

Sêbdapalon sêsambat sarya karuna
edan têmên wong iki
dene tan sêmanak
lir satru kabuyutan
tan olèh bêrkating kaki
jamak kang lumrah
wong anyar sinung inthil

mundur têka cacêngêl dèn idak-idak
Nayagenggong anjêrit
pan sarya sêsambat
nini blondho lan gêthak
kaki bêkatul lan inthil
tulungên ingwang
ingong dinulang siti

Radyan Damarwulan rinêmpak ing kathah
pinêdhang cinampuling
sinosog ing watang
tansah wayang-wayangan
sing pangrêksaning Suksma di
sung parimirma
ing dasih kang kaswasih

radyan kalih kalangkung ing dukanira
wadyanya kathah mati
runjang samya rowang
caruk wor liru lawan
sing sêsêk sara mapipit
sira rahadyan
tandya ngabani dasih

kinèn mundur rahadyan kalih umangsah
sikêp pêdhang lan tamsir
kinubêng manggalak
mêdhang sarya amilar
lir pêksi prênjak tinaji
kêbat acukat
wau rahadyan kalih

Dyan Sêsôngka pinêdhangan tansah indha
sarya matur ngrêpa sih
minta pangaksama
radyan kadya punapa
niaya dasih kaswasih
yogya ngapura
ing wadya anyar prapti

sarya indha pêdhang tinangkis ing kunca
punang wastra tan titis
nadyan mrananana
pêdhang tumibèng jaja
lalu murub nora busik
radyan kalihnya
ing manah samya gigrig

sing wratira kinubêng ing balatôntra
merang mêdhot ing jurit
dadya pinaliwat
mêdhang sarya amilar
Dyan Sôngka wus ngèsthi pati
tan lyan kacipta
mung Suksmana kang luwih

sagunging wong gumuruh swara magiyak
samya lok mati mati
manggung dêr-gêdêran
ting balêbêr wong mulat
tuwa anom jalu èstri
wong kêpatihan
umung samya anangis

kyana patih kagyat mulat ing paseban
putranira sinapih
aja kaki aja
iku sadulurira
apuranên ingkang sisip
iku putranya
kakang Udara Patih

Layang Seta Kumitir sawadyanira
mundur marak sudarmi
Genggongnaya lawan
Sêbdapalon ngluwaran
wus samya tata alinggih
rêkyana patya
ngawe ing putra kalih

sampun samya binisikan putranira
Seta Layang Kumitir
gya kundur kalihnya
sawadyanira bubar
para cèthi ing jro puri
èbêk nêningal
umung samya anangis

sawusira bubar gya manjing jro pura
sagung kang para èstri
sosote tan pêgat
dhatêng Dyan Layang Seta
miwah Dyan Layang Kumitir
ingsun tatêdha
marang jawata luwih

muga-muga dyan kalih dèn adilana
sikara tanpa kardi
baya nêmu apa
besuk radyan kalihnya
dene ta kêpati-pati
anganiaya
mring Radyan Damarsasi

ya ta malih warnanên rêkyana patya
ngandika mring dyan mantri
babo sira aja
dadi rasaning driya
dèn gung pangaksama kaki
mring kadangira
Seta Layang Kumitir

dèn narima kaki titahing jawata
pirangbara ing benjing
sira manggih mulya
nanging saiki aja
grantês ing sapangrèh mami
matur Dyan Sôngka
sakarsa ngong lumiring

angandika malih sang rêkyana patya
iya ing karsa mami
jaranku sadasa
ing mangko gamêlana
ritêna sukêt pribadi
ywa kongsi kurang
padha lêmokna sami

Radyan Damarwulan umatur sandika
kya patih ngandika ris
kulup putraningwang
bangêt ingsun maminta
ywa nganggo-anggo priyogi
cara satriya
iku anyilakani

iki kampuh lurik prakutut prayoga
ginawe lunga ngarit
sêlamêt nèng marga
tan ana kara-kara
lawan iki sabuk putih
luwih
utama
sêlamêt tur asuci

lawan iki kêndharat karyanên pisan
bênting luwih abêcik
taklim mring wong tuwa
raghap sinungan karya
lawan sun paringi arit
timah prayoga
marang jaran kalimis

doyan mangan tur ngêdohkên selakarang
busanamu kang lami
miwah dhuwungira
ingsun kang ngrawatana
gampang besuk yèn wus mukti
pakewuh apa
sun paringake malih

awotsêkar sandika Dyan Damarwulan
pisalin gya tinampin
namung dhuwungira
pinundhut datan suka
wus lèngsèr rahadyan mantri
ngrasuk busana
asor cara pêkathik

mung dhuwungnya tinatah kinaturôngga
rênggèng rêtna wêrja sri
pinundhut tan suka
tansah ngagêm kewala
nanging kinèn buntêl upih
aja kêtara
dadya wor lan pêkathik

sru kaswayun Rahadyan Damarsêsôngka
enjing gya kesah ngarit
kranjangnya sadhêpa
midêr ing agêngira
sadina wangsul ping katri
parêpatira
mikul sarya anangis

saprandene samarga atatêmbangan
singa non wêlasasih
apan Dyan Sêsôngka
narima ing Suksmana
kinarya lakyaning bumi
sinêdya tapa
sapangrèh dadya puji

pamujine Suksmana ingkang winênang
ulun tan nampik milih
ing pikarsa tuwan
dasih datan rumêngkang
ngong pasrah Kang Murbèng Bumi
kang karya titah
ingkang asung artati

kawarnaa Rêtna Banowati
garwanira Ki Rôngga ing Tuban
pinarak lawan putrane
Sêkati Sang Rêtna Yu
apratuwin kang para sêlir
ya ta Sang Banowatya
tansah angêmu luh
tan eca raosing driya
sapungkurnya kang raka tindak ing jurit
tansah amêlang-mêlang

sampun sapta dina siyang ratri
wulan surya rambah kaping tiga
grahana sasi sêdene
ngrêmêng akasa têdhuh
pracalita kilat myang thathit
siyang-siyang gumêbyar
dhandhang munya ngungkung
pêksi-pêksi mencok ing pang
samya agring sêdene kitiran putih
manggung èrêk swaranya

sêkar datan ana babar sami
tunjung-tunjung akuncup yèn enjang
kang pucang kuncup mayange
papêthetan samya lum
èrêm-èrêm kang bun tumitis
wimbuh Sang Banowatya
nyupêna ing dalu
katingal sang adipatya
akasukan lan sagung kang pra dipati
anèng pinggir samodra

sinewa gora mring kang para mantri
gya cêngkrama nitih panggêritan
pêdhati sinang esthane
jingga agême kampuh
saya nyêlak lawan jaladri
tandya nancap anêngah
sabalakuswa nung
Sang Rêtna Yu Banowatya
anututi anging datan dèn lilani
malah ngantya dinukan

mêksa nusul nanging tan tinolih
sang dipati sawadya murcita
kèrêm ing laut sirnane
kasêlak sang dyah wungu
môncadrasa waspa drês mijil
supêna winaonan
ing galih mangungun
mila sangsaya sungkawa
duk sêmana ingkang putra kalih prapti
sing wana panggrogolan

wus miyarsa yèn tinilar jurit
radyan putra gènira nèng wana
wus pitung dalu lamine
tandya sowan mring ibu
praptèng ngarsa rahadyan kalih
têtanya rèhing rama
jinarwanan sampun
mring ibu Sang Banowatya
embah radyan ingarêm-arêm kang galih
kang putra suka myarsa

Dyan Buntaran gumujêng sarya ngling
sira ri mas besuk nuwun apa
ing rama olih-olihe
Radyan Watangan matur
benjang kula nuwun turanggi
pamburon kawan dasa
kang samya gêngipun
paduka nuwun punapa
raka nabda yayi ingsun nuwun gundhik
putri atmajèng raja

ingkang akèh ingkang kuning-kuning
ingkang dadêling dêdêg mêjana
lawan kang padha gandhange
kang lênyêt liringipun
kang jatmika wignya mikat sih
iku pan rêmên ingwang
kinroyok ing pupuh
agalak akêning manah
luput êmoh ingsun sanggup dèn karoni
tiniga saya sura

samya mèsêm sagung para bibi
radyan dadya panglipur sungkawa
cucud ing pangandikane
tur gadhangan binaud
Dyah Sêkati ngewani liring
ya ta Sang Banowatya
tan liyan kang ketung
amung kang aulah laga
eca lagya ngandika rahadyan kalih
kêsaru praptanira

abdi panongsong pun Wôngsapati
mungup ing kori lan Gathul Dêmang
dyan putra awas tingale
ingawe kalihipun
ingkang ibu lan para sari
kumêsar galihira
kênyanan ing kalbu
dene panongsong kang prapta
Sang Dyah Banowati waspanya drês mijil
datan kêna ingampah

praptèng ngarsa Wôngsapati aglis
anukêmi ing padanya radyan
awor karuna ature
gusti pukulun tur wruh
kangjêng rama paduka gusti
kêsambut ngadilaga
seda ing apupuh
dene Raja Menakjingga
kunarpane rama paduka binêsmi
lan layone dyan patya

pra dipati tumpês angêmasi
saha balakuswala gêmpuran
dene wong wetan yudane
Prabalingga gèn têmpuh
ya ta sira pun Wôngsapati
sawusnya tutug turnya
aniba gya lampus
Sang Banowati kantaka
Dyah Sêkati anjrit anggubêl kang rayi
gègèr wong jroning pura

umyung gumuruh swarane tangis
para sêlir samya bilulungan
warna-warna sêsambate
wênèh niba tan emut
wênèh ana kang ngrontok wèni
wênèh amala jaja
akathah liripun
sawênèh sêsambatira
dhuh pangeran tan wêlas marang kang cèthi
ulun tinilar seda

kang satêngah sêsambating tangis
dhuh gustiku dipati ing Tuban
nora nyana nora dipe
kêsambut ing apupuh
nora môntra ing nguni-uni
dene pangandikanya
tan lawas gya rawuh
sapa gusti sun tatênga
lawan sapa gusti ingsun kawulani
wênèh sambatirèng dyah

dhuh pangeran ulun tumut lalis
datan sagêd ngabdi kakung liyan
antènana kawulane
wênèh sêsambatipun
dhuh gustiku sang adipati
duk arsa tindak yuda
mamriyêmbadan nrus
angasih-asih kang sabda
kawulane sinugun ginusti-gusti
sun sindhêp tulus mana

kang satêngah sêsambating èstri
dhuh gustiku wong bagus utama
kang asih marang cèthine
bêk darma mong tumuwuh
angecani manahing èstri
ulun durung rumôngsa
amalês sihipun
ing sapta-sapta pan janma
sun tan nyipta angabdi liyaning gusti
sanèsing sang dipatya

Dyan Watangan apêtêng kang galih
dening ibu tansah kapidhara
saya ngrês myarsa sambate
sagung ingkang para rum
wênèh bondhèt mring radyan kalih
tanapi ingkang raka
Sêkati angrangkul
sêsambatnya mêlasarsa
Dyan Buntaran agêglêg tan kêna angling
waspa drês tibèng jaja

sêsambate Dyah Rêtna Sêkati
katuwane rama raganingwang
kari lola satêmahe
sapa kang sun sêsugun
lawan sapa kang sun ladèni
rama dene atega
tilar marang ingsun
dene ta dadi wanodya
ingsun ri mas arubêt kabotan tapih
tan bisa nusul ing prang

nora bisa nagih lara pati
ingsun yayi mring Si Urubêsma
dene ingsun dadi wadon
dewa banjutên ingsun
susulêna rama dipati
mênyang ing ariloka
nora bisa kantun
ya ta kang rayi kalihnya
ing tyas gêmpung angadêg suraning galih
myarsa sambating raka

Dêmang Gathul wus kinèn ngramuti
mring kunarpanya Ki Wôngsapatya
atanapi ing somahe
wus sinung reyal satus
radyan kalih saksana mijil
amêpêk wong kanoman
wulung dasa sampun
samêkta ajêjaranan
Dyan Buntaran Watangan mangkat sêdyèki
dhatêng ing pambarisan

nandêr nungklang ing samargi-margi
ya ta sampun lêpas lampahira
gênti ingkang winiraos
praptane Sêpêtmadu
nagri Tuban ambêkta joli
tandhu lawan jêmpana
ing pura tumanduk
nimbali Sang Banowatya
saputranya samaru lan para sêlir
nanging radyan wus mangkat

Sêpêtmadu wus sipêng saratri
anèng Tuban kawuwusa enjang
Banowati saputrane
kalawan kang para rum
tandya mangkat wahana joli
tandhu-tandhu jêmpana
samarga asêlur
dhinèrèk wong Majalêngka
kawuwusa maha sang narendra putri
lagya miyos sineba

mêgêp ing witana adi rukmi
Rarasati lan rêkyana patya
sumiwèng ngarsaning sinom
ing paglaran supênuh
pra nararya rôngga dipati
Maha Sang Prabu Rara
dhawuhkên sabda rum
anjênêngkên para menak
pra dipati kang karèh Daha nagari
linumrahkên ing bala

putranira kang samya gêntèni
kang tan darbe putra kadang wôngsa
nunggaksêmi sanamane
para menak tumênggung
ingkang karèh mring kyana patih
wus samya ginantyanan
putra kadangipun
kang balik pêjah ing aprang
ing Madiun abdi sanès kang gumanti
nanging nama lir lawas

wus mupakat wadya kang anangkil
Pranaraga Côndrakètu lawan
Endrajala lan malihe
ing Wajak Angun-angun
Menak Rawa Suragapati
Kalangbrèt Nilasrawa
Têrsana Kêlungkung
ing Sarêngat Bagaspatra
Giwangkara ing Mambêng Madiun kalih
ran Gajah Têmpèngsara

sisih lawan Menak Balaruci
Brajamusthi nagri Jagaraga
Daha myang Surabayane
ngabèinira wolu
karèh dhatêng Dyah Rarasati
amung para pandhita
ajar myang manguyu
guntung wasi janggan-janggan
myang bêbuyut êmpu mêlandang ngèstrèni
mèstuti puja môntra

gya kêsaru Sêpêtmadu prapti
ngirid garwanya Dipati Tuban
lawan putranya sang sinom
Sêkati myang para rum
wus ngandikan minggah sitinggil
sang nata miyak gubah
anglela kadulu
kang bibi Sang Banowatya
lan Sêkati lumajêng atawan tangis
lir rukmi tibèng toya

anungkêmi ing padanya Prabu Dèwi
ngungsêb-ungsêb tansah
sêsambatira kaswasih
kang bibi lan Dyah Sêkatya

Prabu Dèwi saklangkung ngrês ingkang galih
ketang trêsnanira
gya tumrun sing dhampar manik
tansah kumêmbêng kang waspa

sabdanya rum yayi Sêkati ywa nangis
paman adipatya
antuk sihing Suksmana di
amanggih swarga kang mulya

rèhning paman seda madyaning ajurit
mapag ing wong arda
kang sinatru ing dewadi
pan ngêlabuhi utama

wus pinasthi ing jawata kang linuwih
wong kêsambut ing prang
mêgati sukêring bumi
swarga tanpa kira-kira

mulya têrus yayi paman adipati
musakani ing rat
anggêlar mulyaning bumi
among tuwuh trus budyarja

sihing sama ngêrsêpakên para rêsi
mule ing pandhita
arja-ingarjakkên tyas sih
asih ing wong budi tama

pira-pira yayi paman adipati
dènnya olah praja
sarta kang puja sêmèdi
pangguh-panggah ing ubaya

tur sêmbada bêktine ing Suksmana di
andina datansah
ing kasucèn susela di
mrih adining ariloka

wimbuh praptèng seda nèng madyaning jurit
yayi pira-pira
kamulyan ingkang pinanggih
marma yayi dèn narima

marêm ing tyas Sang Rêtna Dèwi Sêkati
malih angandika
Sang Prabu Rara mring bibi
bibi pundi putra dika

Ki Buntaran Watangan datan kaèksi
matur Banowatya
gusti wus anusul jurit
mugi gusti ambangsulna

yèn kenginga arinta kang derah pati
panuwun kawula
pukulun darbea karsi
ywa lajêng kawêlasarsa

animbali gusti sampun ngantos jurit
pun paman wus seda
ing mangke arinta kalih
sumêdya alabuh pêjah

yèn ngantosa gusti kêlampahan lalis
paran polah ingwang
sintên kang kula gendholi
lan sintên kang ngimpunana

kadang warga sêntana wadya ing Tubin
lan dening yèn wusa
diwasa tega pun bibi
de maksih jaka taruna

angandika maha sang narendra putri
bibi bênêr dika
sun ngutus nusul si yayi
ywa nganti kêpara tiwas

Prabu Rara wus pinrak ing dhampar malih
ngandika mring patya
sapa bapa kang prayogi
sun utus nusul yayi mas

Kyana Patih Lugêndèr matur wotsari
gusti yèn sêmbada
lan karsa paduka gusti
yogi Rôngga Minangsraya

lan pun yayi Menak Giyanti prayogi
sarya ambêktaa
sakancanira wong jawi
Prabu Rara angandika

iya bapa manira iku marêngi
anging umangkata
iya ing sadina iki
ya ta sawusnya ngandika

Prabu Rara wus jêngkar gènnya tinangkil
kundur angêdhatyan
ginarêbêg ing pra sari
manggung tanapi bêdhaya

saha nganthi ing arinya Dyah Sêkati
wuwusên ki patya
wus maglaran aminta wis
bupati ingkang lumampah

adipati kêkalih Menak Giyanti
Rôngga Minangsraya
wus mangkat sing pôncaniti
kawuntat ing Majalêngka

sinêrot anèng ing marga
Rôngga Minangsraya Menak Giyanti
gêgancangan lampahipun
samêkta ing ayuda
dyan warnanên Urubêsma Sang Aprabu
miyos anèng Sokasana
supênuh wadya kang nangkil

amacak kawula bala
sêsulihnya pra menak pra dipati
kang samya tiwas ing pupuh
sampun samya kagêntyan
pêpilihan êndi wadya kang debya nung
kang têguh timbul ing braja
samya ingangkat dipati

malah akurang nagara
mila ngantos pinaro pinara tri
nagri ing satunggalipun
malah pinra sakawan
ingkang agêng kang nagri pinara wolu
nanging pra raja ing sabrang
kang atiwas ing ajurit

tan ana ingkang gumantya
pan ing mangke Sang Prabu Urubêsmi
wus minta kang para ratu
miwah kang pra dipatya
kinèn samya angrupak jajahanipun
nagari ing Majalêngka
dene ta Sang Urubêsmi

eca anèng Prabalingga
akasukan nutug raina wêngi
ya ta ing panyiptanipun
Maha Sang Prabu Rara
dimèn miris nungkula sangkaning alus
mila kinèn ambêbahak
kewala kang têpis wiring

wuwusên Radyan Buntaran
lan Watangan kang arsa labuh patih
prajuritnya wolung puluh
ingangkat wong kanoman
tur ta samya tindak sêntana sêdarum
sêpalih asikêp tinggar
kang sêpalih sikêp biring

samarga-marga karuna
kang prajurit sêdya alabuh pati
ya ta sira Dêmang Gathul
pamomongnya rahadyan
janma sêpuh binandrêng ing lampahipun
gigitanira wus têlas
angumplèh samargi-margi

bêrbês mili cêlangaban
ting darêjêt balung lir dèn lolosi
kudane jojok angunthul
ngantuk ararenggotan
mêlèk-mêlèk yèn kudanira kêsandhung
anjanggirat guragapan
sawusnya angantuk malih

têrkadhang kang kuda nasak
sira dêmang kagyat kacanthèl ngêri
riyak umbêl dadi mungsuh
watuk kasêlak-sêlak
saprandene nora suda ungasipun
bote wong duwe momongan
labête wong nora gigit

lèknya jininjing kewala
nanging mêksa sumurup punang manik
sêmana radyan wus rawuh
nagri ing Pasêdhahan
risangsaya binandrêng ing lampahipun
wuwusên kalih dipatya
sira Ki Menak Giyanti

lawan Rôngga Minangsraya
wus nututi dhatêng rahadyan kalih
dèn lancangi lampahipun
radyan gya ingadhangan
Rôngga Minangsraya Giyanti amuwus
dyan kalih tampi timbalan
kang pangèstu Prabu Dèwi

Radyan Buntaran Watangan
matur nuwun abukuh nèng turanggi
Sraya Giyanti amuwus
jêngandika ngandikan
radyan kalih dhumatêng ing Majalangu
kanggêk Buntaran Watangan
tan mawi mangsuli angling

Giyanti lan Minangsraya
malih ngucap suwawi radyan mantri
sarênga ing lampah ulun
sangêt timbalanira
Prabu Rara tuwan tan kalilan magut
rêbut rok lan Urubêsma
dene ta rahadyan kalih

dèrèng mêmpêng kang diwasa
ina nistha lamun tiwas ing jurit
kêlara rama pukulun
yuda lan Urubêsma
mila radyan ngandikan mring Majalangu
kaping kalihnya sang nata
sangêt kasêngkêlan galih

sedane rama paduka
mangke wêwah radyan mangsah ing jurit
yèn tiwasa ta pukulun
kêsambut ing alaga
kadospundi maha sang kumaraning rum
sungkawa têmahan kadya
suduk gunting tatu kalih

mangsuli rahadyan putra
wus jamake atma lanang nglabuhi
silih rok madyaning pupuh
yèn datan kalampahan
ulun merang sasaminingong tumuwuh
satriya katut ing pêjah
kaya dudu trah prajurit

punapa pamalês ingwang
mring jêng rama ing anak kênèng bumi
lamun ta ajrih ing lampus
ngur matia duk jabang
sira Menak Giyanti juwêt kang wuwus
nadyan radyan apêranga
yèn wus pilênggah ing Tubin

sêmbada ing adilaga
sugih bala ngrekakkên pra dipati
pra menak para tumênggung
sumbaga jayèng rana
lamun tiwas tan sinurak ing dewa gung
labête nglabuhi wawrat
sêmbada ingran prajurit

yèn paduka paripêksa
dadya ngamuk punggung kirang utami
sintên kang lêmban ing pupuh
mêdal saking ing wawrat
barang karya tan tilar ing wawratipun
radyan kalih sugal ngucap
pasrahna ing jawata di

yèn rinusak ing Suksmana
sintên ingkang wignya
ngrêksèng pêpati
yèn rinêksa ing dewa gung
sintên ingkang angrusak
pati urip myang dawa cêndhêke ngumur
wus pinêsthi ing Suksmana
titahe dêrma nglakoni

solah bawaning manungswa
atas Sang Hyang Suksmana kang akardi
Rôngga Minangsraya muwus
nadyan karsaning Suksma
wênang nampik milih arjaning rinuruh
tan marentahakên salah
tan lyan munpangat kang pinrih

sumambung Radyan Watangan
nadyan sêdya amrih mulyaning bumi
yèn gingganga tekadipun
nora nglabuhi basa
dyan mulyaa mulya sapa ingkang asung
tur môngsa linanggêngêna
yèn wong tan nglungguhi puji

ing mangke puji manira
pêjah sukur urip langkung prayogi
nanging wus sêdya acucuh
paran ngunduri sabda
tur sabda trus sumendhe ing dewa agung
punika ingkang utama
lêlabuhan wong nèng bumi

Menak Giyanti angucap
datan kenging radèn wong anèng bumi
sumendhe karsèng dewa gung
dewa tan darbe karsa
luwih-luwih ciptane kang darbe kayun
angên-angên kang sêmbada
samurwat lan kang pinuji

Radyan Buntaran bramatya
nabêt kuda nandêr kang bala laris
praptèng bangawan manggêbyur
nglangi kang punang kuda
wadya wolung dasa tan ana kang wiguh
katisên Ki Gathul Dêmang
nanging tan pisah ing gusti

sêmana radyan wus prapta
awu tilas pambêsmining sudarmi
gya mudhun sawadyanipun
ngruruh tulanging rama
tan pinanggih tandya na swara manguwuh
babo radyan sudarmanta
wus minggah ing sawarga di

sak layone wus binêkta
apratuwin pra menak pra dipati
prajurit kang wani lampus
kang awas ing budyarja
nyawanira wus minggah swarga sadarum
sakèndêle punang swara
radyan gya manitih wajik

anandêr sawadyanira
Adipati Majalêngka tut wuri
saking katêbihan sampun
gantya kang winursita
wong bang wetan kang ikut ing Majalangu
wong Mêkasan Basutôntra
Dewa Pêrlagi ing Kêling

lawan Buta Angkatbuta
myang pra menak anyar ingkang angsal sih
andêl tos-tos wudhu jitus
tau tinatah mêndat
ngracak biring akramas obat myang busur
manaut lamêng kulewang
galak para cêkak budi

Mangrupaksa Wirubraja
Brajapati lan Menak Gajahsrênggi
Trajudhêndha Dhêndhakètu
lan Menak Bimakendra
Bayugora Ngêrdabayu Bayukètu
Mamangdraya Drayuwila
Wirudhêstha Dhêsthapati

Macanlaut Singandara
Antulaut Wedangsêgara tuwin
Lindhuparang Lindhuwulung
lan Menak Gala-gala
Kêndhangantru lan Menak Kêndhanggumulung
samêkta sikêping yuda
lir sêgara tanpa têpi

ingkang sinêdya ing lampah
môncanagri kidul kang dèrèng balik
pan arsa ingawut-awut
sêmana lampahira
gya kapêthuk Buntaran Watangan ngamuk
putranya Dipati Tuban
wolung dasa kang prajurit

dyan kalih samya angrêmpak
sikêp watang singa katrajang gusis
wadya dhomas sarêng ngamuk
ngêdrèl samya anumbak
anggulasah wong wetan kathah kang lampus
mawur kuwur asasaran
pating balocor wong kanin

wong Tuban sapêrti setan
pangamuknya amêrêm sarya nangis
asambat ing gustinipun
adipati ing Tuban
para menak pra rôngga para tumênggung
angokol amangsah dharat
tan ana sêdya gumingsir

sawadyanya sadaya sarêng umara
bêndhe tinitir-titir
suraknya gumêrah
têtêg ambal-ambalan
kadya alun nêmpuh wukir
gumruh gumêntar
mangêbyuk sagung dasih

maju rampak makubêng matêpung gêlang
numbak mangrutug bêdhil
manowok amanah
nyuligi anyêrampang
masêr nulup anyampuling
wadya ing Tuban
kathah longe kang mati

kukus pêtêng mimisira kadya kilat
gêbyaring sara kadi
kalamêrcu lumrang
magêdêr maputêran
wong Tuban agolong pipis
alêlumbungan
kinarya lesan mimis

saprandenetan ana mundur sajangkah
gya manrot gênti kêris
atumbak-tinumbak
manglut pêdhang-pinêdhang
kèkèt magarot mangukih
kuntus kinentas
tan ana ngetang pati

marukêt wor caruk agagap-ginagap
mungsuh rowang wus sami
bingung ingkang yuda
singa ingkang kacandhak
goco-ginoco wor mati
sosrah gulasah
kadya babadan pacing

radyan putra kudanira samya pêjah
ginagap karo kêris
Wirubraja pêjah
pun Basukentra lawan
Brajapati angêmasi
myang Lindhuparang
Lindhuwulung wus lalis

Bayugora Gêrdabayu sampun pêjah
pun Bimakendra mati
Basukendra pêjah
Dhêsthapati Dudhêstha
apan sampun angêmasi
pun Mamangdraya
pun Drayawila mati

Angkatbuta Kotbuta Rajèng Mêkasan
Sang Basutôntra Aji
Rojèng Kêling Dewa
Pêrlagi bêg sarosa
mangônta mapiling gandhi
nglamêng mamêdhang
gada bindi mawanti

datan osik radyan kalih kinêmbulan
pracayèng ing Suksma di
anglindhung ing dewa
singa ginagap pêjah
Radyan Buntaran caruk kris
lan Basutôntra
Watangan lan Pêrlagi

rok makuwêl Sri Basutôntra wus pêjah
Dewa Pêrlagi lalis
radyan kadya yêksa
mamuk mamunah janma
Buta Kotbuta mangukih
makendra makyat
cangklèt mêdhang mawa kris

samya têguh ukih-kinukih manggalak
radyan wus wuru gêtih
Kotbuta lumumpat
punang Katbuta milar
kalih samya angunduri
bala mangrêmpak
dyan kalih dèn popori

ing sanjata saya dangu saya sayah
gumêtêr radyan kalih
astanya ngêmu rah
ukirannya wus pêcah
kang mupuh datan dèn gopi
sêksana rêbah
Radyan Watangan aglis

gya tinubruk ing Katbuta dyan kabêsta
Radyan Buntaran ngukih
ngamuk lawan asta
tinubruk ing ngakathah
Kotbuta ingkang nalèni
wadya kanoman
siji tan ana urip

namung Dêmang Gathul ingkang maksih gêsang
gulung awor lan mayid
ya ta sarêng mulat
radyan kalih kêcandhak
Ki Dêmang Gathul anjêlih
mêrpêki radyan
sarya ambuwang kêris

buwang kampuh awuda kari cêlana
sigra dipun popori
ing sanjata Dêmang
Gathul sampun binêsta
katur mring Katbuta Patih
bêstan têtiga
jinèjèr ngarsa sami

Dyan Buntaran Watangan asru manabda
Buta Katbuta anjing
ingsun patènana
belakna ing jêng rama
ingsun aja dèn uripi
lah age mara
patènana wak mami

yèn wus mati mustakaningsun caosna
maring Si Menak Baring
rêrêgêding jagad
dhapure lir wrangutan
sêmbada raimu kalih
kaya wêraha
payo tigasên mami

èsmu merang ki patih asru anyêntak
aja bribini kuping
dene wus binêsta
têka kagila-gila
besuk nèng ngarsaning gusti
tan wurung sira
amêsthi sun patèni

Dyan Watangan angucap saiki mara
patènana dèn aglis
Angkatbuta nêntak
aja cêrèwèt sira
aja akon amatèni
tan wurung sira
ing mangko sun patèni

Dyan Buntaran abudi sigra anjêjak
dhatêng Rêkyana Patih
Kotbuta kang jaja
ampêk tan bisa ngucap
gya kinèn ngundurkên aglis
mring Prabalingga
punang babêstan katri

kang ingutus kajinêman kawan dasa
lêlurahnya kêkalih
ran Udanprahara
lawan Baratkatiga
radyan lumêpas wus kering
sira Kotbuta
Katbuta nglurug jurit

saha bala sakuswala tandya budhal
menak rôngga dipati
warnanên Ki Rôngga
Minangsraya lan Menak
Giyanti kang mêndhêm baris
mêpêti marga
tandya rok silih ukih

suraknya wor têngara munya sauran
kadya ngrubuhna langit
gong maguru gôngsa
têtêg kadya butula
brêg-binêrêg sru mangukih
pentar-pinentar
caruk biring-biniring

kathah pêjah wong kulon lawan wong wetan
gya binwrêg ingkang jurit
makuwêl gagapan
wong Majalêngka bubar
mantri jaba kathah mati
Kidanggayoran
lawan pun Kidanggathik

Menak Sondong Menak Tunjung Talimimang
nênggih ingkang ngêmasi
wus bubrah sumêbar
lumayu asasaran
wong wetan manglut mangukih
gênti kawarna
sira Sang Urubêsmi

eca lagya siniwi ing Sokasana
pêpêk kang tôndha mantri
dhaèng para lurah
lir samodra bêlabar
kang anèng ngarsa dipati
Sri Baudhêndha
Risang Madura Aji

lan Sri Bali Bathara Gung Walikrama
kêsaru duta prapti
pun Udanprahara
lawan Baratkatiga
tinimbalan praptèng ngarsi
sarya ambêkta
bêstan satriya kalih

lawan êmbanira satunggal binêkta
sumaos ngarsa aji
Buntaran Watangan
jêjêr tan purun lênggah
ebat sagung kang ningali
bagus sêmbada
ladak tan ajrih pati

Sang Sri Bêsma suka gumuyu alatah
ningali radyan kalih
iki kadangira
Ratyayu Majalêngka
aladak tan gêlêm linggih
mendah ta ingkang
darbe sêntana mêsthi

patang mono wong ayu ingkang wibawa
tur gungan marang mami
yèn kalane munthah
angicak-icak pangkyan
pantês ngidonirêrai
sapa wêruha
rasane ingkang ati

Sang Sri Bêsma tanya mring Udanprahara
radyan duk ing ajurit
ing sasanèskara
sampun katur sadaya
alatah Sang Urubêsmi
Radyan Buntaran
Watangan asru angling

Menakjingga raimu lir warangutan
lah patènana mami
belakna jêng rama
mara-mara untapna
ingsun ora bisa kari
aywa klayatan
tigasên murda mami

latah-latah guguk Prabu Urubêsma
pagene dèn patèni
mendah dukanira
ratu sasotyaning rat
pantês tan carêm tumuli
kêlawan ingwang
lamun sira ngêmasi

radyan kalih akêras dènnya ngandika
lah mara Menak Anjing
patènana ingwang
sabdene pra punggawa
matane pating pandêlik
tan wani nrajang
payo cacakên mami

singa mulat punggawa jomblong sadaya
ebat dulu dyan kalih
langkung kumasura
tan ana dèn sawawa
ngandika Sri Urubêsmi
inggal aturna
Pamênggêr sang ayogi

rinêksaa ing sandhang panganira
nanging dèn ngati-ati
aywa kongsi gagal
sarta ywa kongsi pêjah
sabdene sira nèng margi
dipun prayitna
aywa kongsi bilai

duta mêsat datan kawarna ing marga
ardi Sêmèru prapti
pratapannya Sang Hyang
Pamênggêr duta nêmbah
angaturakên dyan mantri
ngungun sang tapa
mungguh dadining jurit

boting trêsna ayayoga sang pandhita
radyan kinunjara glis
kang kunjara waja
ing jawi tinuguran
pat puluh samya miranti
wong kajinêman
Dêmang Gathul nèng jawi

tan tinaha dene janma wus atuwa
ya ta wus kalih ratri
ki dêmang miruda
ngupaya sraya ingkang
sujanma guna sinêkti
ingkang supaya
wignya ngêrbat dyan kalih

siyang dalu Ki Dêmang Gathul lumampah
datan anyipta urip
anasak ing wana
ajrih mêdal ing marga
yèn kadêngangana iki
wong Bêlambangan
mila nasak wanadri

duk sêmana ki dêmang awas tumingal
babadan anyar dadi
alaju ki dêmang
tandya ningali sêndhang
Ki Gathul sukèng jro galih
sampun rumôngsa
bakal mangan rêjêki

pirangbara ana janma wade apyan
wêruh rasaning gigit
nulya wontên tiyang
èstri ngangsu mring sêndhang
ki dêmang atanya ririh
sintên kang gadhah
babadan anyar kèksi

kang tinanya mangsuli punika radyan
dyan arya kang darbèni
Dipati Lumajang
têtruka anèng wana
duk binêdhah Urubêsmi
kasoran ing prang
sang anom nèng wanadri

wuwusên Dyan Menak Koncar
kang tatruka nèng wanadri
pan sampun angsal sacôndra
tansah anggêgabah dasih
prandene nora lali
kalangênan ngabên sawung
miwah ngabên dhèrèkan
sinambi angabên pêksi
lamun dalu tan pêgat dènnya babêksan

tamèng jêbêng miwah panah
tanapi gambuh sêrimpi
bêdhayan atêtandhakan
siyang dalu dhahar larih
kalawan ingkang abdi
wong Trunalanang sadarum
pinuja kasurannya
kang ngladosi para sêlir
kawan dasa samya endah warnanira

padmènira mung sakawan
ingèbèr tan nganggo wadi
sêmbada ing warnanira
sêmune dèn iming-iming
mring sagung kang ningali
akarya brôngta wulangun
kayungyun singa mulat
garwanya papat sinandhing
ayu-ayu sêdhêng nome cumangkrama

kang sêpuh Putri Mêkasan
aran Dèwi Angronsari
sing Acih ingkang panênggak
ingran Sumarsanawati
panêngahira saking
Siyak ingran Mayangsantun
Pamêkas ing Mêrtisa
ingran Nyonyah Mantarsa
ngracak kabèh garwa sêlir kagok nyonyah

panganggene sêsabrangan
bedane lan sabrang yêkti
namung waja lawan sinjang
sêngkangira cara Jawi
aracak anggêr èstri
basane cara Lumayu
satêngah basa Mandar
dyan arya tuhu abênthing
bocah cikcar sugih bojo kuwarisan

pan wus panggêsanganira
dènnya kulina ing èstri
ambancar para ancikan
tan kêna towong sêratri
anggêre ingkang rêsmi
sadina ambal ping pitu
sêdalu kaping sanga
yèn kurang angolang-aling
angur wuwuh êndême anglêr kewala

yèn nêsêp pacitanira
pistul sarya dèn mimisi
sinusun cêthoting jlagra
mimis riniyakkên mijil
tibèng sêsaka titis
anratas ing gêbyog butul
anulya inginuman
brênduwin lawan pêpait
gêlasira sajênthik isi satêngah

tinutuh ing hèr tèh panas
apan tèhira sihuhing
cangkire sanyamplung patah
sinambi angaras rabi
anging mangke dyan mantri
wus pinêdhot êsêsipun
kantun nguntal kewala
sabên enjing rolas ranti
pêndhak sore awan esuk nora beda

kajawi yèn manggih karya
amêsthi dipun susuli
saêjam ngunjuk sapisan
binobot lan wrating kardi
punika tur jêjampi
angge-angge kang binubuk
kinarya saprapatan
kang saduman anggi-anggi
jinantonan candu ingkang têlung duman

salamènira dyan arya
duk kasupit nyidra pati
punika lajêng sêngara
tinobatakên madati
winawrat tan prayogi
nyuda kaprawiranipun
lêsu tur cêkak napas
bêncirih ingkang sêsakit
ewuh aya arubêt yèn ana karya

mila ngantya sapunika
mantun êsês wong abênthing
kajawi nuju tamuan
tuwin animbali dasih
nglêbêti mung sakêdhik
ngecani sarating patut
tanapi yèn sêsanjan
satriya adarbe kardi
pêngangguran kewala ngecani manah

amrih rahabing pangucap
kinarya angudi pikir
têpung bêcik padha sanak
punika êsês dyan mantri
lumayan wong madati
bisa ngomong tanpa nganggur
cacade mung satunggal
raga rusak tur bêncirih
yèn kêtlôngsa lali sanak bapa biyang

ya ta ing satunggal dina
radyan lagya ngabên pêksi
lan wadyane Trunalanang
tohira gêgocon kêris
anèng ing tarub jawi
ingiring gundhiknya wolu
angampil gôndawida
pawohan miwah sêsumping
lawan nyôngga brênduwin lan pamojokan

atanapi talam gêlas
kang juru ciyum anggilir
gêndhingnya munya angraras
clêmpung rêbab lawan suling
calapita myang kangsi
kêtipung ukur dinumuk
patut padha kêrasa
tandhake anyênyindhèni
wadyanira ing manah samya gambira

ya ta kêsaru kang prapta
Dêmang Gathul tawan tangis
sumungkêm padaning radyan
sêsambatira mlasasih
kagyat rahadyan mantri
apa bapa purwanipun
sira prapta ing wana
nungkêmi pada anangis
wus linggiha bapa matura maringwang

Ki Dêmang Gathul tur sêmbah
gusti kawula atur wrin
rama paduka ing Tuban
ing mangke kapupu jurit
lan Urubêsma Aji
sabala tontro agêmpur
pra menak têtumpêsan
satunggal tan wontên kari
kuwandane rama paduka ingobar

wontên madyaning paprangan
arinta radyan kêkalih
Buntaran lawan Watangan
sumêdya alabuh jurit
kathah antuk pêpati
pra raja menak tumênggung
wusana rayi tuwan
kacêpêng madyaning jurit
pan ing mangke rinta kinunjara waja

anèng Sêmèru pratapan-
nira Sang Pamênggêr Rêsi
kêlangkung kawêlasarsa
ing mangke sumôngga gusti
luware rinta kalih
môngsa boronga pukulun
anglênggêr Menak Koncar
sapandurat datan angling
awusana dyan arya mijil kang waspa

Dêmang Gathul malih turnya
pukulun kadosa pundi
ing mangke karsa paduka
luware arinta kalih
tan lyan paduka gusti
kang wêlas rinta pukulun
Menak Koncar ngandika
witning bapa ingsun iki
luwih trêsna mring paman lan arèningwang

nanging ingsun wus tan pasah
bapa mring Si Menak Anjing
sarta wus tita antara
bali-bali sun ayoni
Si Menakjingga sêkti
guna sêrana pinunjul
wignya angadu bala
sêbdène mangsah pribadi
bapa kaya ingsun tobat-tobatêna

amungsuh lan Menak Alas
ingsun bapa wus angucir
sajroning pangimpèn kalah
malah asring kagum bêngi
katon dèn incih-incih
dibêburu Menak Asu
lah wadi-wadi apa
ingsun wong nora kakêlir
sun tan wani bapa mring si asu ajag

yèn ta liya Menakjingga
dunên karo sapa mami
sapa-sapa mungsuhêna
sayêkti ingsun tan ajrih
dhasar têguh sayêkti
ingsun digdaya pinunjul
jaba kinêdhèp ilang
iku bapa ingsun wêdi
sok ajaa mungsuh lan Si Menakjingga

malih umatur ki dêmang
panggenane rinta kalih
atêbih lan Menakjingga
nèng ardi Sêmèru gusti
radyan arya ngling aris
bapa ingsun nora sanggup
satanah sabuminya
sabalane Menak Anjing
ingsun takut abangêt kawus manira

Ki Dêmang Gathul karuna
gustine sinambat tangis
dyan arya mijil kang waspa
saklangkung putêk ing galih
sing trêsnanya mring rayi
mring Menakjingga sru takut
Dêmang Gathul wotsêkar
wuwuse awor lan tangis
sun kauli gusti yèn anyanggupana

angêrbat rayi paduka
yèn sampun kêlakon ugi
luwar saking ing kunjara
arinta Rêtna Sêkati
sampun lyan kang darbèni
gusti kêjawi pukulun
benjing kawula ingkang
matur dhatêng radyan kalih
sarta purun ngong kandhas mring Prabu Rara

sok si dhasar kêlakona
luwar arinta kêkalih
sumêdhot Dyan Menak Koncar
mangangên-angên ing galih
uni dhasar tau wrin
mring Dyah Sêkati sang ing rum
liya sing Prabu Rara
wanodya sanungswa Jawi
nora nana kang kadya Rêtna Sêkatya

kuning-kuninge sarira
lan mêmêk-mêmêke wèni
lan jaid-jaiding tingal
lan manis-manising lathi
pacaknya anjukining
gumrining sasolahnya lus
swaranira lir kilang
cumêngkling pamêdharing ngling
mendah baya ing mangko imbuh diwasa

nadyan anaa kang memba
gandrêse kang ora olih
oliha ing gandrêsira
sêmune nora nimbangi
timbanga pasmon mirib
ing manah nora pinuju
liya sing Dyah Sêkatya
putrane sang adipati
pinetangan kêsatohane utama

dêrman putra sugih dunya
atutut ingkang rêjêki
tur tumiba ing nak-sanak
cacade kêrêp rêbut ngling
nanging kapuhung ugi
wong ayu asugih maru
wibawa dêrman putra
anenong aning unaning
radyan arya ing galih lir guladrawa

