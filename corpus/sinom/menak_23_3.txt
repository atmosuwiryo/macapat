narendra kalih tinilar
kang pagas baunirèki
anèng ing Mrêtis nagara
sarta kalawan pamêling
marang ing caraka ji
nênggih Sang Prabu Sêmakun
Kuskèhèl praptanira
ing Ngambarkustup nagari
matur solah pratingkahira dinuta

kunêng gantya kawuwusa
nênggih Tasmitèn nagari
Sang Aprabu Johanpirman
ratu prawirèng ajurit
pilih ingkang tumandhing
akathah kang para ratu
ingkang kasoran ing prang
abot sangganing ajurit
prakosane siraPrabu Johanpirman

tur darbe putri utama
ayu prawira ngajurit
pêparabe sang lir rêtna
Kusuma Rara Pirmani
datan arsa akrami
yèn tan ana ratu agung
ngasorakên kang rama
yêkti tan arsa akrami
ing punika sira Prabu Johanpirman

pan lagya siyagèng bala
pinèt sraya ing sang aji
Ngambarkustup Raja Akbar
ingêbang ngaturan putri
Dèwi Ngumyun Adikin
puniku kang kinèn ngrêbut
tinawan wong Kuparman
Raja Tasmitèn naguhi
kang pêparab Sang Aprabu Johanpirman

Kyana Patih Ombakbakat
prawira tate nguwisi
bêdhah nagri bônda raja
mangkana sri narapati
budhal saking nagari
kapondhongan dutanipun
Ratu Akbar satunggal
satunggal Natèng Mêdayin
balanira kadya wutahing samodra

mapan kasusu ing lampah
Sri Johanpirman Narpati
dene kang amuni sêrat
saking sang aprabu kalih
Akbar Rajèng Mêdayin
kinêpung nèng Ngambarkustup
badhe rinêbut ing prang
lan miyarsa bêdhahnèki
yèn kuthane kancikan bala Kuparman

datan kawarna ing marga
lêpas lampahe kang baris
nèng marga miyarsa warta
yèn sami ngungsi ing Mrêtis
nagrine dèn anciki
mungsuhe nèng Ngambarkustup
gègèr desa kang kambah
Raja Bukmun andhingini
marang Mrêtis tur uninga Raja Akbar

lamun Prabu Johanpirman
praptane sawadyanèki
Raja Bukmun manjing kitha
ing Mrêtis sampun apanggih
Raja Bukmun anangis
mulat Prabu Ngambarkustup
anèng ing kuthanira
ngungsi wus kasor ing jurit
matur lamun prapta Raja Johanpirman

saksana Sang Raja Akbar
lawan prabu ing Mêdayin
mêthuk sajawining kitha
prapta kya patih ngriyini
sawadyanira atri
sakêthi anitih sênuk
sakêthi nitih bihal
blêgdaba ingkang sakêthi
munggèng liman sira Patih Ombakbakat

têdhak amêthuk sang nata
Baktiyar ingkang martani
lamun iku Raja Akbar
lawan Prabu Nyakrawati
tundhuk sigra ngabêkti
Johanpirman mring sang prabu
pan badhe maratuwa
Raja Akbar de sang aji
ing Mêdayin ratu bituwah pituwa

Raja Akbar ngrangkul sigra
sarya sru dènira angling
yayi prabu mèh matia
mungsuh sami andhatêngi
ungkuring duta mami
ginêcak ing Ngambarkustup
kutha agêng rinêmak
mungsuh ngurugi pêpati
dadya kabur pun kakang saking nagara

binujung kathah kacandhak
pra dipati para mantri
wadyane rama paduka
ing Mêdayin akèh mati
para ratu kèh kêni
dening pun Raja Sêmakun
bujung kagila-gila
kathah bupati para ji
tinututan tinumpêsan anèng marga

pun kakang ngili punika
wontên nagari ing Mrêtis
kuthane kang kula duta
ngaturi ing yayi aji
Bukmun kang kula ungsi
mêngsah nuntên wangsulipun
mangke rêmbaging mêngsah
gêcak nagari ing Mrêtis
badhe lajêng dhatêng Tasmitèn nagara

angling Prabu Johanpirman
sampun paduka prihatin
prakawis mêngsah punika
miwah Batharèng Mêdayin
wuwuha tikêl malih
dèn atêkuk pitung iku
lamun pun Johanpirman
ingkang mêthuk anadhahi
kadi kenging tuwan tingali ing aprang

sayêkti pun Johanpirman
kang amulihakên benjing
susah prihatin paduka
kula damêle kang pasthi
pangewan-ewan benjing
wêwalês tikêl sapuluh
ya ta suka miyarsa
sira sang aprabu kalih
lajêng samya lumaris manjing nagara

prapta sinrahkên jro pura
anganti wadyanirèki
Sang Aprabu Johanpirman
masanggrahan jroning puri
makuwon ing sitinggil
sang aprabu kalihipun
Bêstak atur uninga
yèn ratu kalih ngêmasi
Krasbinandur lawan pun Raja Bubarwan

angungun Prabu Nusirwan
mangkana wuwusên malih
Prabu Sêmakun ngandika
yèn mungsuh bantune prapti
ratu prawirèng jurit
ing Tasmitèn prajanipun
Narpati Johanpirman
prapta nagari ing Mrêtis
sira Prabu Sêmakun apêparentah

sang aprabu ing Talsiyah
lan Prabu Mutadarawi
budhal kinèn angêpunga
nagari Mrêtis tumuli
lan Prabu Andanbilis
sakadangira pêpitu
sami bala nyayuta
lawan patih ing Betarti
Senapati Sri Naranata Talsiyah

Prabu Sêmakun utusan
marang Kuparman tur tulis
lawan sang prabu ing Kebar
sundêpan ngaturkên tulis
pratela ing ajurit
dibyane Prabu Sêmakun
angawaki ngayuda
wong Mêdayin akèh kêni
aprakosa tangguh prawira digdaya

mêsat ingkang cinundaka
kawuwus malih para ji
kang tinuduh lampahira
angêpung nagari Mrêtis
prapta lajêng abaris
kitha ing Mrêtis kinêpung
Sang Raja Johanpirman
lan Raja Akbar tinangkil
tuwin sira Sri Maha Prabu Nusirwan

prajurit Tasmitèn aglar
Raja Bukmun tur upaksi
lamun kang mêngsah gung prapta
nênggih manggalaning jurit
Sang Raja Banuarli
ing Talsiyah prajanipun
lan Prabu Purwakôndha
sira Sang Prabu Pirngadi
Natèng Buldan Sang Prabu Saptasudara

sami bêbala sayuta
pêpitu prawirèng jurit
mangkya lajêng ngêpang kitha
paminggir tampingan sami
ludhês kang dèn bahaki
jajahan kathah kang nungkul
pukulun sri narendra
bala Mrêtis tan kuwawi
nadhahana kang mêngsah yutan awêndran

tur sami ratu taruna
mêmpêng suraning ajurit
Raja Akbar atêtanya
hèh Bêstak sapa narpati
Bêstak matur wotsari
Rajèng Kohkarib pukulun
punika kang sêsuta
tinanêm sri narapati
nèng Talsiyah Mraja Banuarli nama

dene Pirngadi punika
Narendra Mutadarawi
Lamdahur ingkang pêputra
kalihe prawirèng jurit
dene pun Andanbilis
bala ing Kaos pukulun
Sang Prabu Johanpirman
parentahakên mêtoni
kang tinuduh sira Patih Ombakbakat

budhal saking jawi kitha
sawadyanira kya patih
lawan Bukmun kanthinira
kathah punggawa ngajurit
sapraptanira jawi
atata pakuwon sampun
kêkirab mijil ing prang
kang ngêpung sami ningali
lamun ana prajurit mimba ngalaga

samya utus-ingutusan
wau ta ingkang para ji
mêdalakên barisira
ngumpul ngalèr kang prajurit
sampun tata kang baris
akapang kalangan têpung
kang munggèng amparan mas
sagung kang para narpati
satriyane munggèng ing kursi sadaya

gumuruh têngaranira
gong bèri gurnang thongthonggrit
Kyana Patih Ombakbakat
mijil sarwi nitih èsthi
kawot kaprabon jurit
gadanira walikukun
agênge saturôngga
winêwêr kinolong wêsi
nging rêmêne ing aprang datan mundura

praptèng rana sira Patih Ombakbakat
sêsumbar nguwuh tandhing
payo mêtonana
prajurit ing Kuparman
sapa kang arsa ngêmasi
papagên ingwang
prajurit sura sêkti

datan bêtah miyarsa Rajèng Kumawas
Kuskèhèl nêmbah amit
mring gusti ngandika
Sang Prabu Purwakôndha
ya bapa dèn ngati-ati
nitih dipôngga
kawot kaprabon jurit

praptèng papan wus panggih ayun-ayunan
sapa ranmu prajurit
sumaur pan ingwang
andêling Purwakôndha
Kuskèhèl ratu prajurit
Rajèng Kumawas
lah sira ratu ngêndi

anauri pan ingsun dudu narendra
pêpatihe sang aji
Raja Johanpirman
sun Patih Ombakbakat
ingangkah sudara wèdi
mring ratuningwang
tate nguwisi kardi

iya sêdhêng sira Patih Ombakbakat
tandhing kalawan mami
nagri Purwakôndha
ingsun manggalaning prang
isèn wijoan sayêkti
payo gadaa
kyana patih sru angling

dèn prayitna Raja Kuskèhèl sun gada
sigra mutêr gada glis
Kuskèhèl tangkisnya
wêsi gilig kewala
dudu paris kang kinardi
dupi anggada
sênggak rêkyana patih

duk lumarap gadane pan tinadhahan
ginitik wêsi gilig
binarêngan sigra
gadane kyana patya
malêdug sumyur nèng siti
ngungun ki patya
sumyure gadanèki

asru mojar sira Patih Ombakbakat
hèh wong Mutadarawi
bêcik yudanira
dene kongsi kasêlan
putra Sêrandil ngratoni
nagaranira
dene ana wong bêcik

anauri Kuskèhèl macicil sugal
tambung laku dera ngling
môngsa pêrangana
janggutmu kaya sira
sakêthia tanpa dadi
prajurit Arab
tulèn-tulèn sinêkti

nora ana wong kêrosok kaya sira
prajurite sapêncit
kayu gadanira
kere kalunta-lunta
dêstun nora bônda wêsi
ratumu apa
Johanpirman jêginggis

wong mangkono kudu tumandang amolah
kalana andon jurit
mèsêm kyana patya
gada kang mawut tiba
ingawe prasamya pulih
pating karopyak
golong wêwêre bali

ting galuwêt padha bali ênggonira
Kuskèhèl aningali
gumuyu alatah
ngakak asênggak-sênggak
huh huh kêmat dènnya jurit
mêdèni bocah
dubilah dene sêkti

sarwi mungkur payo pak suthup gadaa
ingsun tadhahi gigir
Kuskèhèl anggêtak
mara ta anggadaa
ngiwi-iwi amacicil
apêpencosan
Raja Kuskèhèl jêngking

ngangkat gada Kyana Patih Ombakbakat
Kuskèhèl maksih jêngking
gada duk lumarab
wêsi gilig ginêtak
mêsat nêmpuh gada patih
sumyur malêsat
tiba mawur ing siti

wêsi gilig lajêng nibani dhas gajah
pêcah sirahing èsthi
pêjah gajah rêbah
tiba patih kaplêsat
Raja Kuskèhèl anolih
panjêngkingira
alim dalêm kiyai

gadaningsun tadhahana gundhulira
bok aja mêmêdèni
adol ulaping prang
lir trah Sultan Kuparman
rêmên gêguyon ing jurit
sigra nguncalan
ing gêgiligan wêsi

wong adharat inguncalan saking gajah
mêngkab parise tangkis
katêmpuh tan bisa
ngipat angadhag-adhag
katênggêl niba gumuling
patih kantaka
sinurak ing wadya tri

ginosongan ing bala kang baris bubar
manjing ing kitha malih
anggêrus sadaya
karya gègèr busêkan
yèn patih kasambut jurit
katur ing nata
patih kasoran jurit

wau Raja Kuskèhèl mundur golongan
têdhak saking ing èsthi
sinungsung ginanjar
linômba ing bojana
suka Sang Prabu Pirngadi
mundur sadaya
makuwon kang para ji

tur uninga sira Sang Prabu Talsiyah
mring Ngambarkustup aglis
yèn unggul ing aprang
lan Patih Johanpirman
Kuskèhèl ingkang ajurit
lan Ombakbakat
wong Tasmitèn kajodhi

kawuwusa sira Prabu Johanpirman
duk ngaturan udani
yèn pêpatihira
Ombakbakat kasoran
dukane yayah sinipi
arsa maguta
kang putra anggendholi

balanipun sapratigan dèrèng prapta
andêl kathah kang wuri
kang putra tan pisah
matur supênanira
yèn inguntal naga rukmi
sagunung anak
ing jro isi nagari

lan paduka rama ngulati kawula
koyup ing naga rukmi
kang isi nagara
nênggih wadhuking naga
makutha praptèng wiyati
kawula eram
cahyaning naga rukmi

lir kêkuwung sipate naga kancana
kang rama ngandika ris
Prabu Johanpirman
rahayu yudaningwang
kaya sirna mungsuh iki
sêmuning naga
rumaksa marang mami

iya raraaja kuwatir ing manah
prakara mungsuh iki
kaya sira nora
nini kongsi tumandang
kang putra umatur aris
ing tyas kawula
rama ji kêtir-kêtir

kula myarsa wontên trah Sultan Iskandar
jumênêng Parangakik
Wong Agung Kuparman
kathah kang para putra
kang patutan Parangakik
pun babu inya
kang dongèng sabên wêngi

eyang-eyang inggih kaki buyut canggah
ing Tasmitèn nagari
wulu cumbunira
dening Sultan Iskandar
kang rama nauri aris
iku ta nyata
kanggêp êmbahmu dhingin

lurah gamêl dhasar nini kinasihan
saparane tan kari
malah buyutira
Pirmandani namanya
ginawa marang ing masrik
mariksa kandhang
ing jamakjuja sami

Kangjêng Sultan Iskandar ing nguni karya
pagêr parunggu nênggih
angrangkêpi kandhang
iya jujamakjuja
layange titipan maksih
môngka pusaka
ing Tasmitèn nagari

dene canggahira milu dandan-dandan
pagêr jamakjujèki
marma pinagêran
dene sok arêp bêdhah
jamakjuja ilatnèki
amarut samya
kabèh kadi garaji

singa ingkang dinilat lêbur syuh sirna
kupinge makjujèki
padha kangsrah lêmah
lèmèke lamun nendra
tanpa lèmèk amung kuping
ômba adawa
iku tuturing nguni

singa-singa balane Sultan Iskandar
yèn wong bang kulon iki
yèn kongsi uninga
marang Masrik ginawa
yêktine kinulit daging
asih nyatanya
kunêng ta ingkang lagi

gunêm catur kang rama lawan kang putra
sira Dèwi Pirmani
agung datan pisah
yèn rama andon aprang
sinêbut putri prajurit
kang kawuwusa
ing Kuparman nagari

sêrat prapta Raja Sêmakun tur priksa
lamun ingkang nagari
Ngambarkustup bêdhah
mangke Sang Raja Akbar
ngungsi nagari ing Mrêtis
aminta sraya
ratu digdayèng jurit

ing Tasmitèn nama Prabu Johanpirman
wontên kitha ing Mrêtis
lan nuwun parentah
panggihe ingkang putra
Rahadèn Hasim Katamsi
lan putri ingkang
nama Ngumyun Adikin

punapa ta pinundhuta mring Kuparman
punapa dèn idèni
panggih pabarisan
kalawan sêratira
Rajèng Kebar Yusup Adi
kang pêpingitan
ngêntèk pratingkahnèki

ingkang rayi matur kalêbêt sadaya
munggèng sajroning tulis
sêrat katur marang
Wong Agung Parangteja
lajêng katur ing Jêng Amir
indhake kathah
gambuhing senapati

prange Prabu Sêmakun
nalika numpês Prabu Mêdayun
para ratu pêpitu lima ngêmasi
dening gadane Sêmakun
kacandhak urip kang loro

Sang Raja Krasbinandur
Raja Bubarwan satunggilipun
tinrapakên siasat narendra kalih
baune sami rinampung
sami kang têngên pinotong

Bubarwan Krasbinandur
winangsulakên ing rama prabu
sarta kathah ingucapkên luputnèki
kinanthenan wangsulipun
binêktanan sêrat tonjok

kature sêratipun
marang kang rama Prabu Mêdayun
asta kiwa katur ing Prabu Mêdayin
samya eram kang angrungu
bisane karya mangkono

duk kala ing prangipun
ngungkih kang rama asru binujung
yèn sampuna kang putra sami ngadhangi
ing Parangakik Sang Prabu
lan ing Karsinah Sang Katong

lan sangêt ngampahipun
natèng ing Kebar ngaturi wangsul
Yusup Adi kang sangêt anggêgendholi
runtike Prabu Sêmakun
sayêkti kolu amocok

mring utamangganipun
marang kang rama Prabu Mêdayun
Yusup Adi ature amêmêdosi
tuwan nyuwun lilanipun
ing raka Jayèngpalugon

yèn tan makatên sampun
pan dede tuwan dhewe puniku
kang aduwe wong tuwa Rajèng Mêdayin
pantês kang êkas kang sêpuh
Wong Agung Jayèngpalugon

bok dede karsanipun
raka paduka Sang Wirèngsatru
yèn pinèta siya-siya ing ajurit
pan punika konduripun
kurdhane atêmah alon

wong agung duk angrungu
ing Yusup Adi ing aturipun
arawat luh Wong Agung Surayèng Bumi
nimbali Marmaya rawuh
kang tuwa-tuwa pra katong

kabèh manjing kadhatun
wong Parangteja ngirid malêbu
para garwa wus anèng ngarsa Jêng Amir
inguncalan sêrat sampun
saking Yusup Adi roro

miyarsa sami ngungun
Ki Umarmaya mele malêmbung
kêthip-kêthip macucu mèncès mandêlik
tanbuh gone sukanipun
Ki Dipati Tambakcangkol

sun alêm Si Sêmakun
kandêl imane sadat rumasuk
nora etung wong tuwa amung agami
wênang ing sarak tan ketung
dhas bapa arsa pinocok

guguk Prabu Lamdahur
lêlakon enak iki karungu
lair batin dosa ora nglêlèpèti
iba ta iya puniku
ing walat nora kagêpok

akandêl Si Sêmakun
lan prakosa têtêging prangipun
siji ika mêtoni bisa ajurit
sayêktine nora patut
wong Mêdayin pantês jomblong

iku ta lagi thukul
nanging ta pantêse Si Sêmakun
ulat andik lawan godhèg athi-athi
agaring pawakanipun
mulane mêtu mangkono

kêtêl rambute bakung
beda kabèh lan saduluripun
Si Sêmakun pêthèk ingsun tan kawijil
nêmbaga kulitanipun
ika wong bagus abêthok

kang jamak wong abagus
yêkti duwea ulat kang luruh
Si Sêmakun bagus beda ulatnèki
ulat asukêt asêrung
pantês ulat wong parongkol

wong gagah prakosèku
wong duwe ulat kaya Sêmakun
ika si wong anyimpang ulêse pêkik
ulate têka arungkud
patut ing yudane sagoh

cocote Si Sêmakun
kang mèmpêr anggèr suwarginipun
Radèn Kobatsareas pasanging lathi
lawan pêpilinganipun
lan pêpulunan tan loro

rame ingkang gumuyu
myarsa wuwuse Prabu Lamdahur
panacade pangalême masajani
nyata mung kang wani mêtu
kabèh batine mangkono

pinikir aturipun
Prabu Sêmakun dene wong agung
paningkahe Rahadèn Hasim Katamsi
wong agung andikanipun
pantês ing barisan kono

wus kaprah lakunipun
wong ahli prang ing saênggonipun
iya kabèh dadi jasane pribadi
ing praja lawan anglurug
padha uga tan milih gon

dadine kang rinêmbug
Sudarawrêti ingkang mêmantu
lan kang rayi Rêtna Sirtupelaèli
ngiras pantês lampahipun
ngungak ambantu ing batos

lawan Umarmayèku
Rajèng Ngabêsi lawan ing Kuljum
ing Santari Turki Rajèng Burudangin
môngka manggalaning laku
Tasangsulngalam Sang Katong

mapan ta sampun katur
sagung pawarta dhatêng kang ibu
waluyane kang anèng barisan sami
tuwin ingkang amêmantu
angkate kang putra karo

budhale sami ngujung
sang putri kalih marang sang ibu
angandika pramèswari ing Mêdayin
sukur sira padha wangsul
ngiras jangkung ing palugon

pramèswari Mêdayun
bêktani dinar tigasanipun
ingkang wayah Rahadèn Hasim Katamsi
wowotan unta rong atus
binêkta kang sampun bodhol

sang rajaputri wau
ing Burudangin umarak gupuh
mring kang raka kalih sang dyah angabêkti
lamun kênaa kalayu
marang ing marune karo

miwah ing raka prabu
Tasangsulngalam ingkang anglurug
atêngara sampun bêdholakên baris
sri tinon gêgamanipun
lir wukir sayuta kobong

wau ta wus angrasuk
sang rêtna kalih busana kakung
rêspatine pantês putri Parangakik
sumaos titihanipun
garudha yêksa cinemplo

dêdêl ngayuh mandhuwur
kang rayi nyandhak titihanipun
wus cinengklak kang pêksindra saumahi
anusul dêdêl angayuh
anèng gêgana cumlorot

tumênga arawat luh
langkung kacangkol anèng pandulu
kapirangu Rajaputri Burudangin
kondure agandrung-gandrung
kapingunêng maru karo

netranira ambalut
dènira sangêt kabêndung kang luh
Isnaningsih kadi sata kênèng pilis
praptèng pasarean mujung
ya ta gênti winiraos

Sang Aprabu Sêmakun
parentah mring Kodrat Samadikun
kinèn bantu marang nagari ing Mrêtis
Kaharkusmèn kanthinipun
putra andêling palugon

bodhol sawadyanipun
Radèn Dikwanis Kangkan kang tumut
kalih yuta ing marga datan kawarni
nagari Mrêtis wus rawuh
sampun amanggih pakuwon

lajêng pacak angêpung
kunêng ta malih ingkang kawuwus
praptanira ratyèbu ing Parangakik
ngungkuli barisan agung
jêjêp sajroning pakuwon

wanci pukul sapuluh
jinêjêp kabèh pakuwonipun
ingkang putra suwung kalêmpakan sami
nèng paman pakuwonipun
bojana kang para katong

apan Prabu Sêmakun
tan mawi towong ing sabên dalu
nayub sagung pra putra para narpati
Ki Umarmaya rumuhun
anjêjêp praptèng pakuwon

Sudarawrêti wêruh
yèn ingkang raka kêklênthung-klênthung
bônda tangan tan karuwan jujugnèki
anèng jaban baris agung
ki dipati sarwi singsot

putri Karsinah nguwuh
kakang sira mandhêga dèn gupuh
ingaturan kakang bok Sudarawrêti
Rêtna Sudara gya niyup
anèng ing dharat atêmon

Sudarawrêti muwus
kakang dipati punapa dangu
anauri pan sawêg prapta puniki
misih têbah baris agung
ing Burudangin Sang Katong

kadi ing kawan dalu
Rajèng Brudangin ing praptanipun
lawan batur-batur kang sami barêngi
Ratu Mas Sudara muwus
dhingina manjing pakuwon

ingkang gumêdêr nayub
ika ênggone yayi Sêmakun
ingsun kakang mring pakuwon Kaelani
sêlak kangên kakang ingsun
Si Kadarwati sutèngong

saksana sarêng mungkur
Ni Kadarwati ingkang winuwus
majang wulan sagung prajuritirèki
mambêt gandane kang ibu
kumêbut asmarèng ing gon

wus têdhak Sang Rajaputri
Kadarwati dharakalan
ngêbyuki ngaras padane
ingkang ibu kalih pisan
angling Rêtna Sudara
adhuh nini putraningsun
kang cumanthèl anèng netra

putraningsun wong rêspati
ayu prawira ngayuda
kinasihan ing kakunge
sira nini lagi apa
wong ayu majang wulan
ingkang putra nêmbah matur
sawêg ngajari ngayuda

kawula ibu kapengin
duk aprang nèng antariksa
Ngumyun Adikin tangkêbe
gènipun amênthang langkap
ngangge mutêr gandhewa
putri adi Ngambarkustup
abêsus tangkêbing yuda

ibu kongsi kaping katri
gènipun mutêr gandhewa
wêng-uwêng ingadêgake
pamawase mengo buwang
ulat alis kinincang
ucule jêmparingipun
nulya astane kang kanan

si duwèng lambungirèki
sarwi manglung ingkang jôngga
ingkang ingungak mungsuhe
antuka guru paduka
kadi luwih prawira
putrine wong Ngambarkustup
gurune maksih urakan

ibu prajurit kulèstri
sami kawula kèn nelad
Ngumyun Adikin tangkêbe
kang ibu mèsêm ngandika
apa ngluwihi sira
putrine wong Ngambarkustup
apa rikat kaya sira

pan sampun ngaturan linggih
ingkang ibu kalih pisan
prapta aglar dhêdharane
gantya ingkang kawuwusa
Dipati Tasikwaja
manjing pasanggrahan agung
apan sarwi bônda asta

amor lan wong angladèni
ngadêg nèng ngiringanira
Prabu Sêmakun duk nolèh
kagyat mudhun dharakalan
anyandhak Umarmaya
kagyat ingkang para ratu
prasamya mudhun sadaya

Marmaya ginawa linggih
ing wijoan palorêtna
sinaosakên wus linggèh
Prabu Sêmakun anêmbah
ganti kang para putra
para ratu kumarutug
sawusnya tata alênggah

Prabu Sêmakun lingnya ris
kêmayangan kangmas prapta
manawi wontên lupute
inggih ing lampah kawula
ngraos manggih dêduka
ing rayi tuwan wong agung
Kalana Surayèng Jagad

Adipati Guritwêsi
nauri kang ora-ora
liwat sukur ing Hyang Manon
yayi prabu raka para
langkung saking pracaya
sira yayi pan wus antuk
kanugrahaning Hyang Suksma

pratôndha polatan budi
adoh saking ing kanisthan
Prabu Sêmakun nulya ge
dhêku sarwi nêkêm sirah
kangmas darmi kawula
inggih saking têdahipun
kang sinuhun ing Kuparman

yayi prabu prapta mami
aprakara aturira
iya dene paningkahe
Hasim Katamsi nakira
mung sira sinakarsa
ingsun kinarya pangulu
dene kang amangku karya

bakayunira kêkalih
ing Parangakik Karsinah
ingkangmangku lanangane
sira wadone nèng pura
wêtune têtariman
bakayunira karo wus
rawuh nèng pakuwon Kelan

kagyat Sêmakun Narpati
nênimbali garwanira
Dèwi Rukati wus kinèn
mêthuk mring pakuwon Kelan
sri bupati kalihnya
nimbali mring garwanipun
ing Parangakik Karsinah

sira Dèwi Kun Maryati
lawan Joharin Insiyah
sami tampi parentahe
kang raka sri naranata
mêthuk pakuwon Kelan
ingkang ibu kalihipun
ya ta wau panayuban

Umarmaya têtanya ris
pundi ratu bakal besan
Prabu Sêmakun angawe
prapta ngarsane Marmaya
sira Raja Brihahar
gagah prawira apatut
mèmpêr narendra ing Kelan

duk urip Kelanjajali
kaya kêmbar ingkang warna
Umarmaya pamuwuse
lakune bakayunira
ngiras pantês ing lampah
ibu dika ing Mêdayun
kuwatir mungsuh andika

dene wuwuh salin-salin
manawa abot ing wuntat
ibu dika kuwatire
mila matur ingkang putra
nêdha bakayu dika
ngiras ana karyanipun
batine anjangkung ing prang

ling Dipati Guritwêsi
hèh ki besan punapa wrat
yudane Raja Tasmitèn
kang anama Johanpirman
kalawan kakangira
Raja Akbar Ngambarkustup
awrat kang pundi ki besan

Raja Brikahar wotsari
pukulun warti kewala
dèrèng uninga yêktine
wrate Prabu Johanpirman
dene mênggah pun kakang
sami-sami ratu dhusun
pan sêdhêng-sêdhêng kewala

inggih dèrèng anglangkung
yèn apêsa prange kêmat
sayêkti pating capapo
sanès lan prajurit Arab
ing pasamuan jêmbar
polatan pasabanipun
ing ngriki nagari kiwa

anglegok têbih jaladri
dêlape kang minta sraya
saking kirang pangungsène
têlas tan wontên sinambat
cupête Patih Bêstak
têka ngungsi Ngambarkustup
ratu rêraton kewala

botên pantês angudhili
Patih Bêstak kêmba uwang
wong nganggur-nganggur sinampe
saking panase kang manah
mulat kutha ngangguran
yèn nora ana kang ngêpung
gumêr sagung kang miyarsa

pangucape anucudi
tutuk Sang Raja Brikahar
yèn ladaka mèh èmpêre
kadi Narpati Yujana
pantês ladak pangucap
mangkana gègèr tumurun
praptane sang dyah kalihnya

anjujug pakuwon wuri
Prabu Sêmakun Marmaya
miwah para putra kabèh
ngiring Sêmakun Marmaya
manjing dalêm ing wuntat
sami ngabêkti ing ibu
ibunipun kalih pisan

Kadarwati anulya glis
amarani gèn Sang Rêtna
Ngumyun Adikin ingawe
yayi dèwi marenea
ibumu gêdhe prapta
kang prawirèng jagad punjul
kaonang ing tri buwana

ratyèbu ing Parangakik
Ngumyun Adikin asigra
nulya kinanthi astane
mring Kadarwati ginawa
sapraptaning ngayunan
sinêmbahakên agupuh
mring kang ibu kalih pisan

rinangkul ngandika aris
mèmpêr putrèngong Ngajêrak
rare iki mèh iribe
yayi Sêmakun ki besan
undangên ngarsaningwang
Prabu Sêmakun wotsantun
nolih kang putra ing Kelan

Brikahar wus dèn timbali
prapta ing ngarsa tur sêmbah
linggih andhêku sang katong
hèh bage yayi narendra
Brikahar matur nêmbah
ngandika mring Sri Sêmakun
yayi sira utusana

mêthuk yayi Burudangin
lan akèh kang para nata
kang anggawa abon-abon
prabeya saking kang eyang
ing Mêdayin sadaya
wowotan unta rong atus
Raja Sêmakun turira

kangbok punapa tan kêni
kawula angurunana
putra sampeyan karyane
nauri Rêtna Sudara
ibu bangêt mitungkas
kabèh kang anêdya urun
ing karyane putuningwang

dhenok Si Hasim Katamsi
mung bau suku kewala
waragade ingsun dhewe
ibu Mêdayin tan lila
Sêmakun malih mojar
putune kêkasih iku
sarta gumujêng lingira

punapa kula pribadi
kakang bok ingkang amapag
inggih ing benjing praptane
Sang Prabu Tasangsulngalam
iya yayi prayoga
nanging ywa adoh sirèku
kang mapag adoh nuduha

balamu ratu pasisir
lan ratu môncanagara
iya yayi kapat bae
punggawa mantri kèhana
nadyan padha ipea
pan iku ipe jêjênggul
ratu gung prawira ingprang

apan Ratu Burudangin
sugih bala para raja
uwakne radèn pangantèn
samya suka kang miyarsa
mangkana pêpungkasan
sakathahe kang rinêmbug
bubaran kang pagunêman

Kusuma Sudarawrêti
wangsul mring pakuwon Kelan
para putra ngiring kabèh
sarimbit ing ibunira
prapta pakuwon Kelan
wau Sang Raja Sêmakun
pangatêre mring kang raka

amatah para narpati
kang saos pakuwon Kelan
sapuluh lan sabalane
Raja Sêmakun mit nêmbah
mantuk pakuwonira
manggihi Umarmayèku
nunggil anduduk kuwunya

ya ta datan kawuwus Prabu Sêmakun
longkanging antara prapti
baris dharat wus amêthuk
anuduh para narpati
sawadya wus sami bodhol

pan atêbih sarwi ambêkta sêsuguh
wus panggih lan pra bupati
katur pasugatanipun
watara sagung para ji
lajêng sri narendra bodhol

tan adangu kapêthuk Prabu Sêmakun
sarêng têdhak saking èsthi
narendra sigra tumundhuk
langkung dènnya ngacarani
Sêmakun sagêd angasor

langkung caryan tyasira Prabu Tasangsul-
ngalam langkung agêng kang sih
trêsnamring Prabu Sêmakun
cipta anglabuhi pati
eman ewuh ing prang popor

ingaturan lajêng ing sabalanipun
kadya hèr nawa wêwukir
narendra kalih amanggung
lir ginandhèng ponang èsthi
ingkang upacara awor

pan ing batin pamrihe Prabu Sêmakun
ora wurung sun guroni
ing pamalu rantenipun
kakang Prabu Burudangin
ingkang sayêkti ginuron

pan si kulup Hasim Katamsi puniku
padha murid lawan mami
iki ta ingsun amucuk
sutèngsun Hasim Katamsi
sabab tunggil ing paguron

wus mangkana ing lampahira wus laju
Adipati Guritwêsi
wus panggih lan balanipun
Radèn Sihngiyar pêpatih
lawan Tajiwalar karo

kang sakêthi sami abajo mas murub
kuluk mas angudhup turi
limang asta panjangipun
kang sakêthi akulambi
salaka putih sagolong

pan salaka putih sami kulukipun
panjange limang astèki
sakêthi malih akuluk
suwasa panjange sami
kabèh kulambi suwaos

tigang kêthi prajurit sêliranipun
Adipati Guritwêsi
pinarnah pakuwonipun
wismaning Dhatuk Bêrdanis
nênggih wismaning paguron

Rajèng Burudangin pan pakuwonipun
sêdyanira pan tinunggil
lawan Sang Prabu Sêmakun
nging adrêng makuwon jawi
sinaosan wismèng katong

kasaosan wowotan unta rong atus
kang satus unta nèng jawi
katur Rêtna Sudarèku
dene kang satuse nênggih
sampun manjing jro kadhaton

ya ta putri ing Parangakik ratyèbu
pakuwon dèn busanani
tan arsa ngalih sang ayu
ingkang putra Kaelani
pakuwone kang dèn anggo

dadya ingkang putra prabu kalihipun
ing Karsinah Parangakik
atugur sabalanipun
nèng pakuwone kang rayi
Pangran Ismaya majèng gon

pêparentah sira Sang Prabu Sêmakun
kang ngêpung nagari Mrêtis
sinalinan ratunipun
sang prabu ing Kôndhabumi
lawan ing Kuljum Sang Katong

Sarkab Turki lan Sadat Kadarismanu
Sri Naranata Ngabêsi
sakawan kang para ratu
gilir kang ngêpung ing Mrêtis
kang wus lami kinon bodhol

sami mundur mring nagari Ngambarkustup
sawadyanira wus prapti
karsane Prabu Sêmakun
kang samya dipun timbali
kêkalih kang para katong

dene sami acêlak jajahanipun
dènirarsa nambut kardi
dhatêngna dandanan agung
katiga Patih Betarti
sami cêlak prajaningong

tinaksihkên Radèn Kodrat Samadikun
lan Radèn Kaharkusmèni
kang datan kalilan mundur
katiga Radèn Dikwanis
têtêp tan sinung lêlinton

sira Prabu Pirngadi ingkang tinuduh
lawan Prabu ing Betarti
jagani pundhutanipun
Rajaputri Parangakik
lan putri Karsinah kono

ing Talsiyah jaga ing Prabu Sêmakun
lawan kuthane pribadi
kang cêlak jajahanipun
mangkana sampun miranti
samêktaning para katong

langkung saking karya lok Prabu Sêmakun
mêmantu têngahing jurit
mêmanas atining mungsuh
putri sarananing jurit
kang ingêbang ing sang katong

kinaryopah Rajaputri Ngambarkustup
Sang Dèwi Ngumyun Adikin
Johanpirman Sang Aprabu
praptane ingêbang putri
Raja Tasmitèn kinaot

wus mangkana sampêt uparêngganipun
samêkta sakalir-kalir
pitung dina pitung dalu
kasukan para narpati
boga drawinèng pakuwon

kang dhadhani thêk kliwêr Prabu Yat Kustur
lawan Natèng Burudangin
anutug ing pitung dalu
kasukan donya tinapis
apa ingkang ora katon

pasthi ana isining donya puniku
miwah kasukan sabumi
apa kang ginawe iku
dening manungsa ing nguni
siji datan ana towong

salin-salin sumalin ingkang dèn inum
ambanjir duduhan sami
ajêblog balabur sêkul
asarah ulam mênuhi
sadina-dina gumrênggong

unèn-unèn sasuka-sukane nutug
sagunging para narpati
ambanjêng kang umbul-umbul
bandera lêlayu sami
ilang sipating pakuwon

sipat alas kêkayon godhong sutra lus
madêfak ping pitung kêthi
yèn rina miwah ing dalu
iya ta ping pitung kêthi
bumi langit kadi bojod

miwah banduk-banduke kang para ratu
ayutan wêndran kang muni
langit lêmah kadi butul
kontrag ingkang wukir-wukir
samodrane kocak umob

basa Arab madêfak ing têgêsipun
mariyêm basaning Jawi
babanduk basa Rabipun
sênapan basaning Jawi
wus dadi adat pra katong

nora ana wong aprang mêmungsuh iku
anganggoa gaman bêdhil
apêsing aprang ranipun
mung upacara ing baris
gêgaman kabèh anganggo

ya ta wau gênge pratingkah puniku
êntèk salêkêring bumi
kabèh tan kêna winuwus
bala jin ing Jonggiraji
lan ing Suwôngsa praptewon

pan alêksan anggawa lilin nyapupu
binakta marang wiyati
ing sajroning pitung dalu
nèng wiyat kasukan lilin
binuwang pating calorot

katingalan ing lêlakon tigang dalu
ngawiyat lir udan gêni
bala jin kasukan nutug
sawusnya ing pitung bêngi
andhandhang salin lêlakon

pêpêk sagung kang para narpati
saha wadya gêgaman awurdan
akirnan ngiring pangantèn
maring jroning kadhatun
paningkahe anèng sitinggil
pangulu Umarmaya
wusnya ningkah nutug
linajêngkên marang pura
para ibuwus samya majêng jro puri
gantya ing pitung dina

Prabu Sêmakun nêkakkên kapti
akasukan jroning pitung dina
ngêntèkakên gêndhing kabèh
donya dèn awur-awur
kasukan ing sangisor langit
kabèh cinithak dèn pak
ing Prabu Sêmakun
tan ana ilang satunggal
anututi ing pakuwon Kaelani
dènira akasukan

Ngambarkustup bumi gonjang-ganjing
dening mariyêm sênapan wêndran
tanbuh-tanbuh kèh swarane
gong bèri gurnang umung
kang maguru gôngsa thongthonggrit
prahara sêkul ulam
ombak têdhuh duduh
kang wadya jin ing Suwôngsa
kasukane lan wadya jin Jonggiraji
nutug kasukanira

dadi catur lawan dadi warti
dadi loke ing jagat wiryawan
Prabu Sêmakun karyane
dènira amêmantu
wus cinêndhak carita iki
pangantèn sih-sinihan
suka among lulut
munggèng sajroning kadhatyan
ingkang paman Sêmakun wontên sitinggil
mangkana para nata

luwar saking kasukanirèki
angayêm-ayêm sariranira
miwah sawadyabalane
kuwayon liya-liyu
wus mangkana ingkang winarni
Sang Prabu Johanpirman
sami arsanipun
putri Ngambarkustup panggya
langkung rame Prabu Sêmakun bawahi
tyasnya langkung bramatya

prajurite sadaya wus prapti
para ratu kang amôncapraja
Raja Sumuk Sumbungarèn
narpati ing Jongkuwung
sira Raja Baratrumari
ratu ing Minangkuan
Sang Raja Samsutur
SangRaja Baritminarda
Paladini sami ratu sura sêkti
môndraguna ngayuda

enjing têngara Sri Narapati
Johanpirman miyosi ngayuda
sira prabu ing Tasmitèn
para ratu kang ngêpung
karsanira tinumpês sami
para Ratu Kuparman
angrasa kacakup
prajurite para nata
galak-galak angajap têmpuh ing jurit
durung wruh mungsuh Arab

kang angêpung kagyat mungsuh mijil
Raja Kôndhabumi atêngara
Rajèng Ngabêsi wusdene
Rajèng Turki lan Kuljum
tuwin para kang rajasiwi
têtêge asauran
barise kumêbul
miranti baris kalangan
sagung para narendra sadaya mijil
Sang Prabu Johanpirman

sampun munggèng palôngka rinukmi
jajar lawan Raja Bariakbar
tuwin Prabu Mêdayine
prajurit para ratu
aglar ingkang saos ing jurit
miwah bala Kuparman
sagung para ratu
miwah para rajaputra
sami mawas-winawas lan mungsuhnèki
Sêmakun duk winarna

Prabu Sêmakun prapta anilib
atêtinjo kang anèng barisan
narpati kalih rowange
ambêkta kuda nyatus
Banuarli lawan Pirngadi
kagyat mirêng têngara
lampahira gupuh
prapta wus mênangi aglar
têdhak saking turôngga narendra katri
ngadêg kang para nata

palangkane Sang Rajèng Ngabêsi
sinaosakên Sêmakun lênggah
miwah narendra kalihe
sampun sami alungguh
nêmbah matur Rajèng Ngabêsi
pinarêng tuwan prapta
inggih kêdah tulus
kasenapatèn paduka
amakili ing raka paduka dening
tan kêni tinungkul prang

Raja Sêmakun mèsêm nauri
anak prabu manira têtanya
mungsuh anambuh yudane
kupinge botên ngrungu
lamun senapatine sêpi
lah putu ayonana
Kodrat Samadikun
sumbarana Johanpirman
yèn mêtoni rama para miwah mami
singa kang mapagêna

sigra nêmbah putra ing Ngabêsi
lèngsèr saking ngarsane kang rama
anitihi bakarlèse
kinêtab mêsat mamprung
praptèng papan anguwuh tandhing
hèh Raja Johanpirman
mêtua prang pupuh
hèh kene angadu yasa
ngadu sêkti ingsun putra ing Ngabêsi
prawira widigdaya

Johanpirman kagèt aningali
dene kadhinginan wêdalira
angêjèpi prajurite
mangsah Rajèng Jongkuwung
nitih kuda janggi anirig
praptèng rana têtanya
Kodrat Samadikun
sapa aranmu narendra
iya ingsun Sang Raja Baratrumari
Jongkuwung prajaningwang

sira sapa sun putra Ngabêsi
satriya moncol prawirèng jagat
bocah wutah têtakêre
ran Kodrat Samadikun
ya ta wau duk aningali
ngling Prabu Johanpirman
Bêstak sapa iku
tunggangane iku apa
Bêstak matur punika putra Ngabêsi
prawira ing ayuda

titihane bakarlès puniki
awak sapi irêng sirah sima
Prabu Johanpirman gèdhèg
wau kang aprang pupuh
sira Raja Baratrumari
amutêr gadanira
Kodrat Samadikun
tangkis parise malela
ngêtab kuda Sang Raja Baratrumari
ngitêr tan mundur ing prang

wus ginada Kodrat Samadikun tadhah
jumêbrèt tibèng tangkis
surake gumêrah
mungsuh kalawan rowang
pinindho putra Ngabêsi
pan pining tiga
tan osik ing panangkis

sigra malês arame gada-ginada
dangu tan migunani
sarêng buwang gada
rame pêdhang-pinêdhang
adangu dènira jurit
sami rikatnya
sami wagêde kalih

ganti kitêr-kinitêr titihanira
Rajaputra Ngabêsi
bakarlès kinêtab
sinabêt sukunira
sumêbut pancolotnèki
anubruk mêngsah
Raja Baratrumari

pan katêkuk sirahe kêna walakang
kalumah nèng turanggi
sirahe mor lawan
bêbokonge turôngga
kudane pinêdhang mati
kalêngêr tiba
Raja Baratrumari

surak umung Rajèng Jongkuwung kabônda
dening putra Ngabêsi
tinampan ing bala
wau kang nandêr prapta
sang prabu ing Paladini
Baritminarda
putra Yujana prapti

Kodrat Samadikun undure lon-lonan
wau ingkang ajurit
asru atêtanya
Rajaputra Yujana
sapa aranmu prajurit
sumaur sugal
sun Raja Paladini

ratu andêlira Raja Johanpirman
Baritminarda mami
alah sira sapa
anom ladak pangucap
putra Yujana sun iki
jêjuluk ingwang
Kaharkusmèn prajurit

dèn prayitna sun gada putrèng Yujana
mutêr gadanira glis
Sang Baritminarda
ngêtab turangganira
Kaharkusmèn masang tangkis
paris malela
sarwi ngêtab jênggiri

atêtanya sira Raja Johanpirman
hèh Bêstak sapa iki
kang magut ing yuda
lan tunggangane apa
Patih Bêstak matur inggih
putra Yujana
titihane jênggiri

awak kuda sirahe mênjangan ranggah
buntute buntut pêksi
pan kadya manyura
suku lêmbu punika
kathah warnining jênggiri
kang awak macan
wontên kang awak sapi

sirahipun nanging sami sirah macan
wau ta kang ajurit
anibani gada
Raja Baritminarda
jumêbrèt katulak tangkis
putra Yujana
sigra malês ambindi

sarwi sênggak Kaharkusmèn dènnya gada
ngêlap ponang jênggiri
mundur ngulêr kilan
maju malih mandhapan
sêbat-sêbut onclang bindi
bagus sêmbada
wiragane ngajurit

sami eram mulat mungsuh solahira
bêsus tangkêping jurit
Prabu Johanpirman
tanya ing Patih Bêstak
bapakne punapi taksih
putra Yujana
kang bêsus ing ajurit

Bêstak matur gih-gihane taksih gêsang
ratu andêling jurit
Prabu Kewusnendar
luwih tangkêping aprang
lamun umangsah ing jurit
ambônda raja
astane kanan kèri

nanging mangke môngsa ta winêdalêna
ratu pamèr ing jurit
yèn tan ana mêngsah
ratu punjul ing jagad
Kewusnendar mêtu jurit
tunggile kathah
dhomas ingkang para ji

ingkang tate tandhing jitus botên kalah
dêdêge bêcik-bêcik
Raja Johanpirman
lingsêm wau kang aprang
arame bindi-binindi
surak gumêrah
mungsuh rewang barêngi

dèrèng wontên kasoran danguning aprang
gada tan migunani
sarêng buwang gada
rame pêdhang-pinêdhang
adangu dènira jurit
rukêt anujah
turôngga lan jênggiri

kang anunggang gapyuk acandhak-cinandhak
sêndhal-sinêndhal gênti
angêtog karosan
Raja Baritminarda
karepotan ing ajurit
sinêndhal kêna
uwal saking turanggi

wus ingikal pinutêr tinon ing mêngsah
eram kang aningali
kadi ngikal mêrang
sagèdhèng tan karasa
nulya binanting ing siti
tiba kalumah
tinrajangkên jênggiri

wira-wiri mubêng jênggiri angidak
malêsêk jajanèki
wadana malêkah
wêntis rêmpu palastra
sang raja ing Paladini
putra Yujana
molahakên jênggiri

asêsumbar jênggiri majêng mandhapan
surak gumuruh atri
payo mêtonana
Narpati Johanpirman
rêbutên iki prajurit
putra Yujana
lêlanang rajasiwi

tate putra pamèr asmaradilaga
ambônda ratu sêkti
onclang dhas satriya
nyèpak dhasing punggawa
sutaning ratu prajurit
andêl Kuparman
kalok sumbagèng jurit

môngsa naa ratu kaya Kewusnendar
bagus prawirèng jurit
sugih bala raja
ingakên saudara
maring Sang Surayèng Bumi
hèh Johanpirman
mêtua sun kêmbari

rêrêp sirêp wadya Tasmitèn kanyaran
miyat pratingkah wasis
wiraga ngayuda
pijêr dongong kewala
Patih Bêstak muwus bêngis
mendah mulata
Pangeran Kaelani

baya jêtung jêngking kongsi pitung dina
kudane yèn ajurit
tapak wêwayangan
gumriwis iwak jambal
kang ngiring kuda sang pêkik
Jaswadiputra
Radèn Iman Karnèni

iku pantês kang mulat padha jomblonga
gêgêtun têlung sasi
dulu wong mangkana
Si Kaharkusmèn nora
ngilangkên langên sabumi
bangêt adesa
kabèh ingsun arani

bramatya Sang Raja Baniwe mit nêmbah
Budraktur nitih èsthi
sarwi mandhi gada
wawrat sèwu kati mas
santana sutaning bibi
lan Johanpirman
môngka andêling jurit

praptèng papan Budraktur asru têtanya
sapa ranmu prajurit
nglêlanangi ing prang
ingsun putra Yujana
Kaharkusmèn aran mami
lah sira sapa
ingsun Baniwe Aji

naking-sanak lawan Prabu Johanpirman
payo bindia aglis
Kaharkusmèn mojar
apa gobogmu bêngkak
mamak tiwas ing pawarti
lakuning mêngsah
apa tan dèn tulisi

ingkang jamak angaji wartaning mêngsah
wêwatêkaning jurit
mêngkono prawira
nora nasak bêlasak
dadak akon gada dhingin
kupingmu nistha
kêthul kapati-pati

sapa ranmu sanake Si Johanpirman
Budraktur aran mami
iya dèn prayitna
Kaharkusmèn sun gada
sigra molahakên èsthi
amutêr gada
Budraktur mutêr aglis

pan amuwung gung luhur munggèng dipôngga
andhap anèng jênggiri
jumêbrèt swaranya
katulak paris waja
mubal dahana nibani
kuwat kang gada
rosane kang nadhahi

Radèn Kaharkusmèn sigra buwang gada
nyandhak watang pinêthit
ngayati tumênga
Budraktur dèn prayitna
sun tumbak aja gumingsir
sigra lumarap
Budraktur pasang tangkis

parisane sinèlèh sirahing gajah
radèn ngêncot jênggiri
dènira anumbak
parêng jênggiri milar
tatas parisane wêsi
kumbaning liman
kampat ngêmprèt akanin

ngolang-aling dipanggane lumba-lumba
tinubruk ing jênggiri
tulalene pêgat
jola ping kalih rêbah
kapalêsat sri bupati
Budraktur tiba
eling kêbat gya tangi

pan kasaput ing latri wus tinêtêgan
mundur kalih kang jurit
tan ana kasoran
êpur Baniwe Raja
makuwon para narpati
putra Yujana
sinungsung bojakrami

dening Prabu Sêmakun sinungga-sungga
anak Prabu Ngabêsi
si putu prawira
mèh animbangi sira
tur sêmbah Rajèng Ngabêsi
ingkang sapangat
raka tuwan Jêng Amir

apan lajêng Prabu Sêmakun kalawan
Pirngadi Banuarli
lampah rêrikatan
kuda sami adheyan
sadalu dènnya lumaris
pukul sawêlas
enjing dènira prapti

ing bênêre lêlampahan tigang dina
ing karo gêthèk prapti
lajêng masanggrahan
wau kang ingaturan
Adipati Guritwêsi
prapta winartan
dènira tinjo baris

pan kasarêng mungsuh mêtu magut ing prang
nanging tan angundhili
kula benjing kangmas
budhal maring barisan
sampeyan têngga ing ngriki
Ki Umarmaya
alon dènira angling

iya yayi sun tunggune sutanira
ya Si Hasim Katamsi
nanging atutura
marang ing bakyunira
ratwèbu ing Parangakik
lah inggih kakang
puniku sinom pasthi

lah inggih môngsa tilara
ing kakang bok Parangakik
yèn kalilan inggih budhal
sigra sami dèn utusi
Sang Prabu Parangakik
lan ing Karsinah gya rawuh
miwah kang putra Kelan
lan Radèn Hasim Kuwari
samya ngiring Sêmakun lan Umarmaya

sapraptanirèng jro pura
Brikahar wus dèn timbali
makajangan pagêlaran
sapraptanira wus pinrih
ngarsane putri kalih
tur sêmbah Prabu Sêmakun
kakang bok kula benjang
badhe lumampah mring Mrêtis
amêkasi yudane pun Johanpirman

wingi têtinjo kawula
mring pabarisan mêningi
Johanpirman mêdali prang
pinarêng botên ngundhili
bilih mêdali malih
milane kawula gupuh
angling Rêtna Sudara
yayi prabu dèn alirih
sajatine pan ingsun arsa wikana

ya nyata Si Johanpirman
duwe putri yu linuwih
tur prawira ing ayuda
bêcik pundi kang dipati
cinolong wusing jurit
kalawan sadèrèngipun
matur Ki Tasikwaja
pênêd sadèrènging jurit
pakantuke nglong-longi mêngsah punika

lah inggih puniki kakang
putra dika Kadarwati
kula kèn dhustha putrinya
kang nama Dèwi Pirmani
sun panggihkên ing benjing
yèn parêng karsa Hyang Agung
lan Si Aris Munandar
wus lawas madêg narpati
durung ana jodhone maksih alômba

yayi prabu sun balaka
tan ana wong liya iki
pan karsaning kakangira
Wong Agung Surayèng Bumi
yayi sira kinardi
binathara ratu agung
anèng nagri Kuparman
sutanira Rustamaji
iku yayi jumênênga ing Gumiwang

apan sira ingkang tuwa
sutanira kabèh iki
padha sebaa ing sira
yayi prabu ambaboni
sagung para putraMir
ingkang padha madêg ratu
sira ingkang amonga
dadi ratuning para ji
apan sira trahing ratu binathara

anadene kakangira
Wong Agung Surayèng Bumi
ana alas ing Basarah
rata rêsik akèh kali
kang arsa dèn bakali
ginawe nagara besuk
kalane amiyarsa
kang Dipati Guritwêsi
padha ana lan ari mas Parangteja

Marmaya nambungi sabda
iya ingsun kang tinari
karsane Sang Kakungingrat
Prabu Sêmakun miyarsi
nêkêm sirah anangis
kakang Marmaya wak ingsun
kaliwat pinarcayan
sakathahe wus kapundhi
gênging sihe dening sun anandhang iman

wêruh bênêr lawan salah
tuduhe kang sun ugêmi
tumêkaa lara pêjah
mumura nora gumingsir
nanging kakang wak mami
lamun karsane kang iku
bangêt panuwun ingwang
nora kaduga sayêkti
nora bisa dadi ratu binathara

lawan dudu niyat ingwang
kang Dipati Guritwêsi
kajat ingsun karêm ing prang
lali mèh tumindak iki
sapangate Jêng Amir
yèn dadia ratu agung
babone para raja
binathara nyakrawati
lamun nora bisa prang nora kèringan

sayêktine batin ingwang
singa-singa pra putra Mir
madêg ratu binathara
ingsun ingkang angêmongi
amung dadia isi
ing wijoan palowanu
ratu manggalaning prang
iku kang sun kapengini
manthuk-manthuk Sang Dipati Tasikwaja

ajro yayi karsanira
jêr wus padha angawaki
ratu miwah satriyaa
lamun tiwas ing ajurit
amung kèringan lair
batine padha marêngut
lamun prawirèng yuda
kèringan ing lair batin
lan asêmu têtêp anèng pramudita

Sudarawrêti ngandika
mangkono karsanta yayi
ari prabu raganingwang
dadi tan bisa maoni
jêr wahyu yayi aji
pikir kang mangkono iku
ambabar sapangandhap
wong tuwa kang gawe luwih
matur nêmbah kakang bok inggih punika

kakang bok rama paduka
pan asu datan prajurit
darbea mantu caluthak
sampun sirna dadi kucing
ngêmbang pace sayêkti
tarèmèsên nora patut
katuju duwe putra
amot amêngku ing budi
gung ngapura sagarane gêng awiyar

yèn sira cipta prawira
dèn atega wani pati
lêlakone kakangira
pan nora angetung tandhing
sapa wruh pati urip
luwih karsane Hyang Agung
sira nuli apranga
besuk praptaa ing Mrêtis
atandhinga lan Si Raja Johanpirman

anadene sutanira
Kaki Prabu Parangakik
tandhinga Si Raja Akbar
putrine sun cidra dhingin
undhanga kang para ji
yèn budhal ing besuk esuk
lan sira pracayaa
yayi Prabu Burudangin
atunggua ing Ngambarkustup nagara

among pangantèn jro pura
kang Dipati Guritwêsi
kanthine padha wong tuwa
ingsun arsa aningali
marang kang mangun jurit
si adhi Prabu Sêmakun
wus dadi kang rinêmbag
datan kawarna ing latri
para ratu enjinge têngara budhal

kalawan kang para nata
enjinge budhal mring Mrêtis
kang kantun sabalanira
sang prabu ing Burudangin
Dipati Guritwêsi
têngga kitha Ngambarkustup
momong pangantèn samya
Rahadèn Hasim Katamsi
sih-sinihan sami mêpêki ing karsa

kawuwusa kang lumampah
kang miyos ing awiyati
Rêtna Sudarawrêtika
lawan Sirtupelaèli
Kusuma Kadarwati
tan pisah lawan kang ibu
praptane baris dharat
pakuwon wus panggih dadi
senapati nèng têngah pakuwonira

ambanjêng kang putra-putra
orêg nagara ing Mrêtis
yèn senapati wus prapta
balane kadi jaladri
sagung para putra Mir
sêpuh anèm sami tumut
Sultan Samsumurijal
Jayusman ing Parangakik
Sultan Danurusamsi Natèng Karsinah

lawan pangeran ing Kelan
Rahadèn Hasim Kuwari
tuwin sagung para nata
ing dalu datan kawarni
enjing têngara muni
Sri Maha Prabu Sêmakun
lan sagung para nata
gong bèri gurnang thongthonggrit
awurahan wadya gung sami kêkirab

mijil Prabu Johanpirman
saprajurite para ji
barise muntab malatar
Raja Akbar sampun linggih
lan prabu ing Mêdayin
anèng padmasana murub
lan Prabu Johanpirman
Prabu Sêmakun wus mijil
dènnya lênggah munggèng amparan kancana

para ratu para putra
nèng wijoan palowani
aglar kang munggèng amparan
Sang Aprabu Parangakik
lawan Karsinah Aji
Talsiyah Purwakandhèku
kang anèng amparan mas
Rahadèn Hasim Kuwari
lan kang raka ing Kelan nèng wijoan mas

kang nêdya mayangi ing prang
Kusuma Sudarawrêti
lawan kang rayi Karsinah
lan kang putra Kadarwati
apan sampun winangsit
ingkang putra kinon magut
ya ta Prabu Jayusman
amit ing papan miyosi
sigra nitih dipôngga kapraboning prang

kawrat palana lêlawak
dirada pun Iman Kabir
gumuruh swaraning bala
Prabu Sêmakun amangsit
lan kinèn malanani
sang imama gajahipun
Sultan Samsumurijal
praptèng papan minta tandhing
mijila prang hèh payo Sang Raja Akbar

lan Si Raja Johanpirman
payo tandhing ing ajurit
iki putra ing Kuparman
kang uwis madêg narpati
ing nagri Parangakik
karatone kangjêng ibu
èsthi midêr mandhapan
hèh payo sapa rêp mati
papagêna Jayusman Samsumurijal

ratu trahing wirotama
jêng rama bôngsa Ismangil
jêng ibu bôngsa Iskandar
Iskandar Dulkarnaèni
rêbutên ing ajurit
ya iki putra gêgêdhug
prawira widigdaya
kaonang-onang ing bumi
putra andêl sumbagèng jagat wiryawan

wus tate ingadu aprang
ambônda para narpati
rasa tulèn dadi ingwang
ibuparingan Hyang Widi
têdhake ayat nguni
duk jêng rama gêrah gandrung
mêntas kapatèn garwa
dhawuh ayating Hyang Widi
andikane Hyang Suksma lata wal ujwa

wus maria aja susah
garwanira sun lironi
ingkang sabagi niscaya
kaya kang wus angêmasi
putri ing Parangakik
lan sira besuk sêsunu
lanang kang wirèng jagat
umadêg sri narapati
ratu agung sinêmbah ing para raja

lah iku kadadèn ingwang
apa kupingira tuli
nora angrungu wirayat
lamun Prabu Parangakik
moncol wijile yêkti
sanadyan tirua ibu
Rêtna Dèwi Sudara
môndraguna ing ajurit
tanpa timbang putri moncol pramudita

angêpak sêktining mêngsah
andhacin para winani
payo Raja Johanpirman
dèn padha angungsi pati
adoh prajanirèki
lêlana andon prang pupuh
pasthi sira anêdya
minta mungsuh kaya mami
atêtanya sira Prabu Johanpirman

Patih Bêstak iku sapa
narendra ing Parangakik
Jayusman Samsumurijal
Patih Bêstak turirèki
putra gambènira Mir
prawirèng prang wus pinunjul
mila kinarya raja
umadêg ing Parangakik
angrèh para ratu agung-agung dhomas

prawira

kang botên kêni dèn ucap
pêkike myang sêktinèki
kathah jin aprang kasoran
tate bônda ratuning jin
sirna langên sabumi
yèn dinulu pêkikipun
Pangeran Umi Kelan
Rahadèn Iman Karnèni
radèn ing Jonggiraji Amiratmaja

wau Raja Winangkuan
santananira sang aji
Sri Bupati Johanpirman
Samsutur namaning aji
amit miyosi jurit
kaduga ing mêngsahipun
angrasa gêdhe ingwang
lawan Prabu Parangakik
nitih gajah kawot kapraboning aprang

mangsah Prabu Minangkuan
amêlak dipôngga prapti
apa ta sira kang putra
dening Sang Surayèng Bumi
bok aja andhèwèki
isining dunya pan agung
sira dhewe pan ora
kang padha tinitah luwih
ingsun bae sagêndhingmu ing ayuda

sira adining tumitah
bôngsa luhur jalu èstri
nadyan ing Tasmitèn ana
anaking-sanak sun iki
lawan sri narapati
Johanpirman ratu agung
prawira ing ayuda
Sang Aprabu Parangakik
eca dènnya gajahe mubêng mandhapan

Raja Samsutur sru mojar
sun gada dèn ngati-ati
ngikal camêthi nèng asta
kiwane sri narapati
kang têngên anyêkêli
rotan bêdudan kalukuk
camêthi kang wasiyat
ibune Ismayawati
sigra Raja Samsutur nyêlak anggada

surake kadya ampuhan
mungsuh rowang ambarêngi
tinangkis camêthi tiba
gadane malêsat siti
mindho arsa jêmparing
angêmbat langkap Samsutur
lumêpas kang sanjata
tinangkis sarta camêthi
amalêsat gandar tikêl tiba nglêmah

marpêki angundha gada
Sri Bupati Parangakik
Raja Samsutur ginada
atangkis parise wêsi
repot dènnya mrih tangkis
gada gêng nêmpuh amupuh
rêmuk parisanira
sirah kampad kênèng bindi
gya pinindho rêmuk sirahing dipôngga

tiba jur amor ing gajah
Raja Samsutur ngêmasi
suraking bala gumêrah
yayah manêngkêr wiyati
eram kang aningali
gupuh Sang Prabu Sêmakun
nitih mêlak dipôngga
pun amama idhêp janmi
run-tumurun singa kang madêg Gumiwang

bisa nitih si amama
pasthine awèt dadya ji
ngratoni nagri Gumiwang
ngrèh patang atus para ji
lan pitung puluh siji
sami ratu agung-agung
praptèng papan mandhapan
Prabu Sêmakun nudingi
tanpa ngrasa sira Raja Johanpirman

mamak tan bisa mêmatah
sawang-sawunging prajurit
kang ratu pamèr pinapag
lawan ratu ukur urip
ratu tiwas kapati
nistha ing parikramèku
hèh Raja Johanpirman
nora bisa dadi aji
nistha bae jalêbudakên nagara

ingirid mundur kang putra
Kuskèhèl ingawe prapti
sarwi anitih turôngga
linawak palananya sri
Prabu Sêmakun angling
sumbarana konên mêtu
iya Si Johanpirman
pijêr angadu prajurit
malêdhinga bokongmu nèng luhur gajah

dèn suwe panjêngkingira
yèn nora ratu kêkalih
Johanpirman Sri Akêbar
wawasên ja kok ladèni
Kuskèhèl matur inggih
sandika mangke pukulun
Sêmakun praptanira
orêg sagunging para ji
sami mudhun saking palênggahanira

samya nganti lênggahira
Prabu Sêmakun wus linggih
lawan kang putra narendra
sadaya sami alinggih
Kuskèhèl praptanèki
nèng rana madêg markungkung
nèng nginggiling palana
Kuskèhèl dangu anjêngking
ngadêg sarwi mungkur dènira sêsumbar

Kuskèhèl panguwuhira
hèh ing kene Akbar mêtua jurit
payo karubutên ingsun
lawan Si Johanpirman
ratu kumpra nagaramu pinggir gunung
jalêbud samya pês ing prang
kêkês amungsuh ing mami

ratu kodhèn amêlarat
kudu aprang lan wong Mutadarawi
Si Johanpirman kumênthus
nora kulak pawarta
kaya duwe bala ratu pitung èwu
kang padha prawirèng rana
tur bisa ambêdhah langit

nyêngka mungsuh wong Kuparman
gusti bae Prabu Raja Pirngadi
sayêkti dudu tandhingmu
jêr kari trah tur antar
ratuningsun putrane Brabu Lamdahur
kowe ratuadoh têngah
apundhês prajamu pinggir

Raja Binarèn miyarsa
ing Tasmitèn tate andêling jurit
bisikan Raja Samaksum
masang nitih dipôngga
ngundha gada praptèng paprangan wus pangguh
têtanya sapa ranira
ingsun Kuskèhèl Narpati

andêl ing prang Purwakôndha
ing Kumawas iya kadhaton mami
lah sira sapa aranmu
nauri ingsun raja
ing Binarèn kang aran Raja Samaksum
dèn prayitna ingsun gada
kudhunga parise wêsi

Samaksum angundha gada
dyan ginada Kuskèhèl pasang tangkis
katulak pamupuhipun
rame gada-ginada
pinarpêkan ginada Raja Samaksum
pinupuh tinula-tula
tan anggop tinitir-titir

Kuskèhèl sarwi margagah
hèh hèh mati mêngko ing gada mami
kaledhon panangkisipun
amrih kêrêp kewala
kuwur dènnya tangkis Sang Raja Samaksum
kasingsal parisanira
sirahe kêna ing bindi

pêcah sumyur sirahira
tiba saking dipôngga angêmasi
suraking bala gumuruh
yayah syuh ing triloka
gajahira ginada polo malêdug
kasaput latri kang aprang
tinêtêgan mundur aris

makuwon sami bojana
mungsuh rowang gumêr swaranira tri
ya ta wau kang winuwus
kang arsa lampah dhustha
Kadarwati jinênêngan ingkang ibu
Sudarawrêti kalawan
Rêtna Sirtupelaèli

sampun mêsat ing awiyat
angungkuli jroning kadhaton Mrêtis
anjêjêp putri katêlu
matêk panaom sigra
basa Arab Jawane sêsirêpipun
liyane kang andrawina
punika kang dèn sirêpi

punggawa kang jaga pura
sami nendra siji tan ana tangi
jinajah kadhatonipun
Dèwi Pirmani panggya
lan ibune kapanggih panendranipun
ewuh lamun pinêncila
binêkta lan ibunèki

karo winot astagina
parêkane sakawan dèn wadhahi
wanci pukul kalih mêtu
sampun atilar surat
apratôndha aja kelangan ing pungkur
yèn wani sira rêbuta
gya mêsat saking jro puri

Sudarawrêti ngandika
yayi Prabu Sêmakun iki putri
rawatana ta sirèku
bojone Johanpirman
lan putrine Si Pirmani namanipun
dhaupna lan buyutira
kaki prabu ing Betarti

bêsuk sira mêtua prang
lamun nora mêtu ing benjing enjing
gêpukên kuthane besuk
Prabu Sêmakun nêmbah
gih sandika kangbok paduka duk rawuh
punapa botên dhêdharan
ngandika Sudarawrêti

yayi prabu ingsun nora
banjur marang pakuwon Kaelani
ngandika Prabu Sêmakun
anak mas wis kondura
andhèrèka ibunira karo iku
lawan garwanira nyawa
ingkang mêntas antuk kardi

putrine Si Johanpirman
sun panggihkên lan putunira benjing
Ki Aris Munandar iku
Pangran Kelan tur sêmbah
têdhak sarêng raka kalih unduripun
bubaran kang para nata
enjing undhang magut jurit

ing dalu tan winursita
enjang atêngara sagung para ji
Sri Maha Prabu Sêmakun
têtêge abarungan
gurnang bèri thongthonggrit bêndhene ngungkung
baris muntab amêlatar
Gumiwang para narpati

tuwin kang para dipatya
gangsal lêksa mantrinira sakêthi
wadya lit tan kêna ngetung
sadaya wus kêkirab
barisipun ingkang para ratu-ratu
wong jro sru kaprihatinan
denira kelangan putri

lawan pramèswarinira
Johanpirman ilang lan putrinèki
nanging panantanging pandung
tinambuh tilar surat
mila ngungun Johanpirman lênglêng ngungun
Prabu Nusirwan samana
lan Bêstak pi-api sakit

rêmbug sapunggawanira
yèn mijila ing prang sang prabu kalih
badhe morod sêdyanipun
môngsa dadak mênanga
ingkang mêngsah prawirane akèh bantu
Sang Aprabu Johanpirman
bingung ngajak mêtu jurit

lawan sira Raja Akbar
awat gêrah Sang Prabu Nyakrawati
kadadak pikire mêtu
cacad sangêt narendra
yèn tinantang ing mungsuh tan wani mêtu
pasthi amilih palastra
tan arsa kocap ing bumi

miyos Raja Johanpirman
Raja Akbar têngara mêtu jurit
sabalanira Mêdayun
tan ana tumut mêdal
asêngadi ing gêrahe ratunipun
lan sakite Patih Bêstak
mangkana narendra kalih

baris sampun praptèng jaba
sira prabu kalih praptaning jawi
lolos gêgaman Mêdayun
lawang kidul binuka
gumarubyug wêdale bala Mêdayun
prasamya agêgancangan
pikulane dèn buwangi

ngambah nêrak wanawasa
sampun lêpas sagung bala Mêdayin
mungkur menda ing palayu
tan ana nolih wuntat
dipanggane pinêlak ngalun gumulung
sadaya adharodhogan
Irman Urmus sipat kuping

wau Raja Johanpirman
praptanira jawi sampun miranti
baris akalangan têpung
lajêng nitih dipôngga
mêtu ing prang kawot sagêgamanipun
lajêng datan kongsi lênggah
dènira miyosi jurit

nguwuh tandhing sumbar-sumbar
mêtonana sapa arêp ngêmasi
iki ing Tasmitèn Prabu
kang aran Johanpirman
duk miyarsa sira Sang Prabu Sêmakun
têdhak saking amparan mas
sigra anitih kang èsthi

kawot kapraboning aprang
palu rante sampun tinumpuk nênggih
munggèng ing palananipun
mangsah mêlak dipôngga
surak bala gumuruh asru gumuntur
praptèng rana yun-ayunan
têtanya sapa mêtoni

apa sira Johanpirman
iya ingsun ing Tasmitèn Narpati
sukur ya ingsun Sêmakun
putra Prabu Nusirwan
kang kaipe mring wong Menak Jayèngsatru
sumbagèng jagat wiryawan
payo anggadaa aglis

sira Prabu Johanpirman
molahakên dipôngga ngitêr ngèri
sarwi mutêr gadanipun
Sêmakun dèn prayitna
ngangkat gada Johanpirman sigra mupuh
katulak surak gumêrah
kang prang sami senapati

mindho Prabu Johanpirman
pan jumêbrèt gada gêng tibèng tangkis
mubal dahana kumêbul
ngêmprèt dipangganira
angandika sira Sang Prabu Sêmakun
Johanpirman apa sira
tutug panggadanirèki

yèn durung payo mingpata
Johanpirman angling lah payo uwis
malêsa Prabu Sêmakun
lah iya dèn prayitna
sigra narik palu rante ngilat murub
duk pinutêr gêbyar-gêbyar
rante kancana mrabani

sinabêt palu rante mas
Johanpirman kagubêd wus tinarik
kuwat Sang Prabu Sêmakun
Johanpirman sinêndhal
tiba saking dipôngga sira Sang Prabu
Johanpirman pan kantaka
sigra Sang Prabu Ardabil

prapta nalèni tinawan
Raja Akbar prapta amêlak èsthi
Raja Parangakik sampun
prapta munggèng dipôngga
ingalingan kang paman Prabu Sêmakun
hèh sira apa Si Akbar
asru dènira nauri

ya ingsun Sang Raja Akbar
dèn prayitna Sang Prabu Parangakik
mati dening gadaningsun
sigra amutêr gada
gya ginada Jayusman Murijalsamsu
tangkis parise malela
tan osik astanirèki

pining kalih tan wigata
pining tiga tan owah astanèki
panangkisira sang prabu 
angling Sang Raja Akbar
tuhu sira trahing prajurit pinunjul
Kakungingrat sumbagèng rat
payo malêsa dèn aglis

angling Sang Prabu Jayusman
dèn prayitna kudhunga paris wêsi
Raja Akbar ingsun pupuh
sigra amutêr gada
wrat pitulas kati mas pitulas atus
gada gêng iku wasiyat
saking canggah Parangakik

Sang Prabu Parisdilngalam
datan ana gêgamaning para ji
kang luwih saking wrat sèwu
amung Rukyatil Polat
sami kalih gadane Prabu Lamdahur
sèwu limang atus mapan
kati mas amung wratnèki

mangkana pamutêrira
mawèh gilap ing surya angênèni
molahkên dipangganipun
Iman Kabir mandhapan
mingêr nganan marpêki sigra amupuh
tan kuwat panangkisira
parise rêmuk tan kongsi

pinolah ajur sirahnya
mor parise luluh sariranèki
dipangganira ngalumpruk
ingkang katênggêl sirah
pancolote katututan ing pamupuh
ajur sirahing dipôngga
awor wangke lawan paris

surak anglir gêrah wurda
sira Prabu Sêmakun ngawe sami
prajuriting para ratu
dhadhal barising mêngsah
manjing kitha katututan ing wadya gung
tan kongsi atutup lawang
kang angungsir mawèh kingkin

Sang Raja Bukmun ing Mrêtis
nungkul wus asrah bongkokan
ingandikan samantrine
lawan sapunggawa sira
dinangu wau enjang
lolose Prabu Sêmakun
ing mangke kadi wus têbah

Prabu Sêmakun nimbali
prabu kêkalih wus prapta
hèh anak prabu karone
ing Talsiyah Purwakôndha
padha sira nuduha
bupati sakancanipun
iya amapat kewala

angungsir eyangirèki
rama prabu waspadakna
mampire lawan banjure
lan tindhihana narendra
iya siji kewala
aja kurang aja langkung
wong patang kêthi mlakua

iku aja bali-bali
saengga eyangmu tanah
yèn ngungsi pasthi ungsine
manawa lèrèn kewala
ana nagara liya
tugurana jabanipun
yèn minta sraya magut prang

lah iku balia aglis
dene lamun mundur marang
Mêdayin ngêtutna bae
lamun wus manjing nagara
sira padha banjura
saking Mêdayin anjujug
nagri Kuparman kewala

ing Purwakôndha tinuding
ratu pangiriding lampah
sira Sang Raja Kuskèhèl
bêkta bupati sakawan
prajurit ing Talsiyah
kang tinuduh Raja Bêskul
ingkang minôngka manggala

Prabu Sêmakun maringi
sangu anyakêthi dinar
tur sêmbah lajêng lampahe
Prabu Sêmakun kalawan
kang putra manjing miwah
sagunging kang para ratu
saha bala manjing kitha

prapta ngadhaton jro puri
Raja Bukmun sinalinan
sanagara agamane
Prabu Yusup Adi Kebar
ingkang mêmuruk sadat
wus tata agamanipun
miwah Raja Johanpirman

cinarita limang ari
Prabu Sêmakun budhalan
saking Mrêtis sabalane
dhingini Rêtna Sudara
lan kang rayi Karsinah
prapta kutha Ngambarkustup
longkangipun kalih dina

praptanipun para aji
nèng Ngambarkustup sadaya
angantuki pakuwoni
Prabu Sêmakun parentah
para ratu sadaya
saos kaprabon mêmantu
panggihe Aris Munandar

kalawan Dèwi Pirmani
putrinipun Johanpirman
putri adi ing Tasmitèn
ingkang pinasrahan karya
sami agênge lawan
Hasim Katamsi rumuhun
kasukaning para raja

pan sami patbêlas ari
dènira nutug pyaboga
cinêndhak sampun ningkahe
pangulune Umarmaya
sawusnya dènnya ningkah
ngayêm-ayêm para ratu
praptèng patang puluh dina

budhalan sagung para ji
kondur mring nagri Kuparman
kadi samodra balane
dhingini miyos gêgana
rajaputri katiga
ing marga datan kawuwus
praptane nagri Kuparman

ratyèbu ing Parangakik
lawan ratyèbu Karsinah
lan Kadarwati wusdene
wus panggih lawan kang raka
Sultan Agung Kuparman
miwah bu Aji Mêdayun
sami sukane miyarsa

antawis samadya sasi
praptane kang para nata
Wong Agung Jayèngpalugon
mêthuk sajawining kitha
akarya pasanggrahan
kalawan sagarwanipun
orêg sagung wong nagara

miwah desa wukir-wukir
kathahprapta kang nêningal
praptane para pangantèn
ingkang saking panglurugan
sampun mênang kang yuda
sira Sang Prabu Sêmakun
senapati praptanira

nuju ing dina sawiji
praptane langkung rinêngga
pasamuan pamêthuke
apanjang yèn cinaturan
rêroncèning pratingkah
wus panggih sami angujung
ing eyang Surayèng Jagat

Prabu Sêmakun kang nganthi
Hasim Katamsi kang kanan
Ngumyun Adikin kiwane
têdhake saking jêmpana
Prabu Aris Munandar
kinanthi ing eyangipun
Sang Prabu Tasangsulngalam

ingkang kanan sri bupati
Sang Prabu Aris Munandar
ing asta kiwa garwane
Dèwi Pirmani punika
gantya marang ngajêngan
sinêmbahkên marang buyut
langkung tyas marwata suta

sadaya ingkang ningali
gantya ingkang para nata
para putra pangujunge
sampun tata palênggahan
raja kêkalih samya
ing Tasmitèn Ngambarkustup
sinêmbahkên ing ngayunan

binesan sang prabu kalih
Brikahar lan Johanpirman
wus samya enggar manahe
winor lan ratu pangarsa
pacak ratu wadana
ing Tasmitèn Ngambarkustup
kinanthi ing kalihira

lajêng bojana anayub
Wong Agung Surayèng Bumi
nêmbrama mantu kalihnya
lawan sagung para aji
Prabu Sêmakun ginanjar
ing raka Sang Jayèngmurti

lawan sagung para ratu
kang saking anglurug sami
kathah warnaning ganjaran
Prabu Sêmakun kang bagi
suka ingkang para raja
katrima pakaryannèki

sasampune pitung dalu
panutuge bojanèki
tuwin sagung pacangkraman
kadya wutah ing jaladri
budhal maring ing Kuparman
wadya gung dinulu asri

wus datan kêna winuwus
kathahing bala Nata Mir
orêg kang bumi prakêmpa
jêmpana samargi-margi
kang mêthuk saking Kuparman
garwane para narpati

dipôngga yutan gumrudug
wahana awarni-warni
sagung ingkang para raja
ing wuri sami mamêtis
kêbo sapi bèbèk ayam
ibêkan ing sanagari

rawuh ing praja gumuruh
sêsêk jêjêl kang ningali
atembak têpining marga
sang maha pangantèn kalih
munggèng palana lêlawak
songsong kalih wêlas sisih

ingkang ibu sami tumut
munggèng saluhuring èsthi
ibune Aris Munandar
Rêtna Jetun Kamarukmi
Hasim Katamsi bunira
Rêtna Dèwi Isnaningsih

lan ibu saputranipun
kang sami tumut nèng èsthi
garwanira Johanpirman
lan Brikahar pramèswari
dadya sakawan lan besan
kang munggèng palana rukmi

orêg sagung kang dêdulu
kêkayon awoh wong sami
datan kêna sinapiha
wau kang arsa udani
ing pangantèn kalih pisan
gumrumung tindhih-tumindhih

lêga kang wus antuk dulu
tan na kang ingucap malih
pantêse garwa Sang Nata
Aris Munandar rêspati
tuwin wau garwanira
Jêng Gusti Hasim Katamsi

putri adi Ngambarkustup
padha yune kacèk thithik
lan putri Tasmitèn ika
manise ngêbêki bumi
atmajane Johanpirman
wilêt lan sêdhêp tur manis

putrine wong Ngambarkustup
kumocor cahyanirèki
nanging kagalakên ulat
mêmanise kocar-kacir
kumrutug sagone tiba
kumêpyur saengga riris

rada ladak batinipun
Kusuma Ngumyun Adikin
wantune prajurit baya
kabèh-kabèh putri iki
durung ana bisa nyandhak
marang Dèwi Kadarwati

jatine nora patyayu
Rêtna Dèwi Kadarwati
upama dèn kêkèthènga
tan ana tinêmu siji
kalamun wus dadi batak
singa nyandhing nora tandhing

singa-singa tandhing lungguh
ilang mêmungguhe sami
singa pêrak nora papak
kungkulan sakalirnèki
basakêna putri apa
kaya Dèwi Kadarwati

kang wus wruh maune widhung
nora kèh iya sathithik
gulawênthah sabên dina
lan kang ibu Parangakik
lêlewane pinêthikan
dèn anggo saka sathithik

lawas-lawas dadi patut
Radèn Ayu Kaelani
tan wus kang padha angucap
marang rêspatining gusti
mangkana lampahe prapta
lajêng binakta jro puri

Sudarawrêti amêthuk
lawan Sirtupelaèli
pangantèn binakta samya
mring ratyèbu Parangakik
sinêmbahkên mring kang eyang
pramèswari ing Mêdayin

prapta sinêmbahkên sampun
rinangkul ing eyang sami
ingaras mustakanira
ingusap pungkure sami
tanak sami adhêdhahar
angladosi eyang sami

kumrubut kang para putu
lorodan kinèn abukti
lan ingkang ibu sadaya
angalap sawab sayêkti
saking yuwana tan ana
panjang yuswa jalu èstri

dènnya jêjodhon aruntut
sarêng ciklunira maksih
tan kalong salah satunggal
wutuh jaka ing larèki
patut ingalap kang sawab
pramèswari ing Mêdayin

wau sagung para ratu
mantuk ing purane sami
Raja Sêmakun prasamya
angirid balane sami
enjinge malih sineba
ingandikan mring jro puri

lan Sultan Murijalsamsu
Ruslani Danurusamsi
lawan Jêng Pangeran Kelan
myang Radèn Hasim Kuwari
kang wingi durung aseba
amung pangantèn kêkalih

mring pramèswari Mêdayun
mila mrih pêndhake malih
prapta ingirid sadaya
maring Sang Surayèng Bumi
lan garwa kêkalih milya
ing Karsinah Parangakik

katiga Rêtna Marpinjun
dene Dèwi Isnaningsih
ngruktèni pangantènira
tan tumut angiring laki
ing raka Sang Kakungingrat
prapta goning ibunèki

angujung dhingin Sêmakun
nuli Prabu Parangakik
nulya Sang Prabu Karsinah
pangeran ing Kaelani
lawan kang kari ing wuntat
Rahadèn Hasim Kuwari

sawusira sami lungguh
sinawang ing nyai aji
juru jinêm agung nyawang
ing putra sri narapati
cahyane mari anunggal
lawan cahya ing Mêdayin

ingkang cahya sampun kumpul
lawan cahya Pusêr Bumi
nanging maksih rada abang
ijone durung nètèsi
têtapi kêna ginêbag
tan adoh simpangirèki

Sang Kakungingrat umatur
ing ibunya ing Mêdayin
ibu pun adhi punika
èstu nugrahaning Widi
botên kantèn ing pratingkah
pratikêle mangun jurit

abot susah botên bingung
angrèhkên para narpati
ingkang wontên pabarisan
lêga anglabuhi pati
sampun pantês umadêga
bathara anyakrawati

nanging sangêt dènnya lumuh
jumênêng anyakrawati
pikire manah kawula
kawula prih ambaboni
maring anake sadaya
ing Karsinah Parangakik

lan sutane Kelan iku
miwah ta Ki Rustamaji
ngadêga anèng Gumiwang
yayi Sêmakun nèng ngriki
jumênênga ing Kuparman
kularsa bêbakal malih

ing Basarah alasipun
wontên pantês dadi nagri
dhèwèke ingkang sineba
mring anak-anake sami
pramèswari ngandikanya
sarya drês waspane mijil

babo sutèngong wode kang ati
karsane mangkono
durung rêmbag ingsun sajatine
basa bobote arinirèki
among angêmbani
angampingi patut

iya maring putu-putu mami
singa kang dèn êmong
mung dadia isèn wijoane
putuningsun Prabu Parangakik
myang Ki Rustamaji
lan Karsinah iku

têlu iku iya putu mami
singa kang dèn êmong
mung mêngkono arimu bobote
durung bisa arimu sayêkti
lamun batharani
babo durung patut

Prabu Sêmakun anampèl wêntis
lah dawêg kakang bok
dene wontên rencang kula mangke
kula inggih paduka dhawuhi
sampeyan duk nari
wontên Ngambarkustup

nauri aris Sudarawrêti
bênêr yayi katong
pamopomu sambat misih tangèh
lagi karêm pakaryane jurit
nuli dèn pasrahi
gunung samodra gung

môngsa sagêda botên rêspati
akeron kaledhon
pramèswari anambungi malèh
lah iya Nini Sudarawrêti
pira-pira lagi
sêmono arimu

wus ngungkuli lan kadange sami
ing jênênge katong
angungkuli lawan ramakane
êndi lire nini rinirèki
wus dadi prajurit
barkate lakimu

sapa nyana prawirèng ajurit
ing ayuda sagoh
kongsi dadi wakile kakangne
nora ketang bisane nglakoni
akon amuruki
mring pulunanipun

atmajane Si Hasim Katamsi
pêpukul ginuron
panyabête ing pamalu rante
iya nini tuturira nguni
ing sawabirèki
ing prang sira jangkung

Prabu Sêmakun matur wotsari
ramanta sang katong
ingkang kula tuduh pun Kuskèhèl
angungsira angodhol ing baris
kondure lan mampir
lajênge Mêdayun

yèn lajênga dhatêng ing Mêdayin
yèn sampun ngadhaton
kawula kèn lajêng pun Kuskèhèl
kewala lajêng inggih mariki
lan nêlik anitik
Bêstak tingkahipun

bok ngupados sraya ratu malih
kang surèng palugon
ingkang langkung awrat sêsanggane
gih manawi botêna marêngi
inggih pun apatih
Bêstak tangkêpipun

yèn rawuha kitha ing Mêdayin
ramanta sang katong
ibu paduka dèn wêlingake
wong wus sukci nuntên sukêr malih
kula angukuhi
tan suka pun ibu

lamun purun anunggil agami
agama kinaot
Jêng Ibrahim duta sarengate
yêkti amba têrakên pribadi
dhatêng ing Mêdayin
makotên pukulun

nadyan sedaa jêng ibu benjing
sampun manggih ewoh
lêstaria mênggah ing kapatèn
sampun manggih ing sawiji-wiji
samya anambungi
ingkang para putu

Prabu Karsinah lan Parangakik
sami matur alon
Rustamaji Pangeran Kelane
miwah Rahadèn Hasim Kuwari
yèn seda bah benjing
kawula kang mikul

bandhosane lan sakadang mami
kang manjingkên ing jro
kaluwate parêng ing ature
para wayah gumêdêr wotsari
paduka sêksèni
jêng paman Sêmakun

angandika nyai pramèswari
lêstaria babo
putuningsun iki sadayane
padha bênêrkên ing luput mami
mêmintakkên sami
apurèng Hyang Agung

sarwi gumujêng dènira angling
kabèh putuningong
dinulura kabèh sakajate
nulya dhêdharan kang angladosi
para wayah èstri
kabèh mantu-mantu

kang pangajêng Rêtna Kadarwati
mantu anyar karo
garwa Parangakik nèng wurine
garwa Karsinah lan Rustamaji
sami nèng wurining
Kadarwati ngayun

maring eyang pan kanggêp pribadi
sawusira nglorod
lan kang rayi Sêmakun rowange
para garwa ngumpul dadi siji
para mantu sami
saambêng akumpul

para putra kumpul dadi siji
kang jalu pra katong
rame eca nèng ngarsa eyange
wus mangkana linorod mring cèthi
nyênyamikan prapti
lan barduwin anggur

wusnya dangu Sang Surayèng Bumi
kondur angadhaton
bubar mêdal para putra kabèh
Prabu Sêmakun ingkang dèn iring
praptèng dalêm puri
gantya kang winuwus

baris Talsiyah Mutadarawi
kang sami angodhol
marang Prabu Nusirwan kondure
lamun lêrêp ing wana prasami
binarisan têbih
saking ing gonipun

yèn arêrêp sami dèn barisi
tan ana marojol
wong sawiji saking panggonane
lamun kêkurangan dèn kirimi
dhahare sang aji
mila lampahipun

wontên ayême samargi-margi
lampahnya sang katong
ing tyas wontên santosane lèrèh
saking pitaya ingkang nututi
tan angarah pati
baya tômpa iku

parentahe Sang Surayèng Bumi
marmane mangkono
yèn amunga Si Sêmakun bae
yêkti angungkih angarah pati
iki Jayèngmurti
kang malêri iku

ya ta wuwusên ana narpati
kuthane ngalegok
ing Pirkaras arane kuthane
apêparab Raja Banukêrjis
akiwa amêncil
kutha kapit gunung

ratu iku tan ana kang ngiri
saking adoh elok
para ratu tan ana kang dahwèn
ratu kiwa pamêtune kêdhik
tan ana kang melik
sagung para ratu

sanagara tan ana kulambi
mung saruwal kathok
kang saruwal landhung mung ratune
nora sêsampir nora kulambi
gêgamaning jurit
siji nora ngingu

mung suligi amung dèn lancipi
ngrong puluh sabên wong
suligi yèku luyunging arèn
lamun aprang sinawurkên sami
yèn wus tèk suligi
padha balang watu

lamun têlas ing watu tumuli
rukêt sami nyakot
sanagara sami kurang lambe
pating carèngès pating caringis
watu itêm sami
môngka kuthanipun

yèn cangkrama ratunipun sami
wonge kalung oyod
yèn wong wadon babakan awêre
samya inganam awêre sami
amung uratnèki
saluhuring dhêngkul

agamane nora nganggo nabi
pangidhêpe sato
kurang wadon akèh wong lanange
sabên omah wong wadone siji
lanangane sami
nênêm ana pitu

ana omah wong wadone siji
ingkang rada ombol
kongsi rolas iku lanangane
yèn ajinah tan nganggo ling-aling
nora nganggo isin
sami kaprahipun

wus pinasthi kuwating pawèstri
ingkang luwih bobot
wadon siji limalas lanange
yèn sêsuta gênti angladèni
wong lanange sami
gilir kang atunggu

miwah lamun ana narapati
ingkang lêlanandon
ratu ingkang kamargan lampahe
bok sadhandhang sadhandhung marêngi
pinarêng lumaris
kasasar ing ngriku

mulat kuthane watu kinardi
pantês ratu kaot
dene anèh watyètêm kuthane
Ki Baktiyar mung gawa wong kêdhik
anitih turanggi
sadaya anggambuh

Radèn Baktiyar masuk
sajro nagara kagyat andulu
nora nganggo pasar nagarane mamring
wong lanang pating kalênthung
tur padha saruwal kathok

wonge pating cangungus
alêngus-lêngus padha kumênthus
ting pathèsèl nyênyêngit pating paringis
ana kapapag wong têlu
Radèn Baktiyar têtakon

ki sanak takon ingsun
nagri punapi anèh sun dulu
punapi ta wontên ratune ing ngriki
tuwin ta pêpatihipun
sumaur ingkang tinakon

wontên pisan ta ratu
nagri Pirkaras namaning ratu
gustiningsun anama Sang Raja Krêjis
namane pêpatihipun
nama Kyana Patih Goncor

ratu ing ngriki ampuh
lamun ayuda tan antuk mungsuh
Patih Goncor puniku maling sinêkti
akèh para ratu mungsuh
sirahe sami kapocok

tan ana wani mungsuh
mila kèringan kang para ratu
ya ta mulat wong wadon liwat sawiji
Radèn Baktiyar angungun
baya wus tataning kang wong

ngartika ing tyasipun
Radèn Baktiyar sun arsa wêruh
bokmanawa wong mangkana angêntasi
tinandhing lan ratu agung
ewon kabèh padha kawon

tinandhing ratu lutung
ing prang amara karo pêpênthung
iki pantês manawa apês nêkani
dhêdhêmit setan wus kawus
mung durung mungsuh mêngkono

sok boros para ratu
mungsuh wong wuda mung iku durung
sun jajale nêdha kisanak sun iki
atêrêna awak ingsun
mring dalême Patih Goncor

ingatêrakên sampun
prapta dalême ki patih wau
nora ana bature bêbêd sawiji
mung saruwal watês dhêngkul
puniku Ki Patih Goncor

Radèn Baktiyar wau
ing batinira rada kaduwung
ala nganggur anyambat nora ngopahi
wong Arab tarung lan lutung
sajêg durung prang lan sato

pinanggih anèng bangku
Radèn Baktiyar alon amuwus
kyai patih aturna marang sang aji
manawi wong ing Mêdayun
ngungsi binujung ing mungsoh

sigra binakta sampun
Radèn Baktiyar marang kadhatun
wus apanggih lawan sira Raja Krêjis
tan anganggo canthèl atur
sikêp manjing êblas-êblos

nora na mangan sêkul
gaga sêsawah pan nora laku
olah-olah ora laku sanagari
pangane singa katêmu
pinangan mêntah kemawon

ngalas pala gumandhul
lawan bumi jro ingkang dhinudhuk
pan pinangan mêntahan sadaya sami
buron cilik kang katêmu
garangan lan tikus wirog

trênggiling lawan kuwuk
ula salira kodhok lan bulus
tuwin bangkong pinanganan mêntah sami
godhong isining wana gung
kang lêmês pupus kang anom

Radèn Baktiyarmatur
kula dutane Rajèng Mêdayun
nêdya ngungsi punapa sagah ngukuhi
taksih binujung ing mungsuh
dutane Jayèngpalugon

Sang Raja Krêjis muwus
anaa pira mungsuh kang rawuh
lamun tiba Pirkaras tan dadi kardi
yudane tumpês deningsun
sapa ratu kaya ingong

pan ratu-ratu iku
kabèh kang kaprah gêgamanipun
nganggo wêsi lawan waja kang kinardi
gamaning manungsa iku
yèn ingsun tan arsa nganggo

iya gêgamaningsun
kang kabuyutan tan nganggo iku
ya ginawe pêpadhane manungsèki
ajakên mrene ratumu
konên angungsi maring ngong

Radèn Baktiyar mudhun
saking ing bangku saya kèh dulu
lanang wadon tuwa anom gêdhe cilik
dudu kapas sangkanipun
ginawe saruwal kathok

mung babakaning kayu
Radèn Baktiyar lakune mêtu
saking kitha wau prapta goning baris
umatur ing ramakipun
yèn kasasar goning katong

nagara cara lutung
pan cara sato pratikêlipun
nora ana nganggo sêga wong sawiji
mêmangan singa katêmu
iya miwah kang dèn anggo

Bêstak alon amuwus
kaya kapriye apa ta sanggup
inggih sagah Radèn Baktiyar turnèki
Raja Krêjis wuwusipun
turana laju sang katong

batine ingsun kulup
arêp malêsa ing ratu iku
Si Kuskèhèl kang ambanting ingsun nguni
yèn tan kawalês ta kulup
bêbêg rasane tyas ingong

iku ta karsaningsun
sira gawea gègèr karuhun
api-api ratu kang nututi iki
kudu nyêkêl sang aprabu
siramuk awat mangkono

pasthiku sang aprabu
nuli anuruti atur ingsun
mêngko bêngi gègèrna bala Mêdayin
Si Kuskèhèl lan Si Bêskul
padharsa nyêkêl sang katong

wau ta kang winuwus
Raja Brikahar ing Ngambarkustup
lawan Prabu Sêmakun sampun apikir
lamun Sang Prabu Mêdayun
ambênêri marga elok

benjing puniku jêbul
ênggène ratu kang cara lutung
botên sande kasasar kuthane Krêjis
tuwan anglampahna bantu
kang awas sagung pakewoh

inggih pun bapa Dhatuk
Bêrdanis inggih paduka tuduh
dimèn inggih benjing prang lan Raja Krêjis
rinewang prang kêmatipun
ratu ingkang cara sato

ya ta Prabu Sêmakun
anuduh kalih punggawanipun
katigane lawan Ki Dhatuk Bêrdanis
kalih lêksa budhalipun
prajurit Gumiwang nyêrot

lamine lampahipun
anèng ing marga datan winuwus
wus kacandhak Raja Kuskèhèl gonnèki
kalawan Sang Raja Bêskul
sampun amucung pakuwon

kadi wau asarêng pratingkahipun
gênti winicara
ing mangke anuju bêngi
amiranti balane Radèn Baktiyar

anèng pungkur balane surak gumuruh
wong sèwu watara
Baktiyar balanirèki
sami alok mungsuh anggêpuk pondhokan

gumarubyug gègère kuwur katawur
Bêstak mring ngajêngan
gupuh sarêng mêmpis-mêmpis
angaturi suwawi paduka enggal

Sang Aprabu Nusirwan gumêtêr gugup
patih ana apa
iya dene gègèr iki
pun Kuskèhèl ajêng anyêpêng paduka

ajêng nukup nanging anuju kapêthuk
pun Baktiyar langlang
rame têmpuhing ajurit
wikan pêjah gêsangipun pun Baktiyar

dipun pupuh dhatêng pun Kuskèhèl luput
Kuskèhèl pinêdhang
kêni gajahe ngêmasi
amacicil ature Ki Patih Bêstak

pan ginugu gugup budhale kasusu
mawur sabalanya
satêbahe lampahnèki
byar raina mring ngarsa Radèn Baktiyar

dhuh pukulun botên kadosa sang prabu
pukul kalih wêlas
prapta pun Kuskèhèl gusti
lawan Bêskul nêdya anyêpêng paduka

inggih ulun nuju langlang pan kapêthuk
rame prang kawula
yèn sampuna binut kalih
katandangan pun Kuskèhèl dening kula

yèn suwawi kèndêl lêlampah pukulun
akarya tanggoran
mrih kadho pinagut jurit
pun Kuskèhèl sakêdhik darbea taha

sang aprabu pangandikanipun gupuh
ya kulup Baktiyar
sakarêpmu sun turuti
apa nyata Si Kuskèhèl binantonan

apa dudu ingkang bantu Si Sêmakun
Baktiyar tur sêmbah
bantu mung bupati kalih
lalang marga sami Bupati Gumiwang

pun Jongkulkum kalawan pun Batukulkum
andêling Gumiwang
bupati kêmbar prajurit
sarwi nêmbah ature Radèn Baktiyar

dhuh pukulun kawula ngirid pukulun
mring nagri Pirkaras
kuthanipun Raja Krêjis
iya enggal manawa Kuskèhèl prapta

pan gumrubyug Radèn Baktiyar nèng ngayun
anyêrot ing lampah
ing marga datan kawarni
prapta manjing dhatêng nagari Pirkaras

wus amêthuk bala Pirkaras gumrubyug
tan mawi bandera
tan ana liyan suligi
wong salêksa amung suligi kewala

lêmbingipun wong sawiji angrong puluh
suligi lêmbingnya
tobat anganggoa wêsi
Sang Nusirwan tinandhu pi-api gêrah

saking ngungun durung ngrungu durung wêruh
kaya wong Pirkaras
sabalane Raja Krêjis
awêwuda sami kathokan kewala

datan patut kuthane kinarya watu
pan itêm sadaya
manungsane sami nisthip
nora laku amêmangan olah-olah

wong Mêdayun sami manjing kuthanipun
ratune wus panggya
nora nganggo awotsari
dir kumêthak kumênthus kaliwat-liwat

wus makuwon wong Mêdayin ngalun-alun
Sang Rajèng Kumawas
kang nganthi Dhatuk Bêrdanis
saha bala lajêng sami ngêpung kitha

Raja Bêskul Jongkulkum lan Batukulkum
prawira Gumiwang
busêkan sajro kithèki
sajêg-jêge durung ana mungsuh prapta

sangsaya gung wadya Purwakôndha nusul
lan bala Talsiyah
yèn dalu kêndhang gong muni
bèri puksur thongthonggrit umung swaranya

pitung dalu wong Pirkaras nora mêtu
wong Mêdayin sayah
tan ana kang mangan nangsi
nora laku carane amangan sêga

wong Mêdayun sakite pating galuruh
Sang Prabu Nusirwan
gêrahira api-api
apan mangke nandhang gêrah têtêmênan

Patih Bêstak kang kinèn jênêngi esuk
arsa magut ing prang
sira Raja Banukrêjis
Urmus Irman Baktiyar anjênêngana

tan cinatur ing dalu enjing winuwus
kênthunge sauran
wijile Sang Raja Krêjis
Patih Goncor rong lêksa ênggoning wuntat

enjing têngara sauran
kênthong ewon miyos Sang Raja Krêjis
wadyanira kumarutug
sampun aglar ing papan
samya mulat praptane gêgaman mungsuh
Kuskèhèl nitih dipôngga
sinandhing Dhatuk Bêrdanis

munggèng palana lêlawak
barisira sampun kapang miranti
wong Pirkaras dulu mungsuh
surak giyak sauran
munggèng kuda Baktiyar Irman lan Urmus
miwah sira Patih Bêstak
anjênêngi ing ajurit

pan nora anganggo tata
nawurakên suligi wadyanèki
muluk maring goning mungsuh
Dhatuk Bêrdanis mulat
mêtu panah kang cinipta panah lesus
gumludhug kang bayu bajra
mêsês ponang lesus prapti

suligi mêsat katulak
anibani ingkang darbe pribadi
srêsêp sumarambah sursup
usrêg samya anggiwar
otêr pating caruwèt kèh tiba lampus
sakèhnya suligi mêlsat
kadi udan anibani

gègèr bala ing Pirkaras
arsa ngamuk katulak dening angin
akèh rubuh kabarubuh
tindhih tumpang-tumumpang
sira Dhatuk Bêrdanis sigra aniyup
prapta kang buron awêndran
kang tate binadhog sami

panganane wong Pirkaras
ula ulêr kuwuk wirok trênggiling
salira garangan bulus
yutan apan karoban
wong Pirkaras sakêthi pan nora langkung
burone cilik awêndran
tinubruk pan nora kêni

mancolot ing gulunira
myang ing gigir prasamya anyakoti
sangsaya gung praptanipun
kadya riris sumêbar
eram mulat Bêstak Baktiyar lan Urmus
Irman dhingini lumajar
manjing kitha ting karêmpis

wong Pirkaras kagegeran
Raja Krêjis giris lumayu miris
kaungkulan sikiripun
dening mangunah Islam
tutup kitha bala sakarining lampus
ting kacècèr salang-tunjang
palayune bala Krêjis

Patih Goncor tan tumama
kêmatira wali-wali tan dadi
kasoran mangunahipun
Dhatuk Bêrdanis dibya
wong Pirkaras kukud gusis barisipun
kinêpung jawining kitha
wingwrin dèrèng tate jurit

lamun dalu binalangan
saking jawi dalu sanjata agni
kang dahana mubal mumbul
giris wong sajro kitha
Patih Bêstak Baktiyar Irman lan Urmus
samya ngadhêp ngarsanira
ing Bathara Nyakrawati

Radèn Urmus asru ngucap
pikir apa mampir marene iki
muwuhi malaratipun
kasrakat amusakat
wong angungsi nêdya suda susahipun
iki amuwuhi susah
wuwuh lara wuwuh sêdhih

lawan amuwuhi dosa
wus mangkene têka tan nganggo mari
mangkono yayi Sêmakun
yèn iku angrungua
kaya apa iki bala akèh lampus
ngungsi nagara musibat
wong kiyanat dèn ampiri

Patih Bêstak duk miyarsa
kêthip-kêthip anggluruh apisakit
ya ta kunêng tan winuwus
kang wuwuh karisakan
wong Mêdayin kang urip kuru bêbêndhul
Kuskèhèl apirêmbagan
kutharsa dipun lêbêti

