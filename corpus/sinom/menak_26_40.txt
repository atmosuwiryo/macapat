sri nataning kasampurnan
jêng gusti rêtnaning bumi
ri sêdhêng pinrak ing pura
ingayap pra pramèswari
sira Bagendha Ngali
sarimbit lan garwanipun
ngandika anèng ngarsa
Kasan lan Kusèn sumiwi
kangjêng nabi akathah ingkang wirayat

dhatêng kang putra Patimah
tuwin mring Bagendha Ngali
marma timbalaning Suksma
kang dhumawuh ing jêng nabi
masalahing pawèstri
karongron lan kakungipun
kakung amêngku ing dyah
jinarwa amikênani
risang kalih nging dèrèng pati kadriya

aminta têranging jarwa
nastiti dènnya nampèni
langkung sukaning wardaya
jêng nabi lan risang kalih
miwah pra garwa sami
miyarsa sabdaning rasul
kapencut rêtna sumrah
carêming driya kaèsthi
Kasan Kusèn enggar sami ngèstu daya

kasaru ing pasewakan
orêg sagunging kang nangkil
sumingêp ing jumantara
kang barat awor gurimis
lir udan sinêmèni
swaraning kuda gumuruh
Bu Bakar Ngusman Ngumar
samya graita ing galih
pan sinêngguh prabu rara ing Ngajêrak

kang sewa samya mrêdapa
tambuh panduganing galih
pan gupita-ginupita
sagunge para narpati
ciptane warni-warni
ya ta tan antawis dangu
cumlorot saking wiyat
putra ing Ngajrak Dipati
wus tumêdhak anjujug ing pasewakan

pra kadang tan kêna pisah
lan kang eyang Sadatsatir
miwah Hasalhasil Patya
sêdene bala wadya jim
dèn andhêg ing pawarti
pitung yuta para ratu
datan ana katingal
amung sumuke kang kèksi
têdhuh sumêng suwaraning kang gêgana

Sadatsatir lan ki patya
nèng wuri dènira linggih
gawok sagung ingkang mulat
kamitênggêngên ningali
dhatêng sang rajasiwi
lir pendah Yusup tumurun
saking ing swarga pendah
ujwala apindha sasi
pamulunya kadya sarining kancana

saiba yèn wus diwasa
sira risang rajasiwi
manis pangungruming sêkar
karêngga ing busana di
dangu dènnya ningali
Abu Bakar mring sang bagus
kacakra ing wardaya
sinunduk lawan dêdugi
iya uga putrane sang prabu rara

myang mulat para satriya
nênêm samya pêkik-pêkik
kêmbar samya kaduk sura
sabusananira sami
sampun dinugèng galih
Sayid Ngali kang sêsunu
kacakra ing wardaya
sasolah bawa tan têbih
wus sairib lan Sayid Ngali Murtala

lawan kaping kalihira
tan sami lan Sadatsatir
miwah Hasalhasil Patya
mila wus binatang galih
satriya kang nèng wuri
saèstu yèn putranipun
Sayid Ngali Murtala
saksana Dyan Sadatsatir
nulya majêng sêsalaman lan Bu Bakar

tanapi Ngumar myang Ngusman
miwah pra sakabat sami
punapadene sang patya
sêsalaman ganti-ganti
Bu Bakar tanya aglis
dhatêng Sadatsatir Prabu
manira atêtanya
sintên satriya puniki
Sadatsatir umatur sarwi mangrêpa

punika wayah paduka
putrane Bagendha Ngali
arsa sowan mring panutan
lan kêdah pirsa sudarmi
mèsêm Bu Bakar aglis
mrêpêki mring sang binagus
anjawat astanira
noraga sang rajasiwi
pra sakabat ganti-ganti sêsalaman

malih Bu Bakar têtanya
dhatêng Risang Sadatsatir
satriya nênêm punika
dene pasmonira sami
mirib sang rajasiwi
miwah ing nom sêpuhipun
Sadatsatir turira
inggih kadangnya sang pêkik
sing ampeyan putrane Ngali Murtala

wus katur jêng dutaning Hyang
putra ing Ngajrak Dipati
samana nulya ngandikan
Kasan Kusèn kang umijil
sapraptanirèng jawi
ganti salaman sang bagus
ngacaran sinambrana
lir kêmbar satriya katri
kakang adhi tan wontên kaot sêpira

Kasan Kusèn bagusira
aluhur sêmunya wingit
sang prabu anom ing Ngajrak
baguse amrajuriti
kongas ujwala mingis
sira pinancêr kadulu
merang kucêm kang mulat
lir ningali surya sasi
nora wingwang ginadhang prajurit ngalam

nanging kang cahya nurbuwat
Kusèn pan luhur pribadi
wus dèn irid sang dipatya
jumujug ing pôncaniti
gawok sagung ningali
kamitênggêngên kang dulu
prapta nataring pura
cingak sagunging pawèstri
praptanira lir mulat Yusup sing swarga

jêng nabi duta tumingal
kang putra ingawe wanti
noraga mangranupada
darminta sasolah liring
lênggah kapering wuri
sang prabu anom tumungkul
kadya konjêm ing kisma
mukane sang rajasiwi
Sayid Ngali tumambuh ing tyas tan nyana

pan sampun nguluki salam
sang prabu anom mring nabi
gupuh majêng jawat asta
mangèstupadaning gusti
ngangkat mastaka linggih
ya ta astane sang bagus
ingasta mring panutan
adangu pinanjêr liring
ulat lênggah pacak solahing sarira

wusana jêng nabi nabda
lah ingsun tanya sayêkti
apa sira ingkang aran
Amad Kanapiyah kaki
putrane yayi dèwi
kang ngrênggèng Ngajrak kadhatun
umatur sang dipatya
inggih kawula jêng nabi
ingkang nama pun Muhamad Kanapiyah

anama wasiyat tuwan
duk amba wontên garbini
amba putraning Murtala
patutan sing Ngajrak Gusti
arum dêlinging nabi
lah ta babo putraningsun
sira apa wus wikan
mring sudarmanira kaki
prabu anom umatur dèrèng uninga

ngandika jêng nabiyullah
lah ing wurinira kaki
yaiku sudarmanira
ingkang aran Sayid Ngali
myang sandhingira iki
ibunira kang rum-arum
Sang Dyah Dèwi Patimah
mara salamana aglis
urmat sujud babo marang wong atuwa

sandika ture dipatya
lèngsèr sarwi awotsari
gya jawat asta mring rama
sujud pada sang apêkik
ngrangkul kang rama aglis
mangaras-aras ingêmbun
tyasnya marwata suta
tan sinung lèngsèr kang siwi
paja-paja kenginga bênggang kang putra

anulya mring pramèswara
jawat asta sah ngabêkti
sujudira gantya-gantya
nulya mring ibu sang dèwi
jawat asta wotsari
manukmèng pada gya sujud
astanya adipatya
ingasta mring sang dyah ririh
Dyah Patimah kraos kadising panutan

ing sadurung-durungira
winêca bakal prajurit
kang têtulung turunira
ing têmbe mangrurah kapir
pinasthi ing Hyang Widhi
sang prabu anom kang ngukup
dhumatêng turunira
trêsnane padha kaèsthi
nora wingwang ginadhang prajurit ngalam

sang rêtna rum pasrangkara
paran kaki kangjêng bibi
kang putra matur wotsêkar
inggih karaharjan sami
ngèstupadaning kang sih
salam mring paduka katur
sang rêtna èsmu waspa
onêng karaos mring bibi
Natèng Ngajrak trêsnane saya kaetang

wus mundur sang adipatya
sing ngarsanira kang bibi
jêng nabi arum ngandika
paran karsanira kaki
kajaba sing pêpanggih
wêwêlinge ariningsun
prabu anom wotsêkar
pakarya amba pribadi
pan sumêdya asujarah mring panutan

myang ngabêkti mring sudarma
lan minta pamulang nabi
kawula lampah agama
mlampah jinatèn ing budi
dhatêng paduka gusti
dene wêlinge jêng ibu
kawrat dhatêng pun eyang
nênggih Risang Sadatsatir
ya ta mèsêm jêng gusti nabi mustapa

matur malih sang dipatya
lan amba atur udani
kawula ambêkta kadang
putranya jêng rama Ngali
nênêm sadaya sami
jalêr apan samya kantun
wontên ing pasewakan
ya ta mèsêm kangjêng nabi
mandêng liring gupuh Sang Ngali mrêdapa

ya ta sampun tinimbalan
satriya nênêm wus prapti
ingawe ngulukan salam
mring gusti niyakèng bumi
sujud aganti-ganti
sawusira tata lungguh
jêng nabi angandika
dhumatêng sang adipati
babo sapa parabe pra kadangira

matur sang raja pinutra
ingkang kapara ing ngarsi
pun Ngiman Ngali wastanya
Ngalibun Ngali kang kering
malih Ngali Kusbali
ingkang wontên kiwanipun
kiwa malih punika
Musibunkaan kang kering
kiwa malih awasta Ibrahim Muhtar

malih kiwanya punika
pun yayi Tuganu Turki
pan ari amba sadaya
ya ta ngandika jêng nabi
mring para putra Ngali
iya iku sudarmamu
sampun samya jinarwa
ibu myang pra eyang sori
gêpah dènnya ngabêkti gantya mangrêpa

pangunandikaning driya
Dyah Patimah baya iki
kanthine prajurit ngalam
nora bakal yèn linuwih
pan karsaning Hyang Widhi
dènira akarya pandum
amarna lêlampahan
sasolah bawaning dasih
kangjêng nabi ngandika mring putra Ngajrak

wus sêdhênge kaki sira
bêcik masanggrahan dhingin
marang dalêming sudarma
matur sandika dyan pêkik
Patimah lawan Ngali
wus kinèn kondur mring rasul
tansah kêkanthèn asta
samarga lan rajasiwi
Sadatsatir Hasalhasil wus gêgana

ya ta Sang Ngali Murtala
lawan kusumaning adi
langkung dènira ngrêrêngga
mring putra sang rajasiwi
sore adhahar tunggil
tan kêna bênggang sarambut
myang sihe mring pra putra
suka sukur ing Hyang Widhi
sukaning tyas lir manggih rêtna saarga

ya ta dalu kawarnaa
sira Radèn Sadatsatir
lawan Hasalhasil Patya
umarêk marang jêng nabi
ngandika praptèng ngarsi
Sri Sadat nêmbah umatur
dhapur lampah kawula
dhèrèkkên sang rajasiwi
kaping kalih amba dinuta sang rêtna

kang sujut pamujining tyas
katura mring tuwan nabi
yèn marêngi karsa tuwan
rayi paduka sang dèwi
sang dyah nuwun gumingsir
dènira jumênêng ratu
sumêdya bêntur tapa
mucak mirangrong mring ardi
nyaosakên kang putra sang adipatya

tuwan anjênêngna nata
marentah jim nungsa bumi
lan nuwun pandonga tuwan
mugi istijapa gusti
sabda tuwan ing nguni
mring rayi paduka rasul
duk maksih nèng wêtêngan
anênggih sang adipati
tuwan kudang dadya prajuriting alam

nabiyullah angandika
iya ingsun angamini
sakarsaning ariningwang
ingsun yêkti nayogyani
prakara wayah mami
Ki Kanapiyah puniku
sarta wus takdiring Hyang
dadya prajurit linuwih
angungkuli lêluhur kang kuna-kuna

dadya pangungsèning umat
ambirat sakèhing kapir
tur dadi prajuriting Hyang
kèringan ing nungsa bumi
tanpa timbang ing jurit
ki prabu anom ing besuk
rampung kang pangandika
jêng gusti murtining bumi
lêluwaran jim kalih wus ngawang-awang

kasrangkara enjinge jêng nabi
siniwaka sagung pra sakabat
tanapi kang para katong
pinarak masjid agung
atap aglar ingkang sumiwi
pêpak para pandhita
ngulama nung-anung
musanip rêsi jêjanggan
tabib atap lawan satriya pra mantri
miwah kang pra punggawa

kang busana abra warni-warni
yèn sinawang kadya wukir sêkar
lubèr lir jaladri tinon
parêng lan mangsanipun
dina Isnèn kang wulan Kaji
ratu jim pitung yuta
lan sawadyanipun
jêjêl angêbêki papan
pirang-pirang ngatingal awor lan wali
sajro kutha kèbêkan

sigra dhawuh jêng andika nabi
mring Bu Bakar Ngumar miwah Ngusman
Ngali miwah para katong
ngulama pandhita gung
rêsi janggan para musanip
lah padha piyarsakna
iya karsaningsun
yayi dèwi ing Ngajêrak
wus sumèrèn dènira jumênêng aji
dene ta kang gumantya

iya putranira ki dipati
jumênênga narendra ing Ngajrak
angrèh jim sajagat kabèh
kang sinung sabda umyung
mèstudeya samya ngèstrèni
gumruh ingkang sumewa
andonga gumrumyung
sagunging para pandhita
sinauran ingkang gêtêr patêr muni
barung sanjata munya

pating jalêgur mawanti-wanti
têngaraning kang swara gumêrah
sumrêg kang subawaning wong
sidhêkah mijil sêlur
ngundhung-undhung lir pendah wukir
miwah ingkang betakmal
dhinudhah sadarum
pinaringakên mring umat
jim manungsa datan kliwatan sawiji
tanapi wadya boja

cinarita ing mangke wus lami
Natèng Ngajrak dènnya nèng Madinah
samadya côndra lamine
tan pisah siyang dalu
anèng ngarsanira jêng nabi
winulang sampun kawrat
saniskara putus
miwah wulanging sudarma
kathah kêdhik wus samya kaèsthi-èsthi
kacipta ing wardaya

masanggrahan jumantara aji
sawadyanya ratu pitung yuta
umyung gumuruh swarane
samadya côndra wuwuh
ing gêgana singlir kaèksi
lir thathit-thathit lidhah
kilate ambarung
ya ta sang prabu ing Ngajrak
yèn tumurun rikalanira anangkil
dhatêng jêng nabiyullah

myang sumewa dhumatêng sudarmi
ing saparan dhinèrèk pra kadang
nèng ngarsaning rama mangke
aminta kang pangèstu
samya rênanira ing galih
samana cinarita
Kanapiyah Prabu
kaji dhumatêng ing Mêkah
sawadyanya pitung yuta ratuning jim
sabala mèstudeya

sasolahe manungsa kawuri
dènnya kaji dhumatêng ing Mêkah
apanjang yèn winiraos
Kanapiyah Sang Prabu
langkung dènnya karênan galih
ningali Kakbatullah
atawap sawadu
ri sampunira mangkana
Natèng Ngajrak andhatêngkên karya wajib
sapratingkahing sarak

nulya mêsat mring mukadas aglis
tansah midêr lan sabalanira
sujarah dhatêng makame
para nabi kuluhum
myang sujarah kang eyang swargi
prajurit jayèngrana
kang anèng gunung Kud
ya ta ing Ngajrak Narendra
sakalangkung kurmatira mring kang swargi
samana cinarita

sarêng wikan mring makaman nuli
waspa adrês karaos ing driya
mring kang eyang caritane
nulya na swara nguwuh
hèh sang nata sira dèn aglis
tumêngaa ngawiyat
kagyat sang aprabu
nulya tumênga ing tawang
aningali wong bagus anèng suwargi
pinarak plangkan rêtna

pan ingayap sagung pra apsari
Sang Sri Ngajrak gawok kang tumingal
nulya na swara wuwuse
Kanapiyah Sang Prabu
wruhanira iku Jêng Amir
sinung rahmat dening Hyang
ana ing swarga gung
ganjaraning sabilollah
rèhning pasrah lila lêgawa ing pati
rêna mring takdiring Hyang

pan linuwih nikmatirèng akir
pinrajurit eklas ing wardaya
datan gingsir sêsanggupe
kang patut lawan kukum
sarta olèh pêngaja nabi
sanadyan praptèng lena
sinêlir Hyang Agung
ratu prajurit utama
Amir Ambyah pan kêna kinarya misil
saundha-usukira

sampun pirsa swara kang kapyarsi
Kanapiyah sukur ing Pangeran
sangsaya agêng galihe
wus tumrun saking gunung
saha bala lampahira glis
prapta nagri Madinah
gya sowan mring rasul
katur ing sasolahira
kangjêng nabi saklangkung sukur ing galih
samana kang winarna

prabu anom sêdhêngnya tinangkil
nênggih wontên kuwung madyantara
anjunjung para arine
jinunjung madêg ratu
anggêntèni ingkang palinggih
nagrine ingkang eyang
eyang ngèstuti wus
madanani para nata
jim lêlêmbut prayangan tanapi pêri
malih kang kawarnaa

sultan pandhita Ngabdul Sapari
myang kang putra Dyah Ismayawatya
lan wayah sang ruming sinom
gantya nukma ing dalu
datan ana manungsa kang wrin
sanajan jim tan wikan
aminta pangèstu
anyaoskên suka arja
pamadêgnya nênggih kang gumantya aji
dhatêng ing rasulollah

miwah dhatêng Sayidina Ngali
sang pandhita langkung suka rêna
kasrah ing jiwa ragane
Sang Dyah Ismaya langkung
trêsna wutah raosing galih
dhatêng Ngali Murtala
mèstuti tyas cundhuk
mantu dhasar waliyullah
anggêping tyas kadya gènira ayogi
anggusti ciptanira

pan cinatur dangunya pêpanggih
sadangune lampahing maruta
Ngali manguswa arjane
dene sang dewaning rum
dènnya panggih lan raka sandi
pan kadya wêwayangan
mung gandanira nrus
ngambar ing saparan-paran
badan alus datan lyan kang ngudanèni
amung Ngali Murtala

trusthaning tyas amarwata siwi
sang wiranom duk panggih lan garwa
sang rêsi mring Ngali sihe
datan kêna winuwus
pan sinigêg kandhaning tulis
kalamun sang dyah arsa
dugi masmarèng rum
nêlas raosing wardaya
yèn rinukêt ing kakung datan suwadi
pandhita rara mukswa

kèri anggana Jêng Sayid Ngali
saya kagagas raosing driya
kagyat anamur wirangrong
wêwêkasaning wuyung
wus narima yèn sanès jinis
marêm ningali putra
Kanapiyah Prabu
yèn kalanira kapanggya
Sayid Ngali lan putra kang gumantya ji
sumêdhot raosing tyas

salêbêting ing samadya sasi
jim manungsa atêpung paseban
lir sêkar sataman tinon
tejaning prabu santun
risang saya minuni sari
myang ruming prêmadèng rat
sangsaya ngênguwung
karta raharjaning praja
cinarita ing wau Ngajrak Narpati
sumewa mring panutan

minta pandonga amit ing gusti
atanapi mring sudarmanira
Bu Bakar Ngumar Ngusmane
kangjêng nabi kalangkung
wulangira awanti-wanti
lan trêtibirèng sarak
wau sang aprabu
langkung mituhu ing sabda
samya pyuhe kang mulang lan kang nampèni
madu têmpur sarkara

gya umêsat sing ngarsa jêng nabi
Prabu Ngajrak saha bala budhal
umyang gumuruh swarane
ngungun kang samya kantun
sapangrèhnya mangèsthi-èsthi
karya brôngta kang mulat
Kanapiyah Prabu
samana kang para nata
ing amônca sadaya wus wangsul maring
nagrinya sowang-sowang

Tamat.