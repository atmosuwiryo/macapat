Dipati Kudanawarsa
ngaturkên supênanèki
ing wingènipun kawula
dalune Jumungah inggih
katingal duk ajurit
apisah lan balanipun
duk dèrèng tuwan mêngsah
kadi-kadi sabên jurit
yèn kapanggih lan kula tyase santosa

kathah abdine sadaya
tan sami kula satunggil
satimbalane kang dhawah
kala prang Patidhar nguni
kula kang dipun sami
lawan abdine sapuluh
katingal jro supêna
apisah lawan kang abdi
mêdal saking wana kapêthuk lan kula

amikul waos piyambak
lawungipun gêng nglangkungi
katingal sami lan pucang
turôngga gêng anglangkungi
ulêse dhawuk putih
sami lan gajah gêngipun
lah kowe Danawarsa
sokur katêmu sirèki
bocah ingsun jroning prang mau kapisah

gêntènana tumbak ingwang
sayah têmên ingsun iki
kula matur gusti awrat
kados botên akuwawi
sarêng kula tampèni
sakalangkung awratipun
mung antuk sapêmbalang
kapal kula rêbah mati
kula dharat saking tan kuwawi bêkta

kang sinuwun latah-latah
hèh Kudanawarsa iki
sira iki basakêna
nyolong pêthèk sira iki
ingsun wus angarani
lan wongku siji sapuluh
lan bocah-bocah ingwang
suranata lan pinilih
padha kêlar nanging gilir saonjotan

yèn esuk wong suranata
sabêdhug kaping pat gilir
apilih nampani padha
iya kaping papat gilir
dene ta sira iki
mênthêng-mênthêng pêthèk ingsun
tan antuk rong pêmbalang
jaranmu rêbah ngêmasi
durung olèh cahyaning prajurit nyata

maksih prajurit agaran
pinêksa wêtuning gêni
Sri Bupati Kabanaran
sawêg puniku dènnya ngling
kula kasêlak tangi
sampune kalangkung ngungun
punapa ta maksiha
wontên jayane ing wuri
kula priksa warta nagari Samarang

yèn ing Batawi tamian
kapal salawe kang prapti
nyèwu isine kang kapal
prajurite bêcik-bêcik
mring punggawa tinuding
dutanira Sang Rajèng Rum
pan kinèn amariksa
rusake ing tanah Jawi
duk nujoni idlèr nuju baris Kuyang

petor bêsar ing Samarang
dutèng Rum kang dèn takoni
paduka akêkirima
layang marang Mangkubumi
punika tyase bêcik
kapindho anaking ratu
dhêdhapure sambada
bagus tur prawirèng jurit
tuwan kukup mumpung mêntas karusakan

kawon prang lawan kang putra
nuntên inggih dèn kintuni
ngêcêk angajak panggihan
aja nuli ngajak pikir
nora sah ing prakawis
lamun durung atêtêmu
nanging panjaluk ingwang
aja Si Idlir Samawis
singa-singa wakile gurnadur jendral

Hondhorop sun tampik pisan
akèh cidrane mring mami
lawan satruningsun lawas
sun aprang sapuluh warsi
Si Ôndur mungsuh mami
akèh Kumpêni kang lampus
aprang gênti kasoran
mayore kathah kang mati
ing samangke akèh los maring Walônda

wontên pangaji salêksa
dandanan kaprabon jurit
miwah kang warni busana
pitung gotongan kang prapti
sangkêlat warni-warni
lan reyale pitung èwu
pangeran angandika
undhangna sun budhal aglis
ing sêdhênge payo padha pinrih sirna

alah iya gôndra pira
kiyai jêr misih kêdhik
rinusak kang misih agal
durung akumpul wongnèki
lah payo dèn têmêni
kyai pasthi yèn kacakup
sigra têngara budhal
saking Barija kinêrig
wadyanira gumuruh kadya hèr nawa

angetan baris lampahnya
nuntên angalèr mrêpêki
baris kèndêl Walandanan
nimbali môncanagari
badhe angantêp jurit
amarêk ing marasêpuh
bubar mring Butuh Kuyang
anabrang kilèn banawi
kawuwusakang abaris Kalangrambat

Sri Bupati Kabanaran
sampun amiyarsa warti
lamun mêngsah agêng prapta
nêdya anadhahi jurit
nanging Tuwan Sèh Brahim
asangêt pitungkasipun
yèn ana mungsuh prapta
aja kongsi nglawan jurit
ngimanakên sayêkti wawêlingira

dadya balanira rênca
pinara tiga kang abdi
sakawan ingkang sarira
Dipati Suryanagari
kang jaga galibêdi
tanah Garoboganipun
sarwi têtindhih putra
nênggih Pangeran Ngabèi
Rôngga Wirasantika jaga ibêran

Pangran Dipati Bintara
myang putra Pangran Ngabèi
Anom punika kanthinya
nanging bêndhe paran sami
Anom Pangran Dipati
marang Jipang mring Madiun
Pangeran ing Bintara
sêdyane marang ing Tubin
Sri Bupati Kabanaran wus uninga

yèn kang rayi sèdhèng tingal
sinamun dipun sasabi
ngandikèng Suryanagara
hèh yayi dèn ngati-ati
sira sun tuduh adhi
apa duga karsaningsun
ing tanah Garobogan
ana ingkang ngrêribêdi
sêntanamu yayi Dipati Bintara

matur Dyan Suryanagara
sampun tuwan walanggalih
prakawis rayi paduka
angob awonipun malih
botên kapok tyasnèki
yèn tan pêdhot êntutipun
nisthakakên ing jagat
yèn tuwan mangke nglilani
bangkenipun najis anèng tanah Jawa

lamun aja mangkonoa
sira ingsun gawa yayi
pan arsa angudi papan
arsa anjog maring Pêngging
banjur Madiun malih
Pamasaran Wukirkidul
arsa anjampangana
Kumpêni anèng Matawis
angyêktèni têmêne Idlèr Samarang

bêbantu marang Mataram
rumêksa mring awak mami
datan anggawa wong kathah
mung suranata pinilih
lawan nirbaya nênggih
nyangkraknyana martalulut
wau ta sri narendra
budhal mangilèn pribadi
kang andhèrèk Pangeran Natakusuma

lan Pangeran Pakuningrat
Tumênggung Dipadirjèki
lan Tumênggung Alap-alap
kèndêl majêng nanging latri
mèh kasamaran wêngi
sore mirsa Carawangsul
Pangran Mangkunagara
mung êlêt wana sakêlir
katambahan pra wadya Mangkunagaran

nulya barise Mas Rôngga
kinèn uluk-uluk sami
rontaka muni ping tiga
wruh lamun kang duwe baris
kang rama sri bupati
badhe nadhahi prang besuk
sadalu abusêkan
wus anarka mungsuh prapti
ingkang rama kang badhe ngantêp yudanya

dalu ing pukul sawêlas
budhale sri narapati
angilèn pangarsanira
Tumênggung Dipadirjèki
Mas Rôngga ingkang kering
enjing dènira anambur
miwah Suryanagara
budhale ngalèr aririh
Rôngga ngetan prasami rèrèh kewala

pangajêng Mangkunagara
enjing prasamyatur pêksi
yèn dêdamêl agêng prapta
budhal lampahipun malih
ngalèr sapalihnèki
kang ngetan sapalihipun
nanging agêng kang ngetan
opyak kang ngetan sang aji
sigra budhal Pangeran Mangkunagara

kang ngungsir untap-untapan
opyak kang ngetan sang aji
pasthi iku sri narendra
tan kèndêl angetan sami
mêlak tan ana wani
manawa jarag ing laku
ayêm amrih tinunjang
masang gêlaring ajurit
mila sami tata mungsuh ngarah-arah

tinurut saparanira
mèh prapta rencang ingungsir
angili mangalèr samya
praptèng Sela pan ingungsir
wau lampahirèki
Natèng Banaran sadalu
enjing praptèng Cêpaga
lajêng angidul sang aji
masanggrahan anèng dhusun ing Wiyagang

punggawa pangarsanira
Tumênggung Dipadirjèki
sampun wontên ing Pepedan
tuwin Alap-alap sami
wau ta ingkang prapti
sawadya sêdya cumundhuk
Tumênggung Wiranata
Alap-alap kang angirid
gangsal atus prajurite kang turôngga

tinimbalan nèng Wiyagang
kadangipun kang kêkalih
satunggal Suradipraja
Surawijaya satunggil
anake kang satunggil
anama Surajayèku
sami binêkta seba
kadange ingkang satunggil
kang anama Tumênggung Kartanagara

kang maksih tumut pangeran
Mangkunagara Bupati
ingkang kinarya pangarsa
kadange Wiranatèki
kang binakta sumiwi
wau pun Wiranatèku
umangsah ngaras pada
sakadang sutane sami
sami raup ing suku sri naranata

wus têguh pitundhukira
Tumênggung Wiranatèki
ingalih jêjulukira
dènira sri narapati
sakadang sutanèki
ingalih jêjulukipun
Tumênggung Wiranata
pinaringan namanèki
bêbisikan Tumênggung Kurdhanagara

Suradipraja ingaran
pun Prawiradiprajèki
Surawijaya ingaran
pun Prawiradigdayèki
Surajaya sutèki
Prawiradipuranipun
lajêng dadoskên rêmbag
Kurdhanagara turnèki
kang sinuwun pinarêka ing Pepedan

singa ingkang kinarsakna
sakanan keringing wukir
kawon nuntên angetana
lèrèh Sêmbuyan ing wukir
miwah angalèrnèki
Tandhês sa-Matesihipun
pun Adhi Alap-alap
pun anak Dipadirjèki
Pamasaran lajêng Gunungkidul pisan

nuntên Radyan Jayèngrana
nambungi inggih kadugi
Gunungkidul lampahana
Tumênggung Lap-alap angling
rêrês anggèr kadugi
kula kang kilèn puniku
Wêdhi sapangalèrnya
Gondhang Puluhwatu sami
sapangetan pun Adhi Mas Dipadirja

wus dadya ingkang pirêmbag
abudhal sri narapati
sapraptanira Pepedan
angidul angetan kêdhik
masanggrahan ing Bèji
sagung punggawa panganjur
pamit anguswa pada
nuwun pangèstu lumaris
pan sadaya pan sami ngêlar jajahan

kang angidul kang angetan sami
kang angilèn sampun budhal samya
tan kari saprajurite
kunêng ingkang winuwus
ingkang baris ing ardi Gamping
Sakèbêr dutanira
praptane wus katur
surat marang srinarendra
atur tabe punapa tuwan amanggih
kuwatir ing lêlampah

yèn kuwatir kawula ngaturi
nênggih bêbantu prajurit sabrang
kawan dasa dragundêre
Islame kalih atus
kula inggih sampun atampi
parentah rumêksaa
ing tuwan pukulun
mênawi Mangkunagara
amangsuli anggitik ing padukaji
tuwan nuntên enggala

animbali iku enggal prapti
saha bala têlas aturira
kintun pistul sarakite
satunggal sanjata lus
sri narendra sigra ngangsuli
akêkintun turôngga
nyatunggil puniku
pan kêkalih mayorira
Mayor Pèbêr puniku kang senapati
mayor bantu satunggal

Mayor Istimolor bantunèki
wontên malih bêbantu kang prapta
abisikan Kapitan Bèl
sèkêt dragundêripun
lan suwidak jalane kaki
satus Kumpêni Islam
gangsal pra tumênggung
kêkalih Tumênggung Têgal
ing Pamalang Barêbês Jagasurèki
wus sami nèng Mataram

ing Bagêlèn ingkang anggêntèni
dragundêrira mung tigang dasa
têtindhih Kapitan Markèt
lan jalan kakinipun
kawan dasa dragundêr kèri
satus Kumpêni Islam
ngandêlkên puniku
Ki Tumênggung Arungbinang
suratira Sunan Kabanaran prapti
gunung Gamping tinampan

mring Sakèbêr tinupiksa aglis
wusnya tabe sira kirim surat
Sakèbêr maring ngong mangke
luwih tarimaningsun
sira kirim pistul mring mami
lawan siji sênapan
iya luwih alus
lan sira tômpa parentah
ing Kumpêni ambantoni laku mami
sun durung arsa aprang

ingsun iki lagi angoncati
sikarane Si Mangkunagara
marma ngong marene kiye
nanging ta iya besuk
lamun mungsuh sêdya nêkani
marang sariraningwang
sikara ginêmpur
lah iku ingsun kongkonan
mring Sakèbêr iya dhèwèke sun panggil
titi tamat kang surat

nulya ingkang samya pacak baris
wadya Kumpêni sinung pawarta
Susunan Mangkubumine
tulus badhamènipun
nênggih ingkang winuwus malih
kang samya ngêlar-êlar
ing jajahanipun
Tumênggung Karyanagara
kang angetan arame dènira jurit
anèng tanah Sêmbuyan

Wukirkidul ing puniku radin
nanging marga wong urut Masaran
ambegali pakaryane
kang seba sami nungkul
marang prabu kang anèng Bèji
anggondhèl binegalan
durung kongsi tutug
sang nata kalangkung duka
sigra têdhak sawadyabalanirèki
marang ing Pamasaran

dipun bêskup samya dèn cêkêli
kang kacandhak tiyang kalih dasa
samya binandanan kabèh
kang gagal dèn bêbujung
saênggone kacandhak mati
wong ala sami giras
kawus dèn wus-uwus
saênggon ngungsi dèn jarah
kang kanggonan wadya sami dèn cêkêli
ajrih rumêksèng badan

dadya wau nata animbali
bêbêkêl desa ingkang santosa
anjagani ing mungsuhe
Singayuda ranipun
ing Malambang sagah jagani
berat gêntho lan bangsat
pinaringan sampun
sanjata byonèt sadasa
obat mimis akathah dipun paringi
sang nata sigra budhal

lajêng têdhak wau dhatêng wukir
praptèng têlêng nulya masanggrahan
nimbali Jayèngranane
ngirid kang sami nungkul
wontên satus para Patinggi
sang nata angandika
akèh kang wus nungkul
sira kang karya pituwa
kang ngayumi sadaya wong wukir iki
nuli sira tinggala

Jayèngrana umatur wotsari
yèn upami nuntên katilara
owêl têmên ing trêsnane
kang abdi Wukirkidul
inggih kula purun nêtêpi
nadyan paduka têbah
ing riki pakantuk
upami mêngsah dhatênga
kula inggih rêriwuk saking ing wukir
amrih lindhunging yuda

ya ta kèndêl wau sri bupati
pamêksane Arya Jayèngrana
tinurut sukane tyase
sang nata tigang dalu
anèng Têlêng gya têdhak malih
wangsul ing pasanggrahan
Bèji kalih dalu
lajêng angetan sang nata
mring Tangkisan jampangi lakunirèki
kang sami nglar jajahan

Ki Tumênggung Kurdhanagarèki
nèng Sêmbuyan rame dènira prang
Jaindra Mantri mungsuhe
punika kang akukuh
anarubkên têtiyang bumi
barise wong Sêmbuyan
prasamya angumpul
Tumênggung Kurdhanagara
duk miyarsa sang nata prapta nèng wuri
nunjang panêmpuhira

wong Sêmbuyan wus angidak wani
Ki Jaindra dhadhal barisira
mring Pacitan palayune
wau ta sang aprabu
wangsul ngilèn sawadyanèki
nèng dhusun Sidakarsa
pasanggrahanipun
kunêng wau kawuwusa
Pangran Mangkunagara sawadyanèki
ambêbujung Mas Rôngga

kang tinarka kang rama sang aji
nênggih namung Mas Rôngga kewala
tinut saparan-parane
jêjêmlungan puniku
wukir Kêndhêng ing sabên ari
malah wus praptèng Rancang
gone ratu ibu
miwah ingkang para garwa
ngungsi dhatêng Sêsela langkung prihatin
pakuwonipun Rancang

sampun têlas pan dipun bêsmèni
mring Pangeran Amangkunagara
maju angetan lampahe
ing Ngawi lampahipun
sami sayah praptanirèki
Ngawi miyarsa warta
yèn rama sang prabu
baris anèng Sidakarsa
narubakên wong tanah Pajang sumiwi
nèng dhusun Sidakarsa

kang binujung salaminirèki
apan amung Mas Rôngga kewala
pangeran langkung runtike
nanging ta kèndêlipun
nata wadya môncanagari
akathah balik samya
mring kang rama wau
mila kathah tinanêman
kunêng wau nênggih Tuwan Sèh Ibrahim
kang wontên Batawiah

ing bicara sampun dèn rampungi
lagya nganti gangsal dina êngkas
Dêlèr Ondur pamocote
badhe palêkatipun
wus kinarya dadi rumiyin
pan Tuwan Sarib Bêsar
apan sinungan wruh
palêkat Natèng Banaran
adêgira winangun Kumpêni malih
badhe anama sultan

akêkitha nèng tanah Matawis
sasukane kang akarya praja
marang Mataram bumine
wus lêga manahipun
duk miyarsa Tuwan Ibrahim
jendral parentahira
Tuwan Sèh puniku
nuntên panggiha piyambak
inggih lawan putra Tuwan Mangkubumi
sampun sumêlang karsa

Idlèr Hondhorop wus dèn timbali
wus pinêcat saking lungguhira
dadya idlèr Samarange
dene gêgêntinipun
Sèkrêtaris Nikolas Harting
gêdhe dhuwur tan pakra
muka bitha-bithu
kriyip-kriyip netranira
ting panjêlut lêmpitan wadhukirèki
agêdhe anglêmparah

pamuwuse wong kang nêningali
iki babi ginêntenan buta
buta Terong upamane
Idlèr Hondhorop sampun
dhinawuhan pêcatirèki
nanging idlèr pan arsa
iya atêtêmu
lawan Tuwan Sarib Bêsar
nitipakên ing Surakarta sang aji
sampun nganti kaponthal

anauri Tuwan Sèh Ibrahim
ya pagene kongsia kaponthal
pan ingsun wus dongakake
maring Hyang Mahaluhur
ing têtêpe karatonnèki
saparo tanah Jawa
duk ingsun karuhun
anèng nagri Surakarta
tuwan idlèr samana asrêp ing galih
myarsa andikanira

nênggih wauTuwan Sèh Ibrahim
sampun mancal saking Batawiah
Nikolas Harting sarênge
Tuwan Sarib nèng laut
tunggal lawan Nikolas Harting
ing laut tan winarna
wau lampahipun
wontên nagari Samarang
wus pinêpak anèng nagari pasisir
upsir lan pra dipatya

maos palkat misuwur ing bumi
lamun Nikolas Harting kang dadya
lungguh Idlèr Samarange
miwah pangwasanipun
saidêre pasisir Jawi
mêngkono panêmbahan
ing Madura rawuh
sagung pasisir bang wetan
sami dhatêng wus samya dèn mupakati
lire ing tanah Jawa

badhe wontên ratune kêkalih
samya ngungun sagung pra dipatya
kayaparan ing dadine
sagung kang pra tumênggung
ingkang samya apacak baris
Kêdhu Pagêlèn prapta
tinimbalan wau
Ki Tumênggung Arungbinang
ing Pagêlèn ing Mataram Rajaniti
ing Kêdhu Mangkuyuda

sampun sinung paparentah sami
jinarwanan nagari ing Jawa
sèstu yèn roro suryane
Mangkuyuda puniku
pan angrangkêp bupati kalih
ing Pajang tandurana
lah iya anakmu
nuli padha bantokêna
mring Mataram hèh Arungbinang sirèki
iya wong numbakanyar

ya anakmu gawenên bupati
numbakanyar nuli bantokêna
mring Mataram samantrine
Mangkubumi puniku
iya padha rêksanên wèsthi
mêngko nèng tanah Pajang
manawa ginêpuk
ya marang Mangkunagara
bok katiwasan anèng madyaning jurit
yèn nora barêng sira

sira padha anêmu bilai
Mangkubumi apan sasêngkêran
duta ing Rum pamilihe
dadi sisihanipun
tanah Jawa ratu kêkalih
Mangkubumi tiwasa
sajroning prang pupuh
yèn tiwas durung pinacak
ing pêparon sida ajur tanah Jawi
karana nora ana

pra kusuma ing satanah Jawi
nora ana kang dadi dandanan
tan patut lawan kartane
yèn iku dadi ratu
pangadêge saking Kumpêni
yêkti bisa angrata
ing tanah Jawèku
akanthi Kumpêni aprang
Mangkubumi sêtya tuhu ambêknèki
pra dipati sandika

ing bumi sampun dèn pêpacêki
mantunipun Kyai Mangkuyuda
Cakranagara namane
sinung nama tumênggung
Ki Tumênggung Natayudèki
Pagêlèn numbakanyar
pinacêkan sampun
pulunane Arungbinang
nênggih Surawijaya namanirèki
Tumênggung Jayadirga

sampun sami pamit pra bupati
ing Pagêlèn Kêdhu lan Mataram
sinangon obat mimise
miwah inumanipun
lampahira kang pra dipati
sapraptane wus samya
siyaga ambantu
mring ardi Gamping Mataram
langkung agêng gêgaman ingkang anunggil
wukir Apu Mataram

Parambanan binantonan malih
dragundêre pun Kapitan Sungrat
satus Kumpêni Islame
wau ta kang winuwus
Pangran Mangkunagara inggih
saking môncanagara
ing lampah kasusu
naming Madiun kewala
saliyane dèrèng arame prang sami
Kaduwang Pranaraga

sapraptane wau Sukawati
datan antuk wong cilik sêsaba
wong desane nekad kabèh
rina wêngi angamuk
baris agêng dèn riwuk sami
Pangran Mangkunagara
wus lajêng angidul
praptèng Suruh Pakuthungan
pangarsane wus rame campuh ing jurit
lawan Kurdhanagara

Kurdhanagara dutane prapti
tur uninga ing gusti sang nata
lamun kang putra praptane
kang abdi sampun campuh
nênggih lawan pangajêng jurit
Tumênggung Alap-alap
lan Dipadirjèku
binantokakên sadaya
anèng Tambakbaya dènnya tata baris
lawan Kurdhanagara

sri narendra gunêm lan kang abdi
sami purun anadhahi ing prang
Pangran Mangkunagarane
sagung bupatinipun
kadya condhong tyasira aji
rêmpêg kang para wadya
mung satunggal muwus
Ki Muhyadin Suranata
inggih paran punapa botên ginalih
kang wêling Sarib Bêsar

lan Sakèbêr badhe ambantoni
kang sinuhun durung arsa aprang
yèn ngarsakakên yudane
manggil Sakèbêripun
sru gumujêng sri narapati
pan ingsun tan kèlingan
yèn winêkas ingsun
pitungkase Sarib Bêsar
nora bêcik binandhanga jalajati
trah Sayid tur ngulama

Dhimas Natakusuma dèn aglis
timbalana bupati pangarsa
sigra lumampah dutane
ing Tambakbaya rawuh
sampun kerid kang pra dipati
nanging tatilar bala
têngga barisipun
Tumênggung Kurdhanagara
Dipadirja lan Prawiradigdayèki
tuwin pun Alap-alap

sampun munggèng ing ngarsa narpati
angandika wau sri narendra
mungsuh anèng ngêndi gone
kang dinangu wotsantun
putra dalêm Sêdhah gènnèki
pangajêngipun samya
lan kawula campuh
sang nata malih ngandika
kayaparan bêcike ing laku iki
matur Kurdhanagara

lamun karsa dalêm anadhahi
pan saèwêd papan tan sakeca
kanan kering kèh êmbêle
ing papan tan pakantuk
lawan abdi dalêm sakêdhik
lamun karsa paduka
suwawi pukulun
ingingsêrana sakêdhap
abdi dalêm kathah pisah pra bupati
rèhning karya narendra

tan sakeca wondene kang abdi
tanglêd rèrès prang riwuk kewala
darapon antuka rèrèh
lampah dalêm pukulun
sri narendra maksih siniwi
wontên caraka prapta
kalih sarêngipun
dutane Suryanagara
lan dutane Mas Rôngga kang sami prapti
samya ngaturkên surat

bêbukanira atur upêksi
nênggih pun Rôngga Wirasantika
nênggih ing Rancange mangke
brastha sangêt katunu
dipun risak sangêt sayêkti
dening kang para garwa
tuwin kangjêng ratu
nênggih ibu padukèndra
pan sadaya kula prênahakên nênggih
wontên nagri Sêsela

mêngsah agêng kula dèn tut wingking
nuntên kula gèbègakên ngetan
kang winastanan samangke
gih paduka pukulun
kaping tiga kula tadhahi
ngamuk prangipun taha
pangajênge kawur
ingkang pêjah kalih dasa
ngaturakên bandhangan kalawan karbin
kalih supit bandera

langkung suka miyarsa sang aji
nulya surate Suryanagara
atur uninga wiyose
yèn ingkang rayi wau
Adipati Bintara nênggih
nênggih kêdah abawa
Tuban kang ginêpuk
pêpatihe Wilatikta
ing parentah dalêm tan dipun lampahi
gitik môncanagara

mung sakêdhap ngalèpèk abali
nagri Tuban kang arsa ginêcak
nging parentah tan dèn angge
sang nata langkung rêngu
paparentah kinèn ngukuhi
nagari Garobogan
ginawaa lawung
dhasare wong kudu meda
wus thukule atine kang nora bêcik
sun jabêl duwèkingwang

iya duta karone dèn bêcik
sira matura ing lurahira
mung tarimaningsun bae
lawan pandonganingsun
sagung ingkang bandhangan iki
sun paringakên iya
ingkang padha antuk
karo cara katur sêmbah
sami mêsat wontên duta prapta malih
kalih mantri Samarang

ngaturakên surat awotsari
wus tinampan wau suratira
yèn ingkang Rama Tuwan Sèh
saking Batawi rawuh
idlèripun Hondhur wus salin
Sèkrêtaris Nikolas
Harting kang tinandur
sarêng lawan rama tuwan
praptanipun anèng nagari Samawis
rampung sagung bicara

rama tuwan nuntên arsa panggih
sasampune panggih rama tuwan
anuntên idlèr panggihe
gugup tyasnya sang prabu
angundhangi têngara aglis
pra dipati pangarsa
samya kinèn kantun
kasupèn yèn Jayèngrana
budhalira sarêng sadina sang aji
saking ing Sidakarsa

nèng Talawong kèndêl madya ratri
enjing budhal angalèr sang nata
dhusun ing Sima kèndêle
parentah sang aprabu
akaryaa pakuwon aglis
anèng tanah Gagatan
nênggih kidulipun
Sêmawe dhusun watêsnya
pasanggrahan rakite wus pinaryogi
masjid kilèn pandhapa

padasane sinung kanan kering
talundhage balabag awiyar
masjide rêngrêng sêmune
sang nata sigra laju
ing Sêmawe praptanirèki
punggawa saking wetan
duk miyarsanipun
Mas Rôngga Wirasantika
lan Dipati Suryanagara miyarsi
sarêng dènira seba

nulya wontên surat ingkang prapti
saking Idlèr Harting tur uninga
yèn ingkang Rama Tuwan Sèh
budhal ing lampahipun
wingi saking nagri Samawis
amung mantri sakawan
dhèrèk lampahipun
tan purun akathah-kathah
marginipun menggok dhatêng tanah Tingkir
puniku ngidul ngetan

aparentah wau sri bupati
ingkang kinèn amêthuk ing marga
Radyan Suryanagarane
lawan sira Tumênggung
Brajadênta lan Brajamusthi
Tumênggung Sindusastra
kang samya tinuduh
prapta kilèn lèpèn nulya
rantab-rantab katingalan kang lumaris
yèn Tuwan Sarib Bêsar

sami mêdhun saking ing turanggi
kuda andhèr anèng pinggir marga
Suryanagara nulya ge
utusanira wangsul
tur uninga yèn sampun prapti
kang Rama Sarib Bêsar
gugup sang aprabu
kang wadya badhe pinêpak
badhe kurmat sakapraboning ajurit
aglar nèng ara-ara

baris gênggêng lir pawaka agni
pantês kori ngapit-apit marga
sang nata busana age
prajuritan rinasuk
mojah wungu asarung kaki
mojah lawar kewala
tan ngangge sêpatu
baludru cêmêng rasukan
lancingane baludru wungu mathinthing
asongkok ginarudha

dhuwung ngagêm kalih cara Bali
sêmune kadya Sêtyaki brônta
rupa rikat wiragane
dupi katingal tandhu
kang saruni munya lik-galik
sang nata sigra-sigra
malajêngi tandhu
astane kang kanan nyandhak
ing pikulan lah mara munggaha aglis
pandhapa pasanggrahan

Tuwan Sarib duk mulat tanyaris
iku sapa baguse sarigak
Wirasari tur sêmbahe
gih punika pukulun
putra Tuwan Amangkubumi
Jêng Tuwan Sarib Bêsar
langkung dènnya ngungun
kadi anênggak kang waspa
iki si wong cakute amêrak ati
dhokoh srêgêp prayoga

iya bênêr kang padha amuji
bagus wiraga sêmbada krama
dupi prapta pandhapane
ingaturan tumurun
angrêpèpèh angrangkul wêntis
mrênahakên pinarak
sawusnya lumungsur
mèh kêdhik ing siti sila
gya cinandhak angling Tuwan Sèh Ibrahim
dhuh babo sutaningwang

iya dene noraga tan sipi
babo-babo arêp apranata
sigra tinarik astane
payo satata lungguh
nadyan anom sira narpati
pun bapa nadyan tuwa
jêr adudu ratu
maksih akagok pinêksa
pra dipati sadaya barêbês mili
mulat ing gustinira

dene bisa noraga mlasasih
Tuwan Sarib Bêsar nênggak waspa
tinarik maksih ngrêpèpèh
sèdhêt pandhêkunipun
malah dangu angarih-arih
purun linggih satata
nging sangêt andhêku
Tuwan Sèh Ibrahim tanya
anak ingsun êndi ingkang pra dipati
kene padha majua

sri bupati sigra anambungi
Dhimas Natakusuma dèn enggal
kancamu iridên kabèh
angabêktia gupuh
Pangran Natakusuma aglis
nulya anguswa pada
gantya pra tumênggung
anulya putra santana
wus dinangu kang putra-putranirèki
cacah katur sadaya

êram maca angudubilahi
gèdhèg-gèdhèg Tuwan Sarib Bêsar
yèn mêngsahipun mantune
tur kaponakanipun
Tuwan Sarib Bêsar lingnyaris
iya môngsa tulusa
wong mangkono iku
lagi pênglulu kewala
anak ingsun sokura titahing Widi
rêna dening narima

matur dhêku sarwi matur aris
kula botên kêkêlir ing tuwan
kula sor prang saking dene
nênggih manah têkabur
nênggih kêni dhêndhaning Widi
denemungsuh lan bocah
Tuwan Sèh gumuyu
rame dènnya mrih rampingnya
nulya wau kinanthi angiwa nuli
sami ijèn kewala

wismèng wuri gung pinêngkul sami
ingkang putra langkung asihira
kang rama manjing trêsnane
katawis tingkahipun
rahaping tyas tan ana wigih
wau ta linairan
angsal-angsalipun
duk saking ing Batawiah
sutèng ulun duk ingsun praptèng Batawi
anggawa suratira

jendral lawan para rad pan Indi
maca surat duk pratelanira
wiwit ing aprang purwane
Kumpêni salahipun
dudu awit ing sira iki
sira kinaniaya
kang padha angrungu
jendrale ulate pucat
para dêlèr acum-acum dèn tingali
padha ngrêpa maring wang

saking luhur bicaranirèki
nora bisa ngidaki prakara
sêmune kêtèkèng-tèkèng
bok ingsun anênutuh
padha maras pating karêmpis
nuli enggal pinêcat
iya Si Hondhorup
dene iki sutaningwang
idlèr iki kang anyar iya sayêkti
amrih katon ing karya

lawan ana prakara sayêkti
mangowahana ingkang pranata
ingkang wus kawijilake
prakara kang wus putus
ing karatonira sapalih
sira namaa sultan
ing karatonipun
iya tanah ing Mataram
sira ingkang nama Sultan ing Matawis
dene pulunanira

Sang Aprabu ing Surakartèki
anamaa Susunan ing Pajang
putus ingkang bicarane
dhuh babosutèng ulun
narimaa padaning Widi
kang putra aturira
sumanggèng pukulun
yèn sarta pangèstu tuwan
inggih darmi sampun sing mungguh sapalih
sanajan sapratigan

asal sami têmên-têmên ugi
pan kawula ajrih ing duraka
nagri kalantur rusake
sigra Tuwan Sèh ngrangkul
ya mangkana dhuh sutèng mami
wêdia ing duraka
pikir kang satuhu
pun bapa kaki wus tega
iya sira wus eling sutèng narpati
nora mrih siya-siya

ratu iku pan atining bumi
basa ati ratunira badan
rusake badan sangkane
pan saking atinipun
pan mangkana rusaking bumi
saking ratu kang karya
rusak badanipun
yèn sira jrih ing duraka
eling lamun kinarya wakil Hyang Widi
kang putra aturira

mugi-mugi manggiha sayêkti
inggih saèstu supangat tuwan
ing donya myang akerate
langkung lêga tyasipun
ingkang putra pikir gumlindhing
nora ngèl nora wangkal
ya dhasar rahayu
nulya sami salat ngasar
marang langgar kang putra sami angampil
pêdhange ingkang rama

pan sadhêpa pêdhang Rum sayêkti
sarwi ngandika mring pra dipatya-
di ana pêdhang samene
ngandika sarwi guguk
pêdhang usar jipat lan iki
Tuwan Bapak ing kana
prajurit satuhu
katara rupa ing tingkah
gung aluhur rowa rikat mêmêdèni
Tuwan Sèh sampun minggah

wangsul cucul sakêdhap sang aji
nyamping lonthang kasmaran bathik bang
takwa gandhul rasukane
bathokan kuplukipun
pan baludru ijo binlênggi
sigra minggah ing langgar
sampun toya wulu
wus lajêng adan priyôngga
wadya suranata lan para dipati
samya nusul sadaya

ingkang putra lajêng angurmati
Tuwan Ibrahim kang dadya iman
kang makmum wontên salawe
bakdane salatipun
pan cinandhak pujianèki
donga banjur salaman
dinulu arukun
wusnya têdhak ing pandhapa
pêpundhutan wus aglar lajêng abukti
tuwan kalih kang putra

ulam masak koja amêpêki
wus angati-ati laminira
Tuwan Sèh badhe praptane
suka adhahar dangu
ingkang putra pijêr ngladèni
angirisakên ulam
awis muluk sêkul
Tuwan Sèh nulya ngandika
sarwi ngawe Suryanagara dèn aglis
ing kene ladènana

gustinira tan kobêr abukti
nulya katri punggawa kang cêlak
Pangran Natakusumane
Mas Rôngga sami maju
Adipati Suryanagari
kang putra gya ingatag
dhahara dèn cakut
wus dangu dènira dhahar
wusnya nglorod pinaringkên pra dipati
sami nadhah kêmbulan

tigang dalu Tuwan Sèh Ibrahim
wontên pasanggrahane kang putra
winastan dhusun Sêmawe
pan inggih sabên waktu
Sarib Bêsar ingkang ngimani
kang adan kang akamat
wau sang aprabu
sampune bakda asalat
salat ngisa pinarak mèh pukul kalih
mêmulang mring kang putra

ingkang pratingkahmadêg narpati
nênggih nistha madya lan utama
ing trape winulangake
kang putra anggung dhêku
ingkang rama Jêng Tuwan Sarib
langkung saking utama
kapandhitan putus
tigang dalu tigang dina
wêwulange saengga lir toya mili
pratingkah para raja

kang kalakon ratu nguni-uni
kang anêmu bêcik lawan ala
ing tingkah winulangake
ratu kang manggih luhur
miwah ratu ingkang amanggih
asor karatonira
tiwas budinipun
kang amanggih kaluhuran
saking eling kanisthan kang dèn singgahi
bêtah nganggo utama

kawit madya kang dipun anciki
laku nistha kinipatkên pisan
eling tur kukuh talatèn
tan keguh ing wêwadul
kinèn apik karya bupati
bok kaliru wong ala
bupati wêwadul
angrubuhakên kêkancan
ngilangakên nênggih namaning bupati
mangkana ing utama

sabên mulang Tuwan Sèh Ibrahim
lamun enjing wiwit wêktu luka
kongsi ing wêktu luhure
tan wontên kèndêlipun
lir pancuring padasan mili
eram kang samya mulat
tuhu pandhitagung
upama yèn kinaryaa
pituture nênggih Tuwan Sèh Ibrahim
pan dadi têlung kitab

sabên mulang ingkang dèn timbali
Punggawa Pangran Natakusuma
Rôngga Wirasantikane
lan Suryanagarèku
Sindusastra kang anulisi
wus sami lawan layang
Rêngganis têtêlu
lajêng kinarya buk nulya
sawusira patang dina patang bêngi
putus kang winicara

Tuwan Sarib Bêsar nulya pamit
rêrangkulan lawan ingkang putra
kadya ta maksih cuwane
kang putra dèrèng tuwuk
masih kirang pangraosnèki
kang rama datan kêna
ingaturan wau
kèndêla rong dina êngkas
angandika sutèng ulun Mangkubumi
wong anggawa prakara

nora kêna luwih têlung bêngi
wus lakune jaman ingsun kuna
ing Rum Tarki saurute
myang Jaman Arabipun
ingkang padha tinèki-tèki
ling iya ngarah apa
babo wong abagus
iya gon ingsun pêputra
marang sira donya kerat tan gumingsir
wus nyata putraningwang

asrêp tyase Sunan Mangkubumi
amiyarsa antêpe kang rama
kang tinuduh ngatêrake
Tuwan Sèh antukipun
Pangran Pakuningrat tinuding
lan abdi suranata
Dul Wakid puniku
lawan kalih kancanira
Radèn Durhan lan Ki Mas Kasuban nênggih
lan Tumênggung Môndraka

mantri jêro pun Ranadimurti
lawan Ngabèi Ranadilaga
lan ambêkta srat badhene
ingkang dhatêng kumêndur
idlèr anyar Nikolas Harting
lan kuda sakêmbaran
susuh têlung tumbu
dêdêr talêmpak timaha
mung sakawan salawe pêdhèt myang sapi
dhuku kang kalih rêmbat

lawan salak kalih rêmbat malih
lawan gêgêndhonipun sarêmbat
wus budhal saking Sêmawe
kang putra ngatêr wau
saonjotan wus kinèn bali
wau ta praptanira
kèndêl lampahipun
anèng loji Salatiga
manggih kurmat mariyêm ping sapta muni
enjinge nulya budhal

ing satêngah ari praptanèki
budhal saking ing Ungaran enjang
urmat mriyêm ping saptane
ing marga tan winuwus
Paterongan praptanirèki
nênggih pukul sawêlas
prapta kang amêthuk
dragundêre kawan dasa
miwah bêkta karetanipun kêkalih
Kapitan Dongkêl nama

kang amêthuk kornète kêkalih
Sarib Bêsar wus anitih kreta
Pangeran Pakuningrate
minggah karetanipun
banderane binèbèr sami
prajurit jro binêkta
patang lurahipun
martalulut anirbaya
lan wong patranala wong dardhaitèki
turôngga kalih bêlah

winor lawan wadyane pribadi
kuda satus Pangran Pakuningrat
arame munya tambure
lawan saruninipun
praptanira nagri Samawis
horêg wong sanagara
kang sami dêdulu
dutane natèng Banaran
iya iku santanane sri bupati
Pangeran Pakuningrat

nanging bagus dutane kang dhingin
iya Dipati Suryanagara
pasagi sêdhêng dêdêge
baranyak sêmu kaduk
awilêtan sêdhêp prak ati
dhasar manis wadana
sasolahe bagus
sanadyan iki pangeran
talonyohên ngêndhukur anèng turanggi
kèthèr kadya wanodya

mung sadhuwur tênggak ingkang bêcik
iki kaya Panji Aryawôngsa
duk nalika ngê-Jawane
kadya raja lumayu
kang lêlana mring tanah Jawi
bêbala para raja
tan wus wong amuwus
dragundêr kang baris kurmat
wolung dasa satus ingkang jalan kaki
rongatus Kumpêni Slam

sami baris ngapit-apit margi
pinggir ngalun-alun ing Samarang
wau kareta praptane
Sarib Bêsar karuhun
têdhak saking karetanèki
idlèr amêthuk sigra
tabean angrangkul
samya cêciuman jôngga
nulya Pangran Pakuningrat udhunnèki
anusul Sarib Bêsar

nulya Tuwan Sarib tuduh aglis
maring dêlèr iku sudaranya
Mangkubumi carakane
Nikolas Harting muwus
nyandhak Pangran Pakuningrating
tabe nulya binêkta
ing kursi alungguh
Dul Wakid kang gendhong layang
sigra katur ing pangeran surat aglis
lajêng idlèr atômpa

wus winaca kurmat drèl ping katri
mariyêmira ambal-ambalan
kadya ruging prabata grèng
lajêng idlèr amuwus
inggih pangran surat puniki
prakawis pêpanggihan
raka tuwan prabu
anut sakajêng kawula
kula inggih manut ing sakarsanèki
inggih raka sang nata

lajêng kinèn makuwon rumiyin
pakuwone Dyan Suryanagara
lajêng mêsat sabalane
wuri tinut sêsuguh
duk samana ing pêndhak enjing
ing loji uwus panggya
kalawan gupênur
sadangunira rêrasan
Ki Dul Wakid parikêna dènira ngling
tuwan ing saupama

lamun tulus karsaning Kumpêni
ngukup dhatêng saudara tuwan
saparo ing karatone
tanah Jawa puniku
lamun datan nganggo pasisir
tuwan inggih punapa
dadya dhahar ratu
idêlèr macicil nyêntak
hèh Dul Wakid basakêna sira iki
saparo tanah Jawa

môngsa bodho olèhe angrakit
iya kang dadi dhaharing raja
Ki Dul Wakid lon ature
kula purun umatur
tuwan sampun gusar rumiyin
sayêkti kêkirangan
nênggih dhaharipun
sagung ingkang para raja
lamun tuwan botên ngarsakna amikir
inggih kang dadya dhahar

idlèr angling kaya pa Dul Wakid
lah kapriye kono aturira
Dul Wakid alon saure
tuwan lamun panuju
angadêgna inggih manawi
wau kang bandar dharat
bok dadya gêgajul
dêlèr dangu kèndêlira
dupi angling lah ta iku Ki Dul Wakid
sun wêdi nglilanana

dadya awèt rusake kang bumi
Ki Dul Wakid nêsêg ing aturnya
hèh tuwan boya-boyane
yêkti mêtara laku
lamun tuwan botên ngrêmbagi
sayêkti karepotan
para ratu-ratu
witning tuwan makotêna
lamun kêkurangan jênênging narpati
nagara ngêmprak-êmprak

dadya asarèh Nikolas Harting
yèn mangkana ingsun rêrêmbugan
lan Tuwan Sèh mêngko sore
yèn Tuwan Sèh wus rêmbug
kirim layang marang Batawi
sira angantènana
wasisan ing besuk
Tuwan Pangran Pakuningrat
sampun susah andika badhene lami
anèng nagri Samarang

nulya pamit amakuwon aglis
Ki Dul Wakid Pangran Pakuningrat
kunêng praptèng pakuwone
sontênira gupêrnur
mring pakuwon Jêng Sèh Ibrahim
katur atur uninga
wau kang rinêmbug
Tuwan Sèh rêmbag kewala
sigra idlèr utusan dhatêng Batawi
marang gêdhong kawuntat

kunêng gantya kang winarna
Pangran Mangkunagara angênginthil
lampahe kang rama wau
nanging datan anyêlak
namung wadya prasamya kinèn anusul
lampahe menggok mangetan
makuwon ing ardi Wijil

wadyane kang kèri samya
ginêpukan samya risak kang kèri
kinèn mangsuli wadyagung
Tumênggung Alap-alap
Dipadirja arame dènira campuh
Tumênggung Kurdhanagara
anggêpuk saking ing wuri

arame ubêng-ubêngan
kêkathahên angucira ing jurit
dadya Kurdhanagarèku
mangalèr palayunya
marang Baki marang Sala malah tundhuk
Alap-alap Dipadirja
anggalibêd urut Pêngging

wauta pangeran mirsa
Jayèngrana kantun umadêg baris
nênggih wontên Wukirkidul
anglampahakên sigra
baris agêng apan kêkalih tumênggung
mantri jro têtindhihira
Ngabèi Jayapramuni

Wukirkidul wus kinggahan
Jayèngrana uwus kesisan dasih
gunême kang pra tumênggung
sae ngipuk kewala
kinasapa pasthi puniku angamuk
akarya rusaking kathah
dadya rêmbag ngarih-arih

Jayapramuni lumampah
wonge ingkang kathah siningit sami
ing Têlêng panggenanipun
Japramuni praptanya
lêlagaran apan botên ngangge dhuwung
wus panggih sami atata
anggèr kawula tinuding

dhatêng raka jêngandika
amrih pênêd sampun tyas sônggarunggi
mila nuduh tiyang sêpuh
eca Dyan Jayèngrana
benjing enjing kewala mangke wus dalu
tata samya sêsarean
Radyan Jayèngrana guling

kapati dènira nendra
Japramuni wonge sinimpên prapti
Jayèngrana wus tinubruk
Jayapramuni ngilang
wis ginodhi nulya mangkat dalu-dalu
sarêng êbyar praptanira
pabarisan ardi Wijil

lajêng matur ing pangeran
Jayèngrana ingaturakên ngarsi
pangeran ngandikanipun
Kapriye Jayèngrana
apa mati apa urip panjalukmu
matur Radyan Jayèngrana
kula pan têtiyang alit

amung sêkul sapulukan
saênggène amung anyuwun urip
pangeran duka kalangkung
nyanaku kudu pêjah
liwat ala Jayèngrana pamalêsmu
wong cilik ginawe munggah
sira tinariman putri

sayêkti dadi kusuma
ing wêwatêk padha kalawan mami
yèn sira anjaluk lampus
ingsun uripi sira
jaluk urip sayêkti sira pun lampus
saksana tinuwêk pêdhang
Jayèngrana wus ngêmasi

utamanggane tinigas
kinintunkên marang Dêlèr Samawis
nèng Samarang praptanipun
dêlèr nampik tan arsa
apagene sirah winèhkên maring sun
apan sirah iki mêngsah
iki dhase rowang mami

wadyane Natèng Banaran
sarupane wus dadya kônca mami
gawanên bali dhas iku
punang caraka kewran
nanging idlèr sêmbrana dènira muwus
caraka wus amit mêsat
ing marga datan winarni

praptane punang caraka
ardi Wijil atur solah tinuding
yèn tinampik lampahipun
sirah kinèn ambêkta
inggih wangsul alah iya sirah iku
têtêp kônca batur ingwang
bêndarane pan wus bêcik

Susunan ing Kabanaran
wus badhami têtêp lawan Kumpêni
pangeran miyarsa kuwur
batal bêdhaminira
kunêng ingkang baris ardi Wijilipun
wuwusên Idlèr Samarang
dutane saking Batawi

praptane wus antuk karya
aprakarabandar dharat nuruti
idlèr sigra lampahipun
mring gène Sarib Bêsar
tur uninga yèn jendral parentahipun
aprakara bandar dharat
sakarsane anuruti

idlèr matur nuntên tuwan
amanggila Pakuningrat mariki
kalawan sakancanipun
Sarib Bêsar saksana
dènnya manggil Pangran Pakuningrat rawuh
binakta sakancanira
mring pakuwon Sèh Ibrahim

Nikolas Harting wus panggya
Pangran Pakuningrat miwah Dul Wakid
alon dènnya ngling gupêrnur
Dul Wakid aja susah
umatura iya marang ing gustimu
aprakara bandar dharat
marang gurnadur sayêkti

Tuwan Sarib alon mojar
iya uwis Pakuningrat sirèki
matura ing anak ingsun
yèn wus padhang sadaya
nora ana prakara ingkang barênjul
putus samuanya têrang
patêmon nuli pinikir

wau Pangran Pakuningrat
sakancane bupati para mantri
ing marga datan winuwus
ing Sêmawe wus prapta
atur surat saking dêlèr angsul-angsul
kalawan pakirim kathah
kang saking Dêlèr Samawis

wus tinampan tinupiksa
langkung suka wau jêng sri bupati
gantya malih kang winuwus
Pangeran ing Bintara
tulus sèdhèng arêbat ing bawahipun
kabèh bumi Garobogan
Suryanagara ngukuhi

dadya prang Pangran Bintara
lawan Adipati Suryanagari
arame dènira campuh
wau Pangran Bintara
balanira gênthobangsat maling kècu
Dipati Suryanagara
sigra dènnyatur udani

mring Sêmawe lamun aprang
lan kang rayi Pangeran Bintarèki
èstu sèdhèng tingalipun
kula nyuwun parentah
kaping kalih ing aprang kula dèn tukup
sang nata kalangkung duka
Pangran Natakusuma glis

umatur lamun punika
rayi dalêm kinèndêlna manawi
rubeda bêbancang laku
suwawi tinindakan
sigra bêndhe suwara umyung gumuruh
saking Sêmawe wus budhal
angetan sawadyanèki

wus utusan sri narendra
asung wikan marang Sang Adipati
Suryanagara yèn prabu
tindak angawaki prang
Adipati Suryanagara ing dalu
mukul angawaki aprang
dhusun ing Rêbo gèn baris

acampuh ramening yuda
têngah dalu gènnya prang ngantos enjing
nuli byar pangran kaburu
lumajêng ngidul ngetan
dhusun Ngambên Pangran Bintara kapêthuk
lawan dêdamêl kang raka
binujung pating jumpalik

akèh kang kacandhak pêjah
wadyanira akèh kang kocar-kacir
wus kathah sami akantun
nalêsêp anèng wana
sira Pangran Bintara wus praptèng Warung
kari satus balanira
kèndêl pangrasanirèki

ingkang raka maksih têbah
lamun dalu pasthi kèndêl sang aji
sawêg cucul kudanipun
ing wanci bakda ngisa
praptanira kang raka lajêng angêpung
gègèr prasamya lumajar
rusak balane kang mati

anak rabine kabandhang
menggok ngetan dalu pêtêng lumaris
Suryanagara bêbujung
nanging namar anilap
nora wêruh lamun dèn kinthil puniku
dalu pêtênge kaliwat
kang raka maksih kêkinthil

kantun sèkêt balanira
praptèng Jipang sarêng byar ingkang wanci
padhusunan Majaranu
prapta Suryanagara
langkung kagèt palayune nusup-nusup
kantun salawe kang wadya
akèh kang kacècèr margi

mung kantun tiyang sadasa
kèndêl Majaranu sri narapati
bêbujung wus tigang dalu
kalawan patang dina
mila kèndêl sang nata nèng Majaranu
Dipati Suryanagara
misih kinèn akêkinthil

sampun anjog ing Caruban
binabujung mingêr angetan malih
anèng Pace kèndêlipun
Radèn Suryanagara
ingantosan puruge myang kèndêlipun
manawi dadya anunggal
lan kang Rayi Singasari

nèng Kadhiri barisira
wus miyarsa Pangeran Singasari
kang raka anêdha pêthuk
kang rayi nuduh wadya
sragênine Kudasêsimping tinuduh
sanjatane tigang dasa
panumbak sèkêt lumaris

kang rayi pitungkasira
kangmas iku aja kongsi wor mami
mêngko yèn katon kapêthuk
sira drèlên sanjata
Kudasimping lampahira pan kapêthuk
lèr Tukum suka tumingal
marang balane kang rayi

tan nyana yèn nyandhang wêkas
dupi cêlak sarêng ngarutug bêdhil
palayune biyung-biyung
pagene Singasêkar
makan tuwan sêsambat sarwi lumayu
binujung dupi wus têbah
wangsule Kudasêsimping

lajêng lumayu mring Japan
nungkul marang Kumpêni Surawèsthi
Suryanagara wus wangsul
waspada ing pawarta
tan winarna marga praptèng Majaranu
katur kang rayi polahnya
arsa ngungsi mring Kadhiri

rayi dalêm Singasêkar
mêthukakên dêdamêl ambêdhili
binujung sapurugipun
prapta ing Panêrusan
lèring Japan tumut bumi Surèngkewuh
ing mangke rayi paduka
manjing loji Surawèsthi

sang nata gumujêng suka
Dhimas Singasari lumuh anunggil
dene ta tinggal maring sun
mila lumuh tunggalan
ing katoge atèn-atène puniku
sayêkti lumuh kagawa
jêlèh dènnya ngusap wèni

wong Jipang nungkul sadaya
umiring ing sri bupati
saking Majaranu budhal
wangsul mangilèn sang aji
Jipang Tumênggung katri
prajurit turôngga sèwu
praptèng ing Katêguhan
ngalèr tanah Sukawati
wontên mantri pangajêng atur uninga

kalamun caraka prapta
saking nagari Samawis
Kapitan Tolong dinuta
sang nata sigra ngundhangi
kang kinèn amanggihi
Pangran Natakusumèku
anunggil lampahira
kalih onjotan watawis
praptanira pasanggrahan Kalangrambat

sang nata amasanggrahan
sadalu enjing tinangkil
dutane Dêlèr Samarang
Pangran Natakusumèki
ngirid lêbêtirèki
Kapitan Tolong tumundhuk
cinandhak astanira
hèhTolong padha basuki
basakêna sanak lawas têmu anyar

katur wau suratira
kang saking Dêlèr Samawis
winaos sinuksmèng driya
wus tamat pamaosnèki
sang nata ngandikaris
hèh iki Tolong pan amung
prakara pêpanggihan
idêlèr manut ing mami
nanging idlèr nulia duwe parentah

ingkang baris ing Mataram
dèn kirabkên ngetan malih
Kumpêni lan pra dipatya
mrêpêki ing gunung Gamping
barise mungsuh nênggih
Si Mangkunagara iku
hèh Tolong kayaparan
sira sun tari pribadi
Si Walônda apa kêna labuhana

iya padha ujar pisan
manawa na kang duwèni
Kapitan Tolong tur sêmbah
yèn Kumpêni darbe gêndhing
kula gusti labuhi
ingkang angamuk rumuhun
pêjah ing ngarsa tuwan
asêpata kula gusti
dêmi Allah lamun botên makatêna

nanging pangraos kawula
pun Kumpêni sangêt ajrih
nênggih dhatêng rama tuwan
Kangjêng Tuwan Sèh Ibrahim
sayêkti tyase êning
sakalangkung tahanipun
dhatêng rama paduka
Kumpêni pasthi bilahi
yèn cidraa dhatêng Tuwan Sarib Bêsar

sayêkti manggih dêduka
dhatêng Sultan ing Rum pasthi
môngsa inggih kuwawia
nôngga gêrdakaning jurit
pan pitung puluh kêthi
kathahe prajuritipun
sang nata angandika
Tolong kalamun sirèki
wus kapenak pan ingsun manut ing sira

wus karya sul-angsul surat
marang Idlèr ing Samawis
Kapitan Tolong ginanjar
wangsulan sêrat pinaring
Tolong sigra ngabêkti
nguswa mangusapi lêbu
ing suku dalamakan
mêsat sarewangirèki
pun Kapitan Tolong saking Kalangrambat

ing wuri apaparentah
wau kangjêng sri bupati
pan akarya pasanggrahan
badhe kinarya manggihi
marang Idlèr Samawis
Padagangan dhusunipun
sakidul kilèn Sela
bumi Garobogan nênggih
nambut karya Dipati Suryanagara

pasanggrahan pinrayoga
tan lama anambut kardi
rinêggèng kang pasanggrahan
wus budhal sri narapati
kêbut sagung prajurit
tinggal Kalangrambat sampun
praptaning Padagangan
masanggrahan sri bupati
pra dipati para wadya pamondhokan

kunêng gantya kawuwusa
Kapitan Tolong wus prapti
lampahe nagri Samarang
surat ingaturkên aglis
kang angsul-angsul nênggih
Natèng Kabanaran sampun
winaos têlasira
Idêlèr Nikolas Harting
paparentah Mayor Ubristi dinuta

kang kinèn angangsêgêna
kang baris ing ardi Gamping
ngetana mring tanah Pajang
yèn besuk sampun anunggil
lan Sunan Mangkubumi
aprakara aprang pupuh
manuta ing parentah
Susunan Amangkubumi
karatone ngiras senapati ing prang

lan angiras ngadêgêna
Istimolor senapati
Sakèbêr lorod punika
tinimbalan mring Samawis
lawan Petor ing Têgil
Palêk badhene mangidul
jagani ing Toyamas
budhale Mayor Ubristi
gangsal atus barancuh prajuritira

ing marga tan winursita
lampahe Mayor Ubristi
praptèng Kêdhu baris Sêcang
Tumênggung Mangkuyudèki
wus kinèn kirim tulis
marang Pagêlèn Sêgaluh
barisira Kapitan
Markèt kalawan kinanthi
sakancane Ki Tumênggung Arungbinang

yèn Mayor Ubrus lumampah
mariksa sagunging baris
margi Sêgaluh punika
badhe lajêng mring Matawis
Kapitan Markèt nênggih
parentah mring Ki Tumênggung
Rungbinang akaryaa
pondhok ingkang badhe prapti
Mayor Ubrus lan Tumênggung Mangkuyuda

wusnya karya pamondhokan
kang mêthuk priyayi kalih
Markèt lan Kyai Rungbinang
dhusun ing Padhas wus prapti
kapêthuk tabe sami
kapitan myang ki tumênggung
prasamya rêrangkulan
kalihe Mayor Ubristi
saking Padhas lajêng ing Sêgaluh prapta

kalih dalu paparentah
wau parentah Ubristi
sagung baris dèn prayitna
Kumpêni arsa mêkasi
prang sapisan puniki
arsa nyirnakakên mungsuh
kanthi Natèng Banaran
manawa mungsuh gêndhingi
colat-colot gêlare Mangkunagara

Ki Tumênggung Arungbinang
kinèn siyaga tumuli
binêkta marang Mataram
tumut angatêr Ubristi
wau budhalirèki
mayor saking ing Sêgaluh
margi saking Mataram
amargi pinggir pasisir
Ki Tumênggung Arungbinang munggèng ngarsa

Ki Tumênggung Mangkuyuda
ingkang lumampah ing wuri
kadalon nèng Pagarongan
enjinge budhal lumaris
dupi prapta ing Gandhing
Mayor Sakèbêr kapêthuk
Istimolor kalawan
sagung para adipati
pan kumrubut kang sami atêtabean

sigra lajêng lampahira
sapraptane ngardi Gamping
sawusnya atata lênggah
adhawuh Mayor Ubristi
yèn Sakèbêr ing mangkin
lorod senapatinipun
Istimolor kang dadya
senapatining ajurit
angrèhakên sagung Kumpêni barisan

ngungun kang samya miyarsa
dene pun Mayor Ubristi
patang dina laminira
anèng baris ardi Gamping
sampun amarentahi
maju mangetan manganjur
marang ing tanah Pajang
ngidul baris ardi Wijil
pasthi mungsuh Pangeran Mangkunagara

Ki Tumênggung Arungbinang
dika umantuk mariki
kula mulih mring Samarang
dika mring Pagêlèn malih
lawan andika ngalih
baris andika Sêgaluh
muliha mring Ungaran
kula kira botên lami
nuli bali mariki lajêng mangetan

Mayor Ubrus sigra budhal
saking baris ardi Gamping
Sakèbêr sarêng lampahnya
Tumênggung Mangkuyudèki
ing margi tan winarni
sapraptanira ing Kêdhu
para mantri kewala
ingkang lajêng mring Samawis
Mangkuyuda têngga baris anèng Sêcang

sapraptanira Samarang
Sakèbêr miwah Ubristi
Sakèbêr kinèn lajênga
pinanggil marang Batawi
wau Idlèr Samawis
siyaga undhang wadyagung
satus dragundêrira
kalih atus jalan kaki
pra dipati Kudus Pathi lawan Dêmak

kalih atus Kumpêni Slam
mariyêmipun kêkalih
budhal saking ing Samarang
mêdal ing Dêmak nagari
dêdamêl pra dipati
nênêm wontên tigang èwu
nanging kêdhik turôngga
mung kathah dharatirèki
bupati nêm mung sèwu prajuritira

kunêng kang lagya lumampah
Idêlèr Nikolas Harting
ing ardi Gamping kocapa
Istimolor marentahi
Kapitan Sèl tinuding
ngangsêg ngetan barisipun
marang ing tanah Pajang
môngka panganjuring jurit
binêktanan dragundêre wolung dasa

jalan kakine suwidak
kalih atus Bugis Bali
tumênggungipun satunggal
Surajênggala Matawis
urunan para mantri
nêmbêlas sadayanipun
dêdamêl kang lumampah
tigang èwu lan kang baris
Parambanan binêkta ngetan Pucungan

ya ta wau agantya ingkang winuwus
kang angeca-eca
kang baris nèng gunung Wijil
wau Pangran Dipati Mangkunagara

karsanipun amêng-amêng marang Jimbung
punggawa satunggal
kinèn akarya tumuli
pasanggrahan nênggih Suramangunjaya

tigang dalu karya pasanggrahan Jimbung
sigratur uninga
yèn sampun karyanirèki
Ki Tumênggung nênggih Suramangunjaya

sigra wau Pangran Mangkunagara wus
budhal saha bala
sagarwa putra tan kari
myang putrane kang mêntas pangantèn anyar

 Radèn Ayu Sobra iku panggihipun
lan Sumanêgara
kinarya ngarêm-arêmi
bulus Jimbung ing putra pangantèn anyar

budhalipun kang jaga prajuritipun
kêkalih punggawa
kang tinilar ardi Wijil
Cakrajaya kalawan Kartanagara

lampahipun Pangran Mangkunagara wus
prapta Sumarêja
pan arsa kèndêl sawêngi
sawêg sami cinuculan kang turôngga

sami cucul rasukan sadayanipun
jalu myang wanodya
para garwa cucul sami
wadya ura kang sami tata mondhokan

ingkang kumpul wadya saking rama prabu
wong inggat-inggatan
praptane nèng gunung Wijil
martalulut kalawan wong jagabaya

nêlung puluh rongpuluh salurahipun
prajurit kaparak
nèng prangan ingalih nami
ginundhulan ingaranan wong nirbaya

pan puniku kinudang-kudang prangipun
yèn wontêna karya
ingabên prang dharat sami
wis gunane prang dharat wontên kang rama

pan kasaru wau sira Ki Tumênggung
Suramangunjaya
katunjang baris Kumpêni
binabujung tan kuwawi nadhahana

sru lumayu nêdya ngungsi gustinipun
anèng Sumarêja
sapraptanè kilèn kali
Sumarêja menggok Suramangunjaya

kinarutug ingêdrelan wus lumayu
gègèr abusêkan
tan andimpe mungsuh prapti
langkung saking kasusu nambur gumêrah

sru lumayu wong wadon pating parindhul
tan kobêr rasukan
amire ngetan tumuli
mantri jêro wus kinèn alingan desa

kang ingadu badhenipun kang pinangku
prajurit balikan
saking kang rama sang aji
binantonan ing wuri wong gulang-gulang

sigra wau prapta bantu Pangran Timur
nèng pangawat kiwa
Kudanawarsa wus prapti
wus amapag pangawat kiwa gènira

dhadhanipun tan ana ingkang kadulu
wong dharat kalingan
ing galagah sukêt sami
ingkang gêlar satriya sumping kinarya

lawan mungsuh wus dangu dulu-dinulu
Kapitan Sèl lanas
ajidanira tinuding
lah dêlêngên kaline apa anglela

sigra maju ajidan mariksa gupuh
angèl kang lèr têngah
kang kidul kalangkung radin
kali Wêdhèn kambaha bêbayi bisa

nulya nantun marang sira ki tumênggung
hèh Surajênggala
sira wani mungsuh iki
anauri asru Ki Surajênggala

kula purun punika mring Pangran Timur
lan Kudanawarsa
Pangran Mangkunagarèki
botên wontên dene tan wontên katingal

sigra nambur saparo ginawa ngidul
Kapitan Sèl pyambak
panyabrange kang ngêngirid
praptèng nyabrang wetan angabani bala

Pangran Timur ingêdrèl sapisan kawur
malêdug angetan
binujung sampun atêbih
sigra ngilèn Kapitan Sèl nêmbang durma

arsa gitik barise Kudanawarsa
gugup pangeran angling
marene ku mêngsah
nirbita dèn aenggal
lurah nirbita wotsari
sukur punika
gusti lamun mariki

kula cara prangipun rama andika
lamun mêngsah Kumpêni
nênggih yèn acêlak
lajêng nêmpuh anunjang
angrukêt ingidak wani
wus sami tata
gulang-gulang ing wuri

parentahe pangeran hèh gulang-gulang
anuta aja kari
lawan wong nirbita
samya matur sandika
wus cêlak baris Kumpêni
wong anirbita
ngadêg sarwi alok hi

wus anêmpuh angrukêt sarwi anumbak
kagyat bala Kumpêni
kagum ting guragap
kagyat pangêdrèlira
sayêkti tanpa ngudhili
wong gulang-gulang
nusup pangamuknèki

kathah pêjah Kumpêni pating sulayah
pangeran sigra nitih
turôngga angetan
barise Danawarsa
kinèn mangsah ngilèn sami
mantri ngro samya
wus kinèn ngilèn sami

tigang dasa Kumpêni kang sampun pêjah
Kapitan Sèl ngêmasi
kang kari lumajar
ngumpul ngilèn sadaya
Kudanawarsa nabrangi
kang ngidul samya
nabrang ing kidul sami

kinaroyok amung angêdrèl sapisan
lumayu ngilèn sami
lan Surajênggala
Tumênggung ing Mataram
repot palayunirèki
sampun kacandhak
Surajênggala mati

pambujunge kèndêl ing Kamalon sayah
praptane têngah wêngi
wangsul ing Barija
mêngsah samarga-marga
akêkècèr kang ngêmasi
baris Prambanan
bêdhol mring ardi Gamping

wau Pangran Mangkunagara rêmbagan
badhemanjing Matawis
arsa angrêbata
Kêdhu Pagêlèn pisan
wus dadya ingkang pinikir
saking Barija
budhal dhatêng Matawis

saha bala kadya wutahing hèrnawa
prapta tanah Matawis
pacak barisira
sawetan Kabanaran
sakilèn Jêjêran kêdhik
nulya parentah
narubkên wong Matawis

sabên dina prajurit sami urunan
nglèncèri gunung Gamping
nanging datan ana
ingkang purun parêka
saking gêng mêngsah Kumpêni
lan pra dipatya
kathah saking pasisir

wau Pangran Dipati Mangkunagara
ngêlar jajahan malih
Bagêlèn rinêbat
ingkang Paman Purbaya
ngulihkên Pagêlèn malih
pinaring bala
satus sawaos bêdhil

lan bupati satunggal jangkung kewala
wontên sa-Kilènpragi
nênggih lampahira
Tumênggung Pringgalaya
wus budhal saking Matawis
Pangran Purbaya
lawan sawadyanèki

bêkta satus prajurit Mangkunagaran
sakawan lurahnèki
sragêni jro ika
kalih lêlurahira
Sêrangpati Surèngpati
numbak tamtama
lurahipun kêkalih

Japênêtêg kalawan Jayapênatag
lampahe sampun prapti
sa-Kilènparaga
lajêng angilèn pisan
ing Pagêlèn nuju sêpi
Kyai Rungbinang
Kapitan Markèt sami

duk pinanggil marang Petor ing Têtêgal
anèng Toyamas nênggih
lagya tigang dina
pêpanggihan Toyamas
tinunjang caraka prapti
saking Mataram
Istimolor wèh tulis

lamun ardi Gamping kinêpung ing mêngsah
andina rame jurit
nagari Mataram
jêjêl kanggènan mêngsah
Kapitan Sèl wus ngêmasi
prang tanah Pajang
lan tumênggung satunggil

Tumênggung Mataram ran Surajênggala
punika sarêng mati
lan Êsèl Kapitan
aprang anèng Barija
Kumpêni akèh kang mati
tuwin wong Jawa
para mantri kèh mati

lawan wontên mungsuh kang satu pangeran
Purbaya andhatêngi
mring Pagêlèn ika
Sangubanyu barisnya
apanjang raosing tulis
ulate pucat
miwah tumênggung kalih

mungsuh aprang sasat wong Tawanggantungan
Mangkunagara mangkin
wus umadêg nata
Sunan Adiprakosa
kumalungkung anèng bumi
kawênang-wênang
dènnya anglêlanangi

gawe bondhan tanpa ratu tanah Jawa
ing ayuda murwani
mila saudara
tumênggung kalih pisan
dika siyaga ing jurit
akumpul bala
nuntên budhala aglis

mukul Pangran Purbaya nèng Sangutoya
wetan kula nadhahi
dimèn ngalumpuka
mungsuh anèng Mataram
apanjang raosing tulis
ngiras awarta
Susunan Mangkubumi

sampun pêsthi Kumpêni pangukupira
idlèr sampun manggihi
marang Garobogan
Susunan ing Banaran
sampun saguh ing Kumpêni
anyirnakêna
ing Mangkunagarèki

mila nuntên sudara nuli enggala
tumuntên nunggil baris
ardi Gamping samya
Ubristi pan mèh prapta
yèn sampun tumut manggihi
inggih kalawan
Susunan Mangkubumi

wus mangkana Ki Tumênggung Arungbinang
Markèt budhal dhingini
saking ing Toyamas
lampahnya gurawalan
nèng marga kapêthuk aglis
carakanira
Kurnèl Ungaran mangkin

lamun mêngsah ing punika arsa ngêpang
baris Ungaran singgih
wusira miyarsa
ature kang caraka
sinêru lampah nèng margi
datan kawarna
ing Ungaran wus prapti

têngah dalu enjinge lajêng têngara
kumpul sagung prajurit
lajêng budhalira
Tumênggung Arungbinang
lan Kapitan Markèt sami
amukul mêngsah
kang baris Sanguwarih

prajurite Ki Tumênggung Arungbinang
pitung atus tan luwih
ingkang kêkapalan
sèwu prajurit dharat
Kapitan Markèt Kumpêni
dragundêrira
tigang dasa tan luwih

jalan kaki sèkêt Kumpênine Islam
karo bêlah lumaris
angetan wus prapta
sakilèn Sangutoya
Pangeran Purubayèki
pacalangira
prapta atur udani

lamun mêngsah agêng saking kilèn prapta
gègèr barisirèki
gugup sami mêdal
Tumênggung Arungbinang
tan ataha ing ajurit
nêmpuh anunjang
rame campuh ing jurit

prange pêngkuh prajurit Mangkunagaran
sragêni ijo sami
panumbak tamtama
Tumênggung Arungbinang
ngungkih panêmpuhing jurit
wau mungsuhnya
kudane cilik-cilik

tinarajang mantri sèwu numbakanyar
ingangsahakên sami
Tumênggung Rungbinang
nindhihi ngawaki prang
anyêrot anunjang wani
Kumpêni mapag
dragundêre ngêdrèli

gulagêpan prajurit Kapurubayan
kudane prasamyalit
para mantri ngarsa
gêng-agêng kudanira
wus kawur kuwur angisis
dhadhal kaponthal
mawur tan môngga pulih

binabujung gêndring Pangeran Purbaya
balane kocar-kacir
praptèng Palaosan
maksih kinodhol samya
sadintên dènira ngungsir
tan inganggopan
praptèng Rendhetan sami

binabujung binêdhilan urut marga
ing Pragawônta prapti
nabrang kuthetheran
kinarutug sanjata
tumênggung kapitan sami
kèndêl Wêwaja
kunêng malih winarni

Pringgalaya ingkang baris anèng Bantar
anèng sa-Kilènpragi
jangkung lampahira
ing Pangeran Purbaya
Istimolor duk miyarsi
sampun siyaga
pukul tiga ing wêngi

angkatira saking ardi Gamping bêkta
satus dragundêrnèki
wong Kumpêni Islam
upêsir kang turôngga
tigang dasa miwah malih
kang pra dipatya
sakawan sawadyèki

ingkang sami kapalan kapitu bêlah
sarêng byar praptanèki
gène Pringgalaya
kinarutug sanjata
Pringgalaya misih guling
kagum kaponthal
kêkapalan anggêndring

pothar-pathir palayune kuthetheran
tumbak bêdhile kèri
tuwin kang turôngga
tan kongsi kinambilan
nusup-nusup rêbut urip
palayunira
jurang-jurang dèn bruki

gêgundhulan kabèh kang sami lumajar
Pringgalaya agundhil
lan sabalanira
ingungsir anèng wana
Istimolor wangsul aglis
samya jêjarah
suka akèh pinanggih

Istimolor lajêng angalèr sadina
Kapitan Markèt sami
lan Kyai Rungbinang
mêthuk mayor lampahnya
Istimolor lampahnèki
wis ingaturan
nyabrang sakilèn kali

amung mayor prajurit kang kathah-kathah
kantun sawetan kali
tata palênggahan
Istimolor lingira
sudara tumênggung nguni
dêlèr parentah
maring kula amêsthi

putrandika Tumênggung Jayasudarga
tumut ing kula yêkti
sagèn baris kula
Bumija numbakanyar
Bumijane wus anunggil
Dyan Natayuda
samantrine wus nunggil

inggih kantun mantrine anumbakanyar
punika dèrèng nunggil
samangke dandanan
nuntên kawula bêkta
Tumênggung Rungbinang nolih
mring putranira
hèh tumênggung sirèki

ing samêngko barênga angiring tuwan
dene kang kari-kari
anusul kewala
kang gawa sangunira
mêngko para mantri dhingin
gawanên padha
kang putra nêmbah amit

Mayor Istimolor amit sampun nyabrang
praptane wetan kali
nambur lajêng bubar
prajurit numbakanyar
turôngga tri atus ngiring
wau lampahnya
kapêthuk anèng margi

pacalange Pangeran Mangkunagara
dene miyarsa warti
Istimolor minggat
mring Pagêlèn parannya
milane dipun imbangi
kidul kilènnya
barisan ardi Gamping

pacalangè manjing desa suwung samya
tan wruh mungsuhnya prapti
ngarutug sanjata
kawur palajêngira
sami binandhang kudèki
giwar sarsaran
kabujung dèn kêkinthil

karusakan ing margi têmpuh kalawan
Pangeran Purbayèki
sami kapalajar
Tumênggung Pringgalaya
anusul akêmpis-kêmpis
sinungan kuda
mring Pangran Purbayèki

pambujunge mèh prapta ing Kabanaran
kèndêl bala Kumpêni
mayor lajêng marang
ing gunung Gamping samya
dragundêr tumut sapalih
angungsir mêngsah
Kumpêni kang sapalih

kagegeran kang baris ing Kabanaran
têngara amêtoni
prajurit kasêsa
Kyai Kudanawarsa
saking lèr anêmpuh jurit
campuh sakêdhap
mundur bala Kumpêni

Pangran Mangkudiningrat Sumanêgara
saking wetan nulungi
langkung gugupira
Pangran Mangkunagara
prajurite ing jro sami
kèn umangsaha
têtulung ing ajurit

wau Pangran Purbaya panggih kang putra
langkung ngungunirèki
miwah Pringgalaya
inggih sampun kapanggya
praptane prasami gundhil
wau kang aprang
mungsuh wus manjing loji

pan angalang barise Kudanawarsa
dèn mariyêm anêbih
kang kidul mangkana
Pangran Mangkudiningrat
dèn mariyêm sami nêbih
lir prabata rag
mariyêm gunung Gamping

dèn lêlèdhèk kuda satus sami mêdal
binujung manjing loji
mungsuh antuk nyêlak
mriyêm sungsun tinundha
kudane mungsuh kèh mati
dadya agiras
undure ngasmarani

wanci rêp undurirèki
Dipati Kudanawarsa
Pangran Mangkudiningrate
Tumênggung Sumanagara
praptane Kabanaran
lajêng dènira arêmbug
anèng ngarsane pangeran

rêmbage kang pra dipati
sakathahe wong ing desa
kang sami anyanggi uwos
bêras kang marang wong Lônda
punika rinusaka
tinumpêsana wongipun
pradesane ginêmpuran

kang rinêmbug sampun dadi
kunêng malih winursita
lampahira tuwan idlèr
ingkang arsa pêpanggihan
lan Natèng Kabanaran
Padagangan ênggènipun
masanggrahan sri narendra

tuwan idlèr duk ing margi
nèng talatah bumi Dêmak
kang iring wukir Kêndhênge
utusan mêthuk sang nata
Pangeran Pakuningrat
lan Sindusastra Tumênggung
Brajamusthi Brajadênta

kapêthuk wontên ing Candhi
lan Pangeran Pakuningrat
tigang atus prajurite
banderanipun sakawan
kumpule kang gêgaman
sami kèndêl pêkênipun
ing Candhi atêtabean

têtanya Nikolas Harting
punika maksih atêbah
saking ing ngriku prênahe
nênggih dhusun Padagangan
nauri Pakuningrat
saonjotan botên langkung
malah ta kapara kirang

nulya samya mangkat malih
pra dipati munggèng ngarsa
gumuruh munya tambure
lampah lagya tigang bulak
wontên wau katingal
dêdamêl ingkang amêthuk
Dipati Suryanagara

kèndêl têtabean aglis
sakêdhap lajêng bubaran
lagya tigang bulak malèh
Mas Rôngga kang katingalan
nênggih dêdamêlira
têtabean kèndêlipun
tan dangu nulya budhalan

sawêg tigang bulak malih
wontên dêdamêl katingal
kalih songsongipun jêne
idlèr alon atêtanya
sintên punika prapta
Suryanagara sumaur
inggih putra kalih pisan

kang nama pangran dipati
pangran ngabèi satunggal
wus cêlak nulya atabe
sarêng dènnya bêbudhalan
wus cêlak pasanggrahan
wadya jro wus tata dangu
baris sêsiyung kang kurmat

praptèng sabulak kaèksi
munya kodhokngorèk ngangkang
kêndhang gong kalawan srunèn
sang nata wus abusana
ngrasuk kaprajuritan
wus munggèng amparan lungguh
idlèr ngenggalkên lampahnya

pisah sagung pra dipati
kang sami wontên ing ngarsa
ngering nganan ing lampahe
wus cêlak idlèr tumêdhak
saking turangganira
masuk ing baris sêsiyung
ingapit kang para putra

sang nata têdhak sakêdhik
munggèng ngarsane ngamparan
Nikolas Harting nulya ge
malajêngi sri narendra
gapyuk atêtabean
pan lajêng rangkul-rinangkul
samya cêciuman jôngga

wus dangu dènira linggih
ing kursi kilèn sang nata
sigra mangsah upêsire
petor bêsar têtabean
sigra Ubristi nulya
Kapitan pan dar Pol gupuh
lan Kapitan Dongkêl mangsah

wus atabe tata linggih
majêng sapangalèr pisan
kèndêl dangu tan miraos
Nikolas Harting samana
mèsêm-mèsêm kewala
dènira mulat sang prabu
bagus jatmika kalintang

dangu dènnya muwus aris
tuwan idlèr angrêrêpa
kula punika kinèngkèn
dhatêng eyang jêng paduka
Tuwan Gurnadur Jendral
Jakup Musêl kang angutus
lan sagung radpênindia

ngêsrahkên nagri sapalih
tuwan anamaa sultan
ing Mataram kadhatone
ratu ngiras senapatya
ngrêsiki tanah Jawa
ing pundi gène kang mungsuh
ingkang ngambah tanah Jawa

nênggih paduka kang wajib
anyirnakakên kang mêngsah
dene ta bôndha beanê
lawan kanthining ayuda
jendral kang matah-matah
sang nata nauri manthuk
ya tarima kasih ingwang

iku idlèr ujar pasthi
iya padha ujar pisan
aja kaya Si Hondhorop
ujare sok lêloropan
idêlèr latah-latah
puniku Walandi busuk
botên ambobot manusa

akarya risaking bumi
botên anganggo suwawa
yèn Nikolas Harting dede
môngsa inggih makatêna
anganggeujar pisan
ajrih dukane Hyang Agung
ngêtrapakên siya-siya

lan kinèn ngêsahkên malih
wadya Kumpêni sadaya
ing prang môngka ing kanthine
satus dragundêr punika
kalih atus kang dharat
Kumpêni Slam tigang atus
kêstabêlipun sadasa

mariyêmipun kêkalih
dene senapatining prang
gih pun Mayor Istimolor
dene Ubristi punika
jêjênêng kinuwasa
lawan kang para tumênggung
nênêm karyane katura

ngandikan kang pra dipati
idlèr ngatag angujunga
kang dhingini pangujunge
Ki Dipati ing Samarang
gantya kang pra dipatya
wusira tata alungguh
anunggil kang pra dipatya

dinangu prajuritnèki
bupati nênêm punika
mung sangang atus kudane
sèwu sangang atus dharat
sang nata angandika
mêngkene para tumênggung
iya prajanjiyaningwang

sapa kang lumayu dhingin
tinggal Kumpêni lan ingwang
sun lunas prajanjiningong
idlèr anambungi latah
lêrês punika sultan
pra dipati nêmbah matur
pukulun inggih sandika

sang nata ngandika malih
dene ta Ubristi sira
ngidula mring Matarame
sagung baris kêbutêna
gawanên ngangsêg ngetan
dene ta kang ingsun pundhut
upêsir loro kewala

Litnan Kornète kajawi
iya kang para kapitan
Si Dongkêl lan Si pan dêr Pol
ingkang dadi kanthiningwang
poma dèn eling padha
aja kagetan ing laku
mungsuh Si Mangkunagara

anggêdhag tangkêping jurit
ulah sênggrang ing ayuda
yèn tinanggonan malècèt
yèn olèh wong tipis manah
taksir môngsa dadia
pasisir para tumênggung
dèn eling tangkêping yuda

sadaya matur wotsari
sang nata malih ngandika
hèh Ubristi sira têmbe
yèn ana ungguling lampah
maringa tanah Pajang
Si Kurdhanagara iku
lah iya Si Wiranata

sira lunasa tumuli
yèn akêmbul lawan sira
iku jajalanat gêdhe
kabèh ginawe bandara
inganggêp tan karuwan
ing wiwitane puniku
wonge Si Mangkunagara

nuli lunga iku balik
anak Prabu Surakarta
lawan dadi punggawane
iya iku nora lana
nuli baline minggat
bali maning lunganipun
marang Si Mangkunagara

nora lawas bali maning
mring anak prabu ing Sala
anuli suwita mring ngong
iya iku yèn awèta
mangkana kang pratingkah
sayêkti iku bêbawur
pratingkah ingkang atata

lawan iya sira benjing
yèn wis ngancik tanah Pajang
wong desane tarub kabèh
anak PrabuSurakarta
anuli caosana
kang ngingoni kudanipun
wong limang atus kewala

sandika Mayor Ubristi
sadaya pitungkas tuwan
sayêkti lamun kalakon
sang nata malih ngandika
maring idlèr lingira
iku idlèr ya Si Ubrus
abêcik nuli mangkata

singa kang campuh rumiyin
kang kari enggal ngêpunga
aja kongsi katêlompèn
idlèr panuju kewala
Ubristi sigra mangkat
lawan saprajuritipun
sapraptanira Samarang

pan amung kèndêl sawêngi
enjingipun nulya budhal
marang ing Kêdhu jujuge
prapta pabarisan Sêcang
lajêng apaparentah
Tumênggung Banyumas sampun
kinèn siyaga ngayuda

praptaa ing gunung Gamping
kerida Yudanagara
kabèh Walônda Pagêlèn
iya padha dèn gawaa
Tumênggung Arungbinang
karia ingkang atunggu
Pagêlèn iya kalawan

Si Kapitan Markèt nuli
sa-Kumpênine budhala
kang karia ing Pagêlèn
amung salawe Walônda
lan Tumênggung Rungbinang
parentah Tumênggung Kêdhu
badhe binêkta sadaya

mung Gowong kang makèwêdi
wontên bupati satunggal
Tumênggung Mangkudirjane
punggawa Natèng Banaran
misih ngadêg barisnya
sapraptane Mayor Ubrus
lajêng kinintunan sêrat

yèn gawa parentahnèki
Susunan ing Kabanaran
yèn wis dhatêng badhamine
anulya gampil kewala
utusan maringSêcang
lan Tumênggung Singaranu
prasamya utusan kadang

lawan sakêrigannèki
wus sami ngumpul nèng Sêcang
wusnya asumêkta kabèh
Mayor Ubris lagya budhal
saking barisan Sêcang
kang tinilar anèng Kêdhu
mung mantri kalih kewala

mung rolas Kumpêninèki
lawan sareyan satunggal
Mayor Ubristi lampahe
ing gunung Gamping wus prapta
Tumênggung ing Banyumas
lêt rong dina praptanipun
kumpul nèng Gamping sadaya

langkung agêng ingkang baris
Pangeran Mangkunagara
samya mundur pangajênge
kuwatir agênging mêngsah
Pangran Mangkunagara
wontên mantrine umatur
ing mangkya rama paduka

panggih lan Idlèr Samawis
anèng dhusun Padagangan
sampun akumpul barise
malah ta arsa budhalan
dhatêng ing tanah Pajang
paduka arsa ginêpuk
pinaju kalih punika

mila baris ardi Gamping
langkung gêng baris kang prapta
warti sèwu Kumpênine
Bali Bugisipun dhomas
bupatine akathah
badhe amêkasi laku
inggih amucunga ing prang

rama prabu ing punika gadhah sanggup
nyirnakakên ing prang
dhatêng ing paduka mangkin
balanipun wêwah malih sampun kathah

kanthinipun Kumpênine tigang atus
pra dipati kathah
pasisir ingkang kinêrig
wus jinanjèn sarêng rêmak rêmpu ing prang

dènnya ngrungu Pangran Mangkunagarèku
bingung manahira
ragi kaduwung ing galih
dènnya ambêk êncik-êncik ing prakara

pikiripun mungsuh iki gêdhe pungkur
sanadyan kêthèna
mungsuh gunung Gamping iki
nora abot dene kiyai tan ana

kang lèr iku kêdhika Kumpêninipun
ingkang mawa awrat
dene akanthi kiyai
enak mundur payo mapan Sumarêja

budhal esuk sawadyanira gumuruh
praptèng Sumarêja
wontên ingkang matur malih
ajêng budhal rama paduka sang nata

wandenipun Adipati Pugêr lampus
bok sandhung maesan
mila ragi tamban malih
pêjahipun Pugêr ing tanggal punika

ya ta wau pangeran ing karsanipun
angur dhininginan
kerona tyase kiyai
sigra budhal sêdya lajêng Garobogan

têlikipun kang rama atas angrungu
lajêng lampahira
rina wêngi pan lumaris
sapraptane Padagangan tur uninga

lamun mungsuh badhe dhatêngi anggêpuk
wau duk miyarsa
yèn beka badhe dhatêngi
marang Candhi Pusêr ngalih pasanggrahan

lan gupêrnur lamine wus kawan dalu
dhatêngakên rêmbag
kêkarène bicarèki
dene sultan abdine kang kathah-kathah

papalayon saking Kumpêni rumuhun
tiyang dosa pêjah
samangke sampun alami
pangabdine luwara saking bicara

idlèr nurut sadaya pamundhutipun
sultan malih mojar
lawan saprakara malih
ênggon ingsun ngawulakkên pra dipatya

kaya iku Dhimas Natakusumèku
kalawan yayi mas
Sang Prabu Mangkarawati
sadosane aywa na dadi rêrasan

idlèr matur yèn Sultan Bantên puniku
wau tuwan turna
Rama Tuwan Sèh Ibrahim
dimènipun binêkta ing Batawiah

lon sumaur mau duk Tuwan Sèh rawuh
nèng pakuwon ingwang
Yayi Prabu Pakungwati
apanuju bangêt ing gone alara

idlèr matur sadayane tuwan tanggung
sayêkti yèn luwar
kados Sultan Pakungwati
yèn mantuka ngantukkên dadi santana

yêkti tumut lamun lêlurahe emut
kalangkung prayoga
ing rumiyin jaman lali
mangke eling Kumpêni sukur kewala

nulya wau rampunging bicaranipun
wadyatur uninga
mantri pangarsaning baris
lamun prapta Pangeran Mangkunagara

wau dalu nèng Serang pakuwonipun
kadi mangke prapta
balane kadi jaladri
tuwan idlèr miyarsa ku ngantènana

sami kumpul pra dipati barisipun
prasamya mangawat
prajurit jro andhadhani
sultan têdhak idlèr kinèn maksih lênggah

nitih gupuh ing kuda anjog mangayun
nata barisira
solahe sèdhêt tarincing
idlèr mulat mèsêm agoyang kapala

dhasar patut dadya prajurit pinunjul
sawusnya parentah
wangsul palênggahan malih
angandika Kumpêni aja katingal

tan adangu mantripacalang têtêlu
kuda tigang dasa
praptane atur udani
mêngsah sampun botên purun marikia

wontên matur yèn paduka badhe mêthuk
amrih papan jêmbar
ing Candhi Pusêr prayogi
nanging inggih ing lampah kêdah mangetan

mangke sampun nèng Sela pakuwonipun
sang nata ngandika
idlèr muliha Samawis
Adhi êmas Pakuningrat mèlu sira

kanthinipun Si Ngabdul Wakid puniku
sun alihkên aran
Si Ngabèi Cakrakarti
ingsun gawe lurahe ing wong limalas

besuk lamun ana salamêting laku
iya lamun ana
kêkarèning umur iki
patêmone anak Prabu Surakarta

sira iku idlèr aja lawas besuk
nuli umangkata
mring Surakarta nagari
aja pisah lan Si Adhi Pakuningrat

Sultan Pakungwati pinarêngkên laku
pamit rêrangkulan
Sang Prabu Mangkarawati
lan kang raka karuna mèh kur-ungkuran

idlèr pamit têtabean
saking Candhi Pusêr sampun lumaris
môngka gêgêdhening rukun
Pangeran Pakuningrat
lan Ngabèi Cakrakarti kanthinipun
lan malih ingkang binêkta
Sang Prabu Mangkarawati

ingaturkên Sarib Bêsar
kinèn bêkta marang nagri Samawis
matura marang gurnadur
nênggih dèn antukêna
marang Bantên muliha santananipun
nir ciptane dadi raja
elinga kêkadang malih

wau ta saungkurira
tuwan idlèrmantuk dhatêng Samawis
sadalu marga prapta wus
nagari ing Samarang
Pangran Pakuningrat lan idlèr wus laju
panggih Tuwan Sarib Bêsar
matur satingkahirèki

palêsta sagung bicara
putra Tuwan Susunan Mangkubumi
inggih anyuwun pangèstu
badhe umagut ing prang
nyirnakakên inggih yèn antuk pitulung
rêrêgêding tanah Jawa
rêriwuk gêng anglangkungi

Tuwan Sarib duk miyarsa
yèn putrane badhe umagut jurit
anèng ngarsane gupêrnur
lan Pangran Pakuningrat
sigra ngadêg nèng kêmeja adêgipun
angadêgakên kang putra
lujênge umagut jurit

wus dangu pangadêgira
kêmejane obah anulya linggih
idlèr alon aturipun
angsal pangèstu tuwan
andongakkên kang arsa magut prang pupuh
Mangkubumi salamêta
dènira umagut jurit

idlèr latah aturira
putra tuwan pantês dadi prajurit
Mangkubumi dêdêgipun
atêrincing sêrigak
lawan sampun undhagi gêlaring pupuh
suka Tuwan Sarib Bêsar
Kumpêni sama amuji

idlèr matur marang tuwan
Sèh Ibrahim Sang Prabu Pakungwati
katura dhatêng gurnadur
eling dènnya kêkadang
dèn antukkên mring Bantên kadi rumuhun
dadya santana pangarsa
ing Nagara Pakungwati

manthuk Tuwan Sarib Bêsar
langkung pênêd samangkya darbe eling
eling durakèng Hyang Agung
karya susahing kathah
dadi iku kagawa ing lakuningsun
dadi muwuhi ganjaran
mring Sutèngong Mangkubumi

badhamine anggêgawa
iya padha raja liya nagari
sagunging pitungkas putus
idlèr sigra pamitan
Pangran Pakuningrat amakuwon sampun
kunêng gantya kawuwusa
kang baris ing ardi Gamping

budhal saking ing Mataram
sagung ingkang Kumpêni ardi Gamping
Kumpênine gangsal atus
nêmatus Kumpêni Slam
bupatine têtiga Tumênggung Kêdhu
Mangkuyuda Natayuda
Tumênggung Wiradigdèki

Pagêlèn ingkang satunggal
numbakanyar lan sakancane mantri
Jayasudarga Tumênggung
Tumênggung ing Banyumas
sakancane para ngabèi tan kantun
Panjêr Banjar Mardèn Roma
ing Ngayah lawan ing Pasir

agêng lampahe gêgaman
ingkang kantun wontên ing ardi Gamping
Kumpênine patang puluh
satus Kumpêni Islam
Kapitane Markèt punika kang kantun
nênêm kang para dipatya
para tumênggung pasisir

kapitu Tumênggungira
ing Mataram Tumênggung Rajaniti
wau ta sang Mayor Ubrus
wontên malih kanthinya
Istimolor angirid gêgaman agung
angetan mring tanah Pajang
ing Lêmahirêng wus prapti

Kumpêni ing Surakarta
asiyaga mêdal saking nagari
wontên kalih mantri nungkul
Mantri Natèng Banaran
kang ngayomi sawetan Marapi gunung
Ngabèi Jayanagara
Wiranagara Ngabèi

kêkapalan wolung dasa
bêkta bawah nyèwu mantri satunggil
kang kinanthi marang uprup
mêdal jawi nagara
lawan Mantri Pamasaran kang atugur
nèng nagari Surakarta
Ki Ngabèi Surakarti

dene Drik Johan Abraham
sampun kumpul lan Kurdhanagarèki
anèng Baki barisipun
tarub sagung wong desa
wus binêkta mring uprup ngumpul mangidul
Yan Hèndrik Uprup Abraham
lan Mayor Ubrus wus panggih

nèng Lêmahirêng wus prapta
pamondhokan langkung agêng kang baris
Cumpu ara-aranipun
mung kêdhik ingkang wetan
sapambêdhil pistul ara-aranipun
kanggenan pondhok sadaya
tarub wong desane sami

Tumênggung Kurdhanagara
wus pinanggil dalu marang Ubristi
sakawan lan anakipun
sampun pinarantenan
langkung wêrit pirantine Mayor Ubrus
upêsir Kumpêni Islam
apan kinèn amatèni

pinêndhêm dadi saluwang
kunarpane kapat anake sami
kang kêkalih kadangipun
datan ana kang wikan
dupi enjing Kumpêni prasamya padu
animbali pra dipatya
sadaya dipun takèni

Si Bapak Kurdhanagara
ana ngêndi dene tan ana prapti
pra dipati ting palinguk
tan wikan saurira
lamun ingkang pawarta minggat ing dalu
bawahe wus pinarutah
mantrine kang nyôngga kardi

Yan Hèndrik Johan Abraham
wus pinanggil marang Mayor Ubristi
prapta ngarsanira Ubrus
alon ing wuwusira
tuwan sunan iya pira kudanipun
Uprup Abraham turira
mung wêwolu botên luwih

Ubristi malih lingira
nora ana sikêp sapa ngingoni
Johan Abraham turipun
inggih tumbas kewala
angling sugal sira wau Mayor Ubrus
dadi sira bangêt tiwas
duk nungkul Wiranatèki

apa nora gawa bawah
sigra Braham alon ing wuwusnèki
nênggih bêkta tigang èwu
nanging tuwan susunan
botên ngarsakakên inggih lamun mundhut
bawah dhatêng Wiranata
pinrih agêng ingkang baris

Mayor Ubristi lingira
iki mêkas Susunan Mangkubumi
kinèn anyaosi ingsun
sawah kang pêndhak-pêndhak
aja kurang aja luwih limang atus
iya êndi aranana
Johan Abraham anolih

nuju sinung Kulman Jawa
mring sang nata lêlungsuran bupati
anut saparaning uprup
kalih tilas punggawa
ing Kaduwang Sumabrata naminipun
Ngabèi Krêtinagara
uprup akèn angarani

desa pêrak kang prayoga
Kyai Krêtinagara amastani
inggih Baki tigang atus
satuse Puncang Palar
Jurangjêrosatus jangkêp gangsal atus
Ubristi sigra parentah
mundhut limang atus bumi

mêtua saking arahan
para mantri kang sami nyêpêng bumi
bumi limang atus katur
Ubristi gya parentah
sira dhewe Abraham muliha gupuh
aturêna mring sang nata
bumi limang atus iki

dadia ingon turôngga
ingkang Rama Susunan Mangkubumi
ingkang pitungkas maring sun
besuk lamun wis tata
iya gampang ing samêngko aja butuh
Uprup Abraham sandika
tabe amit mangkat aglis

sapraptane Surakarta
lajêng masuk ing kadhaton wus panggih
umatur marang sang prabu
Ubristi ingkang duta
ngaturakên inggih bumi gangsal atus
samangke ingon turôngga
ngandika sri narapati

hèh uprup iki ta sapa
duwe pikir dene luwih prayogi
Istimolor apa Ubrus
uprup mèsêm turira
inggih saking rama paduka pukulun
Susuhunan Kabanaran
pun Ubrus dèn parentahi

duk uprup tumut panggihan
Candhi Pusêr gènira marentahi
hèh Ubrus yèn dika besuk
prapta ing tanah Pajang
anak prabu nuli caosana gupuh
limang atus aja kurang
bumi ingoning turanggi

lawan Ki Kurdhanagara
sakadange ya Si Wiranatèki
padha lunasên sirèku
dosa bêbawur lampah
bolak-balik bondhanakên para ratu
kèh kuwur barang pratingkah
kang sayêkti amrih pati

gumujêng nata miyarsa
sakarsane paman kang kakon galih
uprup malih aturipun
lan malih kula myarsa
nungkulipun mantri kêkalih puniku
nênggih pun Jayanagara
kalih Wiranagarèki

pan tinuduh kabatinan
mantri kalih wetan wukir Mêrapi
nungkula ing anak prabu
mêngakêna dêdalan
mantri loro anggawaa bawah nyèwu
ya aja butuh kewala
karsane gustinirèki

nuli ngaturana kuda
patang puluh papat bae kang bêcik
bok karsane anak prabu
dandan kaprajuritan
pan makatên wartine inggih pun Ubrus
gumujêng wau sang nata
mêsthi bênêr pawartèki

uprup lah sira balia
mring barisan Lêmahirêng dèn aglis
yèn mèh prapta idlèr besuk
sira nuli balia
kawruhana karyane para tumênggung
Dyan Uprup Johan Abraham
tabe pamit nulya mijil

kunêng wau kawuwusa
dutanira nênggih Mayor Ubristi
sarêsan Rikês tinuduh
lawan mantri sadasa
wontên sèkêt nênggih kêkapalanipun
ing Candhi Pusêr wus prapta
Kapitan Dongkêl wus panggih

lajêng binêkta ngayunan
sri narendra sampun mijil ing jawi
siniwakèng punggawagung
Kapitan Dongkêl prapta
ngaturakên dutanira Mayor Ubrus
Sarêsan Rikês kang prapta
sêrate wus dèn tampani

binuka sinukmèng driya
Mayor Ubrus ingkang ngaturi tulis
kang muni ing suratipun
nguni tuwan mitungkas
anyaosi nênggih bumi gangsal atus
dhatêng ing putra paduka
mêcah kaluwak samangkin

gih pun Uprup Abraham nampèni sampun
winêdalkên samya
saking arahanirèki
ing Jurangjro Baki lan ing Pucang Palar

tuwan mundhut Wiranata pêjahipun
sampun kalampahan
sakadang sutane sami
jisimipun kula wor dadya saluwang

kula nuwun ing karsa tuwan pukulun
punapa ngarsakna
amukul mêngsah tumuli
ingkang kidul tanah Pajang sampun rata

kula nuwun parentah tuwan sang prabu
tuwan kang minôngka
admiral madyaning jurit
botên kenging pun Ubrus anglancangana

sawusira titi ing pamaosipun
sang nata ngandika
iki wus lêga tyas mami
wus nêmahi si rusuh kakèhan lurah

anak prabu jêro têmên karsanipun
wong bubrah ukara
ing ayuda dosa pati
Wiranata têka mêksa dèn apura

têtêp lamun karya bondhan tanpa ratu
suratipun nulya
pamaosnya sampun titi
inguncalkên mring Pangran Natakusuma

yayi iku Ubristi pratelanipun
padha kawruhana
iki mungsuh ana ngêndi
matur nêmbah Pangeran Natakusuma

milanipun nênggih pakèwêd kalangkung
taksih wontên Sela
pan Suryakusuma mangkin
angrêrayah wonge dèn umbar kewala

malih cungkup Ki Agêng rinayah gêmpur
samangke nalôngsa
inggih mêmangun nyungkubi
ing astananipun Ki Agêng Sêsela

balanipun tan wontên uningèng kulhu
tan wontên miyarsa
astana Sela puniki
nêdhakakên sagung para raja-raja

sang aprabu duk miyarsa langkung bêndu
yèn mangkana dhimas
lah payo padha ginitik
nadyan silih angèla papaning aprang

nêmbah matur Pangran Natakusumèku
pukulun sang nata
pan anyuwun duka kêdhik
yèn paduka apranga tanah ing Sela

cacadipun kalih prakawis puniku
kang rumiyin cacad
botên kurmat botên taklim
ing lêluhur dagan ulon kinarya prang

malihipun paduka nganthi pukulun
kang prajurit sabrang
jinise sanès agami
yèn wutaha rahipun nèng bumi Sela

