Yata kang anèng pandhapa
Kè Kidang Wiracapèki
Mas Demang Prawirancana
Jayèngraga Jayèngrêsmi
lan Ki Kulawiryèki
pra ari katri sumambung
Pranjara Wirangkara
waruju Wirabajrèki
tinêpungan para ri ing Galèk-wulan

Kae Mas Mancanapura
Singabancana lan malih
Wirancana Wiranjana
Mas Mangunjana pamuncik
atarap anèng ngarsi
Ke Kidang Wiracapèku
katongton wibawanya
saupacaraning mantri
anaroja ing puri samaktanira

Tumbak tulup tamèng pêdhang
sanjata panuwak kêrbin
towok wargu winêgigan
datan pae Mas Ngabèi
Wirancana kadyèki
muktine kadya tumênggung
nèng Galèk tanpa sama
samining desa ngabèi
lir Ke Kidang Wiracapa Wirancana

Suyude kadang santana
pawonge myang magêrsari
sumungkême abandara
tan ana marêngkang siji
yèn nuju darbe kardi
aguyup panrayapipun
acakut barang-karya
lir sêmut anêmu manis
sêdya pèndèng tan ana lumuhing karya

Mas Dêmang Prawirancana
dènnira amangun-kardi
nèng karajan Lêmbuasta
tan kapalang sakarsèki
gamêlan siyang ratri
rong rancak anguyu-uyu
dhayohira sêluran
wong cilik jalu lan èstri
magêrsari parapat kalang sudagar

Praptane samya nyunyumbang
pangiring jodhangan asri
mèt warnane papanganan
wênèh lawan kêbo sapi
miwah manjangan kambing
bèbèk ayam lan ulam-luh
sarta lan jodhangira
samya nganggo-anggo sami
apameran saduwèke wong andesa

Anggili wong lunga têka
wong lanang marang pandhapi
angaturkên susumbang
Mas Mangunjana nampèni
miwah susuguhnèki
wus rinukti adatipun
parèstri manjing wisma
katur ing Bokmas Ngabèi
Wirancana sarwi nyandhing pêti giwang

Busêkan solahing janma
kang nyumbang kang nglaladèni
sugata gagawannira
sêkul panganan lan sampil
kakalak lumrahnèki
kang samya ginawa mantuk
bêdhile sajêdhotan
tandhane kang nyumbang prapti
sinauran sanjata têngêranira

Ing tanah Trênggalèk lumrah
carane wong duwe kardi
wong numbang yèn praptèng dhadhah
samya ngungêlakên bêdhil
jajaran tumbak siji
kang kuwat puluh rongpuluh
iring jojolèn jodhang
jinanur kuning rinujit
nora ketang wong siji jolèn sajuga

Tumbak siji jajarannya
angrimong jarite kêling
lanang wadon salendhangan
saduwèk-duwèke sami
ingkang samoa sami
kêndhang gong kênong myang kêmpul
tinabuh turut marga
sing wetan lor kulon tuwin
kidul samya ting carêngkung saruninya

Ngiringakên jolèn jodhang
rajakaya kang ingiring
kêbo sapi kinalungan
tumbak binorèyan kuning
pan kinêndhitan sami
ing bênang abang sagêmuh
kang nyumbang anèng ngarsa
gêlung ginombyong ing kanthil
nadyan tuwa anom mangkono caranya

Nadyan wong lanang kang nyumbang
samya sumping kêmbang kanthil
kang bèrag angore rikma
kinêbakan kêmbang kanthil
kang sudagar myang tani
kang sugih-sugih kadyèku
dadya tontonan marga
praptèng sawah bêdhil muni
dupi prapta mangkana pitêmbungira

Lampah kawula satindak
ambêgan kula sadêmi
adhapur asung pasumbang
sapele tandhanipun sih
tempe dulang raryalit
lan rajakaya sayuyu
wulaning bèbèk ayam
nuli samya anguculi
bubundhêlan picis ing kandhutannira

Puniku amung sayatra
kula-aturi midèni
gya winilang patang uwang
ya bangêt tarima-mami
sawuse dèn-tampèni
binagèkkên lujêngipun
anulya sinunggata
gagawan kalak rinukti
pan mangkana wong sugih-sugih sadaya

Kang samya jolèn jodhangan
bèbèk ayam kêbo sapi
sumbange suwang rong uwang
patang wang kèh-akèhnèki
dene kang joli siji
dhuwitan sumbanganipun
têlung kênthang pat kênthang
wolung kênthang kèh-kèhnèki
pan wus lumrah mangkono caraning desa

Tan pae lawan wong lanang
pitêmbunganira sami
kaot sinêntoring arak
kèh mêndêm mulih tan eling
ana banjur angibing
wênèh akon nantang satru
lumaku ingadu prang
kang supe kèn amatèni
rinampoga lamun leleda ing karya

Kèh solahe bêbèngkrakan
jalma nyumbang kang dèn-dêmmi
ênting pirang lodhong dènnya
kinarya anyunyuguhi
mangkana Jayèngrêsmi
Jèngraga Kulawiryèku
ngungun dènnya tumingal
samya amicarèng ati
nora jamak sajake amamantonan

Tanah desa mawa cara
carane wong numbang sami
lanang wadon pang mangkana
gagamêlan bêdhil muni
sami suka ningali
Ki Kulawirya gumuyu
tumingal wong anyumbang
adhêmên nora kepengin
susumbange mung ukur suwang rong uwang

Ngling ririh mring Jayèngraga
ya ta lah wong kene iki
pan beda ing aku kana
Wanamarta tan kadyèki
tatane wong punapi
suwang rong wang sumbangipun
tan padha lan wong kana
kang kuwat-kuwat samyanggris
Jayèngraga sumaur nauri sabda

Aririh marang kang paman
kantênan sanès desèki
bumi pae paekannya
ing ngrika kalawan ngriki
ambakna sumbang kêdhik
yèn tinêkdir dulunipun
kathah ngriki anumbang
babêktanipun kang mawi
bèbèk ayam kêbo sapi lawan menda

Kalamun dèn-rêganana
liyane nyamikannèki
wontên pintên ta punika
kang paman nauri aris
iya bênêr sirèki
yèn rinêgan sumbangipun
Ke Kidang Wiracapa
mèsêm angandika aris
lah puniki adhi ragil Kulawirya

Warnaning tataning jalma
sadhèrèk-andika ngriki
êntrage yèn wontên karya
mamanton panumbangnèki
sampun adat naluri
tatane kang wau-wau
wikana ta ing benjang
yèn ewah tataning jalmi
yèn samangke kêdah makatên limrahnya

Ki Kulawirya turira
sarwi krêp aliyan linggih
katêmbèn kula punika
sumêrêp sadhèrèk ngriki
dangune ngong-raosi
lan putranta Jèngragèku
sadhèrèk kang anyumbang
sêmune ngrêsêpkên ati
kagèt kula sumbangan mung suwang rong wang

Samantên punika tiyang
kawilang kang sugih-sugih
kang miskin mung dhudhuwitan
kasaguhane tan kira
andhandhang bantên kardi
angandhêmi lêbur luluh
wuwus tan mawi krama
angoko-kinoko sami
Kae Kidang Wiracapa mèsêm lingnya

Inggih punika caranya
gêng alit tiyang ing ngriki
yèn sampun ngoko basanya
tinuwêka dèn-lampahi
datan angeman pati
wus mangkana pandumipun
tanah ngriki sadaya
dumugi ing Pranaragi
sapangalor mangidul Jipang Magêtan

Nanging mawi waragangan
sanggupe amatês pati
mila ingkang tidha-tidha
anyantri sambi mriyayi
nuli tan krasan nyantri
pangrasane santri sintru
kathah tingkah kacêgah
awigih wêgah nglampahi
amila hur têkabur êbèr bawera

Prawirane kaprawara
badhidhig ingaran julig
abungah-bungah bêdêngah
tan kudu anyontra-nyantri
anyuntrut tan prayogi
angur mriyayi rahayu
kari kajèn karêgan
sasolah tan cêgah-cêgih
dadya jugar srengate samya maksiyat

Kapenak tan mawi sarak
sakarêp-karêp dumugi
Ki Kulawirya alatah
latahe sru uga ririh
karaos sakitnèki
Ke KidangWiracapèku
mèsêm sarwi ngandika
kadingarène dhi Ragil
botên têtêp adhi gyannipun alênggah

Ki Wirya nauri sabda
asakit kula puniki
wudunên wêlakang-ingwang
kados sawêg ambarèhi
agêng prênah gènnèki
kalangkung ing sakitipun
yèn sampuna jrih kakang
tan patos têgêl alinggih
angandika Kae Kidang Wiracapa

O yèn wudun trus sakitnya
adat mawi angatisi
kula-turi mring pondhokan
rêrêp sakalane sakit
Ki Ragil matur inggih
prasabên anulya mundur
Nuripin atut wuntat
Jayèngrêsmi Jayèngragi
samya mèsêm aningali ingkang paman

Binêtahkên lampahira
supaya tan ngatawisi
sapraptanirèng pondhokan
anjôgôr dhodhok nèng siti
pulintiran anangis
ngulat-ngulêt ngodhah-ngaduh
gêrêng-gêrêng sasambat
adhuh priye kiyi Ripin
ngur matiya larane nora kuwawa

Nuripin wêlas kalintang
marêpêki mring Ki Ragil
lon umatur bok punika
bumbunge dèn-ulapi
ya karêpmu Nuripin
kang alon bae anjupuk
gya tali ingwudharan
bumbunge ingambil ririh
lagya gêpok ing bumbung krasa sumêngkrang

Ki Kulawirya anjola
mucicil ngagaki bithi
hus trayoli kêna sèbat
sru têmên cokormu ngambil
sun-arahe pribadi
ywa bêgogok anèng ngayun
Nuripin lon umentar
sarwi garundêlan ririh
wong diupagawe dadak arêp mala

Wus karêpmu kono dhawak
awak-awakmu pribadi
ah hêng hèh nora sambada
andèkna pringas-puringis
Ki Wuragil ambêkis
dadak grundêlan su-buntung
aja lunga wong edan
mreneya anunên iki
Ki Nuripin wêdi mèsêm-mèsêm mara

Bumbunge dèn-arah-arah
ririh dèn-ambil wus kêni
anggubêl bak dening jitah
kêlumut nanah wis mijil
Nuripin kirak-kirik
sarwi anampani bumbung
pupuse amêlendrah
lir linèmpèng upil-upil
Kulawirya sumlêngêrên dènnya mulat

Yata wau Jayèngraga
prapta mêngakakên kori
kagyat kang paman tumingal
lamun ingkang putra prapti
Jèngraga amarpêgi
marang kang paman andulu
o paman katiwasan
lah punika kadi pundi
Ki Wuragil anauri kaca-kaca

Sapuluh-puluh anakmas
iya ngong kudu bilai
nora amilih jalaran
ganjaran bênduning Widi
awite anuroni
si Asêm diblêgo-ngalu
basa wêtuning rahsa
mèh tèk sumêngkrang sakit
tyas-ngong kagèt ge-age manira lukar

Wonge brabat nuli lunga
sakala banjur ngabuhi
suwene sun nèng pandhapa
sun-bêtah-bêtahkên linggih
kinèn mundur kang bèi
nuli bumbung ingong jabut
iki rupaning lara
gabrès jitah nanah wuk-brit
nora bêtah larane tan lumrah-lumrah

Kang putra wlas mèsêm mojar
nyanaku wudun sayêkti
tan nyana wudun wadonan
ngacêmut mèsêm Nuripin
puniku kadipundi
inggih paman mangkenipun
prapta ing tamu kathah
paman tan sagêd manggihi
dadak lara beka ana saba paran

Paman nabda sarwi waspa
yèn kadarus lara mami
sun-têtêdha ing Hyang Sukma
aywa kongsi bisa mulih
suka matya nèng riki
jisim-sun aywa kokubur
luwangên raganingwang
saking wirang-sun amulih
Jayèngraga myarsa linge ingkang paman

Kalangkung awlas tumingal
ngandika marang Nuripin
iku buwangên sukêrnya
priye akalira iki
rambangên nèng toya tis
dimèn luntur ingkang guluh
sigra rinambang toya
lintur ing ngirih-irih
pinarêman ing tamba makjun cuciyan

Supaya bisa amêndha
sakite saking sakêdhik
nyampingira wus cinêngkal
kang putra ngandika aris
paman kula-aturi
sasareyan anèng kasur
supaya rêrêm sênggang
kang paman jinagan aris
rêngkêng-rêngkêng mèkèh-mèkèh lon lampahnya

Ngalèyèh nèng pakasuran
ragi mêndha ingkang sakit
ing wanci têngange surya
wontên utusan pawèstri
matur mring Jèngragi
paduka ngaturan kondur
ing rama-jêngandika
ngling paman kula mangarsi
anauri ya mangsa bodhoa sira

Agupuh Ki Jayèngraga
akondur marang pandhapi
parèstri kang olah-olah
mêne tamate ningali
pating karècêm sami
rarasan dene abagus
kang aran Jayèngraga
mantune Mas Dêmang Galik
layak bae rara Widuri nubruka

Lajêng lênggah mring paningrat
nor lampahe Jayèngragi
wus andhèr kang tata dhahar
anganti Ki Jayèngragi
lênggah nunggil Jèngrêsmi
kang rama ngandika arum
kadospundi kang paman
punapa siyos ngatisi
Ke Ngabèi jroning tyas sampun anduga

Sinamun pangungunira
Jèngraga umatur aris
inggih wontên sangêtira
rayinta paman Wuragil
ngling malih ngancarani
andika kewala laju
ngaturan ing ibunta
manjing ing wisma abukti
Jayèngraga lumèngsèr mangsuk ing wisma

Alênggah tunggil ing garwa
nulya ingancaran bukti
Kae Kidang Wiracapa
tunggil ambêng lan Jèngrêsmi
Wirancana Ngabèi
pra kadang sarêng akêmbul
miwah laladènira
gyanning Ki Kulawiryèki
Ke Ngabèi ngancarani turuh asta

Agupuh ingkang liningan
dan lêkas sami abukti
gamêlan munya rum raras
La-êla lon-lon angrangin
gêndhinge dèn-gêndhèngi
Bèr-manis manise nuntung
sarênge angumara
sarancak nyalupak sami
pênabuhe imbal ngapinjal sènggolan

Kang myarsa Bèr-manis munya
tyasira kudu angibing
saking sakecaning raras
panabuhe ukur jawil
angênut-ênut ati
sinambi dhahar pikantuk
o enak tan kasêlak
angantêg-antêg kang bukti
Kae Kidang Wiracapa lon ngandika

Ing agêsang yèn sagêda
among momot ing sakalir
bawa solahing agêsang
tan ana dèn-sakuthoni
myang kang dèn-prasèjèni
lire basa kang kadyèku
tapakur marang Sukma
kang ngidhêp tan angidhêpi
myang sakalir mung sukur dandananira

Sokur wis tan suka bingah
lawan wus tan êsak sêrik
mring sarupaning agêsang
jalma sato miwah pêksi
myang rês-rês ing sabumi
sami titahing Hyang Agung
tan karêp lan siniya
puniku kang dèn-wastani
among amot amung muhung dhawakira

Puniku tandha ngalamat
dadalan dadi udadi
wus prasèjèning Asya-a
pancade wong ahli luwih
Jayèngrêsmi nor-ragi
kêpêle ing ngantu-antu
tanpantuk nadhah kathah
tuwuk myarsa rasaning ngling
wêwah ajêm kajatmikaning ngulama

Wus tutug dènnira dhahar
luwaran dènnira bukti
ambêng nulya cinarikan
nyamikan lumadyèng ngarsi
Ke Kidang ngancarani
wawi sinambi ing ngriku
pisang sigêging manadhah
kang putra nuwun turnèki
pra putra ri samya ngalap sasênêngnya

Antara dènnya lênggahan
kang surya gumiwang lingsir
angatag salat ing langgar
adhangan Ki Jayèngrêsmi
pangulu modin santri
Ki Jayèngraga anusul
kadas makmum sêmbahyang
praptèng bakda Luhurnèki
wusnya pragat nulya wangsul mring paningrat

Lingsir kulon wancinira
wontên wong ngaturi uning
kalamun wontên dhatêngan
prayantun saking nagari
Mas Mangunjana gipih
mring kori amêthuk tamu
têngara ajêdhotan
jaba jro kang bêdhil muni
wusnya tundhuk ngaturan lajyèng pandhapa

Dyan Ngabèi Wijakangka
punggawa ing Pranaragi
abagus aprajuritan
anyuriga dhuwung katri
kering suduk rinukmi
apêpêthêt tudhung basu
-nandha jinamang renda
lumampah srigak mantêsi
gamêlannya munya Ladrangan barungan

Praptèng tritising pandhapa
Ke Kidang Wiracapèki
myang Mas Dêmang Wirancana
samya gupuh ngancarani
nulya dyan angabèi
amapan dènnira lungguh
tinut pra rencangira
binagya wilujêngnèki
amangsuli samya raharjaning krama

Mas Dêmang Prawirancana
angling mring Wirancanèki
ruktinên prayogakêna
rumate Kimas sirèki
kang liningan nulya glis
sugata pateyanipun
myang pamondhokanira
nulya atêngara malih
Mangunjana nulya mêthuk maring lawang

Dyan Bèi Wiryawijaya
lan Dyan Wiryadipurèki
kalih wus kèrit ing lampah
saupacaraning mantri
gamêlan anêsêgi
barungan pating jalênggur
wus prapta ing pandhapa
ingancaran samya linggih
binagèkkên wilujêng ing kalihira

Nulya na malih têngara
Mas Mangunjana nulya glis
amêthuk tamu kang prapta
sakawan saking nagari
Mas Bèi Wirapati
Wangsapati malihipun
Dyan Dêmang Malangdewa
Mas Puspalaya Ngabèi
prawira-pat kèrit-ing Mas Mangunjana

Bêdhile abêrondongan
têngarane tamu prapti
umyung gamêlan barungan
pangliking ronggèng kakalih
praptèng tarup taritis
ingaturan samya lungguh
nulya atata lênggah
gya malih têngara muni
ting jarêdhot Mas Mangunjana agêpah

Pipitu priyayi têka
lan garwa nitih turanggi
Dyan Ngabèi Mangunbrata
Dyan Bratawangsa Ngabèi
Ngabèi Jayapati
Mas Dêmang Jayabilaru
Mas Dêmang Sandipura
Dyan Sumajaya Ngabèi
lawan Radèn Puspagati maksih magang

Krakêt lan kang darbe kutha
keringan asor ngabèi
wus kèrit ing lampahira
prapta ingacaran linggih
nulya têngara malih
Mas Mangunjana agupuh
mêthuk tamu kang prapta
saking Kalangbrèt myang Rawi
Dêmang Ranujaya Dêmang Setajaya

Lan Dêmang Ranumênggala
tuwin Dêmang Ranupati
Dyan Dêmang Ranudipura
Dêmang Ranudikarèki
Ki Dêmang Ekamantri
lawan Dêmang Ranukewuh
Ngabèi Ranubaya
sasanga wus tundhuk kèrit
gumarudug prapta ingancaran lênggah

Binagya sabda wijaya
umatur mangsuli krami
wus tata palungguhira
alalante sadayèki
nulya Mangunjanèki
angatag sinomanipun
mêdalkên pasugatan
panginuman arak api
pirang goci lan cangkire anèng talam

Ing inuman wus warata
mundur ingkang angladèni
nulya pateyan mangarsa
miwah pamucanganèki
pra tamu matur aris
mring Mas Dêmang kalihipun
lêrêsipun punika
besanan angsal ing pundi
anauri Kae Kidang Wiracapa

Lêrêse botên besanan
sakalanipun ing mangkin
inggih wikana ing benjang
têpange sami sisiwi
sapuniki nujoni
putrane Jêng Kyai Guru
pradikan Wirasaba
dhusune Wanamartèki
kang awasta Jêng Kyai Bayi Panurta

Duk nènèmane dhèk kula
Ki Bayi kalawan mami
apan tunggil panêcêpan
saeka sabaya-pati
kang sami golong budi
wong sasanga tunggil guru
sami-samining mitra
mring kula kalangkung asih
kang kinanthi kinathik ing dalu siyang

