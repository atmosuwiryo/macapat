lingira Sang Hasbasapa
sira ngulatana aglis
marang kêbon ingsun nyawa
ing sabandaraning paksi
anggèr yèn uwis olih
sèsètana kulitipun
dimèn wutuh wulunya
aja na règèl dèn bêcik
dimèn kêna dadi ing rasukanira

dèn barukut sapangandhap
miwah sirah aywa kari
karia netra kewala
kabèh rowangnya lumaris
aywa katon sathithik
dènnya ngangge dèn barukut
kulit wulu sabandar
sigra wau Jayèng Murti
marang kêbon manah kang pêksi sabandar

sampun antuk kawan wêlas
sadaya wus dèn sèsèti
sampun rinasuk ing badan
Wong Agung awulu pêksi
miwah sabat kêkalih
Ayub Balul wus barukut
wulu manuk anggannya
sapangandhap sapanginggil
amung kari prênah netra binolongan

miwah pun Sêkar Duwijan
binarungkus wulu sami
wulune pêksi sabandar
wus samya asalin warni
Wong Agung lan turanggi
sadaya wus sipat manuk
marêk ing Hasbasapa
sang pandhitèstri lingnya ris
iku nyawa wus lêga ati manira

payo tuli padha mangkat
wêwêkas ngong kari siji
dèn awêning tekadira
iya marang ing Hyang Widi
yèn sira walangati
sayêkti datan rahayu
dèn padha êning ing tyas
iya sajroning lumaris
datan ana walêr sangkêr kira-kira

hèh nyawa wong duwe sêdya
dèn atrus tumêkèng ati
aja ngandêlakên wrana
têmah pindho papa ugi
sigra kang pandhitèstri
mangkat samya tinut pungkur
Wong Agung wurinira
Ayub Balul wuri malih
ngiring gusti pan sarwi nuntun turangga

ngambah samodra pawaka
tan karasa amanasi
myang kukuse kang sagara
apan nora anglimputi
lastari kaping kalih
kaping tri samodra susuh
tan rubêd dènnya ngambah
miwah sagung kang jaladri
pan sadaya tan ana pakewuhira

luwar sagung pancabaya
Wong Agung nggènnya lumaris
prabawane Hasbasapa
sarta pangrêksaning Widi
tan ana walangati
wus mêtu saking pakewuh
wau Sang Kakungingrat
ciptane kadya wong ngimpi
wus mangkana pandhitèstri kawarnaa

Ni Hasbasapa palastra
Wong Agung langkung prihatin
hèh Ayub Balul ta sira
paran budinira sami
Ayub Balul wotsari
luhung suwawi pukulun
layune binrêsihan
nulya swara kapiyarsi
hèh Wong Agung aja sira walangdriya

ing layone Hasbasapa
ungkurna sakêdhap sami
lawan ngêrêmêna netra
duk miyarsa Jayèng Murti
ngandika payo aglis
Ayub Balul padha mungkur
sarta mêrêm sakêdhap
tan antara mêlèk malih
layonipun Hasbasapa sampun musna

ngungun sukur ing Hyang Suksma
wau ta Sang Jayèng Murti
lajêng prasami lumampah
wong tiga kapat turanggi
wus manjing ing wanadri
manjing mijil ing wana gung
asru ing lampahira
mung lèrèn rêrêp ing wêngi
pan wus lami gantya ingkang kawuwusa

Menak Cina II kaca 31.lir carita ature sang putri
ya ta Wong Agung alon ngandika
tuturira iku kabèh
tan ana ingkang luput
namung ingkang wêkasan iki
sisipe lakunira
kagupuhên gugup
dadi wus karsaning Suksma
wus kacêtha garwa Sang Rajèng Mêdayin
sira pan maratuwa

nora kêna raganingsun iki
yèn ciptaa marang maratuwa
dadi antuk nama sèdhèng
duraka kang tinêmu
duk miyarsa sang rajaputri
ngungun nglêgêr ing driya
sumaput arubuh
gumuling anèng bantala
dangu-dangu anglilir pêpungun aris
aturira ngrêrêpa

botên kenging yèn paduka nampik
saking asangêt brangta kawula
duk saking Cina milane
tan wontên ingkang ketung
mung paduka ing siyang latri
cumanthèl anèng netra
gumantung jêjantung
dêmi Hyang Latawal Ujwa
yèn darbea cipta liyan paduka Mir
sampun manggih raharja

angandika Sang Surayèng Bumi
tan maido ing prasêtyanira
iya bala wus pasthine
sira pan jodhonipun
rama prabu anyakrawati
ingsun dadi tur sêmbah
andika pun ibu
lah ibu paran ing karsa
raganingsun makètên lah kadipundi
tuwan pan maratuwa

yèn ajaa kapalang sirèki
angupaya putri kang kaya pa
ayu anak ratu gêdhe
prawira ing prang pupuh
sugih brana sugih prajurit
kasub kalokèng jana
amanis sumunu
rêspati sêdhêp sêmbada
sira pantês tinuku samodra gêtih
kuciwa maratuwa

dadi apa wong urip puniki
yèn muranga krama kang wus kaprah
kang linakon ing wong akèh
yèn ngowahana wuwuh
cilakane manungsa iki
siniksa jro naraka
tan ana kang tulung
yèn kramaa maratuwa
tuduh kêthuh kabubuhan mbêbayani
talutuhing sajagad

lawan ilang yuwananing jurit
ilang sêbuting janma utama
kèsi-èsi wêkasane
anak putune katut
nora bisa têmu ing wuri
lan sanak wong atuwa
sinatru sinêrtu
pinapas ingkang pangwasa
wêkasane binurak-burak ing bumi
wong rabi maratuwa

Rêtna Daninggar anjrit anangis
gawok têmên ingsun yèn ngandika
kaliwat pamaidone
durung imbalan wuwus
durung salang gêpokan mami
durung atêpung ulat
durung rèh rinêngkuh
lagi mawang sêsawangan
tur gorohan kaniaya kang ngarani
angaku maratuwa

anauri Sang Surayèng Bumi
nadyan mangkono pae wong jaba
kaanane gumapruke
mungguh tingkahe ratu
jroning surat bae wus dadi
jêr sira wus pratandha
suratira katur
lan sira wus pinaringan
ingkang raja kaputrèn nyêlang ing mami
jêr wajib maratuwa

sang dyah matur yèn tuwan tan apti
animbangi ing brangta kawula
kadi tuwan botên wande
inggih nêmahi lampus
anauri datan gumingsir
jurên sariraningwang
dèn atêmah lêbur
tan nggarantês patiningwang
asal aja dadi ojating sabumi
angalap maratuwa

gêdrag-gêdrug anjêjêgi bumi
njêmplang-njêmpling dènira karuna
sikara Wong Agung kiye
wastra pisah tinêpung
bisa njait rasaning ati
buron Ngarab kang mindha
maesa nak-enuk
praja sawetaning Mêkah
dipaning rat sêrêng ngayam-ayam pati
mêmacuk maratuwa

wus mangkana tinilara Sang Amir ...Menak Purwakandha II, kaca 7.pan ati kêkêmbanging sih
ki êsih iku kang murwa
iya sakèhing panggawe
mulane dadi ngalamat
ing tyas puniku ingkang
parêk lan sasmitanipun
sasmita parêk lan Suksma

Suksma kang asimpên urip
urip kang mimbuhi jagad
mangkono bae pan ingong
lamun tyas ayêm kewala
sumuk dadi ngalamat
nanging aja na kawêtu
lamun kawêtua gêmpal

lamun ing tyas iku gêmpil
angrongèhakên prakara
yèn wong iku pikir rongèh
sasmita kêmbanging rusak
ilanging nama sipat
rênggang lawan êdatipun
yêkti kuwur tundhabema

kêna tinuntun ing eblis
waspadane kawoworan
dêrajat kang wus tumèmpèl
sayêktine gêrah uyang
kudu ilang kewala
yèn ana wong grigah-griguh
ing pikir muriding setan

M. Cina IV, kaca 53.kunêng ingkang kawuwusa malih
pasanggrahan ing Maliobara
enjing siniwèng cèthine
pawongan atap ngayun
ingkang rayi wus dèn timbali
putri adi Karsinah
prapta awotsantun
miwah Rajaputri Cina
sampun munggèng ngarsane Sudarawrêti
aglar parêkanira

angandika putri Parangakik
yayi Dèwi Karsinah tutura
ing paprangan pawartane
sor ungguling prang pupuh
matur nêmbah sang rajaputri
kasoran tan kasoran
unggul botên unggul
mung paduka katiwasan
para ratu laire unggul ing jurit
nanging paduka tiwas

digdayane putri Kaelani
Kelaswara tuhu mandraguna
kasoran ngêpak unggule
tuna daganganipun
ing laire bathi ing batin
têtêlasane uga
lair batin ngukup
prawirane Kelaswara
gêgitike lumayu anggitik alis
gêlaripun utama

botên wontên putri soring langit
kagunane kadi Kelaswara
arapêt sêsambungane
rapêt kêkêt apatut
panutupe mêpêt apipit
apatitis atatas
ngiras pantêsipun
ulah pikir ulah aprang
kula eram kang bok putri Kaelani
gêlar wangun ngapinjal

salamine atêmpuh kang jurit
dèrèng wontên unggule wadya Rab
amanggung kasoran bae
singa magut kapikut
singa mêngsah susah pinanggih
rinujahakên kuda
nuju manggih unggul
putra paduka ing Selan
pun Pirngadi ambanting putri prajurit
pun Dèwi Ambar Sirat

Kelaswara nuntên angawaki
rayi paduka Sang Rajèng Selan
Lamdahur sor titih prange
anulya na têtulung
raka tuwan Natèng Kohkarib
kasoran pan kasrakat
Kelaswara wuru
amung kang dèn undhamana
kang tinantang raka paduka jêng Amir
kang anggung sinumbaran

mubêng nèng papan sora dènnya ngling
sêsumbare mring raka paduka
cia-cia pamuwuse
nuntên ki lurah magut
kang dipati ing Gurit Wêsi
maras nulya tut wuntat
nèng kuda ambuntut
Kelaswara duk tumingal
yèn Wong Agung ingkang miyosi ngajurit
matak mantra wikrama

darbe tali sarambut gêngnèki
Askardiyu ingkang tinangsulan
datan kawruhan ing akèh
akirab remanipun
rajaputri ing Kaelani
gumaludhug ngawiyat
asêngara limut
prahara gora ru-hara
pêtêng ndhêdhêt gêtêr-patêr nggêgêtêri
lesus mêsês sar-saran

baskara tidhêm awêtu riris
riwut siwat-siwut awurahan
kadi pinusus gègère
bingung pating bilulung
bubar kuwur ingkang abaris
kêkês gêgaman gigal
saking tanganipun
kuda pun Askar Duwijan
pan tinuntun tali sarambut wus prapti
manjing sajroning taman

pan siniku praptaning turanggi
wus sinikêp kalawan kang nunggang
kabandhang senapatine
rame prang taman lulut
gêlar rukêt asilih ungkih
Wong Agung pan kasoran
binanda ing sampur
binalênggu ing paprêman
enjingipun nuntên Kelaswara ngalih
amukul nagri Kelan

salin babah rame kang ajurit
mila bingung mbuh mungsuh mbuh rowang
wong Ngarab mingêr barise
wadyèng Kelan gumuruh
taman lulut pinurwèng jurit
Rajèng Kelan kasoran
samana anuju
abêr ngasmaradilaga
mungsuh putri nungkul Sri Kelan Jêjali
sampun amor ing taman

pan kapiran baris ing Mêdayin
mingak-minguk ngulon ngetan nora
nora ngidul nora ngalèr
anggêgêr barisipun
enak-enuk ing tamansari
inggih pun Kelaswara
ngantuk nêmu gênuk
gênuk mas isi sêsotya
lan jumêrut jumantên nila widuri
kang duwe Kelaswara

sing wêgige putri Kaelani
ya ta wau Sang Rêtna Sudara
duk miyarsa ing ature
ingkang rayi puniku
ing Karsinah Sirtupelèli
tingkahe Kelaswara
ing payudanipun
sumung sumuking wadana
sru kagagas watara wêtuning runtik
silak ulading muka

sru kumitir talingane kalih
anggigit lathi kêcoh ludira
kadya siram karingête
kêndhitipun marucut
rontog rantas
arontang-ranting
pratandha sangêt duka
netrane kumukus
hèh nanti Mar Kelaswara
bêcik têmên ayu têmên angêngêrik
bera begal angêntal

asru krodha putri Parangakik
langar têmên putrine wong Kelan
nêmu pèk dudu duwèke
baya nora na ayu
para putri ngisoring langit
amung Si Kelaswara
gumampang-gumampung
mamak ladak ngidak-idak
ngorakakên putrine wong Parangakik
dubilah nora talah

Kelaswara apa balung wêsi
balung waja otot rante kawat
têmbaga tawa kulite
budhêg bêdhat sagunung
tambang laku kapati-pati
nora akulak warta
yèn ana ngêndhukur
kang kasongan ing ngawiyat
kang sinangga ing bumi kang dèn idêri
sajêmbare samodra

ana isine putri sawiji
nagri Parangakik ana mungal
ing jagad anglela dhewe
kumandhang dhuwur mêndhung
apêparab Sudarawrêti
kalok ing pramudita
gumawang ngênguwung
wus kasub kaonang-onang
mandraguna wirutama ing ngajurit
prakosa widigdaya

nora katon uwong katon pitik
lagi tumurun kalêbu toya
Si Sudarawrêti kiye
putri Cina tumungkul
duk miyarsa waspa drês mijil
ketang nutuh salira
pupute amuput
putrine Sang Rajèng Kelan
masang wuwu wuwungan iwak marani
nusung badhère kêna

matur nêmbah Sirtupelaèli
dhuh kakang mbok punapa dinukan
mbok inggih têka kajênge
mangsa dadak pukulun
ngasorêna paduka inggih
nanging Rêtna Sudara
mila sangêt nêpsu
wêlas mring kang rayi Cina
raya-raya wêkasan kari ing kardi
lan Dèwi Kelaswara

mung punika kagagas ing galih
Rêtna Sudara kadya nuwêka
wong satus sadina bae
kang tanpa dosanipun
ingkang rayi gung ngarih-arih
putri adi Karsinah
ingkang ngêlus-êlus
miwah Rajaputri Cina
pan ingarih maring Sirtupelaèli
hèh yayi Adaninggar

sarèhêna nalarira yayi
amupusa iya pira bara
wong anyêngkêr dhingin pinèt
anggêpên wong bêbruwun
rajaputri ing Kaelani
iya mangsa ngalahna
kang wus lawas iku
anyawèni sok sabara
narimaa lawas enggale pinanggih
yayi subratanira

wusnya dalu bubar kang apikir
putri Cina tan bisa ngandika
sêrêt asalit uwange
sadangunira nêpsu
ingkang raka Sudarawrêti
lawan putri Karsinah
tan nambungi wuwus
pijêr tumungkul kewala
darodosan waspane tan pêgat mijil
praptane pasanggrahan

nibèng kasur angêkap gêguling
sakalangkung uyang kang sarira
dhasar agêdhe nêpsune
tan ana dharat ketung
supe maring kang raka kalih
Parangakik Karsinah
kalingan ing nêpsu
murub kadya binaranang
Kelaswara kang tansah katon ing galih
kapusthi ing wardaya

kudanira kinambilan aglis
kapraboning aprang wus sinandhang
kawot ing turangga kabèh
anyilip sêdyanipun
wus ambêke wong Cina êdir
mangsa sun dhèngkèlana
mocok murdanipun
têdhak datan tur uninga
mring kang raka Karsinah ing Parangakik
nggènira lampah dhusta

nitih kuda ngithar rajaputri
maring taman lulut sêdyanira
pukul sadasa angkate
saking pakuwonipun
êlêt wana tuwa sakêdhik
buron malang tinunjang
milar mingêr nguwuh
putri Cina abalia
ingkang mêrak nyênyungong lèr wetan muni
kadya mangsit wangsula

sawêr naga angadhangi margi
balêgdaba warak wuru nêrak
lir mangkana pangèsthine
putri Cina ywa laju
abot putri ing Kaelani
Kelaswara prawira
pan lagi jinurung
darajat kaprajuritan
ingkang naga tinunjang kidak kang pêthit
kumêlasar anasar

kèndêl pakuwon ing Malebari
tan adangu lajêng lampahira
ing taman lulut praptane
ing wanci têngah dalu
Adaninggar lajêng ngidêri
sawêwêngkoning taman
masang sirêpipun
sariranira sang rêtna
dadi gêni ing nala kalangkung runtik
nanging sudira wuta

dhêdhêp sirêp rêprêp tamansari
wong akêthèn tan ana sabawa
kênèng pangaribawane
kang adoh tamansantun
pakuwone kang pra dipati
gumêrah swaranira
kang urut bata gung
jawi bata jroning bata
miwah kori tan ana walang ngalisik
umanjing putri Cina

sirêp kabèh kang rumêksèng kori
anggêlasah kunci korinira
winatukan mênga dhewe
lajêng lan kudanipun
sabên kori dipun watuki
prapta kori ping sapta
têdhake sang ayu
kilène kori kang kiwa
turanggane cinancang wit nagasari
lajêng mring gêdhong têngah

nèng paningrat cèthi para putri
pawongane wus sirêp sadaya
rêbah saênggon-ênggone
ya ta wau Wong Agung
luwar saking nggènnya mong rêsmi
asare sakalihan
sakeca amujung
njêjêt sang rêtna juwita
sarwi nyangking gandhewa lawan jêmparing
pêdhang lêntring curiga

ngangsêg-angsêg napase sang putri
dènnya sampun cêlak pasarean
dèrèng pinênthang langkape
tumidak malih maju
mirèkakên pawongan kêmit
langse jawi piniyak
kang saos ing ngriku
inya babu lawan êmban
lan pawongan kênya kang dèrèng birai
sami sirêp mbalasah

kantun tigang sap winiyak malih
panggenane saosan dhaharan
lawan inuman sakèhe
putri Cina andulu
kang inuman gêlas sumandhing
sangêt uyang kasatan
cinandhak dèn inum
miyak langsene wêkasan
pan katingal tunggil ulês kang aguling
lir lintang mor ing wulan

têbah jaja sumaput apipit
nalanira sêsak ing dêduka
kadya ingobar driyane
tumindak malih maju
binarengkal sinêndhal aglis
uwal kang rêrangkulan
katon cahyanipun
Kelaswara kadi lintang
mor ing wulan angling ing tyas rajaputri
ayu Si Kelaswara

angungkuli si dirujit iki
para putri sangisoring wiyat
cacade têka nêmu pèk
putri Cina pan mangu
ngunandika bêcik ko iki
tyase aja alaa
eman têmên lampus
yèn sira aja kêthaa
pasthi suwe ngulati kaya sirèki
si pidhir Kelaswara

sinawang kalih ingkang aguling
lah adene wong lanange iya
têka dadak ngatut bae
tinubruk têka ambruk
ngènèl putri ing Kaelani
dangu Sang Putri Cina
mitênggêngên njêtung
sigra cantut pêkak madya
Kelaswara sinêndhal sukuning kering
kagyat ana kumlebat

Kelaswara sakêdhap ningali
marang ingkang nyêndhal saklebatan
wêruh yèn dudu bature
nggrahita lamut pandung
dhasar putri wantêr ing jurit
dèrèng kongsi siyaga
mêdal kalih pinjung
andandan sarwi lumampah
kuthetheran pêdhang liniga cinangking
hèh maling antènana

payo angrok bandawala pati
wong ing ngêndi maling liwat mamak
nora kulak pangrungune
adol warta sirèku
lamun putri ing Kaelani
Kelaswara prawira
widigdaya têguh
aja nguncati hèh dhustha
putri Cina sugal dènnya anauri
ing kene Kelaswara

duk miyarsa prênahe dènnya ngling
tinarajang kalingan jêmbangan
kadhupak ing pancolote
jêmbangan gêdhah sumyur
Kelaswara asru dènnya ngling
maling ngêndi ngakua
pagene lumayu
anauri Adaninggar
aja ganas pan ingsun nora ngoncati
Kelaswara gya nrajang

asru mêdhang putri Cina tangkis
anulya samya pêdhang-pinêdhang
adangu ukêl panduke
rame rok pêdhang caruk
angakua aranmu maling
sira tambuh maringwang
Adaninggar ingsun
putri adi saking Cina
Kelaswara angling lagane sirèki
putri kang lêwih gila

Kelaswara astanira kering
ambênêrkên maring gêlungira
durung tata sasuwene
saking kaburu nêpsu
asta têngên mêdhang anitir
kang kiwa anggung nyandhak
gêlung lawan pinjung
mung asta têngên kang aprang
asta kiwa nggujêngi gêlung lan tapih
sadangune mangkana

tangkis-tinangkis pêdhange sami
drêg-udrêgan uthik ukêl pêdhang
prawira samya rikate
sami prakosanipun
sami wantêr awase sami
mung kari putri Cina
wus siyaga dangu
Kelaswara dèrèng dandan
parandene tan asor dènira jurit
tuhu putri digdaya

si balêdhos juris tan wruh isin
têtampikan têka sae gêsang
dêlap urip sira mènthèl
eman rupamu ayu
mung cacade njalêbut bêngis
mêsum bêtah ing wirang
ndharusul anjêmbrung
lamun putrine wong Kelan
nglakonana kaya sira nora sudi
pira laraning pêjah

têka imul putri apa iki
ingsun pratela pratingkahira
si tampikan tanpa gawe
ngawula bakal maru
acêcaya sira duk myarsi
putri Cina amêdhang
asru muwung-muwung
tinadhahan sami pêdhang
sarêng rêmpu angling putri Kaelani
tan arsa mundur ing prang

sira bêlis unggula jêr wis siyaga
ingsun mêntas aguling
pantês kasorana
jêr misih kuthetheran
lamun putri Kaelani
mangsa arêpa
mungsuh wong durung rakit

anauri sira Rajaputri Cina
dandana dijêjuwing
ya age muliha
aja suwe kewala
sigra Kelaswara manjing
nulya siyaga
kapraboning ajurit

sigra mêdal ing nggènira Adaninggar
payo nya iki bindi
parise masanga
dèn aris aprang gada
putri Cina ngadêg aglis
nampani gada
gada-ginada gênti

mubal gêni parise katiban gada
gantya rame rok ungkih
dangu main gada
tan ana kang kasoran
angling putri Kaelani
si bera ngadhak
têka angarah pati

laku cidra pratingkahe si urakan
yèn putri kang sayêkti
lamun arsa aprang
nganggo nonjok panantang
ambungên tanganirèki
lah mambu apa
si amis si ditampik

apa arsa milu kaya Kelaswara
putri ing Kaelani
kari aprayoga
prawira kasêmbadan
kari pantês kari laris
kari pidêksa
kari sêdhêp prakati

kari manis gandês luwês kaduluran
mangsa kaya sirèki
putri ngadhag-adhag
ana pinggir dêdalan
padha ewa kang ningali
ariyak mutah
umbul-umbul si juris

sapolahmu kithal ora kabênêran
ulah prang ulah pikir
numbuk nasak-nasak
mbêlasak karosakan
endah trahing ratu bintit
buntêt abantat
kucir akocar-kacor

mangsa dadak nimbangana Kelaswara
Rêtna Suradiwati
mbaranyak kacagak
ladak nora cak-êcak
putri Cina duk miyarsi
lara karuna
Kelaswara dijuwing

sumakeyan putri ayu pinarbutan
mring sagung kang para ji
aja amêmanas
payu têka payua
tibane patimu iki
asru anggada
jumêbrèt tibèng tangkis

dangu sayah nggènira panah-pinanah
gada tan migunani
sarêng mbuwang gada
rukêt jambak-jinambak
ulêng mubêng salin ungkih
uwal kasingsal
gapyuk sarêng nêkani

sumyur ingkang jêmbangan gêdhah suh sirna
dangu ramening jurit
pêthetan mbêlasah
bosah-basih katrajang
kang aprang udrêg mangukih
sêndhal-sinêndhal
marucut salin uncit

Kelaswara mênthang langkap sinarêngan
putri Cina njêmparing
sarêng pêsatira
panahe Kelaswara
cinandhak ing asta kering
pinutung nulya
tikêl binuwang siti

jêmparinge putri Cina wus cinandhak
mring putri Kaelani
munggèng asta kiwa
tinikêl-tikêl nulya
gya binuwang tiba têbih
lancaran panah
samya digdaya kalih

dangu sayah nggènira panah-pinanah
tan ana migunani
samya sèlèh panah
angabên kasantikan
wus dangu arukêt malih
candhak-cinandhak
junjung tarik-tinarik

Kelaswara sor titih yèn rêrukêtan
kantun agêng ainggil
inggil putri Cina
Kelaswara pidêksa
nanging kaduk wantêr ati
jêngkang-jinêngkang
langkung ramening jurit

Kelaswara sinabêt talikêmtular
sumêlèt ingkang kêni
walikate kiwa
njumbul pêdhês karasa
pinindho talingan kêni
mumêt sang rêtna
krodha sru dènira ngling

jêrku apa putri ala prangmu cidra
nganggo gêgaman eblis
iya antènana
sun mulih mèt gêgaman
Adaninggar anauri
amêdhatia
sêbit ingsun antèni

Kelaswara sapraptaning pasarean
mring ngulonira aglis
panahe kang raka
Wong Agung Kakunging Rat
têturunan saking nabi
lêluhurira
Jêng Nabi Iskak nguni

duk pinangggih wontên salêbêting taman
sarêng lawan turanggi
nggih pun Kalisahak
lawan kapraboning prang
gêgaman kabèh mêpêki
panah punika
iya ingkang kinardi

numpês ingkang rêksasa diyu danawa
ditya kalawan uwil
anèng ing Jabalkap
dene panah punika
wus karanggèh nulya mijil
praptaning jaba
nudingi asru angling

payo bungkêr tadhahana panah ingwang
aja na nguciwani
gêrèt mênthang langkap
tajêm ingarah-arah
lumêpas ingkang jêmparing
gêbyaring wulan
padhange amarêngi

pan kacundhuk jajane putri ing Cina
nginggiling susu kering
anrus ing walikat
niba Sang Putri Cina
guladrahan anèng siti
asambat-sambat
kang mbok Sudarawrêti

tulungana kakang mbok kula palastra
wontên ing tamansari
kang mbok tulungana
rêbutên jisim kula
gawanên mring Parangakik
nuwun apura
kang mbok Sudarawrêdi

dene kula aprang tan atur uninga
dhatêng paduka inggih
manggih mangke papa
mêmikan ing paduka
sarêng orêg ingkang wukir
lindhu prakêmpa
gêtêr-patêr nêkani

Kelaswara anjêtung ngadhêp kewala
ngungun wêlas ing galih
riris wêtu gêlap
kilat thathit liwêran
kadi tangise kang langit
bela karuna
apan kadya mas kentir

galangsaran putri Cina kawlasasih
mara Kelaswara
pêdhangên jurên wak mami
aja andêdawa lara

sambat-sambat kang mbok Sirtupelaèli
ingsun tulungana
prang lan putri Kaelani
jupukên kunarpaningwang

aturêna mring kang mbok Sudarawrêti
dimène ginawa
maring bumi Parangakik
candhinên bongên ing kana

mèh sumaput tingale sang rajaputri
rama ji wartakna
putrinira angêmasi
ibu kawula mit pêjah

salin cipta katon putri Parangakik
jêmparing nèng jaja
kang anrus walikat kering
ewuh lamun pinêcata

dhuh kakang mbok Rajaputri Parangakik
dulunên kawula
jupukên jêmparing iki
kang tumancêp anèng jaja

pan winatak sahadatira sang putri
wuruke kang raka
rajaputri Prangakik
kalimah kalih tan gothang

pan sumêbut jêmparing ingkang umanjing
malêsat umêsat
sumêmbur kang rak nututi
sumirat ludira pêthak

Kelaswara wuwuh wêlas waspa mijil
lawan maras-maras
dukane Sudarawrêti
lawan sang putri Karsinah

ya ta wau Wong Agung Surayèng Bumi
wungu dènnya nendra
kang rayi datan kaèksi
wontên parêkan satunggal

angawruhi solahe gustinirèki
dene prang lan dhustha
andulu angintip-intip
nanging agiris tumingal

dadya wangsul maring nggène dagan malih
tan tahan tumingal
ndulu solahing ajurit
Wong Agung alon ngandika

ana ngêndi gustinira yayi dèwi
parêkan tur sêmbah
punika wontên ing jawi
aprang lawan duratmaka

sampun dangu wontên satêpining kori
kumêpyur tyasira
wau kalane miyarsi
Wong Agung Surayèng Jagad

sigra mijil jêmparing arsa cinangking
dinulu tan ana
narka ginawa kang rayi
maling saking ngêndi baya

praptèng jawi katingal sang rajaputri
atunggu mungsuhnya
gumuling ana ing siti
kang wêntis kesisan sinjang

kasorotan dening gêbyaring kang sasi
tuwin kang wadana
kadya kancana sinangling
Kelaswara duk tumingal

mring kang raka mingsêr dènira alinggih
kathah aturira
lawan kathah kang kaèksi
tabêt rêrêmpon gêgaman

lawan pêpêthetan sami bosah-basih
tilas ramening prang
jêmbangan gêdhah sirnanting
angungun Sang Kakunging Rat

eram saking tilas ramening ajurit
maksih ngantak-antak
Adaninggar durung mati
animbali Umar Maya

pan Wong Agung ketang wêlase tan sipi
putrane narendra
angluwihi para aji
sinêmbah samining raja

sugih brana wibawa angrèh upêti
mangke anèng paran
kongsul pratingkahirèki
nêmu pati siya-siya

gya sinundhang mring Wong Agung Jayèng Murti
Rêtna Adaninggar
pêgat-pêgat matur aris
Wong Agung paringa toya

lan wontêna pangèstu antarèng pati
sampun ngantak-antak
pan kawula sampun manjing
dhatêng kakang mbok Sudara

wus winulang dhatêng kang mbok Parangakik
ing agama mulya
sarengat Nabi Ibrahim
agama ingkang minulya

Kelaswara prapta nggènnya ngambil warih
saconthong mutyara
inginumakên tumuli
wusnya nginum putri Cina

narik napas Adaninggar angêmasi
Umar Maya prapta
kang badhe angusadani
sang rêtna sampun palastra

Menak Jamintoran I, kaca 26.prapta papan wus pangguh
Prabu Gulangge mênêng andulu
atêtanya sapa wong Arab kang prapti
pidêksa nora gung luhur
nanging cahyamu mancorong

sumaur aja tambuh
Prabu Gulangge pan iya ingsun
prajurit kang akalana jayèng murti
Prabu Gulangge angrungu
sèlèh gadane nèng pangkon

sidhakêp astanipun
Sang Natèng Rokam pidêr anjêtung
ora kaya kang agawe bumi langit
lamun akarya piduwung
tan mantra kêna ginayoh

cêngklungên raganingsun
yayah abrangta marang dyah ayu
ciptaningsun amrih nuwuki ngajurit
anutug sakayun-kayun
ing ayuda singa kasor

kaduga suwitèngsun
kasub ing bumi bêbudènamu
palamarta sih ing dasih lair batin
nanging sun nyana Wong Agung
gêdhemu nora samono

kapriye pratingkahmu
sira anumpês ditya gung-agung
ingkang padha sadaya pangawak wukir
duk prang wukir Kap sirèku
liwat saking karya gawok

mèsêm dènnya sumaur
angèndêlakên turangganipun
kadya gajah jêjagongan lawan kambing
hèh sang prabu sira mau
ngucap takdiring Hyang Manon

pan wus tinitah ingsun
anyirnakakên danawa diyu
aja mungguh manusa kang kaya mami
sanadyan kongkonan sêmut
lamun kinarsan Hyang Manon

mangsa wurunga iku
lamun kinarya ilapat tuhu
sêmut bisa anggêmpura gunung wêsi
kadigdayane si sêmut
kuwasane lagi tinon

Prabu Gulangge ngguguk
padha karasa rêrasan iku
pangwasane sapele manusa iki
luwih karsane kang nglimput
apadudon dadi liron

priye pamisahipun
si wadhag iki kalawan alus
yèn awèta têtunggalan pasthi sirik
witning pinisahna iku
siya-siya wong jêjodhon

mara jarwakna tèngsun
apan jamanmu ing kana besuk
nggoning lair abuning roh kang sayêkti
kabèh nabi-nabi dudu
kang minangka aslining roh

Adam pan abu jismun
miwah nabi kunêng Nabi Ênuh
iya iku abu jismuna kang kari
mangkono pangrunguningsun
Nabi Nuh Adam kapindho

nanging abu roh dudu
pan nora salin sawiji amung
tunggal dhapur kalawan kang sok nglimputi
purwane sawiji amung
ilapat kinarya roro

dene ta roronipun
pan luwih kang ngarani puniku
aranana roro pan roro sayêkti
aranana siji iku
sayêktine ya sawiyos

nanging mèh lairipun
ilapat iku mêngko mèh timbul
ora liya ing jamanmu kana benjing
sapa wruha karabatmu
dadi marga abuning roh

mung kari patang taun
iya ing limang taun lumaku
kang sataun wus kalong kang limang sasi
patang taun pitung tèngsu
babare kang abuning roh

wadya kang samya ndulu
nora kaduga pating kêranthuk
pijêr apa suwe tan ana ajurit
baya ika banjur atut
nora prang pijêr pêpadon

Gulangge alon muwus
iya sun myarsa sayêktinipun
ana peling yèn besuk dhayohan mami
Wong Agung andon anglurug
abêbala para katong

iku ta marganipun
ingkang narik ing marga rahayu
lamun ana Wong Agung Surayèng Bumi
pan badhe karabatipun
kalipating hyang abu roh

dèn abêcik panutmu
malah pinêca sun kongsi ngujung
ngaras pada kalih lawan asta kalih
wus sinung pratandha tengsun
iya tyas ingsun darapon

mantêpa aywa tangguh
aja gumiwang dimèn abakuh
nanging maksih jroning jaman kitrah iki
iya pakaryanirèku
sira kang duwe lêlakon

lamun nganggêpa ingsun
iya ingkang dèrèng lair iku
sayêktine kasiku marang sirèki
agamanira kang nyêndhu
iya wajibe samêngko

watak ngong gothak-gathuk
nanging simpênana dèn barukut
kasihana wêlasana ingsun iki
pan ingsun asih kalangkung
ajrih gusti lair batos

mêcat makuthanipun
Wong Agung dèn awas sirandulu
cirinipun sajroning makutha mami
kartu mutyara puniku
tulise kang anèng kono

tumênga gya Wong Agung
tinukupêna lan kudanipun
masih logro sayêktine kurang isi
Gulangge saking gêngipun
makutha agêng kinaot

nusup dènnya andulu
krêtu mutyara ingkang dinulu
ana tulis Muhamad Rasullulahi
cacahing tulis umancur
cêngêng tyas wau duk anon

bênêr pambatang ingsun
Gulangge iki kêkasih wahyu
pratingkahe iya kang wis ngangêmbangi
wus Islam ing batinipun
kapir ngindanas sayêktos

Islam ngindalah iku
ya ta Wong Agung amatak ngèlmu
gêgêdhongan nanging kang maksih sinambi
santosa mring Gulanggyèku
sangêt sih tinunggil batos

narik mustakanipun
mêtu saking jro mastaka murub
mijilakên cahya lir ulading agni
wong agung kalih kalimput
agni yèn tinon saking doh

Gulangge sigra nubruk
sarwi angangge makuthanipun
wus sinêndhal Wong Agung saking turanggi
sinangga ing astanipun
sumungkêm Gulangge Katong

dhuh tuhu gustiningsun
ingkang anarik kamulyaningsun
kang anuntun marang dêdalan sayêkti
kang karya ing tyas tuwajuh
besuk ing sakratil maot

pangrasaning wadya gung
gêni panggada kang katon iku
anglimputi ngaladi wong agung kalih
têkan têtungganganipun
kalihe pan datan katon

sinurakan gumuruh
mungsuh lan rowang rame gumuntur
nora wêruh sajatine kang ajurit
mung ilapat tarung sêmu
Gulangge lan Jayèng Sinom

langkung dènira manpangat
Gulangge Sri Narapati
kasorotan ing cahyanya
umatur angasih-asih
ya kalêngkaning bumi
manpangat amba kalangkung
wêdale cahya tuwan
ilapat kang angramati
angandika Wong Agung Surayèng Jagad

Gulangge aywa pêpeka
angèl adoh ing mangsèki
duraka yèn mutahêna
besuk kang sira arani
abuning roh mèh lair
kang duwe bubuhan iku
yèn uga linairna
ing sajroning mangsa iki
amêmikan marang ingkang kawajiban

bubuhan jêng nayakèng rat
kang sira tarka mèh lair
nanging nganggêp kabatinan
utama kang wus udani
nyêpuhkên bae benjing
yèn tulus sira lan ingsun
nugraha ingkang prapta
pasêmon ilapat iki
durung kêna yèn sira angugêmana

iya ingkang nyata-nyata
maksih ana kang ngarani
luput mangeran ing cahya
wantuning cahya nglimputi
aja si badan iki
kang wadhag katut kalimput
nadyan iku tunggangan
kalimput katarik ngêning
ing ngisore ingkang aduwe panêdya

ujare kang wus utama
aja milih aja nampik
aja nêdya aja nora
sirik duwea pamilih
yèn nora milih jindik
aja madhêp aja wêruh
sirnane tingalira
parane dèn amatitis
patitise wruh purwa madya wasana

aja nggawa aja ninggal
ing jagatira kang pêsthi
angulihêna titipan
dèn katur mring kang nitipi
wus aja pindho kardi
payo prang malih karuwun
saru tinon ing bala
yèn nora anganggo jurit
sira Prabu Gulangge gumuyu ngakak

__________Kaca:Katêrangan ... Cêkakan Sêrat Menak ... Pratelan nama-nama ... Pêthikan ... 105.SUSULAN.Wontên nama sawatawis ingkang kalangkungan, kados ta: Nusirwan, dèrèng kasêbut wontên ing aksara N, nanging sampun kasêbut wontên ing aksara Y; asmanipun Prabu Nusirwan kala taksih timur: Radèn Yayi. Mangka sanès-sanèsipun, manawi wontên nama warni kalih inggih dipun lêbêtakên kaping kalih.Murih jangkêpipun, nama-nama ingkang kècèr tuwin dèrèng klêbêt kaping kalih dipun pratelakakên kados ing ngandhap punika:Askar Diyu, utawi Sêkar Diyu, mriks. Sêkar Diyu.
Buharjan, mriks. Abu Arjan.
Danurus, mriks. Ruslan.
Jabalkap, mriks. Kap.
Dul Jakim, sudagar, mriks. Tambi Dul Jakim.
Kadam Makna, utawi Adam Makna, mriks. Adam Makna.
Karbi, mriks. Sayidiman.
Kusmara, radèn, mriks. Akik tuwin Rabi.
Kusniya, mriks. Sayidiman.
Kusrin, radèn, mriks. Akik tuwin Rabi.
Makmur, mriks. Sayidiman.
Nur, mriks. Sayidiman.
Nusirwan, prabu, mriks. Yayi.
Sadar Kaola, mriks. Sadar Kola.
Samsi, mriks. Ruslan.
Sêkar Duwijan, mriks. Sêkar Diyu.Ing "Pratelan nama-nama" têmbung menak dipun cêkak: M. angka Rum mratelakakên jilidanipun buku, dene angka limrah, mratelakakên kacanipun. Upami: M. Lare III Pikajêngipun: kasêbut ing Menak Lare jilid III kaca 64.__________