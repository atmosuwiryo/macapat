anggèr watawis kawula
kêkês prajurit Kubarsi
pun Kalbujèr duk umangsah
pamuke pêputhon rukmi
kadandape katawis
pukulun pun Wrahat Kustur
nglirik tingkah kawula
gumujêng kang amiyarsi
sami mulat marang Kalbujèr sadaya

sangsaya rame gujêngnya
mangkana Rajèng Kubarsi
Talsiyah dalu bujana
gumêrah idêring larih
asru angêntrok wêntis
sira Sang Warahat Kustur
para ratu Kuparman
andêle kêni kêkalih
benjang-enjang kadi yèn tumpês sadaya

Patih Bêstak aturira
kang kapupu ratu kalih
dede prajurit Kuparman
prajurit ing Malebari
andêle dèrèng mijil
Kuparman Prabu Tamtanus
lan Prabu Kewusnendar
miwah Raja Yusup Adi
Darundiya lawan Sang Raja Tohkaran

kalawan Iskaliskalan
Lamdahur lan Umarmadi
kadangipun kawan dasa
samya andêling ajurit
siji dèrèng mêdali
ratu kadang patang puluh
para ratu ing Selan
satus andêling ajurit
pan satunggil dèrèng wontên magut ing prang

Raja Sarkab lan Sarsaban
lan Raja Dabarunali
Parisdan lan Raja Ukman
Kalbudiyan lan Dêbruni
Raja Kemarkuwari
Raja Alam Raja Uluk
para Raja Kuparman
dèrèng môntra-môntra mijil
maksih tangèh rêmpita andêling aprang

myang prajurit para putra
kang tate mungkasi kardi
siji dèrèng wontên mêdal
tiga ingkang sampun mijil
dèrèng prang lan wong ngriki
Radèn Kodrat Samadikun
Sri Sadat Kadarisman
punika ingkang sêsiwi
Radèn Kahar Kusmèn putra ing Yujana

lan Radèn Samardikaran
putra nata Sarkab Turki
mung punika kang wus mêdal
aprang lan Amir Anjilin
Rajaputra Sêrandil
kalih kang sami gêgêdhug
putra Yunan lan Kebar
ing Kangkan Ngêrum Biraji
dèrèng wontên satunggal kang mêdalana

putra jro andêling aprang
Radèn Ruslan Rustamaji
dèrèngwontên mijil ing prang
sagunging para putra Mir
Radèn Kasimkuwari
kang sawiji adhuh biyung
ingsun arsa wêruha
manungsa ngisoring langit
anadhahi yudane Pangeran Kelan

gêgêdhuging putra Ngarab
sudibya prawirèng jurit
yèn andhupak gunung sela
malêdug kantun samênir
bagus prawira sêkti
tuhu kalamun pinunjul
dhuh sapa ngalahêna
yèn anylênthik gajah mati
yèn anjêjak sagara toyanya asat

kathah kang ratu kuciwa
kapikut mring radèn mantri
miwah kang para satriya
bupati soring ajurit
yèn miyat radèn mantri
kadya pêcat nyawanipun
saking ulaping cahya
wudhu ing prang tanpa tandhing
wus kasusra putra musthika pamèr prang

kula eling ibunira
Kelaswara yèn ajurit
ratu katri kapat gajah
binanting dados samênir
yèn dhupak gunung nênggih
malêdug atêmah awu
lah iya ngêndi ana
kaya putri Kaelani
duk misihe kênya bikut bêdhah praja

sakathahe kang miyarsa
ana suka ana sêdhih
batine kathah kang suka
ujêr sok gumêndhung êdir
akèh kang pra narpati
maras-marase kalangkung
jêr durung mêmungsuhan
amanggih kadi punika
tan anganggo tinanting tinimbang-timbang

ing dalu datan winarna
ya ta kawuwusa enjing
muni têngaraning yuda
gong bèri gurnang thongthonggrit
têtêg mawanti-wanti
bêndhe tinitir angungkung
mijil baris malatar
mungsuhrowang wus miranti
baris aglar atêpung kapang kalangan

munggèng patarana êmas
Sang Natèng Nom Malebari
supênuh kang pra narendra
tuwin ingkang para ari
ambanjêng kang prajurit
para raja para sunu
misah dènira lênggah
kang saos mêdal ngajurit
ambêk sura para narendra tênaya

Sang Rajèng Rukyatil Polad
Mêdayin lan ing Kubarsi
lunggyèng patarana êmas
Wrahat Kustur mangsah malih
sigra nitih turanggi
agêmipun layar madu
kawot kapraboning prang
mangsah ing rana sêsirig
praptèng papan Wrahat Kustur asêsumbar

hèh ta payo mêtonana
wong Kusniya Malebari
sapa kang arsa palastra
papagêna tandang mami
wau ta duk miyarsi
Pangeran Ismayasunu
amit marang kang raka
mapag tandang ing ajurit
wus kalilan mangsah pangeran ing Kelan

anêmbah marang kang raka
sigra anitih turanggi
kawot sakapraboning prang
turôngga ran jônggiraji
mangsah mêndhapan nyirig
suraking bala gumuruh
para prawira Kelan
dhomas samya sura sêkti
santanane para ratu kalih bêlah

kang badhe belani pêjah
yèn gusti tiwas ing jurit
lawan para ratu bala
miwah satriya dipati
sakêthi para mantri
salêksa punggawanipun
tan ana nêdya gêsang
gustine yèn tiwas jurit
kabèh nêdya kiyamat prajurit Kelan

gumêr kang punggawanira
munggèng sajabaning baris
kalihkêthi pitung lêksa
pilihan munggèng turanggi
rong lêksa munggèng èsthi
wong Kelan pan kadya alun
sang prabu ing Kusniya
angawe wong Parangakik
kang sakêthi kinèn awor wadya Kelan

para mantri pêpilihan
prajurit ing Parangakik
sakêthi anunggil cipta
lan prajurit Kaelani
wau rahadèn mantri
ing ayuda wus apangguh
Wrahat Kustur têtanya
sapa kang mêtu ajurit
apa sira ratu anom ing Kusniya

alon dènira ngandika
ingsun arining narpati
marang Sang Prabu Kusniya
putri Kelan ibu mami
kang ibu Parangakik
iya kangjêng kaka prabu
ingsun Amiratmaja
iya Iman Karnaèni
Banukelan Pangeran Jaswadiputra

pan iya Bakdingujaman
lah apa anèng sirèki
mungsuh sapa aranira
ingsun Ratu Nom Kubarsi
Wrahat Kustur ran mami
si kakang Maliyat Kustur
sêdhêng tandhing lan sira
pan padha ari narpati
dèn prayitna Jaswadiputra sun gada

akudhunga bôndabaya
sun gada aja ngoncati
Wrahat Kustur mutêr gada
sarta ngêtab kang turanggi
Radèn Iman Karnèni
kudhung parise pinupuh
radèn tangkis lêgawa
kang paris sru mubal gêni
kadya guntur surake mungsuh lan rowang

pinindho malih ginada
pining tiga datan osik
Wrahat Kustur asru mojar
malêsa padha prajurit
Pangeran Kaelani
alon dènira amuwus
lah iya dèn prayitna
kudhunga parismu aglis
ya ta ngêtab turôngga amutêr gada

ginada Sang Raja Wrahat
Kustur anadhahi paris
kuwate panggadanira
jumêbrèt lir gêlap muni
pêngkuh dènira tangkis
mêtyagni kang paris murub
surake mawurahan
antuk sisih kang ajurit
dènnya sami kadange ratu wisesa

saksana malih ginada
Wrahat Kustur anadhahi
rosane panggadanira
kuwate ingkang atangkis
gumêtêr sri bupati
angrês karasèng bêbalung
kang wolung puluh papat
pining tiga ing panggitik
Wrahat Kustur nguwatkên panangkisira

gigir turôngga kapadal
tugêl bêt tiba nèng siti
parisanira kaplêsat
gadane tumiba têbih
gumabrug kajumpalik
Sang Prabu Warahat Kustur
tangi anarik pêdhang
sukune kuda dyan mantri
ingkang arsa pinêdhang sigra tumêdhak

Pangeran Bakdingujaman
ngadêg ngarsaning turanggi
anangkis sarya ngandika
dudu prajurit sayêkti
arsa mêdhang turanggi
sun nganti ngawe balamu
ingkang ngatêri kuda
ingsun tan cidra ing jurit
ya ta prapta bala kang ngatêri kuda

sigra wau tinitihan
ngrêb kapraboning prang malih
Pangeran Jaswadiputra
sampun nitih jonggiraji
kinitêr sri bupati
mêndhapan turangganipun
Wrahat Kustur sru gada
radèn mantri buwang tangkis
mung camêthi kinarya panangkisira

gadane tiba kasingsal
arupak repot ing jurit
Wrahat Kustur narik pêdhang
gya mêdhang awanti-wanti
tinangkis ing camêthi
tugêl kapalêsat kongsul
pêdhangira sang nata
ngêtab kuda marêpêki
arsa narik saking nginggiling turôngga

radèn mantri tan kasêndhal
sarêng angêtab turanggi
midêr prang candhak-cinandhak
udrêg sanginggil turanggi
sinabêt ing camêthi
kudanya Warahat Kustur
sirahe kuda pêcah
Wrahat Kustur tiba malih
kuda pêjah sang nata aburangkangan

Jêng Pangran Bakdingujaman
têdhak saking ing turanggi
Wrahat Kustur pinaranan
ngadêg ngarsane sang aji
payo junjungên mami
padha prang junjung-jinunjung
Wrahat Kustur gya nyandhak
wangkingane radèn mantri
gya tinarik ingangkat dangu tan kangkat

sagunging karosanira
kakumpul nèng asta kalih
parandene nora kangkat
netranira mijil gêtih
pinêksa dènnya narik
sacêngkang dlamakanipun
amblês anèng ing lêmah
mêksa pan ora kêtarik
sinèlèhkên angur anjunjunga arga

payo gênti anjunjunga
cinandhak Rajèng Kubarsi
ikêt pinggange sinêndhal
Wrahat Kustur wus tinarik
ingikal nèng astèki
tinon ing bala kadulu
eram kang sami mulat
wus dangu tininggil-tinggil
Wrahat Kustur binanting gumuling lêmah

kantaka sigra kang prapta
Ki Apatih Abunandir
ambônda sampun tinawan
surake nêngkêr wiyati
ya ta kasapih latri
tinêtêgan sarêng mundur
prihatin ratu mêngsah
suka wadya Malebari
kang katawan prasamya kingkin tyasira

pinanjara sri bupati
gantya wau kawuwusa
ingkang sungkawa sang katong
Raja Anisirtungalam
sang prabu ing Karsinah
dene ana mungsuh rawuh
angêpung nagri Karsinah

nagarane Nungsaprênggi
lawan ing Prênjuk punika
enjing sineba sang katong
Patih Kaolansadidan
ingkang munggèng ngayunan
lawan kang rayi sang prabu
Arya Mandali prawira

kang rama Sirtupelèli
Raja Anisirtungalam
ing Karsinah kadhatone
kang eyang Rahadèn Ruslan
ratu pinardikèng rat
minulya karatonipun
duk puniku kênèng coba

arsa pinapag ing jurit
dèrèng ngaturi uninga
ing putra Jayèngpalugon
mila datan winêdalan
aprang saking jro kitha
sagung pra dipatinipun
sakantune nèng palatar

ingkang kathah pra dipati
sami andhèrèk kang putra
Sirtupelèli sakèhe
dhomas cacahing punggawa
kalih kêthi kang wadya
dupi kang putra sêsunu
diwasane Radèn Ruslan

winuwuhan pra dipati
kalih atus pra prawira
wadya lit sakêthi kèhe
mantri kawan èwu samya
mila suwêng Karsinah
pra dipati kantun satus
lawan mantri kalih nambang

marma mêthuk ing ajurit
saking jro kitha kewala
mila kang mungsuh praptane
miyarsa Sultan Kuparman
tumpês anèng Kusniya
gung alit sawadyanipun
aprang lawan Rajèng Dhayak

Rajèng Kulub lan Kubarsi
tumpêse Sultan Kuparman
apan mangkana wartane
sigra Sang Prabu Karsinah
nimbali pra dipatya
ingkang rayi munggèng ngayun
lan Patih Kolansadidan

kang tinari sri bupati
kayaparan mungsuhira
ing yuda apa tingkahe
Patih Kaolansadidan
sigra matur wotsêkar
mênggah puniku pukulun
wawrate pan maksih taha

angandika sri bupati
Raja Anisirtungalam
patih yèn kaya mangkono
sabatêke sira tilar
lumaku lêlancaran
ngaturêna surat ingsun
mring gustinira Kuparman

Kolansadidan wotsari
pukulun putra paduka
Wong Agung Jayèngpalugon
inggih lawan ingkang putra
wayah tuwan rahadyan
inggih sarta ingkang ibu
botên wontên ing Kuparman

nèng Kusniya Malebari
taksih mangun yuda brata
Rukyatil Polad mêngsahe
kawula mêdal nglautan
enggal praptèng Kusniya
barêng mangkat mangke dalu
wong kawan atus kewala

kawrat sapacalang gusti
kya patih wus tampi surat
lèngsèr saking ngarsa katong
Patih Kaolansadidan
ing dalu budhalira
anilib ing mungsuhipun
tan winarna sampun mancal

datan kawarna jaladri
arikat lampahing palwa
Patih Karsinah praptane
wontên nagari Kusniya
anjujug rajaputra
lajêng katur mring kadhatun
marang ibu kalih pisan

Rajaputri Parangakik
lan Rajaputri Karsinah
lajêng katur sultan anom
Abunandir kang dinuta
marang ing pulo Barjah
atur uninga wong agung
yèn Patih Karsinah prapta

mêsat Patih Abunandir
wus prapta ing pulo Barjah
marêk ing ngarsa wotsinom
pukulun amba dinuta
putra paduka nata
tur uninga praptanipun
Patih Kaolansadidan

punika surate gusti
ramanta Prabu Karsinah
pun apatih bêbêktane
tinampan lajêng binuka
taklimipun katura
sakathahe saking tuhu
Raja Anisirtungalam

kawula atur upaksi
gusti ngaturakên tiwas
têngga Karsinah kadhaton
mangkya kadhatêngan corah
nagrine parangmuka
ing Prênggi lawan ing Prênjuk
balane yutan awêndran

angêpung kitha mrêpêki
sagunging abdi paduka
ing Karsinah sawontêne
kula dèrèng suka mêdal
magut praptaning mêngsah
mêmpên jro kitha pukulun
mêthuk prang saking palatar

pun paman ajrih nglangkungi
anggèr ing karsa paduka
inggih pun Prênggi tingkahe
angrisak nama paduka
ingkang sumbagèng jagat
suraya kabul rijalun
kang tinitah Kakungingrat

kang èstu makmunur kasim
Sayidin Panatadinan
Jêng Ibrahim sarengate
Sayidina Ali Iman
Waluhum Sayidiman
punika ingkang linêbur
Kalana Surayèng Jagat

pun paman anuwun pamit
Raja Anisirtungalam
pêjah anglampahi pakon
ing paduka Kakungingrat
surayèng pramudita
wus miyarsa awêtu luh
Wong Agung Surayèng Jagat

awlas ing rama sang aji
wêtuning runtiking mêngsah
wong Prênggi Prênjuk tingkahe
animbali Umarmaya
kakang payo mring praja
kang rayi kêkalihipun
sampun sami pinamitan

Sèh Wahas lan Sèh Bawadi
têdhak saking pulo Barjah
lawan Marmaya andhèrèk
lan Bunandir katiganya
ing marga tan winarna
ing nagara praptanipun
apanggih lan garwa putra

matur putri Parangakik
kadipundi karsa tuwan
pun paman Karsinah mangke
kuthane kinêpung mêngsah
sintên pantês mêtu prang
lamun parênga pukulun
kula pribadi lumampah

kalawan pun yayi dèwi
tiga pun adhi Suwôngsa
Jaswadi lan sabalane
ratu kang lampah prang cidra
mêngsah mukul Karsinah
wadya jin dimène magut
pinrih enggaling sampurna

kang putra matur wotsari
Radèn Ruslan mring kang rama
yèn kenging amba kemawon
kang bantu dhatêng Karsinah
sampun long-longi wadya
ngriki maksih mêngsah agung
dadya rêmbag-pirêmbagan

kèndêl pikir dèrèng pasthi
Patih Kaolansadidan
ngandikan praptèng ngarsane
wong agung alon ngandika
paman Patih Karsinah
paran ing bobotirèku
mungsuh kang ngêpung Karsinah

umatur saha wotsari
Patih Kaolansadidan
gusti yèn mêngsah wawrate
lair botên sapintêna
pan amung prange ngambat
warti kang awrat pukulun
môngsa boronga paduka

pan darbe putri sinêkti
Dèwi Joharin Insiyah
lan Rajèng Prênggi kadange
Sang Raja Martyus Danirham
Natèng Prênjuk namanya
nênggih Pardiyan Kêstandruk
balane yutan awêndran

wong agung mijil tinangkil
akalihan ingkang putra
munggwing tarub barisane
aglar sagung para nata
wong agung angandika
Patih Bunandir dèn gupuh
para ratu kang katawan

padha wêtokna dèn aglis
saking panjaran sadaya
sapuluh ratu cacahe
Patih Bunandir tur sêmbah
mêsat saking ngajêngan
praptèng panjaranan sampun
winêdalakên sadaya

ingirid praptèng ngarsa Mir
alon dènira ngandika
hèh sakèhe para katong
sira pilihên dipadha
urip kalawan pêjah
yèn matia sasar agung
urip kasandhangan iman

lan maksih dadi narpati
nèng prajane sowang-sowang
lawan dadi kadang ingong
dadi wong tuwane padha
mring kabèh putraningwang
yata ture para ratu
nuwun ing supangat gêsang

nulya sami dèn luwari
kang para ratu sadaya
nêmbah ing dalamakane
Wong Agung Surayèng Jagat
Wrahat Kustur ngandikan
cinêlakkên ngarsanipun
wong agung alon ngandika

hèh Wrahat Kustur sirèki
kaya ngapa tingkahira
ing aprang kongsi katalèn
dening ki putra ing Kelan
Wrahat Kustur tur sêmbah
putra paduka pukulun
èstu kakunging alaga

èstu prajurit linuwih
Jêng Gusti Pangeran Kelan
asru kawirutamane
wong agung angganjar samya
mring para ratu tawan
pinulihakên puniku
lawan sinalinan gama

wong agung ngandika malih
Patih Kaolansadidan
sira dhingina dèn age
paman prabu ing Karsinah
ing galih aja susah
sakèhe pratingkah iku
mucunga katêmu ingwang

dèn agupuh sira manjinga kadhatun
iya pêpanggiha
hèh kaki Ruslan dèn aglis
pamitêna si patih ing ibunira

wus malêbu praptèng pura pamit sampun
Ki Patih Karsinah
mancal saking Malebari
tan kawarna ing wuri wus pêparentah

kang tinuduh sira Sang Prabu Tamtanus
lawan Natèng Kèbèr
sapanêkare para ji
kang andhèrèk marang Radèn Putra Ruslan

kang bêbantu mring Karsinah eyangipun
prajurit kang dharat
kathah kang nitih turanggi
pamrihipun rikata praptèng Karsinah

budhalipun saking ing Kusniya dalu
wontên pitung yuta
prajurit ingkang sinêlir
rina wêngi lampahe Rahadèn Ruslan

tigang dalu ing wuri budhal tumutur
Sang Rêtna Sudara
lawan Sirtupelaèli
lan bala jin Jonggiraji lan Suwôngsa

sangang èwu kêkalih narendranipun
êjin pêpilihan
wus sami napak wiyati
samya ngiring rajaputri kalih pisan

gangsal èwu êjin ing Suwôngsa tumut
ing Rêtna Sudara
kang patang èwu wadya jin
Jonggiraji andhèrèk putri Karsinah

sadaya wus binêktan lilin nyapuluh
kang badhe sêsawat
saking ing wiyat ing latri
damar lilin ambêkta saking Kusniya

tan winuwus kang anusul para ibu
wau Radèn Ruslan
lan Rajèng Kebar Yunani
radèn putra anilar prajuritira

mamprung-mamprung lampahira rajasunu
tan atilar bala
kang paman Prabu Yunani
angaturi ing lampah sampun kasêsa

mêksa nungkul mring paman Prabu Tamtanus
tan kawarnèng marga
cêndhake ingkang winarni
sampun prapta talatah bumi Karsinah

prapta bangun nêrak pabarisan agung
mung wadya kang rikat
para mantri pra dipati
para ratu kalêbu wong kawan dasa

rajasunu praptèng papan pêtak asru
mêngsah sami gita
sapa iki mêtu jurit
apa Sultan Kuparman wurung sedanya

pan kadulu kêdhik kang mêtu puniku
nulya winêdalan
pulunan Sang Rajèng Prênggi
sura sêkti pêparabe Radèn Minsan

tan adangu praptane Prabu Tamtanus
nulya malih prapta
Rajèng Kebar Yusup Adi
wontên malih prajurite kawan dasa

pan puniku kang sarêng lan gustinipun
kang kari sadaya
anggili kang rikat prapti
para mantri para dipati kèh prapta

kang umagut Radèn Minsan wus apangguh
lawan radèn putra
Ruslan atêtanya aris
sapa ranmu wong Prênggi kang magut ing prang

sru sumaur ingsun pêpulunanipun
aran Radèn Minsan
si paman Rajèng Parênggi
apan ingsun iki andêling ayuda

sira iku apa wong Kuparman rawuh
ingsun Radèn Ruslan
ingsun putra Bagendha Mir
ingkang wayah Raja Anisirtungalam

payo gupuh apa kang ana sirèku
laknat lêkasana
Radèn Minsan angling wêngis
dèn prayitna putrambyah sira sun gada

wus akudhung parisan gada tumêmpuh
atangkis lêgawa
ingkang asta datan osik
pining kalih pining tiga tan wigata

Minsan muwus payo malêsa dèn gupuh
sigra narik pêdhang
sarwi angêtab turanggi
gya tinitir pinêdhang Rahadèn Minsan

pan winuwung sigar ing parisanipun
anrus marang sirah
naratas marang ing gigir
marangwêtêng marang kapalaning kuda

têrus laju gigiring turôngga rampung
giris kang tumingal
surake gumuruh atri
Raja Prênggi Raja Prênjuk ngawe bala

kinèn magut prajurite prang garubuh
belani kang putra
ya ta Sang Prabu Yunani
wruh sêmune orêging barise mêngsah

mangsah magut sira Sang Prabu Tamtanus
lan Narpati Kebar
saprajurit pra dipati
mantri Yunan lawan para mantri Kebar

kang prapta wus patang kêthi malah langkung
sang prabu ing Yunan
mangsah pêdhange tinarik
ngamukira tajêm sang nata ing Kebar

rajasunu nglancangi Raja Tamtanus
sarêng dènnya mangsah
lan bala Prênjuk Parênggi
têmpuh ing prang kadya guntur magênturan

kang nèng pungkur anggili prajurit rawuh
miwah ing awiyat
ting paluncar damar lilin
ambêranang gumuruh ing awang-awang

gupuh-gupuh bala jin wiyat gumuruh
payo dèn prayitna
tadhahana ing ajurit
payo êndi prajurit Prênggi kang dibya

ya ta wau wong jro kitha kagyat ngrungu
carane kang aprang
sampun ingaturan warti
ing Karsinah Prabu Anisirtungalam

ingkang rawuh kang wayah lajêng umagut
saprajuritira
rusak bala Prênjuk Prênggi
samya bibar ingamuk saking ing wuntat

sigra prabu ing Karsinah sawadya gung
bukak lawang kutha
pra dipati anjagani
sugatane jodhang pirang-pirang lêksa

samya niyup bala jin ngudani watu
Sang Rajèng Suwôngsa
miwah Prabu Jonggiraji
ngadu bala angirab maruta gônda

udan watu ing pasanggrahan kumrutug
surak ing awiyat
mêtua Prênggi prajurit
kang anama Dèwi Joharin Insiyah

wong Parênjuk wong Parênggi barisipun
sami lêlumbungan
nyalêksa panthanirèki
bubar mawur gègèr ingudanan sela

nyèwu-nyèwu pamêcahe baris kumpul
bingung ting salêbar
saking sèwu pêcah malih
bubarira bilulungan mundur mapan

nyatus-nyatus pangumpule nyagolongan
wadya jin angundhangi
sirêp udan sela
têdhak Rêtna Sudara
miwah Sirtupelaèli
amung paju pat
pakuwon dèn obongi

byar raina gêlar kasor wus kuciwa
prang dhadha angawaki
Joharin Insiyah
ngumpul marang kang raka
kang baris tata wus mijil
myang radèn putra
lan sagung para aji

baris kapang wus ngumpul wadya Karsinah
sri narendra wus mijil
ambêkta palangkan
miwah dhêdhampar êmas
ginarêbêg pra dipati
Rêtna Sudara
wruh kang paman umijil

Dyan Sang Rêtna Sudara mêthuk tur sêmbah
sang natagugup angling
sarwi kipa-kipa
dhuh anggèr sampun nêmbah
matur putri Parangakik
putra paduka
Wong Agung Jayèngmurti

anglilani inggih ing sêmbah kawula
dhatêng paduka pasthi
sawusnya sang rêtna
nulya kang rayi sêmbah
Rêtna Sirtupelaèli
nulya kang putra
nungkêmi padèng kaki

gya Sang Prabu Tamtanus lan Rajèng Kebar
miwah sagung para ji
kumrubut anêmbah
marang Prabu Karsinah
sawusnya tata alinggih
munggèng paprangan
angadu aprang tandhing

Raja Prênggi ngandêlakên prange kêmat
putrine wus sinêkti
Joharin Insiyah
sigra mêtokkên kêmat
sulap bajone binalik
sabongkoting tal
tugu sêlaka putih

pan sakawan angadêg têngah payudan
eram kang aningali
Kusuma Sudara
angling lah iki kêmat
cacakên papat bupati
pranga turôngga
aja tanggên ing jurit

lêlèdhèkên ing yuda sun arsa wikan
tangkêpe ing ajurit
sulape si kopar
dèn bisaa prang indha
mangsah punggawèng Yunani
prajurit papat
kang wasis prang turanggi

pinaranan tugu sêlaka kang sak tal
surak gumuruh atri
mungsuh lawan rowang
prapta prajurit papat
kudane adheyan sami
sêntana Yunan
sira Radèn Sukradis

sakancane mrêpêki tugu sêlaka
ngêmbat lawung pinêthit
ngagagi anumbak
tugu sêlaka mayat
apan arsa anibani
giwar angiwa
siraRadèn Sukradis

gya tinumbak wau kang tugu sêlaka
tumancêb waosnèki
tugu mayat ngarsa
ngrubuhi mungsuhira
giwar anêngên Sukradis
angugêr watang
tan bisa angrubuhi

nora bisa ngiwa nêngên rubuhira
iya mung ngarêpnèki
kang têtiga datan
obah kèndêl kewala
katri prajurit Yunani
nèng wurinira
iya Radèn Sukradis

Rêtna Dèwi Sudara gumujêng latah
myang Sirtupelaèli
tuwin balakuswa
sami suka tumingal
solahe ingkang ajurit
tugu salaka
bisane mung sawiji

yèn winêton saking ngarsa mung bisanya
yèn mogok nora bangkit
dangu dènira prang
panyanane sang rêtna
tugu kinarubut jurit
ing wadya lêksan
yêkti ngamuk ing jurit

yèn ing ngarsa anaa mungsuh sayuta
yêkti bisa ngrubuhi
puniku pinapan
prang tandhing nora bisa
amung pinapan wong siji
pan ora bisa
si tugu amatèni

sira Radèn Sukradis angawe bala
kinèn nglêlèdhèk siji
mêtua ing ngarsa
ya ta ingkang ingatag
prajurit Yunan satunggil
mara anumbak
mring tugu kang sawiji

wus andhêmpèng mangulon tugu sêlaka
tinumbak andhoyongi
nanging nora nyimpang
tugu pambujungira
rong pambalang dohirèki
nulya angiwa
gepak jênggèlèk tangi

mandhêg malih sira kang tugu sêlaka
gumêr ingkang ningali
malahmantri Yunan
nglêlèdhèk kapat pisan
sinawowo nganan ngèri
sampun kapisah
ponang tugu gènnèki

pan sadina aprang lan tugu kewala
amung Radèn Sukradis
santana ing Yunan
kêlar prang lawan kêmat
nora kongsi dèn bantoni
wêkasanira
Sang Putri Parangakik

angêjèpi ratu jin kalih anulak
sarêng dènnya jêmparing
ing sanjata barat
gya kang tugu salaka
balik mingêr pamuknèki
numbuk anêrak
wong Prênjuk wong Parênggi

mawut-mawut ingamuk tugu salaka
kèh pêjah kapalipis
ingkang karêbahan
satus rong atus rêmak
malêdug prajurit Prênggi
bubar sarsaran
dening kêmate balik

pan kasaput ing dalu lajêng lorodan
Rajèng Prênjuk Parênggi
wontên kang sinêdya
ngungsi guruning kêmat
sri naranata ing Drênis
Saptiyunasar
jêjuluking narpati

patang puluh dina saking ing Karsinah
katur ing rajaputri
lawan rajaputra
yèn mêngsah lajêng sirna
lorodan sami sawêngi
radyan miyarsa
pamit ing ibu kalih

miwah marang kang eyang Prabu Karsinah
ingandhêg datan kêni
kêdah angungsira
ing palayuning mêngsah
dadya putri Prangakik
nuduh ngiringa
yayi Prabu Jaswadi

lawan yayi Miswan padha rumêksaa
marang putranirèki
aja sira beda
lan Si Bakdingujaman
tur sêmbah ratu jin kalih
Rahadèn Ruslan
lan mantri kang sinêlir

kawan dasa ingkang datan kêna pisah
sampun anilar baris
anjojog adheyan
nyongklang ngatepang wêdhar
para ratu pra dipati
kantun tinilar
nyêrot ing siyang ratri

kawuwusa Sang Raja Saptiyunasar
sira Sang Natèng Drênis
praptaning caraka
saking Martyus Danirham
lan Kêstandrus Prênjuk Prênggi
atur uninga
yèn kasor ing ajurit

badhe ngungsi ing Drênis sawadyanira
putrambyah kang angungsir
Rajèng Drênis sigra
amasang ngèlmu kêmat
kuthane wus dèn ubêngi
bêbiting toya
larène mili gêni

ya ta wau ratu kalih kasor ing prang
lorode pitung latri
kasundhul ing lampah
praptane Radèn Ruslan
duk makuwon nèng wanadri
arsa rêrêpa
karsane tigang latri

têngah dalu radèn putra prapta pêtak
gumludhug ing wiyati
mantri kawan dasa
lajêng magut ngayuda
pakuwon dèn obrak-abrik
gègèr wurahan
lolos lumayu wêngi

nanging golong pêpanthan prajuritira
kang kacandhak kèh mati
ana nungkul gêsang
bêbandan ting karêncang
kang panggah-panggah ngêmasi
kyèh kacêkuthak
miwah kacandhak urip

siyang dalu jin wiyat ngudani sela
rusak prajurit Prênggi
kinodhol tan arsa
mapag prangira radyan
milanggung ing sabên ari
akèh kajarah
wadya Prênjuk lan Prênggi

praptèng kitha Drênis wus manjing sadaya
kori sakèthèng sami
tinutupan toya
larèn isi dahana
têlase wong Prênjuk Prênggi
dyan putra prapta
tan bisa manjing kori

dadya mubêng lan sawadya kawan dasa
tutup sadaya sami
ing gêni lan toya
tan ana sinung lawang
sru ngandika radèn mantri
lah kadiparan
karsane paman kalih

paman ing Jonggiraji lan ing Suwôngsa
kadipundi puniki
mêngsah masang kêmat
lêlarèn gêni toya
matur Sang Raja Jaswadi
amba tan wikan
ingkang tuwan prihatin

yèn manungsa kang sami lampah prang kêmat
plêtikan ngèlmining jin
têtiyang martapa
nguni kang darbe purwa
jinurung panggih lawan jin
winuruk sulap
punika wite sami

kangjêng anggèr darbe êjin wêwutuhan
Suwôngsa Jonggiraji
jin ratu lan bala
punapa marasing tyas
gumujêng rahadèn mantri
lêrês pun paman
kula paman kalêmpit

ngawe bala sira Sang Rajèng Suwôngsa
lan Natèng Jonggiraji
sami pêparentah
mring wadya jin sadaya
gêni lan toyane iki
lêbokna kutha
iya banyune dhingin

dyan rumagang lawan kasantikanira
sakathahing bala jin
wau kawarnaa
Raja Saptiyunasar
lan Sang Nata Prênjuk Prênggi
sami kasukan
gumuruh sênggaknèki

panarkane mungsuh lawan wong sadonya
nora sor ing ajurit
nênggih sok misiha
Raja Saptiyunasar
lali pangupayanèki
mungsuh wong Arab
lamun gambuh ing jurit

lali wêwekanipun
lamun Jêng Sultan Kuparman iku
atmajane kang tuwa ngratoni êjin
sadaya jin ing donyèku
kang Islam sagung jin katong

ing karaton pan mashur
Rêtna Kurisin prawira punjul
para ratu jin kapir kang sêkti-sêkti
nora nôngga wawratipun
mring Kuraisin binoyong

mangkana sang aprabu
katiga nayup ing sitiluhur
kagyat bala ing jawi kalaban warih
toyane jog ngalun-alun
katur marang sang akatong

lamun toya gêng rawuh
sampun ngalabi ing alun-alun
pinariksa toyanya prapta ing biting
wus sirna dahananipun
mungsuh sampun manjing ing jro

wontên jawi lun-alun
putra Kuparman pangiridipun
toya sampun ngalabi sajroning puri
wakêt jôngga ting kacêbur
gumrah gègèr ing kadhaton

Saptiyunasar gupuh
ing Drênis alon amatêk ngèlmu
ngangkat sulap wali-wali tanpa dadi
amasang-masang pan wurung
sawiji datanpa dados

wau Sang Rajèng Prênjuk
Prênggi pan samya awas andulu
sapolahe gurune Sang Rajèng Drênis
kasoran prabawanipun
kasêktène tanpa dados

rêmbage Rajèng Prênjuk
sêdyane sami nungkula alus
sigra manjêr nèng panggung bandera putih
waspada Prabu Tamtanus
kang putra jinawil alon

anggèr puniku nungkul
bandera putih wontên ing panggung
nanging kadi ratune ingkang kêkalih
kang satunggil botên nungkul
ratu kang darbe kadhaton

tan dangu praptanipun
prabu ing Jonggiraji Swangsèku
tur uninga kêkalih mring radèn mantri
yèn ratune kalih nungkul
satunggil kang maksih wangkot

paran karsa pukulun
kula bêktane satunggilipun
pun Saptiyunasar Sang Prabu ing Drênis
inggih paman dèn agupuh
wangsul sang aprabu karo

maksih nèng sitiluhur
ratu katiga kêkalih sampun
wus utusan amanjêr bandera putih
pratôndha pêsthi anungkul
kang siji maksih ngupados

ing pangabaranipun
anjungkar-jungkir dangu tan jêbul
wus cinandhak marang Sang Raja Jaswadi
astane kalih rinangkus
kang ambônda nora katon

lajêng atiba lungguh
bêbandan puput ing jôngga ngrêngkuk
Sang Saptiyunasar sira Rajèng Drênis
binônda linggih angrêngkuk
kang mulat sadaya gawok

prapta Prabu Tamtanus
ngiring kang putra mring sitiluhur
ratu kalih Prênjuk lawan Rajèng Prênggi
manêmbah ing rajasunu
sumungkêm ing pada karo

angling rahadèn sunu
sapa arane ratu kang ngrêngkuk
matur nêmbah Rajèng Prênjuk lan ing Prênggi
pun Saptiyunasar Ratu
kang darbe Drênis kadhaton

rajaputra tanya sru
sapa kang bônda marang sirèku
tanpa ngucap Saptiyunasar ing Drênis
angandika rajasunu
anjaluka tulung gupoh

ya marang brahalamu
kang sira sêmbah kang sira aku
pangeraning bumi tan sira jaluki
tulung ngluwarna badanmu
yèn uga pangeran ingong

sun jalukana tulung
yêkti nulungi pangeran ingsun
Rajèng Prênjuk lan Prênggi winuruk sami
kalimah kalih puniku
Ibrahim ingkang kinaot

Rajèng Prênggi lan Prênjuk
wus nyandhang iman sabalanipun
radèn putra parentah ing prabu kalih
Jonggiraji Suwôngsèku
kang toya wus kinèn nglorod

mung kari wakêt jêngku
Raja Saptiyunasar wus sinung
sinrahakên marang Sang Prabu Yunani
wus winarôngka sang prabu
jinarah jroning kadhaton

binoyong èstrinipun
Sang Rajèng Drênis warangkanipun
kinunjara sarta ingapit ing gêni
maksih anèng sitiluhur
akèh eram ingkang tumon

ingkang panjara banyu
Raja Jaswadi ing Suwôngsèku
kang angapit gêni Natèng Jonggiraji
ing Drênis punggawanipun
ngandikan sami tinaros

marang Prabu Tamtanus
munggèng ngarsanira rajasunu
samya kinèn aningali ratunèki
Saptiyunasar tinantun
antêpe ingkang sayêktos

urip kalawan lampus
Saptiyunasar nangis umatur
nuwun gêsang inggih yèn kangge angabdi
ingjêng gusti sang abagus
anglampahi ing sapakon

sigra kinèn anêbut
kalimah kalih sampun mituhu
linuwaran saking ing panjaran warih
nêmbah ngraup padanipun
mring sang putra prawira nom

Sang Raja Saptiyunasar
pinasrahan nagri Drênis
ngulihkên karatonira
mêngku ing Drênis nagari
kang binoyong pawèstri
pinaringkên malih sampun
pasrah karatonira
sri naranata ing Drênis
wus tarima sira Rajaputra Ruslan

anèng sitinggil kewala
pakuwonira sang pêkik
Raja Prênggi tur prasêtya
ngaturkên putrinirèki
katura anyênyèthi
marang sira sang abagus
Ni Joharin Insiyah
èwêd tyasira sang pêkik
ing batine ajêro birainira

ing dalu apagunêman
lan kang paman ing Yunani
tuwin sang prabu ing Kebar
miwah Sang Raja Jaswadi
Sang Prabu Jonggiraji
ngèdhèng cara manungsèku
nanging awak sapata
balane misih cara jin
ya ta wau ing karsane rajaputra

hèh paman Prabu Suwôngsa
ya iki Sang Raja Prênggi
ngaturakên putranira
iku paman karsa mami
panggiha lan si adhi
Pangeran Ismayasunu
yayi mas Banukelan
umatur Raja Jaswadi
botên anggèr sae kagarwa paduka

inggih gèr rayi sampeyan
pangeran ing Kaelani
nênggih sampun pinaringan
mring kang ibu Parangakik
Rajaputri Kubarsi
Rêtna Kadarwati sampun
kagarwa rayi tuwan
sumambung Rajèng Yunani
anaraha karsane ibu andika

Kusuma Rêtna Sudara
sampun dika mêmikani
sampun nulak ing karsanya
yèn pinarêngana miji
ibunta Parangakik
sakarsa-karsa tinurut
mèsêm sang arya putra
nurut ing Prabu Yunani
kunêng ingkang gunêm anèng pasanggrahan

wuwusên ingkang ngambara
sira rajaputri kalih
ing Parangakik Karsinah
atêtinjo ing ajurit
praptane têngah wêngi
niyup kadhaton jinujug
sampun miyarsa warta
yèn wus kasor ratu katri
pan jinêjêp anjujug ing sitibêntar

kalih manjing pasanggrahan
gègèr bubar kang alinggih
sami tumurun kewala
wus lênggah sang putri kalih
kang putra angabêkti
marang ibu kalihipun
wus tata palênggahan
ngandika Sudarawrêti
yayi prabu paran mêngko mungsuhira

miwah ri Prabu Suwôngsa 
tuwin ari Jonggiraji
kaya ngapa mungsuhira
umatur narendra katri
ing prang sampun kajodhi
ing mangke wus samya nungkul
anut ing putra tuwan
Rajèng Prênggi atur putri
apanêngran Dèwi Joharin Insiyahngandika Rêtna Sudara
hèh Ki Ruslan anak mami
iku jatukramanira
sayêkti luwih utami
linamar ing ajurit
apan karsaning Hyang Agung
ganjar kangelanira
dene sira anglakoni
parentahe Hyang Suksma nyêlakkên sasar

Dèwi Joharin Insiyah
jodho paringan Hyang Widhi
liring panglurugan padha
ratu gung nagari Prênggi
angaturakên putri
yèku sasmitèng Hyang Agung
kulup lah tampanana
putrine wong Nungsaprênggi
samya mèsêm gumujêng ingkang miyarsa

samya mulat ing ki putra
ngandika Sudarawrêti
pagene padha ngèsêman
tur sêmbah Rajèng Yunani
wau sawêg pinikir
putra paduka pukulun
pan inggih ajêng selak
pinanggihkên ingkang rayi
rajaputri lan putra tuwan ing Kelan

kawula ingkang amalang
kawula turi ngêntosi
kang dados karsa paduka
mangke paduka kang nindhih
kadi ta ingkang pikir
dhawuh paduka pukulun
angling Rêtna Sudara
tan kêna selaki mantri
lamun lumuh sayêkti nampik nugraha

byar rina manjing kadhatyan
sira rajaputri kalih
Dèwi Joharin Insiyah
ngabêkti mring putri kalih
wus samya tata linggih
anèng sajroning kadhatun
kunêng wau winarna
wontên bêbantu kang prapti
baris agêng saking nagari Kusniya

prajurit ingkang turôngga
sêsêliran tigang kêthi
prajurit kang nitih gajah
tigang lêksa para mantri
pangiride kang baris
Radèn Kodrat Samadikun
Sri Sadat Kadarisman
Ngabêsi ingkang sêsiwi
lampahira yèku kinarya ampungan

Wong Agung Surayèng Jagat
namur awor lampahnèki
nora kawruhan ing mêngsah
yèn milu bantu pribadi
mung kalok wong Ngabêsi
Radèn Kodrat Samadikun
bêbantu mring Karsinah
ing Karsinah dèn liwati
lajêng dhatêng nagara Drênis kewala

ing mangke enjang praptanya
gègèr nagari ing Drênis
sônggarunggi dèrèng wikan
wus dangu samya miyarsi
yèn bantu Malebari
Radèn Kodrat Samadikun
ingirid manjing kitha
sadaya manjing Ngabêsi
sapraptane angèdhèng Sang Kakungingrat

lajêng manjing ing jro kitha
Wong Agung Surayèng Bumi
wus panggih putra lan garwa
miwah sagunging para ji
ngungun lêga kang galih
katur ing sasolahipun
nalika bôndayuda
sira sang aprabu katri
samya ngaras padane Sang Kakungingrat

Prabu Tamtanus tur sêmbah
pukulun Sang Rajèng Prênggi
atmajanipun wanodya
ingaturakên anyèthi
ing putra paduka Mir
kêkasihipun pukulun
Ni Joharin Insiyah
ing nguni andêling jurit
ingkang kinèn angagêm prang ngèlmu kêmat

kêmate sampun kasoran
dhatêng pun Raja Jaswadi
kalawan pun Raja Miswan
miwah pun raja ing Drênis
ing rèh sampun kajodhi
pun Saptiyunasar nungkul
dhatêng putra paduka
wong agung sigra nimbali
marang Raja Jaswadi lan Raja Miswan

prapta kêkalih tur sêmbah
angraup padanira Mir
dinangu solahing yuda
sulape Sang Raja Drênis
sapa ingkang muruki
upayanên yayi prabu
sakèhe balanira
tinitik sampun katitik
jin urakan desa tur iku dhêdhêkah

juru kêbone sang nata
nênggih kang duwe patinggi
Raja Jaswadi punika
juru kêbone sinawir
ingkang duwe patinggi
ing Minangèng dhukuhipun
Pak Dulil namanira
gurune Sang Rajèng Drênis
tinimbalan Pak Dulil prapta ing ngarsa

dinangu purwane kala
mêmuruk Sang Rajèng Drênis
sulape Saptiyunasar
pun Dulil matur wotsari
nalika Natèng Drênis
wontên ing guwa sataun
gènipun amartapa
punika kula dhatêngi
saking awlas dènnya kêdah kinawasa

Sang Raja Saptiyunasar
ingandikan sampun prapti
ngarsane Sang Kakungingrat
sigra Sang Rajèng Yunani
tanya mring Natèng Drênis
sira Sang Prabu Tamtanus
adhi Saptiyunasar
sintên muruk ing sirèki
ngèlmu kêmat kaprawiraning ayuda

umatur Saptiyunasar
ing Minangèng gusti mami
nama pun Dulil punika
muruk pangabaran jurit
gumujêng kang miyarsi
têtanya Prabu Tamtanus
yèn ing ngriki wontêna
gusti andika Pak Dulil
punapaa botên pangling pêkênira

umatur Saptiyunasar
apan inggih botên pangling
wong agung ngêjèpi marang
sira Sang Raja Jaswadi
prapta êjin Pak Dulil
nèng wurine lurahipun
nawir kêbon punika
nèng wuri Raja Jaswadi
pinaranan mring Raja Saptiyunasar

sinêmbah akipa-kipa
ajrih mring Raja Jaswadi
gumyak sagung kang tumingal
ngandika Sang Jayèngmurti
hèh sira Rajèng Drênis
dèn angrasa dèn aemut
sore martabatira
jin desa sira guroni
mêngko sira wus anut mring putraningwang

pan wus kasandhangan iman
samêngko bisa sirèki
têtêmu lan êjin raja
apa sakayunirèki
gêguru ing ajurit
martabatira wus luhur
kabala sutaningwang
tur sêmbah Sang Rajèng Drênis
sakalangkung anuwun kalingga murda

langkung gêng supangat tuwan
ing dasih sinung patitis
kang sayêkti botên nistha
angungun Sang Rajèng Drênis
graita tyasirèki
ing pratingkah andhap luhur
ing mangke sampun awas
panggawe kang nora yakin
siya-siya panggawe kang wus kaliwat

mangkana ngundhangi budhal
marang Karsinah nagari
wadya gung tanpa wilangan
saking nagari ing Drênis
Prabu Karsinah myarsi
yèn wong agung praptanipun
jujug Drênis kewala
ing mangke kondurirèki
Jayèngrana marang nagari Karsinah

pan sampun sampurnèng mêngsah
anungkul sang ratu katri
tumut dhèrèk mring Karsinah
Sang Prabu Karsinah mijil
lan sagung pra dipati
saking jro kitha amêthuk
kang putra lan kang wayah
praptèng jawi kitha têbih
wus akarya tarub agung dhandhanggula

garwa kalih sampun angriyini
lajêng manjing jro pura kewala
wau wong agung lampahe
budhal sawadya kêbut
nênggih saking nagari Drênis
Sang Raja Drênis milya
lan sagarwa sunu
ing marga tan winursita
sampun prapta ing Karsinah têpis iring
dungkap ing pamêthukan

pan wong agung ingaturan uning
yèn kang rama Sang Prabu Karsinah
amêthuk lan sabalane
sampun cêlak pukulun
rama tuwan sri narapati
wau duk amiyarsa
dyan têdhak wong agung
dangu dènnya lampah dharat
wus katingal agupuh sri narapati
malajêngi kang putra

sigra tundhuk kang putra wotsari
Prabu Karsinah akipa-kipa
ngrangkul anulak sêmbahe
binêkta manjing tarub
lênggah tunggil satata sami
nulya sumêmbah gantya
para ratu-ratu
lajêng midêr larihira
sawusira lajêng dhahar sawadyèki
budhal manjing jro kitha

prapta ingaturan manjing puri
ingkang rama munggèng sitibêntar
anèng panangkilan kabèh
sagunging para ratu
pan wong agung kang praptèng puri
wus panggih lawan garwa
ing sakalihipun 
lajêng samya pagunêman
ingkang rama Sang Prabu Sirtungalami
wus manjing jroning pura

matur mring kang putra Jayèngmurti
ngaturakên nadar amagawan
pasrah marang karatone
kang wayah dipun suwun
gumantia karaton nuli
mêngku nagri Karsinah
kawula dhêdhukuh
nglêluri sapangat tuwan
ngèlmi saking paduka kula ugêmi
amrih ing kapandhitan

lêga tyase ngandi Sang Amir
inggih dawêg ta paman punika
pan sampun wontên kanthine
wayah tuwan puniku
yèn pun Ruslan madêga aji
kang môngka isining kang
joan palowanu
senapatining ayuda
Rajèng Prênjuk ing Drênis lan Rajèng Prênggi
samya ratu prakosa

ratu katri sampun dèn timbali
praptèng ngarsa wong agung ngandika
yayi prabu katigane
mêngko sutanirèku
iya Ki Ruslan dèn pasrahi
karaton ing Karsinah
marang eyangipun
yèn sira saguh rumêksa
bot repote pakewuh iku ta nuli
sayêkti ingsun angkat

matur nêmbah katiga narpati
inggih tuwan dêgêna narendra
kang amikul bot repote
inggih raja katêlu
kang dadosa lamaking jurit
migêna parangmuka
dèn atêmah lêbur
mumur sagung pra dipatya
prajurite ing Prênjuk Drênis lan Prênggi
rumêksa putra tuwan

mrih luhure adêge narpati
kanan kèri nagri ing Karsinah
para ratu sadayane
ingkang tan purun anut
amba ingkang gêmpura sami
suka Sang Kakungingrat
animbali gupuh
sang aprabu ing Suwôngsa
sapraptane jro pura RajaJaswadi
wong agung angandika

yayi Prabu Suwôngsa sun tuding
muliha mring nagara Ngajêrak
atur uninga wiyose
marang jêng rama prabu
lawan yayi Ismayawati
kalamun ingkang wayah
sun dêgakên ratu
mêngku nagara Karsinah
nuwun idi kalawan nuwun kêkasih
pêparabing karajan

nêmbah lèngsèr Sang Raja Jaswadi
praptèng jawi mêsat ing awiyat
silêm ing ima lampahe
ing marga tan kawuwus
prapta nagri Ngajêrak enjing
lajêng Natèng Suwôngsa
mangkana anuju
sang nata siniwèng bala
kagyat praptanipun Sang Raja Jaswadi
nêmbah angaras pada

sapitungkas katur sadayèki
Natèng Ngajêrak nimbali putra
lan wayah sarêng praptane
ngandika sang aprabu
anak ingsun Ismayawati
lakinira kongkonan
marang sun asung wruh
lamun iya putranira
kaki Ruslan ingadêgakên narpati
mêngku nagri Karsinah

nuwun idin lan nuwun kêkasih
sira dhewe babo lumakua
ing Karsinah parêk kene
lawan putranirèku
wayah ingsun si nata dèwi
ngidèni sutanira
ing wasiyat ingsun
pêparabirèng karajan
pêparaba Sri Ruslan Danurusamsi
Raja Mudha Karsinah

iki makutha pusaka mami
kang buka sri lawan prabèng jaja
sungsun tri bandhowarane
ingkang putra wotsantun
pêparentah ngrukti pakirim
pangadêging karajan
myang wowohan agung
sang putri amit ing rama
sigra mêsat lan kang putra Kuraisin
ngawiyat saha bala

munggèng palôngka sang putri kalih
Dèwi Ismaya lawan kang putra
pitung yuta jin kang dhèrèk
datan kawarnèng ênu
anungkuli Karsinah nagri
wuwusên ing jro pura
Karsinah wong agung
ing wanci pukul sakawan
sore mêlêk gônda angêbêki puri
wong agung lan kang garwa

Sudarawrêti Sirtupelèli
sami têdhak anèng palataran
wus duga lamun praptane
tan adangu maniyup
wus katingal sang putri kalih
Sudarawrêti nêmbah
lan Rêtna Rabingu
sami ngrangkul padanira
Kuraisin nêmbah mring ibune kalih
rinangkul tinangisan

lajêng ngiring mring Ismayawati
manjing dalêm marêk ngaras pada
angaturakên salame
kang rama sang aprabu
nuwun dhêku Sang Jayèngmurti
matur Dèwi Ismaya
punika pukulun
pusakane rama tuwan
mring kang wayah makutha susun buka sri
lawan sinung pêparab

Prabu Ruslan ya Danurusamsi
ingkang mêngku nagari Karsinah
dene kang môngka jodhone
rama tuwan gih rêmbug
putri Prênggi pan dèn èstrèni
kagarwa mring kang wayah
Ki Ruslan pukulun
ing Prênggi ratu prakosa
ingaturan Raja Sirtungalam prapti
sadaya wus winartan

lamun kang wayah wus dèn idèni
mring kang eyang Bathara Ngajêrak
pangadêge raja mangke
lan pinaring jêjuluk
makutha wus dèn wasiyati
bêbadhong bandhowara
duk miyarsawau
gya sujud Natèng Karsinah
yèn kang wayah sinambramèng mring ratu jin
ngadêg sinung pêparab

Raja Ruslani Danurusamsi
sultan anom ing nagri Karsinah
Rajèng Ngajêrak idine
ya ta kunêng ing dalu
enjing ningkah lan putri Prênggi
Nini Joharin Insiyah
pan sampun apangguh
langkung agêng kang bawahan
pêndhak Soma adêgira narapati
mêngku nagri Karsinah

Sang Raja Ruslan Danurusamsi
kang minôngka isining wijoan
katri lan maratuwane
manggalaning pakewuh
senapati panata baris
misesa ngasmarèng prang
panutan bala gung
yèn mungguh sajroning rana
Martyus Dirham mratuwa Sang Natèng Prênggi
Drênis Saptiyunasar

Rajèng Prênjuk Kêstandrusdriyani
katri manggala raja prakosa
samya kathah prajurite
myang ulubalang laut
akèh wadya kang pra dipati
satriya lan punggawa
kang amônca agung
manjing nata binathara
sira Prabu Ruslani Danurusamsi
mèh nimbangi kang raka

Sultan Agung Kusni Malebari
Prabu Jayusman Samsumurijal
undha usuk karatone
agung bawahanipun
tigasane madêg narpati
ingèstrèn jênêngira
mring raka lan ibu
putri jin nagri Ngajêrak
wus mangkana praptaning kawan dasa ri
pamit ungkur-ungkuran

kondurira marang Malebari
lan kang kondur mring nagri Ngajêrak
mung ratu tri sabalane
kêkutha kojor tugur
têngga anèng Karsinah sami
kang eyang amandhita
dhêdhêp anèng gunung
nênggih wukir Danaraja
nêkakakên pakewuh adêgira ji
luhure kering kanan

Rajèng Karsinah tansah mong rêsmi
kunêng Karsinah gantya winarna
wong agung wau kondure
mring Malebari rawuh
kang kocapa putra Ngabêsi
saking nagri Karsinah
Kodrat Samadikun
wong agung têmbe uninga
dènira mor balane putra Ngabêsi
prapta dadi tontonan

wadyaning mungsuh samya ningali
wadya Ngabêsi kalane prapta
manjing marang pakuwone
tan wruh lamun wong agung
kang ngampungi baris Ngabêsi
barise Rajaputra
Kodrat Samadikun
malah surup dèrèng têlas
kang bala jin Suwôngsa lan Jonggiraji
barêng anèng awiyat

samya ganggu-ganggu kang wadya lit
êjin kang maksih rare ing wayah
sêsêmbèn sami gêlathe
buron alas binuru
sawêr ajag miwah trênggiling
bajing lutung jêlarang
wênara lan kuwuk
saha samya cinêkêlan
buntutira sami kinanthilan gêni
binuwang pondhok mêngsah

pukul wolu wayahirèng wêngi
pakuwoning mungsuh abusêkan
jin urakan panggawene
kang sami ala nganggur
ambuwangi buron wanadri
lawan gêni upêtnya
kang kinarya buntut
gègèr pakuwoning mêngsah
ingkang pinggir udan buron udan gêni
dene kang dipun nyana

panggawene putra ing Ngabêsi
dene gamane kangmêntas liwat
durung têlas pawingkinge
malah kasaput dalu
maksih kathah bala Ngabêsi
kang sami alêlampah
tambuh gêni murub
kathah kang pakuwon kobar
pakuwone punggawa kang pra dipati
prasamya ngungsi têngah

abusêkan pakuwon ing wêngi
nyana panggawene mêtyèng laga
dadya para ratu kabèh
têngara samya ngumpul
mring pakuwon Raja Rukyatil
Rajèng Kubarsi prapta
Sri Maliyat Kustur
miwah Sang Prabu Nusirwan
gègèr ngumpul sawadya putranirèki
kering mring Patih Bêstak

ingkang pinggir maksih gègèr atri
apuyêngan udan buron wana
binuntutan gêni kabèh
sigra patih sang prabu
ing Talsiyah Raja Rukyatil
kalihe môndraguna
wasis ing prang lêmbut
Raja Bardas kang atuwa
Raja Bardus kang anèm prayitnèng wèsthi
matêk sanjata barat

nanging bala wus kathah ngêmasi
kang tinunjang têmpuh sami rewang
wus katututan kêmate
Ki Patih Bardas Bardus
angin gora kadya nyaponi
sirêp kang bilulungan
wruh ing rowangipun
dahana sadaya sirna
nanging sampun akêthèn kang angêmasi
punggawa ngumpul wuntat

binêktèng marang ngayunan
pra dipati ingkang makuwon pinggir
Kyana Patih Bardas Bardus
sapraptane ngayunan
sinaoskên tinanggap saaturipun
kang dadi purwa punika
gègèr akarya pêpati

pra dipati aturira
ingkang sami makuwon anèng pinggir
dhuh pukulun sang aprabu
kang ngratoni Talsiyah
run-tumurun ingkang prakosa dibya nung
sura sêkti môndraguna
kang asih ngapurèng dasih

duk wanci ing pukul dasa
enjing wontên dêdamêl langkung gusti
wadya lit kathah dêdulu
prasamya tinakonan
kang adarbe bala Kodrat Samadikun
saking nagri ing Karsinah
lampahe putra Ngabêsi

mêntas bêbantu ing yuda
prange unggul Rajaputra Ngabêsi
Radèn Kodrat Samadikun
nitih bakarlès pelag
malah dalu dèrèng têlas balanipun
wadyane kang wuri pisan
ngudani buron lan gêni

samya surak giyak-giyak
swaranipun kadya nêngkêr wiyati
milanya kadya pinusus
gusti amung punika
datan wontên malih-malih purwanipun
Sang Prabu Rukyatil Polad
kumêjot asru dènnya ngling

hèh Patih Mêdayin sira
apa pantês panggawe kang kadyèki
dudu trape wong linuhung
umatur Patih Bêstak
inggih pantês yèn pun Kodrat Samadikun
kathah putra para raja
èstu nyalunthang pribadi

punika pun Raja Sadat
Kadarisman Ngabêsi kang sêsiwi
pan kaprênah putunipun
mring Sadat Kabul Ngumar
duk ningali anèng jro panggonanipun
nyêmut gatêl alit mila
mring Wong Agung Jayèngmurti

wong tuwane tan kuwasa
mila ladak inggih putra Ngabêsi
winulang tangkêping mungsuh
marang Sang Kakungingrat
mila manjing Samadikun anak anung
prawira ngungkuli bapa
widigdaya ing ajurit

punika kinèn bantu prang
mring Karsinah aprang lan Rajèng Prênggi
kalawan Sang Rajèng Prênjuk
kasoran kalih pisan
wus kabônda dening Kodrat Samadikun
wagêde Kya Patih Bêstak
ngimbuh-imbuhi pawarti

ngungun Sang Rukyatil Polad
dene rare ambônda para aji
Patih Bêstak malih matur
puniku ta punapa
môngka kadya putra Yujana pukulun
atmajane Kewusnendar
Kahar Kusmèn luwih sêkti

èkêtan ratu kabônda
Kahar Kusmèn yèn prang nitih jênggiri
awak naga sirah lêmbu
inggih puniku môngsa
ngungkulana Rahadèn Siratmardanus
putrane Sang Rajèng Yunan
prandene nora ngungkuli

putranira Umarmadya
Umarjaman lan Radèn Banuarli
puniku botên anyundhul
putra kêkalih Selan
amêdosi atmaja Prabu Lamdahur
pun Banarungsit kang tuwa
kang anom Radèn Pirngadi

andhupak gunung ing Dhayak
dadya awu yèn anggada jaladri
toya piyak asatipun
lêlakon tigang êjam
lan satêngah punjulipun kalih mênut
malongo ingkang miyarsa
umuke rêkyana patih

pan putrane para raja
gih sadaya ingambil putra sami
mringKalana Jayèngpupuh
winuruk ing ayuda
mila awrat sinôngga ing aprang pupuh
sugih bala bandhu bôndha
ing ayuda sêkti-sêkti

kêkês kang samya dèrèng prang
para ratu myarsa umuking patih
pan kalih jam dènnya jêtung
parigêl rapêt caplak
samya ngandêl nora wruh yèn umuk-umuk
kunêng wau kawuwusa
jêng sultan ing Malebari

myarsa kang rama praptanya
suka-suka lawan sagung prajurit
mangkana enjang winuwus
sang nata atêngara
animbangi têngara sang raja mungsuh
gumêrah bèri wurahan
kêndhang gurnang lan thongthonggrit

mijil baris para nata
lir samodra gêgaman Malebari
wus mijil sang ratu mungsuh
têngarane wurahan
wus miranti wadya gung kapang atêpung
anglir girinda dahana
surêm ingkang bagaspati

ya ta Wong Agung Kuparman
arsa mijil jênêngi ing ajurit
praptèng rana wus kapangguh
ing singangsana rêtna
para ratu nèng wijoan palowanu
para senapatining prang
ing rana datan ngunduri

sang aprabu Jayusman Samsumurijal
keringe rama linggih
munggèng dirgasana
rinawis ing kumala
nulya wau ingkang rayi
nèng wijoan mas
Rahadyan Rustamaji

lan kang rayi Rahadyan Jaswadiputra
myang Dyan Ambyah Kuwari
ngajêng Arya Maktal
lan Arya Tasikwaja
aglar kang ratu prajurit
munggèng ngayunan
kang para rajasiwi

ingkang sami saos magut ing ayuda
misah dènira linggih
wus arakit samya
kapraboning ayuda
berag samya bèr kuwanin
sagung pra putra
srama wantah toh pati

dening gul-uguling prang anèng ngalaga
sêkunging kang makingkin
anglir wuyunging dyah
Rajaputra Yujana
miwah putra ing Ngabêsi
kang samya lanas
ing Kangkan lan ing Turki

putrèng Srandil kang anèm kalangkung lanas
dening putra Kohkarib
kang tuwa kang lanas
putra Rum kalih pisan
sadaya samya kuwanin
wau Sang Raja
Talsiyah lan Kubarsi

sampun samya mijil saprajuritira
nèng padmasana rukmi
tuwin sang narendra
Mêdayin Sri Bathara
anjênêngi ing ajurit
umyang gumêrah
bèri gurnang thongthonggrit

amit nêmbah Jêng Pangeran Banukelan
ing rama Jayèngmurti
tuwin mring kang raka
Sultan Samsumurijal
Sri Bupati Malebari
sêrêt saurnya
tumungkul dènira ngling

marêbêl luh kagagas kang rayi lola
tanpa ibu pribadi
sadaya rinira
winong mring ibunira
yayi aja sira mijil
pan wêdi ingwang
yèn durung dèn lilani

kangjêng ibu sok dêduka marang ingwang
sira krêp mêtu jurit
kang rayi tur sêmbah
wingi sampun pamitan
jêng ibu ing Parangakik
inggih wus lilah
kula mêdal puniki

kunêng ari lan raka diya-diniya
kang ibu kalih prapti
sampun munggèng wiyat
utusan amitungkas
si kulup Si Jonggiraji
yèn mêtu ing prang
anèng madyaning jurit

konên mêdhun sanalika anêmbaha
mring eyange Mêdayin
Si Dhawuk Nusirwan
ingkang jênêngi ing prang
sandika mèsêm mêtoni
Pangeran Kelan
wau Sang Jayèngmurti

suka mulat mring putra asih kêkadang
asru narimèng batin
marang ingkang garwa
Rêtna Dèwi Sudara
sih palimirma sayêkti
mring ingkang putra
Radèn Iman Karnèni

angandika Wong Agung Surayèng Jagat
yèku sida mêtoni
ki prabu rinira
Sultan Kusniya nêmbah
pun ibu samya nglilani
jangkung tan tega
rumêksa nèng wiyati

inggih kalih pun ibu Karsinah samya
marmantuk mring pun adhi
mangke praptèng rana
mudhuna saking kuda
nêmbaha Rajèng Mêdayin
wontên punika
jênêngi ing ajurit

sigra nitih turôngga Pangeran Kelan
kawot kaprabon jurit
anyamêthi kuda
Jonggiraji adheyan
prapta ing papan sêsirig
surak gumêrah
wong Kelan Parangakik

surak umung kadi karêngèng awiyat
cingak mungsuh ningali
miyat ing tandangnya
Pangeran Ibnu Kelan
ngilangkên langên sabumi
turangganira
asri busananing jin

gêbyar-gêbyar kumaraning jagat raya
srawungan ngilat thathit
surya aliwêran
kang raka Radèn Minsar
lan bapa Radèn Jaswadi
ngawêngi surya
sinorotakên kêdhik

angênèni gumolong soroting surya
prabaning radèn mantri
baris ingkang mêngsah
atup sêngsêm tumingal
ing cahya anuksmèng sasi
ana kang ngucap
iku kang luwih sêkti

ingkang mindha kumaraning jagat raya
sang prabu ing Mêdayin
tan miyarsa warta
miwah dèrèng uninga
o hèh Bêstak sapa iki
kang magut ing prang
cat ilang cat kaèksi

matur nêmbah puniku wayah paduka
ibu Kelaswarèki
duk seda konduran
binuwang mring samodra
kawuningan Kuraisin
pan wayah tuwan
ing Ngajrak kang ngingkudi

kawan wêlas taun nèng nagri Ngajêrak
mung saêjam kariyin
mêningi nèng Kelan
sawêngi lan rong dina
wontên madyaning jaladri
goyang kapala
sang prabu ing Mêdayin

pan kagagas Nusirwan nênggak kang waspa
wau ingkang sêsirig
mubêng anèng papan
dangu tinon ing kathah
èngêt wêlinge bunèki
Rêtna Sudara
pitungkasirèng nguni

kinèn nêmbah marang kang eyang Nusirwan
têdhak saking turanggi
nêdya ngabêktia
marani goning mêngsah
pitung tindak winitawis
jajaranira
jin satus munggèng ngarsi

Sri Nusirwan dènira lênggah nèng têngah
padmasana pribadi
Rukyatil nèng kanan
lênggah dhêdhampar êmas
Maliyat Kustur nèng kèri
ampilanira
anunggil anèng ngarsi

binuwangan mring wadya jin ting palêsat
tiba ing wuri têbih
Rukyatil binuwang
lawan dhêdhamparira
Sang Raja Kubarsi sami
satibanira
sapambalang dohnèki

taksih sami lênggah nèng amparanira
nanging ênggène têbih
kantun sri narendra
Nusirwan maksih lênggah
praptanira radèn mantri
wadya jin piyak
nèng ngarsa tan kaèksi

Sri Nusirwan ulap myat cahyaning wayah
sarêng dènnya nêdhaki
kang wayah cinandhak
angraup padanira
sang prabu waspa drês mijil
kagagas ing tyas
rêsêpira mimbuhi

dhuh nyawa putuningsun
iya iki Bêstak lairipun
ulih ingsun saking ing Cina nagari
wus lawas patbêlas taun
putuku kongsi sêmono

sang nata tansah jêtung
wau Jaswadi prayitnèng kewuh
manawa na kang mungsuh sikarèng jurit
wau Dyan Ismayasunu
dangu kinêmpit sang katong

kang mulat samya ngungun
anon Pangeran Ismayasunu
cinêlakan pêkike saya ngranuhi
eram kang samya andulu
sasat sitangsu duk miyos

nuju patbêlasipun
ima sumilak rêsik dinulu
gilar-gilar lir katrangan udan katri
ujwala basônta nawung
gumilang-gilangmancorong

wus mundur saking ngayun
sira Pangeran Ismayasunu
lir tinêbak mong tuna Rajèng Mêdayin
lam-lamên ing wayahipun
arawat luh sarya dongong

wus têbih rajasunu
lawan kang eyang Rajèng Mêdayun
sigra dènnya anitih turôngga malih
sêsirig anguwuh mungsuh
sapa mapag tandang ingong

ya ta wau Sang Prabu
Rukyatil lawan Maliyat Kustur
sigra dènnya awangsul gènira malih
ngandika Rajèng Mêdayun
hèh ta anak prabu karo

ngong titip wayah ingsun
singa-singa kang magut ing pupuh
Si Bakdingujaman aja dèn patèni
matur Sang Maliyat Kustur
inggih sampun walangatos

môngsa wontêna iku
nadhahi prange wayah pukulun
lamun dede Maliyat Kustur Kubarsi
kang nandhingi yudanipun
wayah tuwan wus kinaot

kathah kang wus kapikut
inggih prajurit kang para ratu
kasor dening Pangeran Banjaransari
prawira sêkti satuhu
ampuh yudane prang popor

pun adhi Wrahat Kustur
inggih sampun kasoran ing pupuh
inggih dhatêng wayah paduka sang pêkik
sampun ta maras pukulun
wayah paduka yèn kasor

môngsa kongsia lampus
kawula tawan katur pukulun
supayane paduka wèta ningali
tuwan kanthi rintên dalu
wayah tuwan yèn kaboyong

sigra Maliyat Kustur
amit mring Rajèng Talsiyah magut
dèn anthuki ingidèn Raja Rukyatil
gya nitih turôngga sampun
gêgamaning prang wus kawot

turangganira mamprung
praptèng payudan apan wus pangguh
atêtanya pangeran ing Kaelani
sapa ranmu kang umagut
Rajèng Kubarsi lingnya lon

ingsun Maliyat Kustur
Natèng Kubarsi ing prang pinunjul
payo sutèng Kuparman atandhing sêkti
apa kang anèng sirèku
age tamakna maring ngong

nauri sang binagus
dudu caraningsun aprang pupuh
andhingini angling Sang Raja Kubarsi
iya dèn bêcik tangkismu
tadhahana gadaningong

sigra mutêr gada gung
rajaputra pan sampun akudhung
ing parise waja pinatik rêtna di
gaweyaning jin pinunjul
angêtap kuda sang katong

asru dènira mupuh
tangkis lêgawa sang narpasunu
rosaning panggada kuwate panangkis
jumêbrèt lir gêlap barung
gumrah surake punang wong

pinindho ing pamupuh
tan osik wau panangkisipun
pining tiga tan obah dènnya nadhahi
sru angling Maliyat Kustur
hèh babo tuhu kinaot

payo malêsa gupuh
radèn mantri alon sauripun
dèn prayitna sun gada Rajèng Kubarsi
angingêr turangganipun
dyan ngikal gada kinaot

kudhung Maliyat Kustur
parise waja sigra pinupuh
sri gumuruh mêngsah rowang suraknèki
sangête ingkang pamupuh
kuwate kang tangkis tanggon

gumêtêr kudanipun
obah balunge Maliyat Kustur
ingkang satus rong puluh sigar apalih
parisanira sang prabu
sirahing kuda kagêpok

ing gada pêjahipun
tiba lungguh Sri Maliyat Kustur
sigra têdhak pangeran ing Jonggiraji
animbangi mungsuhipun
Sang Rajèng Kubarsi mêngkok

anarik pêdhangipun
sarêng praptane parisanipun
aprang pêdhang adangu dènira jurit
salin gêgaman ping pitu
adangu tan wontên kasor

sagung gêgaman sampun
salin awarna-warna atumpuk
rêmpu kabèh nora nana migunani
sadina wêkasanipun
marakkên astane karo

gantya junjung-jinunjung
wau kang prapta anandêr mamprung
praptèng papan gya têdhak saking turanggi
Jayusman Murijalsamsu
ingkang rayi wau kinon

mundura ya sirèku
ingkang rayi nolih awotsantun
undurira wurining raka tan têbih
Rajèng Kusniya jinunjung
tan osik saking ing ênggon

jinunjung kaping têlu
sru ingangkat mêksa tan kajunjung
kadya gajah wêsi Natèng Malebari
sukune Maliyat Kustur
sadêkung lêmahe dhêkok

sagunging kuwatipun
kinumpulkên asta kalihipun
marêntul rah jêmpole ingkang jariji
wus sèlèh Maliyat Kustur
mêmpis-mêmpis anglingnya lon

payo malêsa junjung
sigra Jayusman Murijalsamsu
nyandhak wangkingane Sang Rajèng Kubarsi
jinujulan pêtak asru
ingikal binanting ênggon

Patih Bunandir gupuh
nalèni Prabu Maliyat Kustur
wus katawan surake nêngkêr wiyati
baris tinêtêgan mundur
kalihe pan wus makuwon

lajêng baskara surup
samya prihatin narpati mungsuh
suka prabu ing Kusniya Malebari
miwah kang rama wong agung
tuwin ingkang para katong

samya bujana nayub
wau Sang Raja Maliyat Kustur
sinrahakên marang kadange taruni
kang nama Warahat Kustur
punika kadange anom

kang anom pan sampun Islam
ingkang kapikut ing nguni
Wrahat Kustur nandhang iman
kang raka wus dèn timbali
marang Sang Jayèngmurti
Sang Pabu Maliyat Kustur
tinari antêpira
umangsuk agama sukci
anut ingkang rayi kang wus nandhang iman

ingulihkên kratonira
Maliyat Kustur Kubarsi
ratu agung binathara
angrèh samaning narpati
kang anom angulihi
anèng sor Warahat Kustur
wus pinaring busana
sangkêp kapraboning aji
sinung palênggahaning ratu wadana

wus kinon tunggil alênggah
lawan prabu ing Sêrandil
Kohkarib wadana tuwa
nglurahi sagung narpati
paribawa sinami
wau Sang Maliyat Kustur
lawan prabu ing Yunan
Yujana Kebar Ngabêsi
Rum Santari Biraji Kangkan Dinawar

Kuljum ing Dêmis Tursina
Ngalabi Pirkari Turki
Kuristam Kaos ing Sarwal
Katijah Bustam Santari
kathah lamun winarni
para ratu kang pangayun
antara tigang dina
Islame Natèng Kubarsi
wong Kubarsi punggawa mantri satriya

miwah ingkang para nata
gung alit bala Kubarsi
jêdhul saking pakuwonnya
kêbut pan sarêng sawêngi
mor baris Malebari
wadyane Maliyat Kustur
kandêl pasuwitannya
kadange Ni Kadarwati
wus kagarwa mring Pangeran Banukelan

mangkana Rajèng Talsiyah
Rukyatil Polad prihatin
miwah Bathara Nusirwan
kênine Rajèng Kubarsi
dadya tan mêtu jurit
alami lagya winangun
budi pangupayèng prang
Rukyatil Polad Narpati
kathah para raja ingkang samya prapta

Kya Patih Bêstak gya ngunggar
ing tyase Prabu Rukyatil
dhasare ratu prakosa
mung sakêdhap tyase gêmpil
nulya angadêg malih
wagêde Bêstak anggunggung
ngugung sadina-dina
mipil wèh manis aramping
malah wuwuh surane Rukyatil Polad

mangkana wau ingucap
solahe Prabu Rukyatil
dènnya prang lan bala Arab
nèng Kusniya Malebari
andina tigang sasi
kathah ingkang para ratu
kasoran ing ayuda
nadhahi ing sabên ari
prang ngawaki Sang Raja Rukyatil Polad

cinaturakên kewala
balaneSang Jayèngmurti
para ratu pitung dasa
puniku kang nandhang kanin
kang kapikut ing jurit
para narendra sapuluh
mung prange kaping tiga
puniku winarna malih
dènira prang lan para ratu pangarsa

ing dina sawiji mapan
mijil Sang Raja Rukyatil
wadyane baris kalangan
wong Kusniya Malebari
animbangi miyosi
barise bala akêpung
nèng padmasana rêtna
Sultan Anom Malebari
ingkang rama nèng amparan dirgasana

ing kering kang para putra
ing kanan para narpati
wau Sang Rukyatil Polad
lênggah lan Natèng Mêdayin
amit miyos ing jurit
ingidèn Natèng Mêdayun
nitih dipôngga buntal
amandhi gada ngajrihi
wawrat karo bêlahing kati kati mas

anglela anèng dipôngga
dêdêge Raja Rukyatil
satus patang puluh êgas
prawira prakosa sêkti
arang kêlar nadhahi
ing bobote sang aprabu
Raja Rukyatil Polad
sêmbada wudhu ing jurit
datan bêtah miyarsa Sang Rajèng Selan

amit miyos ing ayuda
Lamdahur anitih èsthi
anglela amandhi gada
undha-undhi kang ajurit
amung kacèke nênggih
têlung puluh gas puniku
pan satus sapuluh gas
dêdêge Rajèng Sêrandil
Sang Rukyatil satus patang puluh êgas

lêluwihe Ratu Ngarab
pan amung Rajèng Sêrandil
tan ana kang ngungkulana
puniku Raja Rukyatil
prandeneangungkuli
agêng lawan luhuripun
mangkana yudanira
Lamdahur lawan Rukyatil
pan sadina Lamdahur nora kasoran

enjinge mêtu ngayuda
sira Sang Raja Rukyatil
pangeran ing Banukelan
Bakdingujaman miyosi
tan wontên kasor kalih
sadina prange anutug
rêmpu gêgamanira
tan ana kang migunani
èsmu kèthèr Sang Raja Rukyatil Polad

kasapih suruping arka
bubar pur ingkang ajurit
enjinge malih ayuda
Rukyatil datan miyosi
amung Rajèng Drêgani
Buharjan ingkang umagut
lan Sang Prabu Bêrkiyah
andêl Sang Rajèng Bêskahir
Sang Aprabu Kubarsi kang cinarita

amit miyosi ngayuda
ingandhêg mring Bagendha Mir
tuwin mring Prabu Kusniya
mêksa kudu mêtu jurit
cinatur tigang ari
prangira Maliyat Kustur
ratu kêkalih pêjah
dening Sang Rajèng Kubarsi
nênggih Raja Bêskahir Natèng Buharjan

lawan Sang Rajèng Bêrkiyah
nênggih Sang Raja Drênggani
kang kacêkêl kalih wêlas
samya ratu sura sêkti
langkung prawirèng jurit
Sang Raja Maliyat Kustur
eram kang sami mulat
kuwate Rajèng Kubarsi
têlung dina antuk ratu kawan wêlas

Sang Raja Rukyatil Polad
dèn ancam-ancam tan mijil
kalangkung wuwuh sihira
Wong Agung Surayèng Bumi
myang Prabu Malebari
pracayanira kalangkung
pinasrah angêmonga
barang pakewuhing jurit
mring kang rayi Pangeran Bakdingjuman

wus kinèn tunggil pondhokan
amor bala Kaelani
dhasar kaipe punika
mring Pangeran Kaelani
Kusuma Kadarwati
pakramanira sih lulut
lan Kelaswaraputra
sang putri klangkung sih bêkti
cipta sêngsêm sasat akrama pêpujan

putri punjul pramudita
putrine Rajèng Kubarsi
manis luwês bisa krama
kinasihan marang laki
kêdhik malang gambuhi
watara kacèk rong taun
nanging kapara bisa
akrama Ni Kadarwati
ing asmara anuntun pamucungira

ya ta wau Sang Raja Maliyat Kustur
klangkung suwitanya
ing ipe batine gusti
ing Pangeran Kelan Kelaswaraputra

Wrahat Kustur lan raka Maliyat Kustur
langkung sih bêktinya
ing ipe gusti sang pêkik
datan bêtah towanga seba sadina

dènnya dulu ing ipe langkung binagus
tur adining putra
ngilangkên langêning bumi
ambêk arja ing prang prawira digdaya

dhasar bêsus Kadarwati mong ing kakung
rong atus cèthinya
kang sami putrining aji
pinilihan antuk putri salawe prah

ingkang punjul sinaoskên marang kakung
môngka kalangênan
kang kêkalih munggah rabi
samya angrèh kang sêlir nyawêlas sowang

ciptanipun Kadarwati marang kakung
ing sakarsa-karsa
sasukanira nuruti
tan kumêdhèp ciptane nglabuhi krama

balanipun warise rama rumuhun
apan sanagara
agêng nagari Tubabin
kêrigane anglurug bala sayuta

mantrinipun salêksa samas tumênggung
kang winor kang dadya
panandhone Kadarwati
ing Tubabin kaputrèn bala sayuta

mangkya wuwuh kang raka bêktani ratu
kang minôngka êmban
Sang Raja Kodrat ing Mêntrik
mila klangkung sihira Pangeran Kelan

ipenipun sinungga-sungga kalangkung
cipta labuh pêjah
kalihe Rajèng Kubarsi
mring ipene Pangeran Kelanatmaja

ya ta wau gantia ingkang winuwus
Sang Rukyatil Polad
datan amiyosi jurit
ngulih-ulih gêmpale atining bala

sabên dalu bujana lan para ratu
punggawa satriya
myang ulubalang prajurit
tuwin ingkang rama Bathara Nusirwan

Irman Urmus Sêmakun Bêstak tan kantun
ngiras pagunêman
ngandika Raja Rukyatil
paran Bêstak paran wartane kang mêngsah

Bêstak matur pun Raja Maliyat Kustur
langkung gêng tyasira
mangkya Sang Rajèng Kubarsi
pinaringkên marang kang rayi ing Kelan

dhasaripun kaipe mring rajasunu
milane punika
dènnya prang kapati-pati
pun Maliyat Kustur sampun mêndêm sadat

jadhi batur prange kaya anak lutung
nanti jadhi lawan
prange lir ngrubuhna langit
amatèni bônda para raja-raja

kênèng kulhu kêni pikate waelul
tênunge wong Arab
alhakumut lamyakunil
singa klêbon mêndêm prange ambêk pêjah

winginipun prange Sang Maliyat Kustur
kadi gajah mêta
tan ana kêlar nadhahi
kadya dêkêp cêcindhil ambônda raja

sru gumuyu kang miyarsa para ratu
Sang Rukyatil Polad
pangandikanira aris
milaningong tinantang nora mêtu prang

lamun dudu ratu kang kaya Lamdahur
kaya Kewusnendar
Tamtanus lan Umarmadi
sakadange kang padha andêling yuda

iya sesuk sun wêtokne bêdhat ingsun
ingkang luwih dibya
môngsa na kêlar nadhahi
para ratu balane Sultan Kuparman

lamun mêtu Si Kalana Jayèngsatru
pasthi ingsun bônda
dene gung aluhur mami
lan gêdhene kuwate pamupuh ingwang

tan kawuwus ing Talsiyah Sang Aprabu
kang anggung kasukan
mêmulih tyasing prajurit
kawuwusa baris agung ing Kusniya

Sang Aprabu Jayusman Murijalsamsu
sumiwi kang rama
miwah kang para narpati
pan ing dina sawiji angguladrawa

wau Wong Agung Surayèng Bumi
siniwaka anèng tarub rambat
pabarisan pakuwone
aglar kang para sunu
lir samodra para narpati
satriya pra punggawa
gumolong kadya lun
munggèng kering para putra
munggèng kanan sagung para raja kadi
panjrahing puspita bra

wontên punggawa kang tunggu kori
kori panangkilan pabarisan
manjing jro alon ature
pukulun jawi pintu
wontên koja prapta satunggil
kadya wong sakit kalap
solah warninipun
akèn ngaturna mring tuwan
namanipun koja pun Tambiduljakim
biru èrêm kang warna

duk miyarsa wau ta Sang Amir
suwe mangu sigra Natèng Kebar
lawan Tamtanus ature
manawi ta pukulun
kalanipun tuwan rumiyin
kondur saking Karsinah
nèng margi kapangguh
wontên pondhoke nangkoda
samya gègèr praptane baris Ngabêsi
pun koja mèh dèn sarah

binahakan mring bala Ngabêsi
nuntên paduka ingkang anyêgah
mring wayah lawan balane
pun Kodrat Samadikun
nangkodane nuntên manggihi
sêsêgah mring paduka
dhêdhaharan agung
jêng tuwan dhahar kaecan
tuwan akên bapa pun Tambiduljakim
manawi ta punika

angandika Sang Surayèng Bumi
yayi prabu pariksanên enggal
yèn nyata gawanên age
motangi bêcik iku
iya sira kalawan mami
sigra Sang Natèng Kebar
lèngsèr awotsantun
praptèng kori pabarisan
Yusup Adi ngungun dènira ningali
dening Ki Tambilara

biru èrêm sariranirèki
abuh abêngêp ing mukanira
sigra cinandhak astane
dhuh bapa paran iku
sira têka asalin warni
Tambiduljakim sigra
binêkta malêbu
sapraptanira ngajêngan
lara nangis sumungkêm padanira Mir
tinarik astanira

hèh si bapa ya Tambiduljakim
sira bapa ngadêga kewala
pagene malih rupane
wadananira biru
abuh bêngêp ingsun tingali
biru èrêm sadaya
sariranirèku
sira duk anèng Karsinah
warnanira bapa kaliwat dumêling
payo bapa tutura

ing sakèhe pratingkahirèki
manawa ngong bisa ngluwarana
umatur sarya tangise
inggih amba rumuhun
amanggihi paduka Amir
wontên wana Karsinah
kawula pan laju
dhatêng ing Rum pan adagang
sangang wulan wontên ing Ngêrum nagari
ingkang kawula ambah

tanah ing Rum samya kulit putih
kalih praja kang tumut paduka
pun bapa kalangkung kajèn
wontên Turki pukulun
Raja Sarkab ingkang ngratoni
wus lami amba pindhah
gih taksih tanah Rum
kang sami tumut paduka
Rum Samtari pun Iskaliskalan nênggih
kang darbèni punika

wontên malih Ngêrum Burudangin
klangkung agêng kratone punika
salor Kistambul kithane
pitung wulan puniku
dharatane saking Rum Turki
layaran kalih wulan
kawula angsung wruh
dening ratu gung prakosa
dèrèng ngidhêp agama paduka maksih
agama Nuh kewala

langkung agêng karatonirèki
ing Burudangin Sang Raja Nuban
nguni kang sêpuh namane
punika asêsunu
sasedane rama gumanti
Raja Tasangsulngalam
Burudangin Prabu
kadange èstri sajuga
langkung endah aran Dèwi Isnaningsih
punjul ing pramudita

mèh ngasorkên rêsmining kang sasi
Raja Tasangsulngalam punika
sakalangkung prawirane
tuhu ing jagat kasub
prakosane datanpa tandhing
darbe putri yu endah
aran Rêtna Jetun
lan kang bibi têtimbangan
tanpa sama tuhu nyêle anèng bumi
dèrèng wontên akrama

Isnaningsih lan Ni Kamarukmi
samya ginadhang ing sayêmbara
singa ingkang ngasorake
ing prang kuwasa junjung
ambantinga madyaning jurit
sayêkti jatukrama
kathah para ratu
ing tanah Ngrum pan atusan
pan aewon ngadêgi sayêmbarèki
kathah ratu prakosa

datan wontên mungkasi sawiji
kongsi bêra langkung saking wayah
saking angèl têtukone
Isnaningsih puniku
wayah manak pêpitu nênggih
Kamarukmi punika
pantês manak têlu
sami dèrèng wontên krama
nguni amba prapta nagri Burudangin
kongsi wruh ingkang warna

dagangan amba kang dèn tingali
pinanggihan wisma panggung êmas
kang sinotya jumêrute
turut tirahing wuwung
pulunannya tumut manggihi
Kamarukmi punika
putri sudibya nung
dangu mulat ing dagangan
pan kawula dinangu tiniti-titi
paman prajamu kana

apa nora nana ratu sêkti
dene nora na nêkani paman
ingsayêmbara ngong kene
dupi amba ngarungu
pangucape sang rajaputri
sariramba marlupa
atêmah ngalumpruk
saking manising wacana
apan kadya madu kilang dèn ratusi
sari-sari sajagat

kula matur inggih wontên ugi
tanah Ngarab kêkutha Kuparman
pinunjul kaprawirane
amba dipun gêguyu
nora paman tuturirèki
lamun nyata anaa
sayêkti wus rawuh
iya ingsun wus miyarsa
Bagendhambyah Wong Agung Surayèng Bumi
bêbala para nata

nanging môngsa wania ajurit
mungsuh lawan kakang mas narendra
angrasa ika awake
mulane nora rawuh
sayêmbara mring Burudangin
rumôngsa nora nyandhang
mungsuh kaka prabu
yèn maksih rante kancana
salukune ratu sangisoring langit
môngsa kêlara nyandhang

pan makotên andikanirèki
kula raos inggih ngalam donya
dèrèng wontên têtondhene
kang mirib Sang Dyah Ayu
Isnaningsih putri Brudangin
lan Kamarukmi paran
kinarya puniku
dede tètèsing manungsa
manawi jin lamun putrining para ji
tan wontên makatêna

sampun sami kawula gambari
ing warnane putri kalih pisan
tan ilang sagung cacahe
amba bêli rong èwu
apan nyèwu gambar satunggil
punika kula bêkta
katura pukulun
pinêndhêt saking kanthongan
ingaturkên tinampan ing Jayèngmurti
lêpiyan kalih pisan

wus binabar lêmpitane sami
ngungun miyat Sang Surayèng Jagat
èstu pinunjul gambare
pan gantya para ratu
para putra samya nupèksi
eram ingkang tumingal
èstu yèn pinunjul
Prabu Sayid Ibnu Ngumar
mulat mangu kumyus karingêtirèki
karasa ing wardaya

nulya bubar wong agung tinangkil
Tambiduljakim binaktèng pura
purane pasanggrahane
tan pisah lan wong agung
pan ingakên bapa sayêkti
wau ta kang winarna
ing sakonduripun
Natèng Kaos pan kagagas
onêng miyat gambare putri Brudangin
kalamun tan panggiha

lan kang ginambar ciptanirèki
kaya kêna ing brôngta kantaka
ginugu ing pakaryane
rumasuk ing tyasipun
datan kêna lali saari
mung kang katon jro gambar
mangkana winuwus
Tambiduljakim punika
pinaringan inggih kang dinar sakêthi
gambaripun tinilar

pinundhutkên bala ing Sêrandil
ingatêrkên mulih marang Kusta
Tambiduljakim antuke
kathah pêparingipun 
mangkat saking ing Malebari
kunêng wau kawarna
kang anggung among kung
Prabu Sayid Ibnu Ngumar
sampun darbe sêlir ingkang para putri
sadaya ayu endah

parandene tan wontên katolih
amung gambar ciniptèng wardaya
kacangkol anèng driyane
duk samana ing dalu
animbali putri ing Turki
Radèn Samardikaran
prapta wus kapangguh
marang Prabu Ibnu Ngumar
angandika hèh yayi putra ing Turki
apa ta gêlêm sira

milu labuh pati marang mami
lunga namur atinggal ing bala
amunga lan kuda bae
Samardikaran matur
yèn paduka anggèr lunga nis
yèn kula kinarsakna
dèn atêmah lêbur
sanyari môngsa gingganga
inggih tuwan akarsa dhatêng ing pundi
kawula jarwanana

ingsun arsa mring Ngrum Burudangin
arsa aprang lan Tasangsulngalam
yèn kasor sun prih putrine
yayi aywa angsung wruh
lèngsèr bae ngilang ing wêngi
Radyan Samardikaran
sandika turipun
inggih suwawi sakarsa
samya dandan wong agung kalih wus prapti
wantu maksih taruna

wau kang andon anamar
saking pakuwon amijil
samya anitih turôngga
sakapraboning ajurit
lunga ngikis ing latri
tatkala ing pukul satu
langkung pakuwonira
Sri Naranatèng Sêrandil
kang sêkilwak ing dalu pakuwon Selan

ratu sakawan punika
pêpitu para dipati
mangkana Sang Rajèng Nglaka
kang duwe sakilwak wêngi
mêntas ngidêri baris
kèndêl sakilwakanipun
Raja Orang Kaorang
wadyane sirêp aguling
ratu kalih tan arsa cucul turôngga

manahipun mêlang-mêlang
mangkana kang lunga ngikis
langkung ngarsèng sakilwakan
kagyat sang narendra kalih
pinêgatan ing ngarsi
wus cêlak pan botên pandung
anggèr mila paduka
puniki angikis latri
punapa kang dados ardayaning karya

nutur duk mulat ing gambar
putri ing Ngrum Burudangin
jêng eyang Tamiyan koja
saungkure awak mami
pan ing tyas ingsun iki
kêpati kudu prang pupuh
supayane kênaa
putrine sun tuku jurit
duk miyarsa Sang Prabu Orang Kaorang

yèn makatên karsa tuwan
dene ta pun kaki kalih
wus anganti lampah tuwan
botên kuwasa ngaturi
sayêkti anglabuhi
sakarsa paduka anut
supaya rumêksaa
ing pakewuh prapta pati
nulya sarêng kalihe nitih turôngga

dadya wong agung sakawan
tan mawi wadya sawiji
sadalu ing lampahira
saking nagri Malebari
byar prapta ing wanadri
lêpas wau lampahipun
anjujur wanapringga
yèn dalu rêrêp wanadri
ngambil kidang binakar nuli dèn dhahar

rintên prasamya lumampah
tan ketang pringganing margi
ya saking sruning kang karsa
anuruti tyasing brangti
tan wontên kang katolih
mung lêpiyan kang kaetung
Sri Sayid Ibnu Ngumar
wus lami datan winarni
rêroncène pratingkah solah nèng marga

Rahadèn Samardikaran
ngaturi praptanirèki
marang Turki prajanira
wus têbih ing Malebari
praptèng nagari Turki
RajaSarkab kithanipun
ature putrèng Sarkab
suwawi ambêkta baris
sayêmbara dhatêng Brudangin nagara

sampun anêrak kanisthan
tuwan trah Kakungingbumi
Prabu Sayid Ibnu Ngumar
tan arsa amawi dasih
suka tindak pribadi
kadya ge apranga pupuh
lan Burudangin Raja
dadya jrih ingkang ngaturi
ing karsane Prabu Sayid Ibnu Ngumar

kunêng datan kawursita
kang kèndêl nagari Turki
wuri anggung awuyungan
ing Kusniya Malebari
katur musnanirèki
saking pagulinganipun
Sri Sayid Ibnu Ngumar
tan mawi bala satunggil
sarêng opyak Rajèng Selan Prabu Sarkab

pan sarêng sadalu sirna
putranira Sarkab Turki
Sang Prabu Orang Kaorang
ing Nglaka sarêng sawêngi
katur ing Jayèngmurti
wus anarka nunggil kayun
wong agung siniwaka
ngandika mring para aji
tuwin marang Umarmaya Arya Maktal

kaki Sayid Ibnu Ngumar
kang dadya lungane iki
nalika mulat ing gambar
si bapa Duljakim nguni
lawan wartane nguni
lami sayêmbaranipun
tan ana mungkasana
putri ing Ngrum Burudangin
atmajane Sang Raja Tasangsulngalam

lan kadange ingkang nama
Rêtna Dèwi Isnaningsih
putrine ingkang pêparab
Dèwi Jetun Kamarukmi
ngulari kramanèki
lami sayêmbaranipun
tan ana kang bangkata
pêpanggile putri kalih
lan bobote prang Prabu Tasangsulngalam

ratu moncol pramudita
raja ing Ngrum Burudangin
malah putrine têtanya
mring koja Tambiduljakim
yèn tanah wetan iki
tuwin tanah Arab suwung
tan ana kang digdaya
yèn ana pasthi nêkani
sayêmbara mring Burudangin nagara

lah iku mulane êsak
jroning tyas datan kawijil
kaki Sayid Ibnu Ngumar
têmahan angikis latri
matura marang mami
manawa tan bênêr iku
umatur para nata
anut ing paduka gusti
saèstu datan liya saking punika

rêmpêg sagung para nata
ing panarka sampun tunggil
wong agung nimbali garwa
prapta putri Parangakik
lan Sirtupelaèli
yayi paran ta puniku
lungane putunira
iki cêthaning para ji
tunggal tangguh siji tan ana kang nyimpang

kaki Prabu Ibnu Ngumar
lunga mring Rum Burudangin
angêdêgi sayêmbara
Dèwi Jetun Kamarukmi
lan Dèwi Isnaningsih
Sudarawrêti umatur
inggih lêrês punika
nanging ta puniku nênggih
kinèndêlna bok tiwas amanggih nistha

yèn nuduha para raja
sintên kang paduka tuding
rèhning lagya yuda brata
wong agung ngandika malih
yayi ingsun pribadi
mring wayahira kang nusul
mung lan Sêkarduwijan
kang Dipati Guritwêsi
kabèh padha tunggua lan putraningwang

kaki prabu ing Kusniya
yèn mungsuh mêtu ing jurit
iku padha mêtonana
yèn mungsuh tan mêtu jurit
aja na kang mêtoni
anuta karêp si mungsuh
tan tutug angandika
praptane Patih Bunandir
tur uninga pakuwoning mungsuh obah

wontên baris gung kang prapta
bala Prênjuk Prênggi Drênis
kadya jêng gusti punika
rayi paduka sang aji
Karsinah ingkang prapti
bala balabar kadya lun
milane abusêkan
pakuwoning mungsuh inggih
panarkane mungsuh nyidra saking wuntat

tur sêmbah Prabu Kusniya
mring kang rama amba mêthuk pribadi
praptanipun yayi prabu
kang rama angandika
mung Si Patih Bunandir ngiringna iku
ing arinira ing Kelan
aywa kèh anggawa dasih

gèt-êgèti mungsuhira
atur sêmbah Kya Patih Abunandir
Pangeran Ismayasunu
lèngsèr saking ngajêngan
praptèng jawi wadya sawêtara laju
kang pinêthuk sampun prapta
balane kadya jaladri

wus tundhuk Rajèng Kusniya
miwah para ratu kang senapati
lan Radèn Ismayasunu
anêmbah mring kang raka
sigra lajêng makuwon sawadyanipun
ajêjêl têpining marga
kang samya anêningali

lajêng manjing pasanggrahan
marêk marang rama lan ibu kalih
tuwin kang raka sang prabu
sadaya rèh jinarwan
duk miyarsa Sang Prabu Karsinah ngungun
dening putra Ibnu Ngumar
mangkana Sang Jayèngmurti

ngandika lon hèh ta sira
yayi Prabu Iskalan Rum Santari
atmajamu kalihipun
dutanên mulih padha
aja nganggo wadya dèn padha anamur
yèn prapta prajane kana
nuli amacaka baris

dèn tajêm wong rong nagara
Rum Santari kalawan ing Rum Turki
gawea lok dèn angrungu
ing Ngrum Brudangin kana
lamun arsa anglurugi kithanipun
anggêcêk Brudangin padha
Si Kiswarin Si Diswarin

Iskaliskalan tur sêmbah
putranira pan sampun dèn prentahi
tanpa wadya lampahipun
rikat alêlancaran
tan kawarna anèng marga lampahipun
wus prapta ing prajanira
Radèn Kiswarin Diswarin

