ya ta sang tunggul ngasrama
wus marêm ing tyas mèstuti
mêsat dhatêng Majalêngka
gantya winursitèng kawi
sira Dyan Damarsasi
kinunjara lan sanging rum
Kusuma Anjasmara
kalangkung dènnya lulut sih
anujoni ing dina Anggara mulya

lingsir dalu wancènira
Dyan Sôngka eca alinggih
kagyat duk kala tumingal
cumlorot saking wiyati
ujwala mindha sasi
praptèng jro kunjara lungguh
gandanya sumrik kongas
titise ing sapta swargi
Dyan Sasôngka mangrêpa nêmbramèng sabda

pukulun sintên kang prapta
amêrpêki ing kaswasih
arum dêlingnya sang prapta
iya kêkasih dewadi
sira tanya mring mami
Sang Hyang Tanpauna ingsun
titising Kumajaya
piturun saking swargadi
babo arsa manjing marang garbanira

umatur Dyan Damarwulan
paran gèn tuwan margani
lan ing pundi pêrnahira
amanggèn sajroning jisim
rèhning wus pênuh sami
kagungane Hyang Suksmagung
lan punapa kang marga
ing rèh samya darbe kardi
Tanpauna manabda ing lesanira

umatur Radyan Sasôngka
hyang pukulun lesan mami
rinowang nabda mring dewa
suksmana kang luwih adi
Hyang Tanpauna angling
saking netra marganingsun
umatur Dyan Sasôngka
pukulun netra ngong kalih
darbe karyamulat ing kaanan tunggal

Hyang Tanpauna ngandika
iya kaki saking kuping
umatur Radyan Sasôngka
karnaningsun darbe kardi
myarsakkên swarèng bumi
tur swara saking dewagung
Hyang Tanpauna nabda
saking grananira kaki
Dyan Sasôngka umatur grana kawula

pan sampun adarbe karya
gônda pangwasaning Widi
tur ta dadya palawangan
napsu têtalining urip
Tanpauna lingnyaris
iya kaki saking êmbun
umatur Dyan Sasôngka
êmbun kawula sayêkti
panggenane ing budi kang luwih mulya

Hyang Tanpauna ngandika
iya saking pusêr kaki
umatur Radyan Sasôngka
pusêr kawula sayêkti
wus andarbèni kardi
nêggih pakumpulanipun
sagung kang samar-samar
kang alus sajroning jisim
anèng pusêr atas saking Hyang Wisesa

Hyang Tanpauna ngandika
saking jajanira kering
umatur Dyan Damarwulan
kang jaja kering sayêkti
pasênêtaning urip
kang urip lawan pangèstu
tur pangèstuning Suksma
prasasat Sang Hyang Suksmadi
angadhaton anèng soring susu kiwa

Hyang Tanpauna ngandika
yèn mangkono ingsun kaki
sira sun tunggu sing jaba
Dyan Sôngka umatur aris
dadya datanpa kardi
tuwan arsa nitis mringsun
têmah wayang-wayangan
tanpawor sarosing urip
tanpa karya ngêmadhean sanès raga

ngandika Hyang Tanpauna
yèn mangkono Damarsasi
ingsun manjing guwa garba
awor lan alusmu kaki
dene margèngsun yêkti
iya sakaduganingsun
rèhingsun sipat samar
môngsa kewuhana margi
Dyan Sasôngka arum amangsuli sabda

inggih Sang Hyang Tanpauna
pukulun nuksmèng jro jisim
kadospundi esthanira
raga siji nyawa kalih
Tanpauna tan angling
Hyang Suwèndu tandya rawuh
ngintip jawi kunjara
amèsêm sang mahayêkti
myarsa dènnya umatur Dyan Damarwulan

dhatêng Sang Hyang Tanpauna
ya ta Sang Srênggaramanik
pinêsu kang pujamôntra
cinipta Dyan Damarsasi
saksana anglimputi
Hyang Dewa Ruci wus rawuh
mijil saking ing grana
kumutug raga tan kèksi
wus kagantyan ing mujude Ruci brôngta

Dyan Sôngka sampun murcita
kalimputan dening ing sih
warôngka manjing curiga
curigane Dewa Ruci
Hyang Tanpauna aglis
ingatag dhatêng sang wiku
payo klayatan apa
Tanpauna dipun aglis
lah rasukên aluse Si Damarwulan

dènnya nabda sang pandhita
sinurung lawan sêmèdi
ginêlak sing pujamôntra
Sang Hyang Tanpauna aglis
ngrasuk mawor manitis
wimbuh kawimbuhan sampun
karo-karoning tunggal
lir kilang pamor lan manis
padha alus aluse tanpa wangênan

pamor ponang cipta rasa
rasane wus dadi siji
Tanpauna Ruci brôngta
kalimputan ing Suksmadi
ing yang hyang dewa luwih
kang mêngku saliring suwung
suwunge wus kanyatan
ing aluse Damarsasi
alusira jumênêng kalawan wadhag

wadhagira Dyan Sasôngka
sangkane jumênêng urip
uripe tanpa kêrana
kêrana Dyan Damarsasi
kang nêmbah kang amuji
marang iya pujènipun
liya Dyan Damarwulan
tan beda sagunging urip
namung kari kang isih kasrah kewala

mahawiku tandya muksa
ya ta Radyan Damarsasi
ragane wus paripurna
alusnya wus angrêsêpi
mujud kalawan jisim
ya ta sira sang binagus
cênging duk kalênglêngan
rumasuk kalawan ing sih
sumyar-sumyar kang cahya saya gumawang

kadya ta purnama wulan
sumyak manglela nêlahi
padhang sajroning kunjaran
kungas kang gônda mimbuhi
asor jêbat kasturi
sarining Hyang Kumasantun
dewa mulya ing swarga
pinujwa ingkang wêwangi
wus karasuk ing Radyan Damarsasôngka

ya ta Rêtna Anjasmara
sadangonira aguling
sarêng nglilir kagyat mulat
padhang sajroning piranti
kasênênan cahyaning
rakanta Dyan Damarsantun
mêncorong kadya wulan
sêdhênge purnamasidik
tanpa gônda arume ngêbêki papan

ngungkuli wangining sêkar
ambar lan jêbat kasturi
kanyataan ruming swarga
saking sih nugrahan jati
sang dyah saya lulut sih
ing rakanta sang binagus
sang dyah tan nyipta krama
ing sama-samaning jalmi
anggêpira angabdya jawata mulya

sêbdene ni êmban inya
tanapi parêkan kalih
kagyat mulat jro kunjara
anyana katiban sasi
saha gônda sumyak mrik
samya anjêngêr duk dulu
wêkasan suka ing tyas
rumaos badhe angsal sih
samya sukur ing Maha Hyang Suksmanôngsa

malih ingkang winurcita
maha sang narendra putri
kang tansah èsmu sungkawa
sare anèng môndragini
lami datanpa guling
lagya ing mangke sang ingrum
eca dènira nendra
pinêtêkan Rarasati
Prabu Rara amujung kampuhnya jingga

andungkap bangun raina
Rarasati datan guling
kagyat aningali cahya
lir wulan saking wiyati
kungas gônda nrus minging
angambar ambêtirarum
cumlorot tibèng jajan-
nira sang narendra putri
Prabu Rara amurub sariranira

kantar-kantar kang ujwala
mawulan jroning jinêm mrik
sumuk ing sadhatulaya
Rarasati anungkêmi
cêngêng lêlêng ningali
kanikmatan ing sumrah rum
kadya datanpa jiwa
kasor ingkang cahya adi
tandya wungu maha sang prabu wanodya

pêpungun carêm ing driya
driya kadriyan sumrah mik
upama lêbu katiga
kasok kabêntèr ing rawi
kadyakatiban riris
siram-siram sing tawang rum
rumêsês kanikmatan
nikmating sih jawatadi
duk mawore Tanpauni lan alusnya

ketang sajroning supêna
lir samêloknya kaèksi
sukur ing Hyang Sukmanôngsa
karênan pinawor ing sih
matur Dyah Rarasati
duk mirsa kang cahya murub
cumlorot sing awiyat
tibèng jaja lir kabêsmi
manrus sumyak jinêmrum dadya pawaka

Prabu Rara angandika
sêjatine ingsun ngimpi
rinasuk ing widadarywa
aran Sang Dyah Tanpauni
sarining Dèwi Ratih
pinujwa dening dewagung
kinèn anitis maringwang
sawuse pawor lan mami
rasa roro wus dadi karoning tunggal

yayi ing cipta manira
ingsun ya Ratih ing swargi
Tanpauni iya ingwang
Kêncanawungu ya mami
tur sinung gônda mami
kênyataan ing swargagung
kumaraning kayangan
Hyang Cakrakêmbang ing swargi
pustakane wus kagadhuh marang ingwang

iya ta môngsa bakala
nguni Hyang Kaneka Rêsi
ingutus Hyang Jagadnata
marna karsaning Suksmadi
baya mèh amêkasi
lêlakon ing Majalangu
cahyane wus tumiba
kang bakal mangku rat Jawi
duk ing ariloka wus katanggon ingwang

ing sapta-sapta pan japma
yayi tan wurung kapanggih
pangajapan ingsun tawang
kang piningit ing dewadi
sêbdène sira yayi
baya pinêsthi dewagung
barêng mukti lan ingwang
anduwèni Majapait
nora bakal nglabuhi lêlakon ingwang

rèhning ta sira tumingal
praptèngsun saryambêktasih
nugraha jati wasesa
pan ing têmbe sira yayi
barêng lara lan mukti
Rarasati matur nuwun
ing tyas marwata suta
Rêtna Dèwi Rarasati
langkung dènnya kapencut ing madubrôngta

