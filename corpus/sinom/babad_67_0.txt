Sang Dipati Pêcattôndha
dupi wus mirêng sajarwi-
ning Kudus Kanjêng Susunan
èngêt purwakaning nguni
runtung-runtung samargi
sangking tanah Plembang jujug
Gêrsik Pangeran Modang
wusana têrus dipati
môncadrasa waspa mijil ingusapan

gya Sang Arya Pêcattôndha
ing Têrung turira aris
dhuh kangmas kanjêng pangeran
kula mituhu sakarsi
èngêt pandoning Widi
mêmungsuhan lan sadulur
mangkya gêtun wus klampah
Pangran Kudus nabda malih
hèh ta iki wanudyane sapa

ulat tangguh balut netya
wênês sumèh kaduk wingit
pantês trahing widaradya
nadyan wus wrêda katawis
matur sang adipati
inggih punika Jêng Ratu
Kancana Dyarawatya
pramisorinya sang aji
marma botên murut rèh punika Islam

tan kenging awor jawata
wus kajawi sangking jinis
makatên dhawuh narendra
lah punika kadipundi
karsa tuwan samangkin
ngandika Susunan Kudus
yèn mangkono saiba
sukane Radyan Dipati
Natapraja dene kang ibu widada

lah sumôngga Jêng Kêncana
kula turi têdhak maring
Bintara panggih putranta
têmtu sokur sukèng galih
nitih punapa gusti
jêng ratu ngandika arum
lumembak sakarsanta
tandya nitih jêmpona di
Dipati Trung nitih kuda di rinêngga

sarinbit lan jêng pangeran
tyin Kyai Gêtaspandhawi
Ônggaranu Suranata
pêpikul rajabrana di
baboyongan sarwa sarwi
pèni-pèni mas umacur
pirang-pirang gotongan
nèng ngarsa prajurit santri
ing Bintara tumuntur kirdhaning wutat

dene wadya Majalêngka
ingkang nora mati jurit
Kyai Bobos Kadhuruan
Pangalasan Arya Simping
buyut lan tôndha mantri
Ki Sumbul Dêmang Blagidhur
Arya Tiron Pandêlêgan
wisata ngarsa pribadi
nêdya marang Bintara manjing gami Slam

gumrudug barêng pikulan
kang kambak bumi lir gonjing
wêntawis wong kawan nêmbang
cacah wadya Majapait
samyarda tyasnya jirih
kumacèlunêdya nungkul
warnanên putra nata
kang wisma Jawi nagari
sampun dangu miruda sangking nagara

kang rama dupi wusnya trang
murut ring kadewan syargi
panyibtaning narpatmaja
dera nis pratisthèng ardi
Lawu jumnêng narpati
ajêjuluk Sunan Lawu
ananging wus mring yangyang
kajiman jinis rohkani
Brawijaya paduka sawlas putranya

Ratu Pabayun pangarsa
krama Dayaningrat Pêngging
kalih Arya Damar Plembang
tiga Rahadyan Dipati
Natapraja kang arsi
umadêg nata ping catur
Radèn Bondhan Gejawan
ing Tarub wus kocap nguni
kaping lima Batha Katong juluknya

nêm Kanjêng Pangran Dipatya
Bondhan Surati dhèrèk nis
ing rama sri naranata
pitu Dyan Jaranpanolih
astha têngranirèki
anênggih Rahadèn Guntur
anèng Bali kêkitha
songa krama Ki Nom Guling
sapuluh kang ginarwa Ki Jaka Sura

nêngna putrane narendra
boyongan ingkang wus prapti
kitha Bintara Sang Rêtna
Dyarawati wus umanjing
pratisthèng dalêm wingking
kang prara rara tut pungkur
panggya garwèng dipatya
putra Ngampèl angabêkti
sêdene Sang Adipati Natapraja

ngujung mring pramisorendra
manêmbah yayah syarga ji
kurmatnya radyan dipatya
botên ketang ibu tiri
nulya mahya ring jawi
manggihi

Dipati Têrung
kang wus lênggah pandhapa
kumpul lan wong Majapait
Sang Dipatya Natapraja gya nambrama


ring kang rayi Pêcattôndha
manêmbah nuwun kapundhi
êmbun mustaka trus driya
katuwawa lir wong ngimpi
wruh kawiryaning murti
Pêcattôndha nêmbah matur
kangmas amba tur wikan
kala syargi jêng rama ji
nguni kula kinèn mangêntar oliya


kula kangmas kaparingan
ngampil pusaka narpati
katga kang tinaturêngga
rugma Sagrawedang nami
dhapur sèwu kris siji
lah punika warnènipun
amba darmi kampiran
mangke sumôngga kang wajib
kang sumulih wahyaning wahyu kobyarja


kang katga pinundhut sigra
ingasta nulya tinarik
winangwang wusnya prastawa
iya sun tarima yayi
sakêthi gung mamuji
mugyarsa tuka pitulung
tandya Sang Adipatya
Natapraja sung basuki
kang krahayon para wadya Majalêngka


widadantuk pandon mulya
pra arya panèwu mantri
kapundhi kalingga murda
sih wilasa jêng sang aji
pun dasih darmastuti
rèh mungsuh yugya kajabut
lungayamba sadaya
paran gusti paring urip
botên rintên sarabut pinra sayuta


manabda sang narpaputra
tekatmu wus padha bêcik
mungsuh prapta asrah jiwa
sirik lamun dèn

patèni
kajaba mung tinari
manjing Slam apa ta saguh
mèstu srengat jêng duta
sadaya wran saur pêksi
inggih inggih sêndika nuwun sandika


tantra ratri sampun enjang
nulya rahadyan dipati
dhawuh mring Ki Wanasalam
kinèn ngirida prajurit
arya panèwu mantri
sinowankên wali kutup
umanjing gama Islam
ngucap sadad klimah kalih
kang kusyala winulangkên barjumuwah


ingkang jênêng kasan-kasan
kang wus padha baut ngèlmi
pêrsan aran Kasan Rêtja
kalawan Kasan Munangim
kang anèng desa Dawi
Kasan Wiradi ing Butuh
Pundhong Taslim ranira
catur sami jlimêt ngèlmi
ingku ingkang pinurih mulang pra wadya


padha dikiran ingkang pan
kèhing dikir catur warni
êndi kang dadi syarjèng tyas
dêdalaning dad sipating
ring Yyang Kang Murbèng Urip
janma catur nêmbah nuwun
sandika amba darma
umèstu dhawuhing gusti
kang rumuhun satari ahmat dikirnya


wuwusing dikir hu Alah
akmaliyah kang kaping dyi
wuwusira mung hu Alah

wuwuse dikir Lah-Alah
satari alip ping kalih
wuwusira mung hu Alah
ahmaliyah kang kaping tri
Alahu wuwusnèki
dikir ingkang kaping catur
kang drana asbandiyah
hu hu sêbute

kang madni
iku kêna digo waton dikiran pan


sadaya wus samya Islam
suka sokur ing Yyang Widi
gya wangsul marêk dipatya
pinirsan ulat wus pulih
lon ngandika dipati
mring tukang wang kinèn ngêrbut
ganjaran wastra boga
pisalin praboting kaji
sarban jubah kotang dhalêm satariyah


yèn cingkrang mundhuta bakal
ring bungbahe ingkang bêcik
lakên-lakên sutra-sutra
gransut bardhir renda rukmi
tirko parnèl mêpaki
wus wradin sadaya bagus
sukenggar gunging wadya
tantra dangu sampun dadi
wus rinasuk pêngangge sadayanira


ting jagêdhêg kirdhanira
tan na sinêbut tyan kaji
warnanên brona boyongan
ingkang sangking Majapait
mas sêsotya mawarni
rugma perak dhacin tinbun
tinumpuk nèng pandhapa
jaga gilir rintên ratri
wus tur priksa nèng ngarsaning pra oliya


sowan pyambak sang dipatya
ring masjit panggih pra wali
mangaturkên kang jarahan
pèni-pèni rajapèni
lan Jêng Adyarawati
kalawan Dipati Têrung
myang panungkulnya wadya
arya panèwu myang mantri
Majalêngka sampun ingupadi srama


Jêng Sunan Benang ngandika
hèh jêbèng prayoga mami
wus byantu wali sadaya
rèh kraton Wilatikta

nis
ramanta sri bupati
marang kadewatan murut
anêtêpona jangka
sirage jnêng aji
ambawani wibawa bawana Jawa


amung sira kang sayugya
dhasar warismu pribadi
nuli marnoa pranatan
panjunjunging para wali
saksi ngulama mukmin
apa karsanta kasêbut
misudha wadyabala
myang ganjar punggawa luwih
lawan malih yasaa kaprabèn nata


kang utama dina apa
ngumpulna pra nujum rêsi
sayu para tuwanggana
kawirêja wukir-wukir
paringa dhawuh wradin
praptaning dina katêmtu
sandika dyan dipatya
praptèng dalêm dhawuh nuli
nulya yasa kaprabon jumênêng nata


pacaraning Ratu Jawa
gya nibali juru rugmi
kinèn wiyasa amparan
kacu rugma sawunggaling
arda walika sêpring
bokor gêndhaga mas tatur
banyak mas walikarda
akèh kêlamun winilis
tantra dina samana wus samya dadya


songsong gilap jêne prada
jawi lêbêtira sami
mulang badhayèstri priya
wus sumêkta wastranèki
pranatannya wus dadi
pra wali wus samya rawuh
kapêsthi punang dina
tuwanggana dyija rêsi
samya mèstu jumurung jumênêngira


panèwu mantri panêkar
naradesa naranagri
prajurit samya sumewa
mangrasuk mantèring grutni 


ing bangsal Bintara di
kalêrêsan majêng ngidul
radyan dipati lênggah
wetan jajar bupati
kiwanira Radyan Arya Pêcattôndha


majêng mangilèn lênggahnya
de kang kilèn pra walya di
majêng mangetan ajajar
wingkingira dyija rêsi
myang nawung kridha wukir
de kang lèr piyambak suwung
mung isi palênggahan
amparan kêncana tuwin
songsong gilap miwah kapraboning nata


kang ngampil para biyada
sadaya sampun miranti
Jêng Sunan Benang mangasta
pranatan tuwin prajanji
mèt byuha Ratu Jawi
kalanya Prabu Sêsuruh
sangking Brama Sandhara
purwèng byuha Sang Yyang Êning
Nilakatha kanthane tugu wasesa


mabarang caraning Buda
ing ngriku têksih lêstari
tan kinging ewah sakesya
Jêng Sunan Benang tumuli
maos srat dèn songsongi
gilap jumênêng dhêdhawuh
hèh sagung sisyantara
kawula gung alit sami
katayina surasaning partisara


pèngêt darma sihing wadya
miwah para wali rêsi
wus byantu sajuga karsa
kalamun Dyan Adipati
Natapraja sêmangkin
sumulih jumênêng ratu
Bintara ngrèh ngrat Jawa
memangkrun prisnya sang mulki
ajêjuluk Sultan Adi Natagama


gumrung para wali muja
dyija 

 rêsi mèstu muji
sigra ki pangulu maca
dunga o jujung turun sih
sadaya tadhah amin
syara grêng lir gunung rubuh
wusnya tamat nurbuwat
sultan ingaturan linggih
lênggah dhampar kêncana songsong byar mêgar


gya para wali salaman
kumrubut aganti-ganti
Kyana Patih Wonasalam
marsèng lampah pocong bêkti
kyai pangulu nuli
tandya Dyan Dipati Têrung
nayaka jagsa bupatya
pryarya wradin angabêkti
gya Jêng Benang umaos pêrjanji byuha


rêringkêsan patang warna
wawênanging pra narpati
kagadhuhan pôncadriya
dudu darbèknya pribadi
kagungannya Yyang Widi
warna kapindho sang prabu
kajibah mancas durta
tri warna rumêksèng cilik
catur warna priksa ingêring bawana


panjang lamun kajèrènga
byuha kang dhapur prakawis
kanjêng sultan gya ngandika
mring Sunan Benang sêmangkin
karsaning narapati
paman patih kula junjung
nama Radyan Dipatya
Wanasalam asma patih
nanging kêdah winruhkên prajanji byuha


mung pinèt gangsal wlas warna
sagung punggawa tur pêksi
Jêng Sunan Benang gya maca
byakta katampèna patih
para madya umèksi
kya patih prajanjènipun
wusnya sanggêm gya sumpah 


tumulya pangulu lami
katêtêpkên tampi janji Wisnu kara


cacah kalih dasa warna
sandika sinumpah sami
jêng sultan malih ngandika
jagsa Ki Iman Sêmantri
winisudha ngêbèi
mêksih jagsa karyanipun
prajanji adil karta
cacah tigang dasa kalih
byuha kêrta wus winaos turut cêtha


nyandikani gya sinumpah
têmên-têmênnya sukardi
dènnya nindakkên prakara
yya nganti bau kapini
sultan ngandika malih
mring patih hèh wruhanamu
si adhi Pêcattôndha
lulus jumênêng dipati
anggrênggani ing Têrung tur tambah lênggah


sarta nêlukna bang wetan
êndi kang midakèng aji
ingsun paringi wawênang
amatrapi kukum pati
kang wus tinimbang rêsik
kêna lapur kèri mringsun
kang sinamdan sandika
suka sukur trusthèng galih
dupi rampung ajat dalêm buga mêdal


dene warnaning sarana
panjênênganing narpati
rugma salaka suwasa
mamèt kawruh byuha kaping
sèkêt nêm praptèng mangkin
srana panjênêngan ratu
tatkala Sang Yyang Wênang
jumênêng nata nèng Kêling
ajat nulya dinunganan dinum wrata


Dhandhanggula
datan wontên ingkang nguciwani
wusnya rampung ing pangupaka
jumênêngnya jêng sang katong
gya

sri narendra kundur
ginarêbêg manggung myang cèthi
praptèng made suyasa
pra sori mêthuk
kang sumewa panangkilan
para wali tuwanggana dyija rêsi
kawirêtja bubaran


wus lêstari sukaning tyas sami
ingkang samyantuk kulawisudha
suka sokur kawiryane
sadaya punggawa gung
narapraja lan narakarti
suka rêna tyas sumrah
tan srih manahipun
lir tinêmpuh tirtamarta
mila gêmah raharja brastha duskarti
kêrtarta tanpa kara


duk samana nujyari sawiji
Kanjêng Sultan Bintara yun karya
manjangakên kuncarane
bu dalêm Kanjêng Ratu
Dyarawati ngaturan krami
antuk wali taruna
Jêng Pangeran Ngudung
sênadyan sang dyah wus wrêda
nora kurang lêpiyan ing nguni-uni
siti wuryan ing ngajam


lawan malih garwaning narpati
Sunan Kudus darbyari wanudya
Rêtna Salamah wastane
karsendra yun kadhaup
lan kang rayi Têrung Dipati
wus dumadya kang rêmbak
kalagsanan sampun
pêngatyan kalih kêpanggya
winiwaha boja-kramanya mênuhi
tan na winacak driya


wus samya tut pêngatyan kêkalih
sêmana riwusnya lama-lama
jêng sultan andhawuhake
têkap ngabyatrèng Têrung
dhawuh dalêm muliha yayi


ring Têrung prajanira
nan kering praja Trung
padha kinon manjing Islam
lan dhawuhna mèstu marang Bintara ji
kang mogok rampungana


lan bojomu yayi jakên mulih
sadene anane pra kusyala
iku yya na kèri kabèh
dene wong Majalangu
prarya mantri lawan ngabèi
tarinên di kang dadya
rênane tyasipun
parsa mulih Majalêngka
sun lilani sakarsa nanging yya lali
marang nagri Bintara


lan malih sun pasrah ring sirèki
bangsal pêngrawit ing Majalêngka
bukakên saosna mrene
lan bale witana gung
ingsun karya pasowan jawi
têtêp dadya bituwah
tilar ramya prabu
sun kira saya utama
dene bangsal pêngrawit sun gawe srambi
wis yayi Trung mundura


matur nuwun rahadyan dipati
praptèng pamodhokan tata-tata
rinakit apa carane
wus sumêkta sêdarum
dupyantara enjing gya pamit
tumanduk ingkang raka
Jêng Pangeran Têrung
suka sokur jumrung karsa
tandya bidhal pramesyari nitih jali
raka syandana kuda


kathah para pêpikul umiring
kopêr-kopêr bêkakas wanita
miwah prara-rara wadon
sadene rayya jalu
wadyanira mung sawantawis
gumrudug pedah ngarak
rêgêng nèng madyèng nu
wus tan kawarsitèng marga
praptèng Têrung ing kadipatèn 

 umanjing
pra abdi noskên bêktan


akèh para wrêda samya prapti
miwah wadya ingkang lama-lama
kang têbih-têbih wus marsèng
atur tôndha pangungun
kasugênganira dyan pati
kèh punagi sêntona
samana wus kumpul
kèh suyut prasamya tiyang
sawantra ri sampun kagungan prajurit
wantawis gangsal nêmbang


mêksih gili wran magang prajurit
tambah-tambah sakala Trung arja
ing pasar-pasar akèh wong
samarga-marga pênuh
tahu gorèng myang sate kambing
bêkakas sabrang gumlar
anèng kitha Têrung
muski apa-apa adha
sutra-sutra kain-kain lêbih isi
makanan lêbih murah


kawuwusa Kanjêng Sunan Kali
wali pamungkas sidik nirmala
têdhak mring Bintara age
panggya ring kêng sinuwun
sultan kagyat lênggah pribadi
anèng sana parasdya
waskithèng pandulu
jêng sunan prapta tumêdhak
ingancaran Jêng Sunan Kali nganthuki
gya rêraupan asta


Jêng Malaya angandika aris
lah ta jêbèng kraton ing Bintara
saya luhur kuncarane
jroning tanah Jawa gung
datan ana ingkang nimbangi
ananging ingsun darbya
sumêlang ing kewuh
bang wetan Raja Blambangan
Siyunglaut ingkang wus umadêg aji
nêdyarsa ngrèh ing

Jawa


ing Lumajang Kraksan ing Ngrayuti
Bôndawasa Pugêr Prabalingga
wus mèstu manganggêp katong
ring Prabu Siyunglaut
awit darbe srana kang ghaib
kris dyi dhapur sangkêlat
kang môngka pangirub
nguni pamujaning Supa
turunane pusakanira jêng kyai
datan siwah sak rikma


iku bae budinên yèn kinging
pundhutên srana alus yèn kêna
ewuh pukulên prajane
kajabane puniku
ngong nyaosi pirsa sang aji
alas Mantaram ana
janma adhêdhukuh
Ki Supa Pangeran Sêndhang
tur oliya ngibadah nêmbah Yyang Widi
nguni wisma ing Tuban


nèng Mantaram mèstu dhawuh mami
sak anak rabine arèningwang
Rasawulan panêngrane
duk anèng Majalangu
ingsun purih miruda ratri
kalagsanan samangkya
tibalana prabu
wus bisa êmpu utama
luwih bêcik parêkêna ring sang aji
dadya praboting praja


lah wis jêbèng arsa mlaya bumi
plas tan kèksi kondur sri narendra
adhêdhawuh mantri roro
mring wona ing Mantarum
anibali Supa wus kerit
kalawan syamènira
mung Ki Nom kang kantun
mêksih nèng alas Mantaram
sabên dina pakarti sukarya kêris
tumbak pêdhang tan kêndhat


Kyai Supa tan dangu wus prapti
ing Bintara kunjuk 

 jêng pamasa
sinambramèng pabagya lon
manêmbah matur nuwun
wusnyantara Supa sinung sih
wisma tênapi sawah
dahat suka sokur
sarta pinisrama brana
sampun mukti wahêntya ingkang kawarni
ri Soma sri narendra


pratistha sang nèng manguntur nangkil
patih jagsa pangulu sumewa
para tuwanggana jèjèr
bupatyarya panèwu
supênuk nèng ngarsa sang aji
ngandika marang patya
hèh paman karsèngsun
utusan paring wilapa
mring Blabangan mundhut roro rupa kêris
kêmbar dhapur sangkêlap


marang Siyunglaut Sang Dipati
yèn tan awèh ingsun pukul yuda
hèh patih sapa yugyane
ngampil nawalaningsun
matih munjuk gusti prayogi
pun Ngabèi Tohjaya
pun Tohjiwa cukup
mundhi pustaka narendra
ulat tangguh kaduk manis bèr kuwanin
lan wadya sawantara


kadhawuhan Tohjaya Ngabèi
karo pisan iya Si Tohjiwa
sandika panggah ature
nata sampun dhêdhawuh
juru santra karya jintèki
ijoan wus kajarwa
tantra srat wus rampung
kunjuk sultan gya katandhan
gya pinringkên Tohjaya Tohjiwa sami
dyi tandya lumaksana



ingiringkên kusya sawêntawis
bidhal marang Banyuwangi kitha
gantya ingkang winiraos
nênggih Dipati Têrung
nêlukakên para bupati
ngabèi rôngga-rôngga
kang tar nêja nungkul
marang kawasèng Bintara
ingkang bôngga jinarah rinayah gusis
branarta binoyongan


pèni-pèni sêsotya rugma di
kunjuk Kanjêng Sultan Bintara
dlêdêg gêgotongan ewon
tan ana kêndhatipun
arda suka sri narapati
Dipatya Pêcattôndha
sayarda manglaruk
kang têbih-têbih bupatya
Pranaraga Trêgalèk Ngrawa Kadhiri
Brêbêg ing Kartasana


Malang Gêmbong Bangil tanah Gêrsik
ing Lamongan Jaman Surabaya
ing Mandura Sidakare
sadaya wus tumundhuk
atur bulu bêkti Sang Aji
Natagama Bintara
arda suka sokur
tuhu prawira di guna
Pêcattôndha tan kewran pakarti rumpil
kang brêjul wus rinampas


dutèng nata kalih sampun prapti
ingkang marang kitha Bêlambangan
malbèng praja gya makuwon
pinarnah ugyanipun
dupyantara enjing sang aji
Siyunglaut sineba
pêpak punggawa gung
kyai patih anèng ngarsa
sri narendra

pan wus ingaturan uning
wontên dyi duta nata


sing Bintara jêng sinuwun adi
ngampil nawala kalih punggawa
kalênggahan mantri anom
wus sumaos nèng ngayun
gya ngandikan duta kêkalih
majêng ngaturkên nyala
tinampèn sang prabu
binuka sinuksmèng driya
têmbayannya pèngêt iki layang mami
Sultan Nataagama


kang jumênêng Bintara nagari
sudigbyambêg widagdèng buwana
ing Jawa tan ana roro
dhumawuh papah dhêum
Adipati Blabangan nagri
Siyunglaut bang wetan
wiyose sun krungu
sira darbe kalih katga
dhapur sangklat kêmbar kalih tan salingsir
sun pundhut ladèkêna


mring Bintara ing sak dina iki
lawan malih sun mirêng pawarta
yèn paman jumênêng katong
mangrênggani kaprabun
lamun nyata sun tan marêngi
kajaba mung dipatya
kabawah maringsun
lamun mopo tamtu sira
sun pidana dadya purwakaning jurit
ngatokna guna dibya


dhuwurêna bètèngmu kang inggil
rakitana kapurancang waja
kang ômba jêro jagange
gulang-gulanga wadu
anggabaha prajurit luwih
titi ungêling rontal
Bintara ping walu
ing sasi Sura taun Dal
sinêngkalan jalma nir catur bupati


Jêng Sultan Natagama


titi pamaosnya Sri Bopati
Siyunglaut syardanambêg sura
mawinga-winga jajane
hèh duta dyi sirèku
lah tutura gusti santri
kumawama wèh sastra
tanpa tindak-tanduk
duga wêwekaning cingkrang
sirna yodanagara kramanata nis
cêlus sun gêlêm seba


gunêman moh têpu ingsun gêmil
santri nistha nyarkikis ngalômpra
nadyan mangkono adate
jamake wong tur-atur
layang marang jênêng narpati
pirabara wèh madya
têmbung kramèng ratu
lurahmu bangêt tan tata
apa nguni durung ngaji tyas utami
wèh layang cara bujang


nulya mundur Tohjaya Ngabèi
tanpa pamit gya praptèng pondhokan
gya natab têngara rame
wadya Bintara umung
wran tri atus sampun miranti
ngalor ngulon ngupaya
papan kang pêkantuk
sigra Sang Nata Blabangan
andhawuhkên kinèn mikut santri kalih
uta sangking Bintara


wong Blabangan wiranti ngajurit
Patih Cluring kang môngka manggala
ginarbêg pra ditya kèh
Ragajambi lan Bandhung
Pajarakan sumêktèng jurit
nèng alun-alun blabar
wantara nêm èwu
dene wadya ing Bintara
amung wadya tigang atus mantri kalih
Tohjaya lan Tohjiwa



wus rumôngsa wadya sakêdhik
nèdhèng mundur ngiras ngupa lampah
molah lukita nalare
wong Blabangan aburu
gya kacandhak têmpuh ngajurit
kasor brêtya Bintara
kawon kathah guyup
sarta papan dèrèng gunah
Ki Tohjaya Ki Tohjiwa angêmasi
wadya sirna kèh laya


amung kantun sakêdhik ngocati
lumalyarsa mantuk ring Bintara
umatur marang sang katong
gancangan lampahnya wus
yayah sudra sandi malarsih
watra lami ing marga
praptèng Dêmak sampun
jêng sultan lagya sineba
anjênêngi dhatêngnya bangsal pangrawit
kang sangking Majalêngka


sêdene bangsal witana prapti
laju ngadêg kinarya paseban
de bangsal pangrawit kinèn
bêgta mring masjit agung
karsèng nata kinarya srambi
kang wus lami rinobak
kasaru kang rawuh
prajurit kang kasor yuda
sing Blabangan atur uninga sang aji
dutèng dyi nata pêjah


marma amba sami mlajar gusti
kawon yuda rèh karoban lawan
purwa wusana wus tètès
titi turnya tri têrus
arda ngungun sri narapati
ngandika mring ki patya
kapriye karêpmu
Si Dipati Balambangan


têtela trang mindaka tan yun ngabêkti
tumanduk ngarsaningwang


kyana patih matur awotsari
dhuh gustyamba kajawi karsendra
pinukul ingkang sayêtos
rayi dalêm pukulun
Pêcattôndha Sang Adipati
sinrah ngêrbasèng kitha
Blabangan kagêmpur
dene mangke dèrèng sowan
langkung pyagi katibalana tumuli
rujug karsa narendra


tandya nuding anggadhèk kêkalih
anibali Têrung Sang Dipatya
kang liningan sampun lèngsèr
lêstari lampahipun
tan cinitra marga wus prapti
ing Trung panggya dipatya
nuju akêkupul
panèwu mantri lan rôngga
dêmang bêkêl patinggi miwah prajurit
dyi gandhèk jlog tumrapta


andhawuhkên tambalaning aji
nêdha sang adipati ngandikan
dening kanjêng sang akatong
kèrida lagsitèng lun
sang dipati sandika inggih
sêmbah nuwun parentah
gya pinarnah sampun
gandhèk ngaso gêdhong wetan
sinunggata sat rasa boga mênuhi
tan na pinancak driya


dyan dipati dhêdhawuh waradin
pra dipati ingkang beluk anyar
kinèn mèstu sowan rajèng
sadaya nêmbah nuwun
sandikarda nêmbah umiring
sowan 

 nagri Bintara
tantaraning dangu
parentah wus tata-tata
kang sarwa di pêpikulan warni-warni
praptèng ari bidhalnya


Mijil
wus miranti kang para bupati
ayun dhèrèk saos
mring Bintara sowan jêng sang rajèng
de kang têngga dalêm sawatawis
pêpikul nèng ngarsi
gya bidhal gumrudug


sang dipati nitih kuda tèji
busona rugma byor
pra tumênggung umèstu wurine
Dipati Trung yèn sinawang kadi
trajange sang pêkik
yayah nampuliyun


pêpikulan sarwa pèni-pèni
mas sotya di kaot
tuwin palawija sak anane
wêdal tanah ngriku kang radyèdi
tan kawarnèng margi
samana wus rawuh


ing Bintara jujug dalêm patih
sadaya bupatos
tatêlukan ingkang samya dhèrèk
wus pinarnah papan kang nyukupi
bojakramèng bukti
pêpak sarta cukup


kyana patih enjing malbèng puri
tur uning sang katong
rayi dalêm sowan sakancane
pra tumêgung kang anyar ngabêkti
têluk rèh sakapti
paduka sinuwun


dhawuh dalêm tibalana aglis
kabèh ring ngarsèngong
gya manuding gandhèk 

 lumagsage
sampun kèrit sumaos ngarsa ji
antuk sabèng gusti
pinaring rahayu


sêmbah nuwun kang liningan wradin
mariklu lumongsor
Dipati Trung nulya ngunjukake
bêboyongan pèni rajapèni
rugma sotya murti
jêng sinuwun manggut


lon ngandika sun tarima yayi
sêtya kang kawiyos
miwah panungkule para gêdhe
pra bupati rôngga lan ngabèi
mangkya karsa mami
lêstaria mêngku


kithanira kadya nguni-uni
lêlungguh yya kalong
malah wuwuhana sapantêse
munjuk nuwun sandika sabda ji
darma anglampahi
sih wilasa prabu


gya sang nata kodur malbèng puri
Trung sakônca ngaso
wusnya mudur kapatyan pondhoke
samya manggung suka sukèng galih
latri langên srimpi
bêsan kêthèk tayup


sunggatanya jêng rêkyana patih
barang sarwa elok
myang dhêdharan ingkang elok-elok
sêdene pisalin wastra adi
buwatan dhilaji
wradin pra tumênggung


pra bupati nayaka jro nagri
rintên ratri roro
gêgiliran manggihi tamune
nèng kapatyan mèt sênênging tami
warnanên sang aji
tyas gung mangun 

 limut


sajuga ri jêng sultan nibali
patih lawan dhayoh
Pêcattôndha ing Trung sakancane
tumênggung rôngga lawan ngabèi
wus kerit ngarsa ji
jajar urut lungguh


pasang karna murdanya tumiling
sultan ngandika lon
Pêcattôndha lah wêruha kowe
sakancamu bupati pasisir
nguni sun paringi
pustaka dhumawuh


Siyunglaut Blabangan Dipati
dutèngsun mantri ro
Si Tohjaya lawan Tohjiwane
sarta brêtya mring Blabangan panggih
sun purih bêdhami
tundhuka ngarsèngsun


sarta malih dipati darbe kris
dhapur sangklat roro
ingsun pundhut nora ngaturake
malah ngumbar kasuran bêg luwih
dutèngsun dya mati
rowange kèh lampus


têlung atus mung kari sathithik
lumayung sung wartos
prapta ngarsaningsun matur barès
purwa madya wusana lyih titi
mangke kadi
yayi ing karêpmu


lan rêmbugên kancamu bupati
kabèh kang nèng kono
Pêcattôndha wus trang pamyarsane
dhawuh dalêm gya matur wor wani
dhuh sultan manawi
parêng dipun gêpuk


sampun ngantos klayatan mênawi
tambah kèh wran ngrojong
ring duskarta mindaka prajarjèng
benjing punapa dhawuh

narpati
sandika nglampahi
rêmuk dadya awu


tan suminggah patik darmèstuti
tanggap pra bupatos
lêrês kyai lurah kula dhèrèk
nadyan lêbur wor bantala ênis
yèn atuk sabda ji
tan sakit tyang lampus


benjang layu sapunika lalis
idinya sang katong
jiwanggamba sumôngga sapangrèh
sri narendra angandika malih
yayi benjing enjing
mangkata yya mantuk


lah ta uwis sun muji basuki
nata gya ngêdhaton
kang sumewa sadaya lumèngsèr
praptèng pondhok sêdalu tandyènjing
Radyan Adipati
Pêcattôndha Têrung


wus ngundhangi sadaya prajurit
wus samya mirantos
sakêprabon prang sumêkta kabèh
sêdene bupati ing pasisir
cacahing prajurit
gunggung wolung èwu


Dipati Trung wus nitih turanggi
tumulya abadhol
pra tumênggung môncanagri dhèrèk
ing samarga-marga antuk kanthi
tan kawarnèng margi
Pêcattôndha rawuh


Purbasuki bawah Banyuwangi
laju ngetan anjok
Bôndawasa Bajulmati age
Bêkalingan praptèng Banyuwangi
nulya tata baris
Adipati Têrung


dupyantara sadintên saratri
rêmbak 

 pra bupatos
pêparing srat bêdhami rukune
rujuk Pêcattôndha karya tulis
tantra wus dumadi
surasaning têmbung


pèngêt iki sêrat dhawuh mami
Têrung Dipatya Nom
Pêcattôndha bêbaune rajèng
andêling prang Kanjêng Sultan Adi
Panataagami
Bintara kang kasup


tumêkaa marang sang narpati
Blabangan kang mogok
Siyunglaut kar arda prawirèng
liring layang praptèngsun nèng ngriki
dinutèng narpati
yun bêdhami patut


anibali sira srana aris
marang gustèningong
angladèkna krismu sangklat roro
lamun kitarsa manggih basuki
tulusira mukti
ngaturna dhuwungmu


wusnya titi sinung mantri kalih
lumaksa wus panggoh
lawan Siyunglaut Jêng Sang Rajèng
kapanujon lênggah lan kya patih
miwah pra bupati
bawah Toyaarum


tinampenan supatra liningling
wus tamat gyan maos
lir sinêbit nata talingane
jajanya brit kumêdut kang lathi
ngandika mring patih
hèh Cluring wruhamu


Pêcattôndha kinongkon si santri
Bintarambêg katong
tanpa duga wantara budine
kumalungkung 

 dhustha glahing bumi
glis cêkêlên patih
duta roro iku


patènana kêthokên wong kalih
ki patih turnya lon
sampun sampun gusti botên sae
cundaka tan kenging dèn patèni
ngrusak silèng nagri
tan yugya tinêmu


kala alam pundi jaman pundi
purwa praptèng mangko
dèrèng wontên caraka pinatèn
kajawi tyang duratmaka têlik
pantês ukum pati
lupya malih katur


wontên têlik kacêpêng tan mati
dèn culkên kimawon
malah ginanjar mas wastra sae
alamipun Ramawijaya di
baris Syelagiri
nyêpêng têlik diyu


suka srana digtyambêg linuwih
Dasasya Sang Katong
kang nyundaka nêlik sasolahe
suprandene antuk agsama di
tur Sri Rama ugi
panjananing Wisnu


botên karsa siya-siyèng bumi
kang kadya sang katong
lamun arda padukambêg dede
patih kiwala pêjah rumiyin
nistha kraton ngriki
patih tumut luput


Durma
Siyunglaut jaja bang mawinga-winga
sarira lir mahyapi
sadarpambêg sura
yayah sinipi ômbra
nguman-uman hèh Kya Patih
Caluring

sira
tan nêdya malês bêcik


sun wisudha sangking dama praptèng mulya
mangkya walêsmu silip
kumintêr sajarwa
ambêg pandhita pana
sajatine wêdi mati
si nisthip pidak
tan wruh kamuktèn dhiri


kalingane mangkono pamalêsira
tan rumôngsa manawi
yèn nagara karta
sêngguhmu yayah putra
mangkya na karya wigati
tan dadya rowang
malah wani si patih


yèn mangkono sun rampungi bae sira
katiban pusaka ji
narendra mangasta
katga kyai sangkêlat
kang sinangklit gya tinarik
patih waskitha
ngrangsang criga narpati


ugi kyai sangkêlat kang dhapur kêmbar
wus kadaut kya patih
sêbrak sri narendra
goco jangganing patya
patih nangkis-nangkis kêris
sang nata kêna
asta bucêk ngêmasi


kyana patih bêrèt jangganira laya
dadya susawa kalih
sang nata lan patya
layon dyi gilang-gilang
warnanên jêng pramisori
ngaturan wikan
nata sampyuh lan patih


sru manjêrit karuna kalara-lara
supe jatining èstri
marang panangkilan
nungkêmi kunarpendra
gya ingampil 

 manjing puri
tangis jro dhatyan
lyir laleyan wor siti


kawarnaa syamining patih wus wikan
yèn kang raka ngêmasi
anèng panangkilan
nyai patih lumalya
lan atmanya alit-alit
manjrit karuna
sinungkêman kang mayit


gya binêkta mulih marang kapatihan
ucapên duta kalih
Mantri Trung lumajar
nêdya maring pondhokan
yun tur uning ring dipati
tan dangu prapta
sinrêng sabda mawêngis


carakamba sira prapta pêgat-pêgat
wigatine tyèsmu jrih
matur ponang duta
purwa madya wusana
saklangkung ngungun dipati
eloking lampah
narpa sampyuh lan patih


garjitèng tyas sasat nglêboni gadhungan
dhuwit kari ngukupi
sabên nguthut ngandhang
tandya dhawuh mring wadya
gumruh kang syara mêlingi
brêtya Bintara
sapa kang lawan jurit


sarta bendrong sanjata mariyêm munya
Bupati Ragajampi
bawah Balambangan
mêksih pêrnah nak-sanak
lan Siyunglaut sang aji
ciptaning driya
nêdya labuh nagari


amêthukkên wadya Têrung yuda brata
gênti rok silih-ungkih
dangu antaranya 


wong Blambangan lumajar
salang-tunjang rêbut urip
Bupati Raga-
jampi kari pribadi


gya srah tobat nuwun sakêthi agsama
Dipati Trung nampèni
nulya malbèng pura
layoning sang dipatya
wus pinaripurna suci
binêktèng cêma
lyir caraning dewa di


lawan malih layoning rêkyana patya
sarêng sampurna kadi
rèh agama Buda
nulya Sang Pêcattôndha
anjarah sajroning puri
kang sarwa endah
tamparan sawunggaling


kacu rugma kidang mas arda walika
upacaraning aji
katga dyi sangkêlat
sampun munggèng gêndhaga
dening kanjêng pramisori
lan putra-putra
miwah kang para lagsmi


kadhawuhan nêdya kaboyong wus adad
putra labuh nagari
mila dyah sumarah
sanadyan ta wus wêrda
amung Nyai Patih Cluring
datan jinarah
malah katrimèng kardi


sutanira malih jinujung bupatya
nèng Blabangan nagari
sangêt sokur suka
ananging kinon gama
Islam ngucap klimah kalih
wus kalêksanan
sarta ngadêgkên masjit


kawarnaa bupati

ing Bêlambangan
kang ngungsi marang ardi
Tumênggung Krasakan
Lumajang Situbônda
ing Prabalingga basuki
samya rêmbagan
têluk manjing agami


samya manut Adipati Pêcattôndha
mèstu Bintara nagri
kang umadêg sultan
putra Sri Brawijaya
kang wus risak kraton ngalih
marang Bintara
nulya para bupati


sampun rêmbag sadaya lajêng wisata
sowan Têrung Dipati
lan sawadyanira
kang nèng dalêming kitha
tan cinitra anèng margi
prapta Blabangan
sowan sang adipati


wus kêpanggya tumênggung basuki lawan
sakancane srah pati
yèn kaparêng nêdya
umèstu gama Islam
sarta dhèrèk nganggêp aji
dhatêng Jêng Sultan
Adi Nataagami


langkung suka Sang Dipati Pêcattôndha
sarwi ngandika aris
hèh kônca sayugya
jêngandika sadaya
nging panêdha kula ugi
sami sowana
Jêng Sultan Bintara di


tandya bidhal kang arsa sowan Bintara
pêpikul munggèng ngarsi
de jêng pramisyara
nitih jêmpona rugma
prara-rara moi-moi
sêlur nèng wutat
nitih tandhu mantêsi


sang dipati ing Têrung syandana 

 kuda
tuwin para bupati
bawah Balambangan
gumuruh syaranira
kathah jalma kang ningali
ngambah wonarga
sebak prawata agni


tan kawarna nèng marga samana prapta
ing Bintara nagari
jujug kapatihan
sampun sinung pondhokan
sugata maneka warni
Radyan Dipatya
Wanasalam tur paksi


kunjuk nata lamun Têrung Pêcattôndha
kang sangking Banyuwangi
adon yuda brata
mênang antuk boyongan
rajabrana warni-warni
putri pra lagsma
prara-rara bupati


wong bang wetan samyarsa sowan narendra
tobat nyuwun umanjing
Islam gama mulya
jêng sultan langkung suka
angandika ring sang patih
lah timbalana
kabèh boyongan putri


lan bupati bang wetan kang nêja Islam
sandika kyana patih
nuding mantri nulya
kinèn ngirit sadaya
Pêcattôndha Trung Dipati
wus lumaksana
prapta byantarèng aji


sinambrama pabagya Sang Pêcattôndha
munjuk nuwun kapundhi
gya matur dyan arya
dera nglampahi dhawah
pangèstu dalêm sang aji
unggul ing yuda
purwa madya mêkasi


pramisorining 

 nata ing Bêlambangan
wus ingaturan manjing
dhatu prabayagsa
lan jêng ratu pêpagyan
bagya-binagya ing wuri
sri naranata
manjing paring basuki


wusnya angsung salam sang nata gya mahya
manggihi pra bupati
bawah Balambangan
kang sumêdyarsa Islam
ugi sinêmbramèng puji
sadaya nêmbah
sêmbah nuwun kapundhi


ingandikan majêng ingkang nyuwun Islam
kanjêng sultan pribadi
kang nutun sahadad
samana sampun tamat
wus kalilan ngaso sami
mondhok kapatyan
dupi antara ari


pra bupati bang wetan sampun kalilan
mulih lulus mandhiri
mêngku kithanira
lir adad kina-kina kina
samya kinèn yasa masjit
ngeslamna para
Buda kang lami-lami


lawan malih nata paring partisara
byuha janji bupati
ingkang mangku praja
ayya mèngèng sakesya
sêdene tênayèng patih
ing Balambangan
kang wus dadya bupati


pinaringan partisara janji byuha
samana sampun pamit
tumênggung bang wetan
karilan lumaksana
tan kawarna anèng margi
praptèng puranya
agung kasukanèki


sarta Islamakên sagung balanira 


saha wiyasa masjit
wus kathah oliya
mahbut Allah Tangala
kathah ingkang para kyai
amulang kitab
tataning gama Ngarbi


kawarnaa putri kang sangking Blambangan
tilas garwèng dipati
mangkya karsa nata
pinaringkên ki patya
Wanasalam Dyan Dipati
wus dhinawuhan
tata-tata miranti


winiwaha mulya lir pêngatèn kênya
sadarpa sukèng galih
dyah lan kyana patya
panggihnya tan winarna
tariman sampun katampin
binêkta marang
dalêm kapatyan mukti


Sinom
riwusnya ing lama-lama
Jêng Sinuwun Sultan Adi
Panatagama Bintara
karatonnya tata titi
brastha durtèng pakarti
karti dudu culika rut
botoh akèh kabêtah
kathah tobat marang masjit
narakarya sêpulur tan kara-kara


kêbo sapi bèbèk ayam
aglar nèng pangonan têgil
pari dadi palawija
pala kapêndhêm mênuhi
pala kasimpar dadi
sêdene pala gumantung
pajêp mung sawêntara
kèh têgal kailèn warih
rawa-rawa wana-wana dadi desa


pêkir papa sinung wisma
winisrama brana 

 rugmi
kathah luwar sangking dama
sagung anak-anak yatin
pinaring wragat aji
boga wastra di lumintu
sirna ruganing praja
tani-tani wus sukarya
marga gung mring môncapraja


mlijanu karta pêpara
tan darbe sumlang sadêmi
prapatan sinung pajuta
ratri sambang jaga margi
gêgiliran wong cilik
pasar-pasar wisma bagus
jinagèng agèn kathah
sinung lêlurah kang jagi
marma marta eca gung alit punggawa


akèh naradesa kaya
narapraja sugih-sugih
sêpulur pangupajiwa
sudagar wastra kèh prapti
lamun ana prakawis
gunat jawab glis pinutus
mupakat buwah praja
kang kasor narimèng galih
mila ya luhur kutamaning warta


wadya prawira tamtama
gêgiliran jaga ratri
wadana Gêtaspandhawa
ingkang nata mubêng nagri
sumaktèng brajastra di
jaga pakewuh pri pupuh
yayah Jêng Sultan Jiat
putra Ibnu Ngumar Sait
prajèng Ngerak pangupayaning durjana


mila gêmah arja karta
sirna parangmuka têbih
satru dalêm jaya sirna
akèh pranatan waradin
sudagar santri tani
sinajar karênanipun
sadene tuwanggana
kawirêtja kang

nèng wukir
katimbalan nglêpak wisma jro nagara


dyijawara rêsi tapa
kang ulah puja sêmadi
sinarah sakaptènira
juru tênung dhukun sakit
pinisrama rijêki
wastra di sacukupipun
yèn ratri jroning praja
yayah rina kèhing janmi
têpi marga sinung tirta wisma dana


nuju ing sawiji dina
jêng sultan darbe pênggalih
nibali pra nawung kridha
ingkang tanèng wukir-wukir
Bantên kitha Caringin
Pandhegêlang Rangkasbitung
ing Batawi Jakarta
Bogor Bandhung lan Ciamis
ing Cianjur Kuningan Garut Sumêndhang


Ngrawa Carbon Têgal Batang
Pakalongan lan Sêmawis
urut pasisir lor wetan
Ngêrmbang Juwona lan Pathi
Blora Gêrsik Kêdhungpring
Nglamongan Panjang Sidayu
Surabaya Madura
Bangil Gêmbong Bangêr Tubin
Pugêr Krêksan Situbônda Balambangan


Malang Blitar Kartasona
Tulungagung ing Kadhiri
Srêngat Bêrbêg Pranaraga
Trêgalèk Madiun Granti
Bagêlèn Kartanagri
Lowanu Ngambal Sêmawung
Gêbumèn Banyuêmas
Cilacap lan Purwasari
Lêdhog Gawong tinimbalan mring Bintara


nadyan wong desa-madesa


êndi ingkang ahli tulis
myang wong ahli craka basa
baut sastra pramakawi
sadaya dèn tibali
cegoh regok kaki jêmbun
kang digbyèng pramabasa
karsa dalêm sultan adi
hyun nyalini dina sasi taun Jawa


sinatunan têmbung Arab
duta kang ingutus mranti
wus lali lan nulya bidhal
ngetan mangulon lêstari
panglêmpaknya kapêsthi
dina tanggal sasi taun
sêdene pra ngulama
Arab kang wus putus tulis
kang wus nyata guna digbyèng palak dunya


sigêgên jêng mangun karsa
mangsuli carita nguni
sarisaknya Majalêngka
putra ampeyan sawiji
Dayaningrat wêwangi
lakinya Ratu Pabayun
ing Pêngging prajanira
tan arsa karèh narpati
nêdya blela mring kyasèng Sultan Bintara


dhasar ing Pêngging punika
nguni tilas praja adi
nagari Purwacarita
Kusuma Wicitra Aji
kang babat praja dadi
dupi wus dadya wana gung
ing mangke nêmbah arja
Sang Dayaningrat murwani
kanan kiring janma nganggêp tuwanggana


malah akèh nganggêp raja
Sang Dayaningrat tan apti
sadarpa gung kipa-kipa
sênêng karan Kyagêng Pêngging
tumular nyakrèng bumi
lama-lama 

 tan kêbut
dene pakaryanira
kyagêng mung rêmên sêmèdi
mangêningkên sucipta yayah wran Buda


dhasar mêksih gama Brama
kalakuan Wisnu Murti
sring sidhakêp suku tunggal
ngukut pôncadriya mati
jro jiwa datan kalih
mangeran ring dhèwèkipun
sing adrênging karsarda
suksma sarupa jêng kyai
kasatmata wus yayah mayôngga seta


marma kondhang jonaloka
tumutur tumular ti
Kyagêng Pêngging sudigbyèng kak
tega pati rila rugmi
bèrboga wastra adi
dana mili siyang dalu
warnanên wali murtat
ngamal kadariyah yakin
asal wêrjit kasêbut Sèh Sitijênar


mirêng warta cocog ing tyas
klakuanira Ki Pêngging
sukarda marwata suta
Sèh Lêmahbang yun pinanggih
wisata glis tumrapti
jujug mêsjit tata lungguh
kyagêng rinoda pêksa
sêsalaman cara santri
rêraupan Sitirêta pasrangkara


kyai kula langkung bingah
paduka mangeran budi
ngêningkên sajuga karsa
kagyat kyagêng tanya aris
sintên dika kasih
lan ing pundi wismanipun
umatur

kang tinanya
kyai kula Sèh Sitibrit
nguni bôngsa sudra mangke manjing madya


antuk darajat sasêngkan
mangke ingaranan wali
sanès lan jênêng paduka
run-tumurun trah narpati
pramodèng tanah Jawi
bangsawan lêluwuripun
ing mangke têmah nistha
dhêdhukuh dadya wran tani
anèng ngriki babat nadur palawija


amba kumacèlu nêdya
panggya lan andika kyai
wus lami antaranira
kalêksanan lagya mangkin
pêrlonipun nêdyapti
dika kula bikak kawruh
samya ngabên sasmita
darêdah timbuling yagti
yèn sami wong wicagsana boya merang


botên isin muruhita
sokur pêthuk ing pênggalih
sarujuk tekat sajuga
ngantêpi ciptaning budi
sanadyan dadya glali
ajur mumur yayah glêpung
kêncêng madhêp tan ocat
labêt ngukuhi pênggalih
lah sumôngga mragat ayam babon seta


kinarya wuduk lêmbaran
Kyagêng Pêngging wus dhawuhi
parèstri olah rasulan
praptèng surup surya mantri
sumaji-saji mori
têlung kacu karya tutup
sinung sadalêm langgar
lênggah nèng èmpèr

wong kalih
nglairakên sasêmon Buda lan Eslam


kang kinarya nganti wayah
Kyagêng Pêngging jarwa ngênting
kabèh kawruh Budawaka
Sèh Sitijênar nampani
gya ngandhar ngèlmu wali
têrang têrus urut runtut
Dayaningrat wus tômpa
nyipta kabèh tan salingsir
mung basane têmbung Arab lawan Jawa


dangu mahyaning sêsmita
praptèng wanci lingsir wêngi
saking èmpèr manjing langgar
gandhengan asta tyang kalih
mori ginêlar nuli
Sitirêta lunggyèng kidul
majêng ngalèr susila
kyai agêng lênggah mungging
êlor majêng mangidul ayun-ayunan


susila adu wadana
Sèh Sitibang tanya kyai
pundi kang murba misesa
Kyagêng Pêngging tan udani
Lêmahbang dèn takoni
pundi plawanganing layu
Sitijênar tan wikan
kyagêng galihe katampi
lamun têmbe kyai manggya klowong dunya


Pangran Jênar kipa-kipa
sarwi ngandika ring kyai
puniku salah satus grat
kyagêng pasrangkara malih
punapa malbèng sêpi
yayah duk dèrèng tumuwuh
Sitijênar sru jola
sayêkti salah satus mil
kyagêng nabda

lah punapa manjing rahsa


ingkang jumênêng pribadya
umanjing sir dadya mani
tumrah kunthari-kunthara
sèwu dina mangan gêmbing
srudènge jisim mami
Sitirêta saya jêpluk
têmah kyai narima
nyuwun bèngêt Sang Sitibrit
sinajarwa uninong uning ananong


Kyagêng Pêngging sampun tômpa
ananging dèrèng nyanggêmi
mêksih kabudi ing manah
Sitibang têtanya pundi
palawangane pati
Kyagêng Dayaningrat dumuk
Sitijênar wus tômpa
ugata mêksih kabudi
tandya mêdal ambêng wuduk bubu lêmbar


ingkung babon gya pinurak
pinothèng-pothèng mrih wradin
samya mahyakkên sasmita
Sèh Lêmahbang lan Ki Pêngging
Sitijênar angambil
sirah ayam sarwi muwus
iki klowongan dunya
kyagêng ngasta ngambul dambi
apa iki kadhatone rahsa mulya


Sèh Jênar nyandhak jêroan
apa iki susuh angin
Kyagêng Pêngging surakatan
asta mubêng mobat-mabit
ngêbuti asta kalih
pajuta mati kakêbut
gumujêng kalihira
sadaya puniku silip
uning anong sajati-jatine 

 laya


têlung bêngi têlung dina
Sitijênar anèng Pêngging
kathah dènira jêjarwa
ênting surasaning kawrin
Arab kabudan yakin
ing sangkan paraning rujuk
dupi wus kasatmata
Sitijênar nulya pamit
wus kapungkur Kyai Pêngging brônta laya


Asmaradana
sasampunnya Kyai Pêngging
tampi sasmitèng uliya
wali Lêmahbang wijange
tambah sêtyambêg martana
kawruh muksyaning ôngga
bangkit jèrèng bakit ngêjum
têmah sirna marang iya


iya janma kang kakiki
wujut kak kiyamul kodrad
jumênêng anane dhewe
kawulane dadya sukma
Yyang Sukma dadya nyawa
nyawa sirna manjing suwung
wangwung ngêbêki bawana


ananing Allah wit dikir
dikir pan pona dad sipat
asma apêngal Yyang Manon
gumulung dadya antaya
rahsa ing dhèwèkira
iya sira iya ingsun
mosik jumênêng dad mulya


jroning alam kabir sahir
kene kona nora beda
amung manungsa anane
Kyagêng Pêngging Dayaningrat
wani nglairkê tekat
Allah majas wujut palsu
makikine sangking asma


asma 

 manungsa linuwih
mêngku sipat kalih dasa
Buda Islam sampun awor
rupa juga ro asma
angèle wus waskitha
gampang kasampar kasandhung
Kyagêng Pêngging wus pratignya


wong nèng gung sapada sidi
mung mêngku kalih prakara

gusti lawan kawula
nging Ki Dayaningrat tanbuh
wong mati tan ngrasa laya


urip datan ngrasa mati
bêcik datan ngrasa ala
lêbdèng jiwa nora manggon
mangkana kawruh bijagsa
midrawèng cakrawala
tan ngupa kamulan layu
urip sumarah ing karsa


nguni jarwanya Sèh Abrit
kaanan bumi akasa
sagarardi sak isine
cêcukulaning bawana

surya côndra susup-susup
ananging manungsa tama


Allah dudu johar manik
nuju jisim budi rahsa
sahadad puniku palson
marma kyagêng arda nrima
wêwarah para sisya
kathah wong mônca sung-kusung
gumunggung ayun satmata


sadaya kajarwa yakin
mijang ngêblak blaka suta
sirna wadi tanpa tèdhèng
nora slamêtan rasulan
ulês sêsuci mboya
singa mara sinung kawruh
ngèlmu wadining bawana 




wus pas sadad sondêr dikir
angandhar nyataning pêjah
urip nèng dunya kanthane
lakune kasêdul sadad
kapalsu napi isbat
dikir pan sêmbahyang apus
kajarwakkên ring sakabat


mila murit ingkang tampi
marma sami kadariyah
nyirnakkên Allah wujute
nganakakên asmanira
tansah dan anggêp dora
kabèh-kabèh saka ingsun
siksa sangking sapêpadha


Kyai Dayaningrat Pêngging
putus pramèng kawruh dunya
ngakerat dunya ênggone
syarga nraka anèng dunya
gusti kawula dunya
mati urip dunya amung
lah sumôngga kagaliha


mantêp kêncêng budi siji
Ki Pêngging pamunah laya
wus tan mèngèng satiksyèng dom
dènnya mancah pra agama
Buda Islam dupara
gama parasdyaning palsu
rêraton anguyawora


kasêdul sangkaning bayi
praptèng tuwa manut rowang
sêka kumpulane rare
tuwa kumpulaning tuwa
kajarwa asma sonya
wujut ngamadaka palsu
tan wruh wandane gusthika


tuhu nuksmèng tyas utami
Kyagêng Pêngging sudibyèng kak
ing gunardika

wèh layon
putus kartining pralaya
ing kene kona kêna
sirna pabudi tyas liwung
santosa tyasnya nirmala


tuhu wicaksona murti
pramana mangulah prana
pôncadriya pirantine
paningal gônda pamyarsa
pangucap kumpul juga
tajêm tumêmpuh lir punglu
dera mèt kawruh utama


dhasar putus byuha murti
sadaya kaanan dunya
sangking manungsa asmane
manungsa padha manungsa
dene ratu lan wadya
nata rintên ratri bujug
dora kang tanpa wasana


marma ratuning agami
jatine ratuning cidra
wus mangkono salamine
wani ngaku dikir pana
nyatane wong supêna
wruh sarwendah aning turu
budayaning cipta maya


sigêgên kang digbyèng kawrin
warnanên Sultan Bintara
wus angsring mirêng pawartos
wêka pangarsa narendra
Sinuwun Brawijaya
asma Jêng Ratu Pabayun
kagarwa Ki Dayaningrat


akêkutha anèng Pêngging
tan ngidhêp marang Bintara
malah angirup para wong
kathah samya muruhita
kawruh muksyaning ôngga
nanging pamêdharing ngèlmu
nyulayani pra oliya


wiji sangking Sèh Sitibrit


murtat tekat kadariyah
tan nganggêp Allah kyasane
mrojol sangking kitab Kuran
malah ngaku Pangeran
wong kang têbih-têbih kerup
samya nut murang agama


mangrusak gumlaring dini
mustapa nayakaningrat
kang hyun kanggo salamine
praptaning dina kiyamat
durung têka mèh rusak
anyênyampah buka sintru
miyak wadining bawana


wus gumlar nêmbah Yyang Widi
sarengat Nabi Mukamat
dadya ling-aling lakyawon
mangkya Kyagêng Dayaningrat
migêna gama Arab
maido sarak kang maksus
kanjêng sultan langkung duka


gya nibali Dyan Dipati
Wanasalam pêpingitan
lan pangulu kêtip anon
wus prapta sumaos ngarsa
ngandika jêng pamasa
paran paman wartanipun
ing Pêngging ana punapa


kyana patih matur aris
dhuh sinuwun tadhah duka
lêpat dèrèng tampi wartos
gêjawi raka paduka
Jêng Kyai Dayaningrat
ing Pêngging tan nêdya sujut
marang jêng paduka nata


mung ngantêpi dadya tani
wisma nanêm karang kirna
kêdhik sujonamba batos
narendra

malih ngandika
bênêr aturmu paman
mangke mêntas anggêguru
mring wali Sèh Sitirêta


wusnya tampi wijang ngèlmi
mangkyambêg durtèng agama
mring kyasèng Allah maido
malah dardahing pawarta
ki agêng ngaku Allah
tekat kadariyah junun
tingkin sudarsaning Kuran


anyênyampah ngisin-isin
mring mardika wali sanga
jênênging kraton maido
mêmoyok yayah duskarta
masjit minulya arja
narik suselayu patut
ngidhêp dhawuhe Dad Mulya


mangke kakang Pêngging tingkin
rumajong arda walepa
culikèng jagat ayune
ngèlmune ngômbra midrawa
ring môncadesa liya
kondhang kasumbagèng catur
derambêg sêtya parasdya


patih manawa manawi
mindakèng karaton mulya
jêr padha warising rajèng
pamilau arsa ngômbra
yogi siniram tirta
sarana prajurit nglurug
Pêngging cinêkêl ngayuda


patih munjuk adhuh gusti
sampun kapukul ngayuda
nistha jênênging karaton
botên mènpêr satus yuta
punika tyang dhadhêkah
boya pasang umbul-ubul
mung nglanggar sarak agama


mung kalbêt prakawis sipil 


mênawi parêng karsendra
katimbalana kimawon
ingkang klayan dhawuh krama
mamrih kerit sumewa
nata sarujug gya nuduh
mantri kalih lumagsana


tan kawarna anèng margi
praptèng Pêngging jujug nglanggar
panggya kyagêng lênggah ijèn
mantri prasaja yèn duta
sangking nagri Bintara
kautus ingkêng sinuwun
paduka kyai ngandikan


mring Dêmak panggih sang aji
kerida salampah kula
Kyagêng Pêngging manêbda lon
hèh duta sakêthi trima
katimbalan narendra
lah punapa pêrlonipun
kula tan darbe pêrkara


wontên ngriki nanêm gagi
babat wana ngupa jiwa
atas karsaning Yyang Manon
yèn mêdal tanêman kula
kênthang jagung katela
kula têdha lan Hyang Agung
ingkang paring prentah gaga


tatkala macul lan gusti
ngundhuh-undhuh lan pangeran
mangke sapadhaning uwong
nibali marang manira
ngrika wontên punapa
mung pangran lan asmanipun
kang boya pisah sakesya


dene kula dèn timbali
mêsthi mopo botên arsa
yèn botên kalih kang momong
sênadyan purun kawula
yèn kang

momong tan arsa
pripun gèn kula lumaku
mila tangèh nêdya seba


jandika matur sang aji
makatên wangsulan kula
Kyagêng Pêngging botên mopo
nanging kang momong tan arsa
nulya duta pamitan
kyagêng manthuk wus lêstantun
tantra wus prapta Bintara


nulya sowan sri bupati
mantri dyi matur prasaja
Kyagêng Pêngging wangsulane
daruna madya wusana
kagyat sri naranata
pamopone pasang jalu
lyir gadhungan kêrtu lima


tandya nimbali kya patih
kerit pinaringan wikan
ngungun dyan pati ature
pukulun sri naradipa
yèn parêng padukendra
dalêm pyambak kang lumaku
panggya lan raka paduka


amba sandi tiyang alit
nglugas sumbaga lir sudra
bêkta kanthi sapantêse
mangkyamba kang sagêt ngira
punapa kang kinarsa
barès tuwin botênipun
rujug narendra ngandika


yèn mêngkono patih bêcik
sira dhewe kang kêpanggya
cukup sakarampungane
nanging sun paringi sira
pralambang tigang warna
kakang aturana ngêcup
sandika patih lumaksa


mung kanthi punakawan tri
wus lêpas kirdhanya prapta
dhukuh Pêngging têtanya lon
ring
- 307-
wong macul anèng natar
tur wruh kyagêng nèng langgar
pêrlu lagya imbal wuwus
lan kang murwèng dhèwèkira


kagyat kya patih duk marsi
wangsulane wran kathokan
patitis timên wuwuse
dyan pati laju mring langgar
uluk salam ping tiga
kyagêng minggu tan sumaur
patih nulya manjing langgar


lênggah kyagêng tan kaèksi
rèh kaling-kalingan gubah
kang pindha myak gubah dongong
mèksi cahya lir purnama
ngawêng mêngku wangkawa
kya patih pasrangkara rum
hèh Alah kula utusan


dèn utus Hyang Maha Sukci
kang mêngku kraton Bintara
panggih ring dika Yyang Manon
kang majênun dhèwèkira
nolih kyagêng nupiksa
ring tamu kang lagya rawuh
manthuk-manthuk mawa cara


Dhandhang
sêsalaman kyagêng lawan patih
wusnya samya matur karaharjan
Kyagêng Pêngging têtanya lon
hèh dutamba yun wêruh
jarwanipun andika angling
kodhêng manah kawula
paran têgêsipun
jandika ngaku utusan
dèn utus Hyang Maha Suci kang bawani
karaton ing Bintara


kinèn panggih Yyang Manon nèng ngriki
kadipundi niku

jarwanira
patih tanggap gya kajèrèng
makatên têgêsipun
kanjêng sultan sipat kawadis
barang polah sadarma
atas karsanipun
Yyang Maha Sukci jro jiwa
artènipun budi punika lyih bêrsih
tan rêkasa tan lara


laju praptèng ngriki nglagsanani
nglairakên kang mêngku Bintara
panggya ring dika Yyang Manon
makatên jarwanipun
ngrika ngriki botên salingsir
nadyan ingkang dinuta
makatên jronipun
nadyan sipat anyar kita
nanging lamun Maha Sukci botên arsi
raga tanpa budaya


kyagêng manthuk pêthuk kang pênggalih
wus manyakra duta wong bijagsa
katara sangkêp sabdane
sumèh netyèsmu tangguh
kaduk madu têmbung mlasasih
rumêngkuh ngaku sanak
mêngkona turipun
dhuh kyai atur kawula
nglêganana paduka dipun aturi
kasuprih mangun wirya


rayi dalêm jumênêng narpati
darbe sudara nèng madyèng wana
onêng datansah sumêdhot
wah malih rinta prabu
mangkya mirêng pawarta yakin
paduka ngaku Allah
tur kinarya muruk
mijang ring wong môncapraja
yèn kalantur mênawi ngrisak nagari
tan yogya linampahan 




para janma ingkang sampun tampi
paring dalêm kawruh ngaku Allah
kathah kasasar tekate
mangrisakkên karta yu
têmah ngômbra durtèng pakarti
kyèh datan ajrih siksa
nrah pêpacuh bagus
juti culikarda ngêrda
Kyagêng Pêngging manêpda kula tan apti
pinrih sowan narendra


ingsun namung dhukuh nadur pari
palawija karang kirna desa
de sri nata ganggu gawe
wran mêdharake ngèlmu
kadarbe wong mangulah budi
mung kang sênêng kiwala
kita tar nênungkul
boya idêr mrika-mrika
punapa ta ratu mlarangi wong mirit
jêr sênênge priyôngga


lawan langit bumi kabèh iki
dudu darbèke sri naranata
yêkti kaduwe wong akèh
darbèke ratu amung
pajêg rèhning wus gawe dhuwit
wangsul isining dunya
wong akèh kang gadhuh
milèngong nora kabawah
lan kaprentah gêjaba ingsun pribadi
sajroku ana Alah


gih punika kang kula lampahi
rintên ratri rèh dhawuhing manah
kang kulèsthi sapakone
jêr yèn budi tan ayun
raga kula tar bangkit mosik
jumangkah kadung tuna
nir budaya suwung


dene yèn kêparêng manah
nadyan cape sayah ring gunung Marapi
sayêkti kalêksanan


sampun dhumatêng Dêmak nagari
yèn pinarêng lan budi kawula
ing Bintara pintên dohe
Mêkah Madinah tutuh
rèhning amba tyang dados abdi
nut dhawuhing bêndara
mopo tan pakantuk
sêdene dhawuhing Allah
lamun cipta tan arsa nora nglakoni
yakti tan dadi bahya


marma barang solah tingkah mami
amung cumandhong karsaning manah
wusana dika kinongkon
nibali ring pukulun
nging wardayaning sun tan apti
yêkti arda nglêngkara
rêmuk dadya glêpung
boya sing lir cipta kula
duta matur yèn makatên dika kyai
datan yugya pinanggya


ratu punika ratuning bumi
kinuwasa misesa midana
ring wong kang darbe lakyanèh
tan wun dadya panutun
wradin wong tan wêdi Yyang Widi
budi dan anggêp Allah
kasasar kêlantur
bênêr ijèn salah kaprah
kêdah manut kang kaprah lakuning urip
dados nama mupakat


kukuh kuwat kathah kumpul budi
santosa dunya praptèng ngakerat
ringkih manungsa kang nyalnèh
sapintên bangganipun
otot kawat balunga wêsi
kulit waja malela
botên 

 sagêt kukuh
kawon kathah marma kula
sangêt-sangêt mugi sowana sang aji
dhasar sudara tuwan


dhawuh dalêm rinta sri bopati
yèn paduka kêkah ngaku Allah
kapurih mêcah pasêmon
cangkriman warni têlu
salah juga kin ngêcupi
sokur tri bangkit buka
kyagêng manthuk-manthuk
angandika kadiparan
pralambange yèn kula sagêt nguculi
lah mara lairêna


duta matur pralambang narpati
tigang pasal kapurih abatang
urip pundi panggonane
kang kaping kalih ngèlmu
lah ta pundi kang nama ngèlmi
pasal kang kaping tiga
ingkang ngajak tuhu
punika wujut punapa
Kyagêng Pêngging Dayaningrat mèsêm sarwi
mancas kanang pralambang


ingkang nama ngèlmi kawruh mami
ingkang datan katingal satmata
pami Dêmak sangking kene
iku wastaning ngèlmu
dene pasal kang kaping kalih
pundi panggenan gêsang
uninong ananung
pasal cangkriman ping tiga
pundi ingkang ngajak nedra sabên ari
tirtaning kang nirmala


banyu kayat têmbung wran Ngarabi
nguni kang dèn ngupaya Sang Sena
banyu pêrwita arane
nênggih panggenanipun
uning unong unong ananing
sumôngga 

 kagaliha
lêrês tuwin luput
kawula nyuwun katrangan
duta nabda lêrês lêpat bab puniki
kilap karsa narendra


botên langkung mung mangèsthi-èsthi
rawuh dalêm umargèng rayindra
samya pêpanggihan barès
rèhning sami sadulur
lami tinggal tan dèn wekani
de paduka lênggana
tumanduk ri prabu
ngêntosi dhawuhing cipta
lah punika sumlang kawularda inggih
yèn rinta salah tômpa


bokmanawi kagalih ngregoni
gêmpal tata têtrêming nagara
rèh paduka tênayèng katong
tilasnya dèrèng alum
botên elok tuwan dadya ji
boya mokal dupara
tur putra pabayun
ing mangkya mêdharkên rahsa
bokmênawi wontên wran kang bêbaluhi
tan wun dadya rubeda


lah mêkatên kemawon jêng kyai
sae mundhut inah tigang warsa
kinarya sêngadi mopo
kawula ingkang tanggung
nanging yèn wus jangkêp tri warsi
inggal-inggal paduka
tumanduk ri prabu
kyah agêng paksa kêkah
sampun ingkang sakit nadyan praptèng pati
kêncêng mantêp tan ocat


sajatine kawula wong mati
rintên ratri pati tanpa suda
nèng dunya

pintên lamine
dangu kawula idhup
tamtu mulih ring asal urip
pati sugih druhaka
siksa nraka agung
wangsul benjang yèn wus gêsang
tanpa petang langgêng ing salami-lami
sru kagyat kyana patya


kadospundi sabda dika kyai
sapunika ingaranan pêjah
benjang idhup salamine
puniku têmbung klèntu
kyai nabda lêrês wran pingging
mangkya ingaran gêsang
benjang ingran layu
puniku santri musibat
mêndêm tabat ngarêp-arêp durung mêsthi
lah duta ge mundura


sigra pamit datan dèn wangguli
palarasan tan cinitrèng marga
praptèng Bintara sumaos
têkap ngabyantra prabu
kyana patih munjuk sang aji
dhuh pramodaning dunya
wisatamba sampun
panggya Kyagêng Dayaningrat
tinibalan mopo tan purun samangkin
dalêm paringi lambang


tigang pasal tumulya dèn cupi
tumarêcêp cocok tanpa cacat
cêtha cêpêngane cècèg
malah purun adumuk
dhatêng sasêngkraning pra wali
de patrap kalakuan
wus yayah majênun
botên karya sumlang praja
dados manèk awit mopo dan tibali
amba purih mangêrbak


dalêm 

 turi nah tigang warsi
nuntên sowan arinta narendra
sampun dados damêl anggèr
sangking pamanah ulun
benjang lamun tumraptèng janji
tri warsa datan sowan
gampil krenahipun
nata dhangani wardaya
jêng pamasa ngandika hèh patih uwis
mundura ganti karya


mêngko ana wali ambêg luwih
nguni angsal wêrjit bôngsa sudra
tur tarbukaning tyas bolong
kanugrahan wignya wruh
Sunan Benang ingkang murwani
tatkala mijang tekat
muruk mirit kawruh
ring Jêng Sunan Kalijaga
nèng madyaning rawa nitih giyuta di
Sitibang tantuk jarwa


mila mangke tyasnyarda kalair
umahya tekat kajabariyah
kadariyah maksut tyase
andhaku datolahu
budi eling dan anggêp gusti
Pangeraning manungsa
sinipat rongpuluh
maujut kidam lan baka
mokalapah lilkawadis nyulayani
gumlarnya sipat anyar


kodrad iradad jumnêngnya ngèlmi
kayan samak basar lan kadiran
muridan ngaliman kèhe
dyi dasa cacah kaglung
rumakêt ring budi lêstari
têgêse wujut mutlak
dadya dad ranipun
tar wiwitan tar wêkasan


nora sangkan nora paran ngenal yakin
ing tekat sipatolah


Sèh Sitibang manganggêp Yyang Widi
wujut kang nora katon satmata
sarupa yahyah dhèwèke
sipat-sipat maujut
lyir wujutnya blêgêr tar kèksi
warnarja tarpa ceda
mulus alus lurus
kang nyata tar sipat dora
lirnya kidam dhihin jumênêng tar kèri
sangking pribadènira


basa baka langgêng tanpantawis
nora rumakêt lara kapenak
jumênêng nèng kona kene
tan iki nora iku
mokalapah lilkawadisi
pardikane tar beda
lan anyar sêdarum
barang wujut gumlar ing rat
nyulayani sipat santero dumadi
jroning budi akasa


têmbung kodrat kuwasa pribadi
nora nana kang mindha kang madha
tur wuda datanpa prabot
ngadam praptaning wujut
jaba jêro sebak sawiji
iradad têgêsira
karsa tanpa ngêrbug
ngèlmu ngawruhi kaanan
ingkang pisah sangking pôncadriya têbih
ngungkuli punglu tigar


kayat urip sarana pribadi
têb-tinêtêp kayunnya pribadya
uripe datan nganggo 

 roh
tan milu lara lampus
sirna bungah susah tan apti
jumnêng sakarsa-karsa
yeka kayat kayun
Sèh Sitijênar waskitha
têtela trang pratistha janma linuwih
marma ngaku Pangeran


salat limang wêktu puji dikir
prastawèng tyas karsanya pribadya
bênêr luput tômpa dhewe
sadarpa gung lumintu
badan alus kang muna karti
ngêndi ana Yyang Sukma
kajaba mung ingsun
midêr dunya cakrawala
luhur langit sabta bumi tan pinanggih
wujutnya Dad Kang Mulya


ngêndi-êndi kabèh sêpa-sêpi
ngalor ngidul ngulon ngetan têngah
kana-kana mung nèng kene
kene wujutku dudu
anging jroku wang-uwung sunyi
isi daging jêroan
rarêgêt dalêmku
dudu jantung dudu utak
ingsun ingkang pisah lir culing jêmparing
Mêkah Mêdina kambah


dudu budi angên-angên ati
bènèh eling bènèh pikir niyat
hawa barat napas dede
suwung lan wangwung dudu
wandan ingsun jisim kawadis
tan wun dadya gusthika
bosok mawor lêmbu
napasku midrawèng jagat
bumi gêni banyu angin mulih asli
yeka anyar sêdaya


wangsul ingsun dad kang nuksmèng

wadi
Pangeranku sipat jalal kamal
nora karsa salat dhewe
nora karsa dhêdhawuh
de wong salat pakoning budi
budi lanat musibat
tan kêna ginugu
solan-salin parentahnya
mlecla mesle tak têmêni nora dadi
tansah ngajak durjana


jroning salat budiku mêmaling
jroning takbir budi nyidrasmara
têrkadhang melik ngamal kèh
seje dadtul guyubu
ingsun iki kang maha sukci
dad maolana nyata
kang layu kayapu
tur nora kinaya ngapa
mila Sitijênar budi nuksmèng Widi
ngrusak gama mustapa


sadad salat puasa tan arsi
sadene jagat kaji mring Mêkah
kabèh iku ujar pasol
nora kêna kagugu
wong Slam têtêp durjanèng budi
ngapus silaning titah
sinung syarga besuk
wong bodho kanut uliya
tur nyatane padha bae nora uning
seje ingsun Lêmahbang


wus tan gugu mrentahnya si budi
jêngkang-jêngking nèng masjit ting krêbyah
ganjarane besuk bae
yèn wus ngapal bathukmu
sajatine nora pinanggih
nèng dunya bae padha
susah amêmikul
lara sangsara tan beda
marma Sitijênar mung ngantêpsi siji
gusti dad maolana



kang sudigbya gunardika murti
tur kang mêngku sipat kalih dasa
atas sabarang karsane
kawasa murwèng kawruh
ingkang jalal jamal kamali
nirmala muka warna
yayah kyulanipun
wahyèng ngôngga tan kêtara
sakti murti muruni salir dumadi
midrawèng endraloka


yeka ingkang dèn anggêp Hying Widi
Sèh Sitibang darmèstutyèng karsa
sumarah ing rèh dhawuhe
tekat jabriyah kaglung
kadariyah wibaning lair
madhêp mantêp tur panggah
kuwat ing pangangkuh
kukuh kasmala nirmala
angantêpi urip praptèng layu yakin
tan mangran budi cipta


ciptaning tyas Sitijênar mèksi
wujutira dan anggêp Mukamat
mêngku rasul sanyatane
Mukamat sipat kudus
anyar urip padha nguripi
rumakêt pôncadriya
sajatine gadhuh
yèn wus kapundhut kang gadhah
dadi lêmah bosok mumur sipat najis
paran dadya gandhulan


budi pikir angên-angên eling
tunggal wujut ngakal kênèng edan
susah bungah lali sare
budyakèh nora jujur
rina wêngi mangayu drêngki
mrih arjaning priyôngga
rusaking lyan sokur
srèi pagsa 

 nrak durjana
tur gumunggung umuk têmah tibèng nisthip
ngalani wandanira


gêtun yèn wus tumiba ing dhiri
dede dad wajibul mulyaning rat
mukaning budyayu kabèh
wandaning janma amung
ana wujut karsa sawiji
iku bae kang bisa
nglakoni sadhawuh
loro manèh kawowoa
lah ta êndi pisahe nyawa lan budi
supaya janma nrima


Sèh Lêmahbang rumakêt jatining
êndi sirnaning antaya mulya
dad kadimah budayane
dalilnya ramaètu
sah manganil kaos lir nèki
uculing jêparing plas
gandhewane êmbuh
srengat tarekat kakekat
myang makripat palastha datan kabudi
dadtu jalining wanda


lapal Allah tanpa warna kèksi
sajatine bingung êmbuh nyata
tan wun jumênêng wit ingong
dadya musamanipun
jati asma nèng almisani
antaju minkaolina
cukul rèh pamuwus
Mukamat duk rasulolah
wujut kapir sipat jisim bosok mimir
mumur dadya bantala


seje kita nuksmèng dad linuwih
kang sadarpa sakti digbyèng la


mindrawèng rat Pangran ingong
murba misesa ulun
sipat wahdaniyat sawiji
êsa langgêng ngêmbara
angungkuli punglu
dudu budi dudu nyawa
dudu urip tanpa sangkan sangking pundi
tanpa paraning sêdya


dad sajati yayah wujut mami
tan rêkasa kodrat sangking sira
mlaya sak paran-parane
datan nglak nora lêsu
tanpa lara lapa datan nglih
gunardikarjèng kara
adrêng cipta luluh
lêbdaning sangking jiwangga
tan katara wahyanya myang anglabêti
panggya wus anèng kana


Sitijênar pamêngkuning urip
anèng dunya puniku pralaya
nyipta rintên ratri maot
purwane nguni idhup
ngunadika Pangran Sitibrit
ngungun rumakêt pêjah
kèh nraka karasuk
lara lapa adhêm panas
putêg bingung risi susah jroning ati
seje urip kang mulya


luhur idhup jumênêng pribadi
nora lêlantaran babu bapa
sabarang karsane dhewe
tan asal angin banyu
bumi gêni kabèh kawadis
ngalap ring karusakan
kyèh siksa tinêmu
Allah jumnêng sipat anyar
ngothak-athik 

 ngêthukkên panggawe silip
durjananing agama


punggung mudha kadhadhung ing budi
cipta eblis lanat pikir setan
angên-angên coba gêdhe
nênutun ing tyas dudu
wong katiban naraka api
sing panggèndèng tyas arda
ngrakêt catur napsu
irêng abang kuning seta
pira-pira malêgsa makêthi-kêthi
rumangsuk ring jiwangga


gêtun timên uripku ing nguni
têmpat sukci tan kacakrabawa
nora arah nora ênggon
irêng bang putih êmbuh
ijo biru dadu myang kuning
kapan sun bali marang
uripku rumuhun
wahyèng pati madyapada
kok mangkene rasane wong duwe ati
wong mêngku kayat anyar


kayun anyar kodrad irati
ngèlmu samak basar lan ngaliman
ngêrkasa timên rasane
pônca pranawa kudus
kabèh wandaningsun sakalir
jro jaba nora nana
kang ginawa mantuk
kanggo uripku nèng kana
datan kêna kabèh iku wujut najis
jêmbêr tur dadi wisa


rupa-rupa gumlar jroning pati
pati dunya ngrakêt pôncadriya
nganggo kayat kayun kiye
cacah sipat rongpuluh 


mèh kapecut dèrèng sun mati
panasaran mayuta
suwarga nraka gung
kabèh iku kêna rusak
wujut bathang rêgêt arus amis bacin
cocok daliling Kuran


waama ngamaluje patuni
gumlar ing ngalam dunya gusthika
ah bênêr timên makmaknane
mayit pating bilulung
ngetan ngulon ngupaya dhuwit
busana wastra boga
sêsotya mas mancur
tan wruh yèn wônda gusthika
nunggang kreta jaran tèji iku mayit
suprandene bêg siya


wong dan seba ngêthingkrang nèng kursi
sugih bôndha wisma di rinêngga
mêmpêng timên pênganggêpe
apa ta nora wêruh
barang gumlar dunya sakalir
hyun pulastha gusthika
pradene gumunggung
o o wlas timên sun padha
nora wêruh yèn ciri wandane mayit
de arda kumawawa


drênging cipta Jêng Pangran Sitibrit
kayun kayat manpir raganingwang
nyipta kasasar kirdhane
dunya naraka agung
mêngku pôncadriya kawadis
lumyat gumlaring jagat
surya susup-susup
mulat isining dunyarja
rajabrana dadya panggodhaning eblis
marma tekat pulastha



Sinom
derambêg olah jiwita
Sèh Sitijênar kaèksi
mêrkang sangking wali sanga
jêmak kiyas dalil kadis
dumadya nyakrèng warti
kasup kasumbagèng catur
budyarda widayaka
gunardika ngatas kawrin
kang cinipta dunya ingaran pralaya


jroning pati syarga nraka
bagya cilaka pinanggih
yeka gumlaring dunyarja
cocog dalil Smêrakandhi
anal mayit pi kubri
wayajitu kalibahu
satuhune wong pêjah
rumakêt jiwangga manggih
gêganjaran sawarga lawan naraka


iya iku sak punika
wus pira-pira nandhani
suprandene wali astha
kabèh kalèru nampani
mangkya ingaran urip
têmbe ingaranan layu
môngka Sèh Lêmah Abang
rintên ratri mardi budi
guna digbya kawruh pamuksyaning angga


muritnya Jênar sakawan
kang wus bijagsa kakiki
juga wasta Ki Bisana
Ki Wonabaya kêkalih
Jawilapa kaping tri
Ki Pringgabaya ping catur
punika kang wus pona
pêrmanêm tekat sawiji
arda mantêp kamulyan ing têmbe gêsang


dunya ingaranan pêjah
mêngku ala lawan bêcik 


lara kapenak myang bagya
cilaka nraka suwargi
têtêp sajroning pati
marma kabèh kang wus gilut
ngrakêt kawruhnya Jênar
rintên ratri minta urip
tan kawawa nglakoni mati nèng dunya


kathah para sisyantara
kathah môncadesa nagri
ngatas pajaran mulyarja
wrêda truna jalu èstri
rêraton ulah pardi
de pamêjanganing kawruh
Lêmahbang ring sakabat
winruhkên purwaning urip
kaping kalih winruhkên plawangan gêsang


ping tiga panggenan benjang
urip langgêng taknêpati
ping catur panggenan pêjah
kang linakonan samangkin
lawan malih paring wrin
jumênêngnya Yyang Maha Gung
dadining bumi kasa
murit ingkang samya tampi
kathah samya manglalu ngupa pralaya


nekat nujang ngupa gêsang
pinrih rinampoh kèh jalmi
wignya pulang tampat gêsang
nèng dunya nraka manggili
tyasnyarda magring kingkin
lumyat sagunging wran bingung
para mlijanu karta
kèh ngili samya andhêlik
kamigilan tinujang jalma tekatan


ing pasar gègèr puyêngan
wran nekat ngupaya urip
mamrih sokolan tabokan
kapêthuk mangunus kêris
gya kunjuk sri bupati
tumulya

dhêdhawuh mikut
agèn nulya binônda
tantra wus umangsuk sêpir
nèng jro bui samya manglalu pralaya


mongkadrèng nganti kapriksa
katrangan sêbdaning kapti
derambêg karya ru-ara
sri narendra dhawuh malih
kinon ngupaya murit
Sèh Lêmahbang kang majênun
hyun kapriksa ingkang trang
dupyantara ari malih
nuju pasar ana catur sabat Jênar


karya dardah murang kaprah
gya pinikut ring sar-asir
Bintara wus katalenan
kunjuk ngarsèng sri bupati
kapriksa paran marmi
murang silaning tumuwuh
mangsuli sondêr krama
mung ngupa dêdalan urip
datan kuwat lami nglakoni palastra


ingsun murit Pangran Jênar
kang gunardikèng rat ngèlmi
putus duga lan watara
tela wran nèng dunya mati
jlèh bosên sun umêksi
gumlaring bangke ting blulung
mayit sapirang-pirang
Lônda Cina panglu mayit
jagsa kabèh susawa têmah gusthika


pra oliya wali astha
santri-santri kyai-kyai
bathang kabèh datan wikan
suprandene pagsambêg dir
kumawawa wong mati
pinardi nêmbah Yyang Agung
sujut kang asma Allah
sajatine 

 dunya iki
nora bisa wruh sipatira Yyang Sukma


guyup murit Pangran Jênar
murang kramaning lastari
èstri priyambêg birama
marma kyèh prakara dadi
darêdah yayah baring
warna-warna ngupa layu
ana ngajak sudukan
tumbak pêdhang nyiptèng galih
supayenggal tumrapta ing jaman gêsang


murit kang tan nglalu jiwa
ngumbar syara arda têngih
mangrang kanan kering tôngga
mangkana wuwusnya murit
hèh kônca-kônca mati
andadèkna kawruhamu
sira kênèng pitênah
pabujuke wali mukmin
kang supadya wignya ngrèh wong sondêr arta


samana Sultan Bintara
saklangkung ngungun ing galih
dupi kathahing prakara
tantra ari tampi warti
si môncapraja dèsi
ana wran liwung rèh dudu
ngrusak arjèng pranata
ngayupati lyir punagi
wran kunjana muritnya Sèh Sitirêta


sadene sri naranata
tampi pratelaning patih
lapuran pratinggi desa
wontên durkêrtartèng bumi
datan amrih upami
mung ngupadi marga layu
sabatnya Pangran Jênar
nata ngandakan kya patih
lah ta paman sira nglakokna duratma


caraka nrang karti baya
sandi tarèk talbul ngèlmi
marang

dhukuh Krêndhasawa
ring mismèng Pangran Sitibrit
trus lan sulayèng kapti
dera dum kawruh bêg guru
mahya wijang panasar
gèsèh adating lêluri
matur nuhun sandika rêkyana patya


manuding kalih punggawa
kang ahli surasèng ngèlmi
tur wran gunardikèng sastra
surtining sêtyambêg wasis
sandika wisata glis
praptèng Krêndhasawa dhukuh
wus panggya ngataskara
ing rèh lukitaning galih
Pangran Jênar sigra jarwa tanpa krama


kathah panunggilanira
sêsarêngan tampi ngèlmi
dupi tra caraka karwa
pamitan mantuk lastari
tantara anèng margi
têkap Bintara cumundhuk
ngarsèng rêkyana patya
gya dan irit manjing puri
kunjuk nata punika wran kang dinuta


purwa madya wusana tlas
saklangkung ngungun sang aji
ngandika hèh paman patya
paran pamunahmu dadi
sranane brastha wèri
Sitibang maling majênun
manawa ngômbra-ômbra
buka rusiyaning bumi
kyana patih dhuh gusti langkung prayoga


sampeyan dalêm utama
matur pramudaning wali
wontên durtaning agama
murang pranataning dini
rèhning punika 

 mukmin
tur antuk asma kasêbut
pangeran tôndha muktas
kawruh susilaning gami
ngatas karsanira kanjêng wali astha


pêthuk narendra busana
rumanti tindak ring masjid
tantra prapta tur pranata
pra wali kurmat sira glis
gya sêsalaman trampil
gantya-gantya tata lungguh
parêg lan sri narendra
cinakra na karya gati
wali astha rèh lukita pasang karna


tandya Sinuwun Bintara
matur ring Benang sang yogi
pukulun atur uninga
ing waktu mangkya kèh janmi
nglêbur pranatan ngadil
brastha silaning tumuwuh
sêngkêl mlijanu karta
suda kêrtartaning gami
praja rêngka gêmpal arjaning widada


pasar-pasar marga-marga
dhusun-dhusun têpis wiring
pundi gèn pangupa jiwa
kadhatêngan janma karti
mangarêp inggal mati
dera pulisi kapikut
kula pirsa aturnya
mangupa dêdalan urip
pyambakipun ing dunya ngaran pralaya


sêsambatnya datan kiyat
kadangon rumakêt pati
tantra bisonambêg durga
yayah kasmala mèt pati
salajêngipun manjing
nèng jro panjara gya layu
sampun kathah lêpiya
makatên wahyaning pamrih
de wran 

 desa wus sebak mangrapok sima


dadya tawuran bujana
datan kandhêg siyang ratri
kula ngupadi kang murwa
wèh kawruh mêkatên panggih
ingkang ran Sitiabrit
kang kloka jumênêng guru
kagugu para mudha
têmah murang silèng urip
rèh wijangnya dunya puniku gusthika


kawula lajêng nyundaka
kita purih manjing murit
dyi bijagsa sadar guna
sampun kawijang nampani
tiyangipun puniki
kang kula kinèn gêguru
dupi matur sampun trang
amba lajêng matur mriki
ngatas karsa sarèhning bôngsa oliya


lamun kula roda paksa
tindaking nagari krami
pintên bobotnya Sèh Rêta
Sunan Benang ngandika ris
bênêr jêbèng narpati
kudu rêmbug wali walu
sabab Pangran Lêmahbang
wus jumnêng wali linuwih
yèn mêngkono sun pribadi kang utusan


wis sultan sira kundura
têmbe yèn ana pêrgandring
jêbèng pêsthi kaaturan
tibaning krampungan wèsthi
sandika sri bopati
wus mundur datan cinatur
ucapên wali astha
anggusthi duta kang dadi
sayugyarja mahyèng kukum madyatama


Dhandhanggula
Kangjêng Sunan Benang

ngandika ris
hèh prikônca mukmin paran sêdya
Pangran Jênar karya dede
mindaka tamèng kawruh
ngèlmu srengat sintruning lair
pan netah subêkanalah
nyêgah dursila yu
mamrih sampurnaning gêsang
mangke Sitirêta hyun buka wêwadi
babar wadining jagad


srengat nabi mustapa wêradin
midrawèng rat ngluhurkên Pangeran
sêrana salat pujine
junjung kraton Yyang Agung
brastha wèri tobat ring masjid
supadya pra widada
idhup praptèng layu
kagantungan syarga nraka
wus biyantu wong Jawa kyèh nglagsanani
wirya têntrêm sukarta


mangkya Siti lincat miyak kêlir
miridakên ngèlmu ngrusak sarak
kadipundi sayugyane
lah punapa karampung
punapa ta dipun tibali
tanggap Jêng Kalijaga
rèh prayuganipun
katimbalan ngabên rahsa
yèn tan arsa pinaring sasmita gaib
kinèn mancaskêng cêtha


lêrês lêpat pangêcupnya mingsil
sasagêtnya sagêt kêdah winulang
yya kalurung ngèlmu anèh
lamun mêksa bargunuk
kula miwah sakônca wali
prapta ngampil prampungan
pidananing kukum
de

lamun parêng ki lurah
kang kautus murit kawula kêkalih
Pangran Bayat Sèh Dumba


ngabên rahsa sêsmita kang gaib
tandya Sunan Benang adhêdhawah
Jêng Pangran Bayat sumaos
dyi Sèh Dumba nèng ngayun
liningan hèh pangran sirèki
sun duta ngataskara
panggya wran majênun
kang dhêdhukuh Kêrndhasawa
Sèh Lêmahbang kang arda mintakèng ngèlmi
tibalana ring Dêmak


lamun mopo paringana mingsil
lambang cangkriman patang pêrkara
konên ngêcup sabênêre
lan jarwanana ayu
hyun punapa derambêg tingkin
sudarsananing sukma
dalil Kuran sung wruh
pirang-pirang cacêgahan
lamun mêksa mêrdut silaning agami
inggal nuli balia


lagsitanta jêbèng sun kanthèni
Ki Sèh Dumba kalih wus sandika
lumaksana mung wran roro
tantra kirdhanya rawuh
dhukuh Kêrndhasawa umanjing
balèg langgarnya Sèh Bang
salam ngalaekum
pinuju Sèh Jênar lagya
sung sajarwa murit ingkang anyar manjing
nèng sadalêming langgar


marma datan opèn tamtu prapti
mung marsudi danira mêmijang
marang murit lanang wadon
Pangran Bayat 

 ping têlu
uluk salam tan dèn wangsuli
laju malbèng kiwala
tandya jajar lungguh
muksyèng silaning pranata
Sitijênar datan nglagewa sadêmi
tansah pabengatira


mugut sabda Pangran Bayat angling
hèh anak Sèh Jênar praptaningwang
dhapur lumaku sapakon
pra wali sabiyantu
anibali ring sira nuli
kirit dalan sitèngwang
lèrèna muwusmu
rêngêt sabda wali astha
wantu-wantu nora kêna mopo karsi
kagyat Sèh Sitirêta


hèh ta paman kirdhanta tinuding
wali astha nibali maringwang
ayah ta apa pêrlune
sênadyan parilatun
sun tan arsa rèh dudu abdi
kita datan kaprentah
jêr wali lan ingsun
padha daging wujud bathang
nora suwe pêsthi bosok dadi bumi
sumêngguh ngundang-undang


ngong nèng luhur bumi ngisor langit
darbèk ingsun pribadi purwèngwang
surya côndramaku dhewe
tandhane nguni suwung
nora kôntha lan ika iki
dupi ngong praptèng pêjah
nèng dunya dadulu
mabarang isining dunya
musthi ingsun dene kere milu darbi
padha lan wali astha



nibalana wong kang mudha pingging
mêsthi gêlêm mara dharakalan
sangking cubluke budine
seje kaya slirèngsun
wus waskitha surtyèng pangèsthi
widyaka mardi guna
tan kêna kasêdul
kapusan wong santri nglômpra
sulap justak ngaku cêdhak Maha Sukci
tan wruh wandane bathang


idêr ngèlmu sabên wong dan pusi
kinon nêmbah ring jro masjid Dêmak
jrone ana Allah bahong
sun nguni milu sujut
prap sêmangkin gêtun kêpati
tan wruh kuwandaningwang
lairnya Yyang Agung
anane jênêng manira
mangke kêna ngaranan kawula gusti
rèh anèng jaman gêsang


besuk yèn sun wus urip pribadi
tamtu tan ana gusti kawula
mung kang urip ingsun dhewe
langgêng salawasipun
judhêg nikmat nèng tampat sukci
marmèngsun arda susah
sêdhih mêngku layu
rumakêt syarga naraka
panasaran pira-pira jaman pati
yeka dunya punika


nora bêtah sun nèng ngriki sakit
kapingin mulih jumênêng gêsang
jaba jêro nora darbe
de nèng kene kêmaru
jawi kalbu kawula 

 gusti
mêngku lara kapenak
sajroningsun layu
hèh Pangran Bayat nèk sira
nora wika muwusku mangkene iki
têtêp sasar sèwu grat


sira pantês sênêng jaman pati
kasênêngan sarwa-sarwi ana
pôncadriyamu nanonton
kupingmu krungu angklung
jroning ati wruh gêndhing bribil
nadyan tyas ngulamarja
kêthuk kênong ya wruh
rumêsik nuci wadana
esuk sore kicah-kicih sabèng warih
kinarya mrada raga


sajatine budimu pranatis
ambalithuk nasarake umat
jêngkang-jêngking esuk sore
lèhmu ganjaran besuk
syarga nraka kanthil rugma di
nganti padha kranjingan
dening ujar palsu
yèn kasèp nêmbah trataban
wis mangkono wong kênèng pabujuk eblis
gebas-gèbès dikiran


apa tan wruh yèn wandane daging
otot balung sungsum bakal rusak
priye gonmu bêcikake
nadyan salat ping sèwu
sadinane tan wurung mati
awakmu kang kok pulas
tan wun dadya lêbu
jêr wandanira gusthika
apa wali mulih 

 bisa gawa daging
man pêthèkku wis ora


lah bok aja dahwèn ring sasami
nibali Sèh Jênar wong bijaksa
manawa kyiwak wadine
palsune nora payu
lamun nganti akèh jalma wrin
jêr wali kabèh krenah
ngapusi wong cubluk
coba sira Pangran Bayat
sun takoni apa wus wruh Maha Sukci
pêthèkku durung pirsa


aja manèh warnane Hyang Widhi
malaekat bae durung priksa
nadyan malekat kang pocot
mêsthi sira durung wruh
mung bingungmu dhewe kok pikir
ngupaya Gusti Allah
tan bisa katêmu
kana-kana nora nana
kene dudu têmah budimu kok èsthi
ngangên-angên Pangeran


kagyat Pangran Têmbayat nêbda ris
Sèh Dumbarsa nglairkên panêdya
sira Jênar yya mêngkono
sirèku sèwu klèntu
dunya iki ingaran pati
ana syarga naraka
iku têmbung luput
nora kaprah jêmak kiyas
dalil kadis sulaya kang dera èsthi
nut pikir kurang arja


mangkya srengat Arab mêratani


tanah Jawa têmah narik tama
kabèh wus ayu budine
mangke sira kapencut
anênutun wong lyan nagari
katampan punggung mudha
sayarda lyih kisruh
wran pingging murang kêrtarta
wit wijangmu mêngkono kang sira èsthi
nujang mangrusak sarak


kang nampani wran pating crangingis
ing mangkyarda kyèh murang kêrtarta
awit wijangmu mêngkono
lah êndi gandhulamu
Kuran napa kadis punapi
dene tan lumrah kathah
Pangran Bang sumambung
o o dene sira tuna
dadi wali nora wruh maknane tapsir
bêcik maganga bujang


abêlayang lowung anggêr urip
yèn tinari mati kipa-kipa
sêngguhmu pasrah nyawane
kapundhut rintên dalu
lêga lila wujutmu gidib
tur wêruha gêrjêgan
dijaluk nyawamu
lah iku bedane apa
bujang Salatiga karo para wali
bajingan Surabaya


Pangran Bayat yèn sirarsa uning
gandhulaku mamèt sangking kitap
e e bodho têmên kowe
lèhmu ngaji gêguru
wran Sumarang prapta ing ngriki
mruhita ngèlmu rasa
de sirarda limut
ngèsthi

catur ngoyawora
dalêm Kuran nora pisan sira budi
mung mèstu syara dora


nora pisan nuksmèng tyas utami
yèn mangkono ciptanta kasasar
bêcike maganga kadhèt
iku wong dhêmên idhup
nadyan ngêmis anggêre urip
warokan Pranaraga
kang kaya tekatmu
ngaku wali luwih gampang
suprandene kagèt wruh klakuan mami
mamèt sorah musakap


hus rungokna lapale kang muni
kayun daim amutu abadan
kang mangkono pradikane
basa urip tan layu
lagêng ing salawase urip
marma dunya punika
dudu aran idhup
pratandhane sira pêjah
anèng dunya dunya ingaranan pati
paman mara rasakna


walmayitu pilngalamul kubri
yujidu kalibahu têgêsnya
wong nèng alam kubur olèh
awak-awakan nêmu
marma antuk nraka suwargi
wruhanamu samangkya
Pangran Bayat muwus
lah êndi syarga naraka
sun arsa wruh tuduhêna sun cathêti
katur ring wali astha


Pangran Jênar manêbda rum manis
tumraping um Pangeran Têmbayat 


mangkona pangandikane
yèn sirarsa yun ngrungu
syarga naka wujut kêkalih
anal jnatu wanara
wujudaning makluk
tur ta sangking kadadean
kitap murit nêbut katani lir nèki
al anasak punika


syarga nraka samya wujut kaksi
tur dinadèkakên mangke iya
ingsun kiyas planggêrane
kabèh wujut kalêbur
tandhanira sawarga mangkin
ngong bengkas babarpisan
sawarga kang luhur
sênêng lan parênging manah
nora kurang nunggang kreta brêbês mili
ojogan ngura-ura


gandhang sindhèn gêndhing jênik manis
giyak-giya nêmbang cara Sala
kinanthi mêlung syarane
yya dumêh ngong mamikul
gendhong nyunggi barang nyênyangking
ujogan ring Sumarang
ana syarganipun
rèh sênêng parênging prana
turu sewan batal dhingklih akèh tinggi
jro jiwa suka wirya


wong nèng syarga barang syarwa-sarwi
yèn lumampah kapenak kang badan
numpang andhong gledha-glèdhèg
yèn narakane rawuh
brêbês mili sagarwa siwi
wus pira-pira lupya
mokal sira tan wruh
kadhang nglakoni wus paham
wus tan susah paman sun jèrèngi 

 malih
lan ingsun arsa tanya


de têkyarsa sira dadi wali
sing punapa katrimane paman
sun mindu kok rada elok
punapa sing kirdhayu
lah punapa sangking ing ngèlmi
punapa sangking arta
aku rada gumun
ah wong iku nora kêna
dudu rasa yèn noton klebating lathi
tungkakku nora padha


gene ana wali kaya kuwi
e e tobil lèhne nganggo sêrban
yayah sabanyak gêdhene
pa sira datan emut
kala isih ana Sêmawis
ngêdhangkrang sugih pasmat
wusanane kenyut
buwang sêmat gayuh tekat
dumadine rêmbugmu mung kaya upil
dhêmên dadi kongkonan


tekat sing digêgulang mu ngèlmi
têka dadak ana èpêrira
kaplêngkang-plêngkang tekate
Bayat nabdèng jro kalbu
êh katanggor wak sun sakiki
pama ngadu dherekan
pacêl mungsuh ingsun
bêcik dinêngke kiwala
manglayani wali tekadan puniki
nabda malih Sèh Jênar


gumun bangêt ingsun yèn umèksi
tokidira Pangeran Têmbayat
lyir wali mêntah jrih jidhèt
kirèngsun trang durung wruh
yèn wus 

 uning yêkti tan gigrig
wit bakal jumnêng mulya
luhuring aluhur
ingkang mirib wus tan ana
sunan sultan raja jendral Rum Batawi
iku kamuktèn apa


Sang Sèh Dumba sru manambung angling
dhuh-dhuh Kanjêng Pangeran Lêmahbang
bok sampun mêkatên anggèr
kaprah puniku unggul
nadyan lêrês namung sakêdhik
salah mêtani jagat
tur sajatènipun
klèntu panampining Kuran
kalih dening malih jumnêngnya agami
antuk bêbaluh nata


Pangkur
Jêng Sultan Adi Bintara
nyantosani Arab kukum lan ngadil
gama sapa nacat guyu
tamtu antuk siasat
datan yugya botên kiyat kawon guyup
srengat wor nagara krama
tan gônda sapintên ngriki


punapa boya kèngêtan
brastha Majalêngka purwaning santri
suprandene sirna gêmpung
katêmpuh sabilolah
tur narendra binathara sugih wadu
mangrèhkên pra bupatyarja
tan kuwawi mêngsah santri


rèh lagya jinurung ing Yyang
gama Arab awrah tataning bumi
mulya ing mangkya dika hyun
mindakèng wali astha
wus tan wande Kêrndhasawa dados awu
gama rumêksèng 

 prajarja
lah èngêta narik wakti


de paduka mêngku tekat
kang mêkatên yugya kagêm pribadi
sampun kinarya mamuruk
ring sisyantara mudha
kèh ru-ara darêdah dadya majênun
suda widyaning widada
druhaka gung manjing sêpir


wontên kang dadya tawuran
tur karampok sinêmpal-sêmpal mati
wran karya ru-arèng dlagung
pasar-pasar sungkawa
de arda walepa gènnya gilut kawruh
nadyan ngupa dalan pêjah
niku pan nasar kang margi


pocapaning wutat nistha
kondhang catur têrah turuning wèri
wêri warining praja gung
kagunggung murang arja
ngrusak karta satruning jaga sawêgung
tyang arsa sae nèng ngrika
kêdah sae wontên ngriki


ucapên para sêkabat
Sèh Sitibang sêkawan kang wus muksis
tan têbih parêk nèng ngriku
wasta Ki Pringgabaya
dupi mirêng sabda Sèh Dumba gya nambung
nabda duka manuhara
hèh kakang Dumba prayugi


atur dika ring jêng prangran
ugi lêrês-lêrês dika pribadi
jêr sampyan sênêng tumuwuh
nèng dunya barang gumlar
sarwa-sarwi buka wasta bagus-bagus
syarsa krenah adol ucap
sebak 

 wran sêpur kang pinggir


wirang isin anggêr gêsang
lamun murit Sitibrit kang wus muksis
ring rêrupan tar kapecut
tar sênêng gumlaring rat
mung angèsthi trusthaning tyas têbe idhup
mangkyarsa jiwèngsun tunggal
lan bathang kang jajêmbêri


sasagêt-sagêt kumêdah
ngupya marga dèrèng sun ngudi urip
jiwamba bosên adulu
pinondhok tlosor bathang
wuda ngêlih sun katêmpuh luru butuh
sênadyan ana pangeran
nora kêna dèn ngèngèri


jinalukan nora kêna
butuh bêbêt ikêt sabuk myang klambi
katêmpuh mring raganingsun
tuku marang probengan
suk sore nglih jajan sêga iwak duduh
kapriye gonku mangeran
Allah Allah tahu lopis


pinuji sinêmbah-sêmbah
jêbul nora sagêt paring rijêki
têmah uripku katêmpuh
ngupaya sabên dina
dijaluki marang mayit daging nunut
kang bakal sun tinggal bathang
tan kêna ginawa mulih


mara rasakna Sèh Dumba
catur kita lêbokna sanubari
yèn wus trang buwangên sêmprung


rèhning tan sênêng sira
mung anggugu bathangmu kok gawa mantuk
mring ngakerat gendhong bathang
nora wurung mati malih


apa iku dudu justak
Malaekat Kasim adum rijêki
apa ta sira wis tau
dipun jung maekat
lara panas lara adhêm antuk tulung
rèh rina wêngi kok sêmbah
wèh tômba banyu kênini


lamun pêngajaran ingwang
Sèh Sitibang dunya ngaranan pati
marma tan ana Yyang Agung
malekat dunya sunya
anging besuk yèn urip ingsun têtêmu
kadhang sun jumênêng Allah
lah ing kono kita puji


yèn sak iki kinon nyêmbah
marang masjit ingsun dudung wong kapir
kapiran-kapiran êmbuh
hbuh kene êmbuh kona
wus mangkono yèn lakune santri gundhul
gêgadhulan kêndhilolah
mêndêm Alah wuta tuli


seje sun murit Sèh Jênar
wus tan plègên caturing para wali
ngukuhi sarengat palsu
awake dhewe tuna
hèh ta Dumba pikirên kabèh wuwusku
jro dhadhèngsun ana Kuran
rujuk gèsèh pasthi uning


Pangran Têmbayat ngandika
wis Sèh Dumba mênênga 

 aja criwis
mung anak Jênar karêpmu
katimbalan ring Dêmak
apa gêlêm apa mopo ngong hyun ngrungu
yya kakehan mêdhar rahsa
padu balung tanpa isi


Pangran Sitibang wacana
o o dene ngèyèl timên sirèki
wran dadya duta mung tutur
sun tan gêlêm tumrapta
aja ingkang ajur mumur yayah glêpung
lah môngsa ingsun sumlanga
malah mathêm mêmpêng urip


sun mati sugih druhaka
rina wêngi rumakêt nraka api
lara kapenak tinêmu
susah bungah sun sandhang
sèjè lamun kita mantuk sangking layu
tumêka urip sampurna
langgêng nora ika-iki


Pangran Têmbayat manêbda
hèh anak mas têtêp sira wus bêling
lumuh karèh ambêk liwung
tan singlar lara lapa
yèn mêngko karsanira ingsun sokur
gêjaba iku sun tômpa
wawêlingnya Sunan Kali


kinèn maringkên sasmita
patang pasal cupên ingkang patitis
siji bab kala Yyang Agung
karya gumlaring jagat
prabot apa barang apa karya wujut
loro bab kinèn têtanya
ngêndi omahnya 

 Yyang Widi


têlu bab kalonging nyawa
sabên dina nganti êntèk ring ngêndi
catur bab kala Yyang Luhur
warnaning kadi paran
Pangran Jênar manthuk-manthuk guyu guguk
iku cangkrimaning bocah
gya ngandika marang murit


Ki Bisona kang nèng ngarsa
hèh Bisana babarên lambang iki
wit cangkriman rèmèh cubluk
kowe bae kang mancas
lah majua sira dadya wêwakilku
matur sandika kêrpana
manganggêg kaparèng ngarsi


matur yayah madu brônta
dhuh Jêng Pangran Têmbayat amba darmi
mituhu dhawuhing guru
mancas sasmita tuwan
lamun lêpat sakêthyamba minta ampun
pintên banggi kalêrêsan
kula tiyang dama pingging


janma sudra turun desa
narakarya kuthung silaning krami
sajêg jumlêg idhup dhukuh
tuna pasang wikcara
dèrèng nate wrin pasamuan janma gung
tamtu kirang yudapraja
wibaning ngling tuna luwih


tur gumêtêr guragapan
glagêp-glagêp gugup kaworan ajrih
jirih jaragan tyang dhusun
sampun 

 kirang agsama
budi kuthung kithal grathu gruyuk blilu
kajibah sumanggêm karsa
wakilnya jêng gurunadi


kasikuning guna krama
dadya wuruk kulèsthi jroning pati
kapatuh salamènipun
Pangran Bayat ngandika
sun tarima sadurunging wahyèng wuwus
wis jaragan kowe desa
cingkrang silaning akrami


malah yèn bênêr sabdanta
ingsun gumun mring sira têmah titis
luput klèru panggonamu
lah wis pêcahên mara
Ki Basana sandika bab kang rumuhun
Alah kala karya jagat
punika sayuta gidib


jagat rat punika anyar
Gusti Allah botên karya kawadis
dalilnya la yatabkiru
ila muhdis têgêsnya
batên karsa dêdamêlan barang wujut
mênggah dadosnya ngalam rat
wusnya drikuma iyati


liripun manggih kaanan
alam dunya puniku laawali
tan wontên wiwitanipun
kathah yèn kula babar
bokmanawi kartas sakêndhang tan cukup
mèt wêwaton sangking Kuran
anyaring alam sakalir


kang kaping kalih pêrlambang


tuwan tanya wismanira Yyang Widi
bab punika boya ewuh
Allah manuksmèng ing dad
dad wajibul wujut pacêngkramanipun
lajamana lamakana
munggèng dad wisma kakiki


kathah yèn manira buka
tradhak sampe kartas pos tigang kodhi
mêkatên kiwala kacup
gantya lambang ping tiga
longing nyawa rintên ratri ngantos puput
dhatêng pundi sirnanira
i ladalah langkung gampil


nyawa botên sagêt suda
botên wêwah ginggirnya karsa mulih
sangking pêjah dhatêng idhup
langgêng tantara môngsa
yèn kalonga mangke kawadis mathuthuk
sripis lir dèn môngsa ngrayap
panjang yèn dipun sêrati


nadyan kula sudra desa
musthi putus paramabasa Kawi
basa ngoko nawung kidung
langkung sasêtrip têmbang
boya kewran ukara anjèrèng ngêjum
nadyan dede êmpujangga
widayaka sawêntawis


cukup silaning di sastra
pamiyatan Pangran Sitibang ngênting
sisya ngataskarèng tuduh
kang ngajar lyih bisana
ingkang tômpa yayah

jamunambêg nyakup
mardi gunadika pasang
karna jiwatma nampani


sasmita ping sakawan bab
mundhut priksa warnanya Maha Sukci
kitab ulumodin sung wruh
walahu lair insan
wabatinul insan baetulolahu
lairnya jaba manungsa
punika warnaning Widi


batining janma wismèng Yyang
kathah-kathah jarwanya ulumodin
yèn kula tur priksa bingung
paduka botên tômpa
bokmanawi kula kagalih majênun
wijangipun Sèh Sitibang
kang sampun kula tampèni


mila yèn namung pananya
kang kadyèka kula sakêthi gampil
kagulung giligir punglu
kabengkas sirna ilang
têmah wangwung klowongane jagat suwung
yèn kajèrèng rat kèbêkan
makatên kawruh Sèh Abrit


purwa manungsa kawijang
wijang-wijang sisya gampil nampèni
sora cêtha botên bingung
ing rèh jiwita tama
tamèng budya praptèng layu têmah idhup
wela-wela kasatmata
ngegla kêna dèn ungsèni


tanpa sintru tanpa lambang
ngêblak 

 blaka suta boya mèt pamrih
sirna panyakraning bujuk
palsu krenah blas ilang
slaya sangêt lawan guru sanèsipun
ting klêsik lir adol dhêndhang
tur datan supe mèt pamrih


kula sampun rambah-rambah
muruhita winijang wali mukmin
winruhkên Mukamat Rasul
Allah Pangeran amba
wahyèng sabda nanutun kawula bingung
kodhêng mirang-miring awag
ngawur pêpathokan sêpi


ngèlmu Arab dadya Buda
Buda mungkir mamèt waton jêng nabi
tapa mati raga gluyur
mubêng ngiras papriman
lamun kawruh Arab sirna tapanipun
kajawi wulan Ramêlam
cêgah bukti botên apti


nanging wali têksih Buda
tandhanipun sênêng manjing wanadri
guwa-guwa gunung-gunung
sagara kayu kawak
linêbonan gêntur tapa ngiras laku
mamrih katêmu Yyang Suksa
yeka kadhadhung idajil


critane Ngarab ambiya
botên watên kang cêgah mangan mutih
ngluwat mêlèk cêgah turu
puniku boya klampah
mênawi wong Buda badane winasuh
lah sumôngga kagiya
pamancas kawula

mingsil


Asmaradana
langkung wagugên ing galih
Jêng Pangran Bayat Sèh Dumba
wrin pamêcahe pasêmon
amung muritnya kiwala
panêngran Ki Bisana
makatên pangawruhipun
iba gurune Sèh Rêta


ngunadika jroning galih
tuhu mardiguna digbya
Pangran Jênar sak murite
trustha widyaning widada
ing kene kana kêna
layak bae tega layu
bijagsaning kawruh mulya


samana duta kêkalih
dupi sampun têtela trang
ngèlmu myang kalakuane
Sitijênar samuritnya
sadene mêcah lambang
tumulya pamitan mundur
Pangran Bayat lan Sèh Dumba


Sèh Jênar datan mangsuli
nuli mundur pêlarasan
nèng marga gêrnêngan karo
Sèh Dumba matur jêng pangran
kula biyantu tekat
yèn makatên kang tinêmu
karya trimaning wardaya


para sisya angantêpi
sangking judhêging mruhita
Pangran Jênar wijangane
upami kula mruhita
balik mèstu sukarsa
nèng ngrikyamba yun mituhu
wangsul brontas ngèlmu rahsa


Pangran Bayat arda wêngis
rum nabda dhatêng Sèh Dumba
hus Dumba aja mêngkono
nguni sira bôngsa sudra 


ing mangke manjing wasya
kawiryan jênêngmu arum
wus dadya santri suhada


paran karya balik kapti
mituhu Sèh Lêmah lincat
ngèlmune tan lumrah ngakèh
de sirarsa muruhita
parmyam Dêmak kurang apa
barang kawruh nora ewuh
kadikbyaning wali astha


wis payo inggal lumaris
nglagsanani rèh dinuta
tantra dangu lagsitane
prap Bintara lagya pêpak
nèng srambi lênggah atap
kagyat dupi rawuhipun
duta dyi tumamèng ngarsa


wusnya sokramèng cra mukmin
sinrêng wigatining sabda
Jêng Benang pangandikane
hèh jêbèng Bayat kaya pa
dyi duta ngataskara
katêmu Si Lêmahlêmpung
derarda kagila-gila


umatur duta kêkalih
lêrês prabataning warta
pra sisya sampun rêraton
jalèstri pra talbul ngèlma
ingrèh mangrendra laya
lêrês tekat dipun idhup
dunyarja ingran pralaya


kathah-kathah titi ngênting
ing purwa madya wusana
sêdene wahyèng pasêmon
tumêrsêp kasup sadaya
tur wakil pamêcahnya
muritipun kang kasêbut
pun Bisona narakarya 




trah dama srawungan dèsi
prandene gunarda krama
yayah carakan kudhaton
cukat têrampil trangginas
sangkêp sulila madya
kuciwa srengat kalêbur
kadariyah kajrabriyah


rumakêt kalih tan yukti
mêrkang sangking wali astha
mulyèng masjit badhe kasor
brastha sêmbah rabul ngalam
yèn pun lincat kapanjang
jadmidahna dèrèng murup
prayogi siniram pompa


manawi têmbe malahi
sayarda ulah pradignya
ngrusak sukarta prajarjèng
wali astha têmah ina
yèn Jênar tan pulastha
wus tan wande era-èru
rêrusuh murang kêrtarta


yugya nuntên dèn lampahi
muksyaning kawruh dupara
wijangnya Sèh Sitiampo
Jêng Sunan Benang ngandika
hèh yayi Kalijaga
kapriye yugyaning laku
padoning Yyang rèh widada


umatur Jêng Sunan Kali
sae nglêmpakakên para
sagung mukmin ngulama kyèh
lan malih ngaturi sultan
kadi Nata Bintara
pargandring wahyaning kukum
Sitijênar dèn pancaka


prayogi dintên jing-enjing
pinrih rawuh wanci luka
utusana 

 ing samangke
Jêng Benang dupi sêkabat
winangsit rèhnya kajat
ngaturi ingkang sinuwun
para wadya buwah praja


patih pangulu jagsa di
liningan gya lumaksana
arta ceda wrata kabèh
mukmin ngulama mukaha
kalamun ratri para
wali sêmbahyang magribu
nging sasubuh tan kawarna


ing wanci jam astha enjing
wus pêpak para ngulama
lunggyèng srambi lyir adate
satêngah sanga jêng sultan
patih pangulu jagsa
rawuh para wali mêthuk
kurmat tataning ngulama


wus lênggah jêng sri bupati
tata pra punggawa atab
jajar urut klênggahane
mukmin samya jawab asta
mubêng gantya-gumantya
gya so sawêntaranipun
Sunan Benang pasrangkara


hèh jêng sultan marma sami
sun aturi siniwaka
nèng srambi gung parate
hyun pêrgandring para durta
lêrês atur andika
Pangran Jênar abargugug
migêna tindak agama


ingsun wus nyundaka mèksi
ngèlmu kalakuanira
dera mamirit murite
trus trang mangrusak kêrtarta
silaning yudapraja
anênutun nitah dudu
kathah sisya èru-ara


dunya ingaranan pati
têmbe ingaranan gêsang
kajabariyah tekate
kadyaryah 

 rumakêt ôngga
rèh idraning pralaya
sakabat kang tômpa bingung
majênun ngrusak widada


paran yugyaning pabudi
kang mrih utama linakyan
sultan matur kula dhèrèk
buyantu pulasthanira
srana prajurit praja
Pangran Modang gya sumambung
punika kirang sakeca


yèn rinêbasèng ngajurit
punika sanès tyang kraman
sae dèn alus kimawon
sênadyan kukup pralaya
sangking lêbat kiwala
kawula sakônca cawuh
samya manigal lungaya


Kanjêng Rahadyan Dipati
Wanasalam nambung sabda
yèn mêkatên kula mopo
nyulayani tata praja
tindaknya janji byuha
nglairakên ukum saru
antuk dhêdhaning bawana


pêjahnya janma tar kinging
mahya sangking palacidra
rèh wontên jumênêng kraton
kêdah ratu karya prentah
mupakat katimbang rat
katimbalan yèn datan hyun
dadya nawala wasesa


kinging tinêlasan awit
mogok dhawuhing narendra
punapa marganya dados
wus dhawuh ponis prampungan
winasesa sakarsa
nadyan ingkang songkol pêthung
satibaning kukum pêjah


rèh punika bôngsa wali
kalêrês agung

oliya
tar kinging syiyah sedane
nadyan kang kalêrês ngisas
ingkang sami pangkatnya
mêkatên piagêm ulun
byakta mèt piagêm byuha


yèn botên makatên usti
cingkrang jêjêring wiradya
pun patih sadarpa mopo
nistha dunya ngakir siksa
dug gêguyu bawana
surya côndra susup-susup
ngerang-erang ngadil kêrta


kalamun cinidrèng ngèlmi
sampun ngaturi narendra
dhêmitan kiwala dados
nanging mêksa tan tumindak
manawi waris gugat
sintên mangêntar mangèstu
antuk wasesaning praja


mila prayogyamba gusti
panduka paring nawala
wasesa caraning kraton
patih pangulu myang jagsa
samya tur tôndha krama
têtêp prampunganing kratun
makatên rèh widaradya


narendra pêthuk ing galih
sadaya mukmin oliya
mêmuja môntra rumojong
aturnya nayaka wagtra
tètès mèt maton byuha
jêng sultan sigra dhêdhawuh
karya nawala wasesa


juru panitra dinuding
gya nurat wêwaton adad
lupiya kuna-kunane
dupya rampung kang panitra
katur rêkyana patya
tandya kunjuk jêng sinuwun
kapriksa têmbayèng

sastra


pèngêt nawalaning aji
Sultan Adi Natagama
Bintara mandhirèng kraton
dhumawuh ing pêkênira
Pangeran Sitirêta
ing Krêndhasawa dhêdhukuh
liring srat jênêng manira


tampi aturing pêrgandring
para rat prajèng Bintara
sêdene wus mirêngake
aturaning wali astha
pêkênira mindaka
nglêbur silaning tumuwuh
nyênyampah dinil mustapa


mangke karsaning palit
biyantu jênêng manira
ingsun tibali tatêmon
ring Dêmak mangadu rahsa
barênga dutèng praja
yèn mopo datan umèstu
wasesa magal lungaya


titi wahyaning srat pati
Bintara kaping dyi dasa
Jumadilakir taun Be
tumapak côndra sêngkala
nir jalma catur tunggal
katandhan sinuwun prabu
Sultan Adi ing Bintara


wusnya narendra nandhani
patih pangulu lan jagsa
samya mèstu tèkên kabèh
wilapa kabungkus sutra
Jênar dadya pêrlambang
kinging rukun kinging rampung
gya katur Jêng Sunan Benang


wus tinampan gya manggalih
kang sayugi dados duta
kang ngampil prampungan gêdhe
sastra nawala wasesa
Jêng Sunan Kalijaga
umatur 

 prayuganipun
kônca sadaya lumaksa


angandika Jêng Mahgribi
lalima bae utama
gawa sabat dhewe-dhewe
siji jêbèng Sunan Benang
loro jêbèng Malaya
têlu kaki Pangran Kudus
caturnya Pangeran Modang


jangkêp pônca Gêsêng kaki
prajurit wira tamtama
konên nganglang esuk sore
rumanti yitnèng prajarja
kanjêng sultan sandika
jêng sinuwun tandya kondur
patih sampun dhinawuhan


warata prarya bupati
yitnèng anèng kartibaya
Sèh Jênar sabat murite
ucapên gangsal uliya
sampun mranti busana
ngampil santri catur puluh
bidhal dhatêng Kêrndhasawa


elur nganggo sarwi putih
samya nyangkêlit jambiya
pônca wali ngarsa dhewe
Jêng Sunan Benang pangarsa
tantra kirdhanya prapta
anèng Kêrndhasawa dhukuh
jujug mismèng Pangran Jênar


kaparêng lênggah nèng masjit
lagya mêmirit pra sabat
ingkang anyar manjing tarèk
èstri priya jêjêl rangab
sangking môncanêgara
pinuju ingkang cinatur
dadining bumi akasa


sangking tapsir Kaelani
tandya

marêk wali gangsal
nèng pante langgar nabda lon
tata kramaning oliya
gya nabda sêsarêngan
jawab salam ngalaekum
Pangran Jênar tan nglagewa


eca dènnya mirit ngèlmi
lawan sakabat sakawan
wali gangsal têtamune
dera pasrangkara arja
pangran kèndêl kiwala
Jêng Benang tandya umangsuk
buka wiwara byar mênga


wali gangsal gya umanjing
pra murit nèng pante jaba
lênggah tan ana carane
Jênar maksih amêmijang
kang syara arda sora
tan marduli ring têtamu
gya Sunan Benang ngandika


hèh jêbèng kèndêla dhisik
sun dutaning pangadilan
kinèn kapanggya ring kowe
karsanira wali astha
biyantu kraton Jawa
lah iki nawalanipun
mara sira tampanana


Jênar wus datan marduli
eca dènira mêmijang
gya sêrat inguncalake
tibèng pangkyannya Sèh Jênar
mêksa api tan wikan
punang srat cinandhak gupuh
mring Jêng Sunan Kalijaga


gya winaos sura titi
timbayèng sastra wisesa
purwa wadya wusana tèk
Jênar pi-api tan myarsa
Jêng Benang angandika
sarwi ngasta tanganipun
hèh lincat kang lagya laya


wis mênênga sun tuturi 


gya rèrèn Pangran Lêmahbang
masang karna mirêngake
dhawuhnya Jêng Sunan Benang
lah mayit praptaningwang
caraka dinutèng kukum
pangadilaning Binta


kinèn nibali sirèki
srana nawala wasesa
rukun rampung sêka kowe
dina iki lah matura
yèn sandika raharja
adu surasaning kawruh
mupakatan wali songa


Pangran Lêmahbang nabda ris
sira Benang ngundang kita
marang Bintara sun lumoh
nora kabawah kaprentah
kajaba jroning manah
kang dhêdhawuh sun mituhu
lyane punika tan arsa


sabab mayit padha mayit
pagene nganggo parentah
wong nora nana bedane
padha tan wêruh Yyang Sukma
tan pae nêmbah asma
de kumawawa maringsun
dhawuh samining gusthika


de sirarsa ngadu mèlmi
mususakên gilut rahsa
payo anèng kene bae
janji wêwaton musakap
kitap balal ngibarat
nadyan anggitnya wong layu
ingkang nganggo padha laya


Pangran Modang nambung angling
hèh ta kakang Sitijênar
lah punapa pathokane
dunya ingaran pralaya
benjang ngaran juwita
coba manira hyun ngrungu
lairna

wirayatira


Pangran Lêmahbang mangsuli
hèh Modang prastawakêna
tanjane urip lapale
kayun daim kayu muta
abadan têgêsira
urip wus tan kênèng layu
abadan salawasira


dene mangke jênêng pati
jarwane kitab talminsan
lah rungokêna lapale
walmayita la mulkobra
yajitu wa kalaba
mayit anèng alam kobur
anêmu awak-awakan


Dipati Têrung
kang wus lênggah pandhapa
kumpul lan wong Majapait
Sang Dipatya Natapraja gya nambrama

ring kang rayi Pêcattôndha
manêmbah nuwun kapundhi
êmbun mustaka trus driya
katuwawa lir wong ngimpi
wruh kawiryaning murti
Pêcattôndha nêmbah matur
kangmas amba tur wikan
kala syargi jêng rama ji
nguni kula kinèn mangêntar oliya

kula kangmas kaparingan
ngampil pusaka narpati
katga kang tinaturêngga
rugma Sagrawedang nami
dhapur sèwu kris siji
lah punika warnènipun
amba darmi kampiran
mangke sumôngga kang wajib
kang sumulih wahyaning wahyu kobyarja

kang katga pinundhut sigra
ingasta nulya tinarik
winangwang wusnya prastawa
iya sun tarima yayi
sakêthi gung mamuji
mugyarsa tuka pitulung
tandya Sang Adipatya
Natapraja sung basuki
kang krahayon para wadya Majalêngka

widadantuk pandon mulya
pra arya panèwu mantri
kapundhi kalingga murda
sih wilasa jêng sang aji
pun dasih darmastuti
rèh mungsuh yugya kajabut
lungayamba sadaya
paran gusti paring urip
botên rintên sarabut pinra sayuta

manabda sang narpaputra
tekatmu wus padha bêcik
mungsuh prapta asrah jiwa
sirik lamun dènpatèni
kajaba mung tinari
manjing Slam apa ta saguh
mèstu srengat jêng duta
sadaya wran saur pêksi
inggih inggih sêndika nuwun sandika

tantra ratri sampun enjang
nulya rahadyan dipati
dhawuh mring Ki Wanasalam
kinèn ngirida prajurit
arya panèwu mantri
sinowankên wali kutup
umanjing gama Islam
ngucap sadad klimah kalih
kang kusyala winulangkên barjumuwah

ingkang jênêng kasan-kasan
kang wus padha baut ngèlmi
pêrsan aran Kasan Rêtja
kalawan Kasan Munangim
kang anèng desa Dawi
Kasan Wiradi ing Butuh
Pundhong Taslim ranira
catur sami jlimêt ngèlmi
ingku ingkang pinurih mulang pra wadya

padha dikiran ingkang pan
kèhing dikir catur warni
êndi kang dadi syarjèng tyas
dêdalaning dad sipating
ring Yyang Kang Murbèng Urip
janma catur nêmbah nuwun
sandika amba darma
umèstu dhawuhing gusti
kang rumuhun satari ahmat dikirnya

wuwusing dikir hu Alah
akmaliyah kang kaping dyi
wuwusira mung hu Alah
wuwuse dikir Lah-Alah
satari alip ping kalih
wuwusira mung hu Alah
ahmaliyah kang kaping tri
Alahu wuwusnèki
dikir ingkang kaping catur
kang drana asbandiyah
hu hu sêbutekang madni
iku kêna digo waton dikiran pan

sadaya wus samya Islam
suka sokur ing Yyang Widi
gya wangsul marêk dipatya
pinirsan ulat wus pulih
lon ngandika dipati
mring tukang wang kinèn ngêrbut
ganjaran wastra boga
pisalin praboting kaji
sarban jubah kotang dhalêm satariyah

yèn cingkrang mundhuta bakal
ring bungbahe ingkang bêcik
lakên-lakên sutra-sutra
gransut bardhir renda rukmi
tirko parnèl mêpaki
wus wradin sadaya bagus
sukenggar gunging wadya
tantra dangu sampun dadi
wus rinasuk pêngangge sadayanira

ting jagêdhêg kirdhanira
tan na sinêbut tyan kaji
warnanên brona boyongan
ingkang sangking Majapait
mas sêsotya mawarni
rugma perak dhacin tinbun
tinumpuk nèng pandhapa
jaga gilir rintên ratri
wus tur priksa nèng ngarsaning pra oliya

sowan pyambak sang dipatya
ring masjit panggih pra wali
mangaturkên kang jarahan
pèni-pèni rajapèni
lan Jêng Adyarawati
kalawan Dipati Têrung
myang panungkulnya wadya
arya panèwu myang mantri
Majalêngka sampun ingupadi srama

Jêng Sunan Benang ngandika
hèh jêbèng prayoga mami
wus byantu wali sadaya
rèh kraton Wilatiktanis
ramanta sri bupati
marang kadewatan murut
anêtêpona jangka
sirage jnêng aji
ambawani wibawa bawana Jawa

amung sira kang sayugya
dhasar warismu pribadi
nuli marnoa pranatan
panjunjunging para wali
saksi ngulama mukmin
apa karsanta kasêbut
misudha wadyabala
myang ganjar punggawa luwih
lawan malih yasaa kaprabèn nata

kang utama dina apa
ngumpulna pra nujum rêsi
sayu para tuwanggana
kawirêja wukir-wukir
paringa dhawuh wradin
praptaning dina katêmtu
sandika dyan dipatya
praptèng dalêm dhawuh nuli
nulya yasa kaprabon jumênêng nata

pacaraning Ratu Jawa
gya nibali juru rugmi
kinèn wiyasa amparan
kacu rugma sawunggaling
arda walika sêpring
bokor gêndhaga mas tatur
banyak mas walikarda
akèh kêlamun winilis
tantra dina samana wus samya dadya

songsong gilap jêne prada
jawi lêbêtira sami
mulang badhayèstri priya
wus sumêkta wastranèki
pranatannya wus dadi
pra wali wus samya rawuh
kapêsthi punang dina
tuwanggana dyija rêsi
samya mèstu jumurung jumênêngira

panèwu mantri panêkar
naradesa naranagri
prajurit samya sumewa
mangrasuk mantèring grutni
ing bangsal Bintara di
kalêrêsan majêng ngidul
radyan dipati lênggah
wetan jajar bupati
kiwanira Radyan Arya Pêcattôndha

majêng mangilèn lênggahnya
de kang kilèn pra walya di
majêng mangetan ajajar
wingkingira dyija rêsi
myang nawung kridha wukir
de kang lèr piyambak suwung
mung isi palênggahan
amparan kêncana tuwin
songsong gilap miwah kapraboning nata

kang ngampil para biyada
sadaya sampun miranti
Jêng Sunan Benang mangasta
pranatan tuwin prajanji
mèt byuha Ratu Jawi
kalanya Prabu Sêsuruh
sangking Brama Sandhara
purwèng byuha Sang Yyang Êning
Nilakatha kanthane tugu wasesa

mabarang caraning Buda
ing ngriku têksih lêstari
tan kinging ewah sakesya
Jêng Sunan Benang tumuli
maos srat dèn songsongi
gilap jumênêng dhêdhawuh
hèh sagung sisyantara
kawula gung alit sami
katayina surasaning partisara

pèngêt darma sihing wadya
miwah para wali rêsi
wus byantu sajuga karsa
kalamun Dyan Adipati
Natapraja sêmangkin
sumulih jumênêng ratu
Bintara ngrèh ngrat Jawa
memangkrun prisnya sang mulki
ajêjuluk Sultan Adi Natagama

gumrung para wali muja
dyija rêsi mèstu muji
sigra ki pangulu maca
dunga o jujung turun sih
sadaya tadhah amin
syara grêng lir gunung rubuh
wusnya tamat nurbuwat
sultan ingaturan linggih
lênggah dhampar kêncana songsong byar mêgar

gya para wali salaman
kumrubut aganti-ganti
Kyana Patih Wonasalam
marsèng lampah pocong bêkti
kyai pangulu nuli
tandya Dyan Dipati Têrung
nayaka jagsa bupatya
pryarya wradin angabêkti
gya Jêng Benang umaos pêrjanji byuha

rêringkêsan patang warna
wawênanging pra narpati
kagadhuhan pôncadriya
dudu darbèknya pribadi
kagungannya Yyang Widi
warna kapindho sang prabu
kajibah mancas durta
tri warna rumêksèng cilik
catur warna priksa ingêring bawana

panjang lamun kajèrènga
byuha kang dhapur prakawis
kanjêng sultan gya ngandika
mring Sunan Benang sêmangkin
karsaning narapati
paman patih kula junjung
nama Radyan Dipatya
Wanasalam asma patih
nanging kêdah winruhkên prajanji byuha

mung pinèt gangsal wlas warna
sagung punggawa tur pêksi
Jêng Sunan Benang gya maca
byakta katampèna patih
para madya umèksi
kya patih prajanjènipun
wusnya sanggêm gya sumpah
tumulya pangulu lami
katêtêpkên tampi janji Wisnu kara

cacah kalih dasa warna
sandika sinumpah sami
jêng sultan malih ngandika
jagsa Ki Iman Sêmantri
winisudha ngêbèi
mêksih jagsa karyanipun
prajanji adil karta
cacah tigang dasa kalih
byuha kêrta wus winaos turut cêtha

nyandikani gya sinumpah
têmên-têmênnya sukardi
dènnya nindakkên prakara
yya nganti bau kapini
sultan ngandika malih
mring patih hèh wruhanamu
si adhi Pêcattôndha
lulus jumênêng dipati
anggrênggani ing Têrung tur tambah lênggah

sarta nêlukna bang wetan
êndi kang midakèng aji
ingsun paringi wawênang
amatrapi kukum pati
kang wus tinimbang rêsik
kêna lapur kèri mringsun
kang sinamdan sandika
suka sukur trusthèng galih
dupi rampung ajat dalêm buga mêdal

dene warnaning sarana
panjênênganing narpati
rugma salaka suwasa
mamèt kawruh byuha kaping
sèkêt nêm praptèng mangkin
srana panjênêngan ratu
tatkala Sang Yyang Wênang
jumênêng nata nèng Kêling
ajat nulya dinunganan dinum wrata

datan wontên ingkang nguciwani
wusnya rampung ing pangupaka
jumênêngnya jêng sang katong
gyasri narendra kundur
ginarêbêg manggung myang cèthi
praptèng made suyasa
pra sori mêthuk
kang sumewa panangkilan
para wali tuwanggana dyija rêsi
kawirêtja bubaran

wus lêstari sukaning tyas sami
ingkang samyantuk kulawisudha
suka sokur kawiryane
sadaya punggawa gung
narapraja lan narakarti
suka rêna tyas sumrah
tan srih manahipun
lir tinêmpuh tirtamarta
mila gêmah raharja brastha duskarti
kêrtarta tanpa kara

duk samana nujyari sawiji
Kanjêng Sultan Bintara yun karya
manjangakên kuncarane
bu dalêm Kanjêng Ratu
Dyarawati ngaturan krami
antuk wali taruna
Jêng Pangeran Ngudung
sênadyan sang dyah wus wrêda
nora kurang lêpiyan ing nguni-uni
siti wuryan ing ngajam

lawan malih garwaning narpati
Sunan Kudus darbyari wanudya
Rêtna Salamah wastane
karsendra yun kadhaup
lan kang rayi Têrung Dipati
wus dumadya kang rêmbak
kalagsanan sampun
pêngatyan kalih kêpanggya
winiwaha boja-kramanya mênuhi
tan na winacak driya

wus samya tut pêngatyan kêkalih
sêmana riwusnya lama-lama
jêng sultan andhawuhake
têkap ngabyatrèng Têrung
dhawuh dalêm muliha yayi
ring Têrung prajanira
nan kering praja Trung
padha kinon manjing Islam
lan dhawuhna mèstu marang Bintara ji
kang mogok rampungana

lan bojomu yayi jakên mulih
sadene anane pra kusyala
iku yya na kèri kabèh
dene wong Majalangu
prarya mantri lawan ngabèi
tarinên di kang dadya
rênane tyasipun
parsa mulih Majalêngka
sun lilani sakarsa nanging yya lali
marang nagri Bintara

lan malih sun pasrah ring sirèki
bangsal pêngrawit ing Majalêngka
bukakên saosna mrene
lan bale witana gung
ingsun karya pasowan jawi
têtêp dadya bituwah
tilar ramya prabu
sun kira saya utama
dene bangsal pêngrawit sun gawe srambi
wis yayi Trung mundura

matur nuwun rahadyan dipati
praptèng pamodhokan tata-tata
rinakit apa carane
wus sumêkta sêdarum
dupyantara enjing gya pamit
tumanduk ingkang raka
Jêng Pangeran Têrung
suka sokur jumrung karsa
tandya bidhal pramesyari nitih jali
raka syandana kuda

kathah para pêpikul umiring
kopêr-kopêr bêkakas wanita
miwah prara-rara wadon
sadene rayya jalu
wadyanira mung sawantawis
gumrudug pedah ngarak
rêgêng nèng madyèng nu
wus tan kawarsitèng marga
praptèng Têrung ing kadipatèn umanjing
pra abdi noskên bêktan

akèh para wrêda samya prapti
miwah wadya ingkang lama-lama
kang têbih-têbih wus marsèng
atur tôndha pangungun
kasugênganira dyan pati
kèh punagi sêntona
samana wus kumpul
kèh suyut prasamya tiyang
sawantra ri sampun kagungan prajurit
wantawis gangsal nêmbang

mêksih gili wran magang prajurit
tambah-tambah sakala Trung arja
ing pasar-pasar akèh wong
samarga-marga pênuh
tahu gorèng myang sate kambing
bêkakas sabrang gumlar
anèng kitha Têrung
muski apa-apa adha
sutra-sutra kain-kain lêbih isi
makanan lêbih murah

kawuwusa Kanjêng Sunan Kali
wali pamungkas sidik nirmala
têdhak mring Bintara age
panggya ring kêng sinuwun
sultan kagyat lênggah pribadi
anèng sana parasdya
waskithèng pandulu
jêng sunan prapta tumêdhak
ingancaran Jêng Sunan Kali nganthuki
gya rêraupan asta

Jêng Malaya angandika aris
lah ta jêbèng kraton ing Bintara
saya luhur kuncarane
jroning tanah Jawa gung
datan ana ingkang nimbangi
ananging ingsun darbya
sumêlang ing kewuh
bang wetan Raja Blambangan
Siyunglaut ingkang wus umadêg aji
nêdyarsa ngrèh ingJawa

ing Lumajang Kraksan ing Ngrayuti
Bôndawasa Pugêr Prabalingga
wus mèstu manganggêp katong
ring Prabu Siyunglaut
awit darbe srana kang ghaib
kris dyi dhapur sangkêlat
kang môngka pangirub
nguni pamujaning Supa
turunane pusakanira jêng kyai
datan siwah sak rikma

iku bae budinên yèn kinging
pundhutên srana alus yèn kêna
ewuh pukulên prajane
kajabane puniku
ngong nyaosi pirsa sang aji
alas Mantaram ana
janma adhêdhukuh
Ki Supa Pangeran Sêndhang
tur oliya ngibadah nêmbah Yyang Widi
nguni wisma ing Tuban

nèng Mantaram mèstu dhawuh mami
sak anak rabine arèningwang
Rasawulan panêngrane
duk anèng Majalangu
ingsun purih miruda ratri
kalagsanan samangkya
tibalana prabu
wus bisa êmpu utama
luwih bêcik parêkêna ring sang aji
dadya praboting praja

lah wis jêbèng arsa mlaya bumi
plas tan kèksi kondur sri narendra
adhêdhawuh mantri roro
mring wona ing Mantarum
anibali Supa wus kerit
kalawan syamènira
mung Ki Nom kang kantun
mêksih nèng alas Mantaram
sabên dina pakarti sukarya kêris
tumbak pêdhang tan kêndhat

Kyai Supa tan dangu wus prapti
ing Bintara kunjuk jêng pamasa
sinambramèng pabagya lon
manêmbah matur nuwun
wusnyantara Supa sinung sih
wisma tênapi sawah
dahat suka sokur
sarta pinisrama brana
sampun mukti wahêntya ingkang kawarni
ri Soma sri narendra

pratistha sang nèng manguntur nangkil
patih jagsa pangulu sumewa
para tuwanggana jèjèr
bupatyarya panèwu
supênuk nèng ngarsa sang aji
ngandika marang patya
hèh paman karsèngsun
utusan paring wilapa
mring Blabangan mundhut roro rupa kêris
kêmbar dhapur sangkêlap

marang Siyunglaut Sang Dipati
yèn tan awèh ingsun pukul yuda
hèh patih sapa yugyane
ngampil nawalaningsun
matih munjuk gusti prayogi
pun Ngabèi Tohjaya
pun Tohjiwa cukup
mundhi pustaka narendra
ulat tangguh kaduk manis bèr kuwanin
lan wadya sawantara

kadhawuhan Tohjaya Ngabèi
karo pisan iya Si Tohjiwa
sandika panggah ature
nata sampun dhêdhawuh
juru santra karya jintèki
ijoan wus kajarwa
tantra srat wus rampung
kunjuk sultan gya katandhan
gya pinringkên Tohjaya Tohjiwa sami
dyi tandya lumaksana

ingiringkên kusya sawêntawis
bidhal marang Banyuwangi kitha
gantya ingkang winiraos
nênggih Dipati Têrung
nêlukakên para bupati
ngabèi rôngga-rôngga
kang tar nêja nungkul
marang kawasèng Bintara
ingkang bôngga jinarah rinayah gusis
branarta binoyongan

pèni-pèni sêsotya rugma di
kunjuk Kanjêng Sultan Bintara
dlêdêg gêgotongan ewon
tan ana kêndhatipun
arda suka sri narapati
Dipatya Pêcattôndha
sayarda manglaruk
kang têbih-têbih bupatya
Pranaraga Trêgalèk Ngrawa Kadhiri
Brêbêg ing Kartasana

Malang Gêmbong Bangil tanah Gêrsik
ing Lamongan Jaman Surabaya
ing Mandura Sidakare
sadaya wus tumundhuk
atur bulu bêkti Sang Aji
Natagama Bintara
arda suka sokur
tuhu prawira di guna
Pêcattôndha tan kewran pakarti rumpil
kang brêjul wus rinampas

dutèng nata kalih sampun prapti
ingkang marang kitha Bêlambangan
malbèng praja gya makuwon
pinarnah ugyanipun
dupyantara enjing sang aji
Siyunglaut sineba
pêpak punggawa gung
kyai patih anèng ngarsa
sri narendrapan wus ingaturan uning
wontên dyi duta nata

sing Bintara jêng sinuwun adi
ngampil nawala kalih punggawa
kalênggahan mantri anom
wus sumaos nèng ngayun
gya ngandikan duta kêkalih
majêng ngaturkên nyala
tinampèn sang prabu
binuka sinuksmèng driya
têmbayannya pèngêt iki layang mami
Sultan Nataagama

kang jumênêng Bintara nagari
sudigbyambêg widagdèng buwana
ing Jawa tan ana roro
dhumawuh papah dhêum
Adipati Blabangan nagri
Siyunglaut bang wetan
wiyose sun krungu
sira darbe kalih katga
dhapur sangklat kêmbar kalih tan salingsir
sun pundhut ladèkêna

mring Bintara ing sak dina iki
lawan malih sun mirêng pawarta
yèn paman jumênêng katong
mangrênggani kaprabun
lamun nyata sun tan marêngi
kajaba mung dipatya
kabawah maringsun
lamun mopo tamtu sira
sun pidana dadya purwakaning jurit
ngatokna guna dibya

dhuwurêna bètèngmu kang inggil
rakitana kapurancang waja
kang ômba jêro jagange
gulang-gulanga wadu
anggabaha prajurit luwih
titi ungêling rontal
Bintara ping walu
ing sasi Sura taun Dal
sinêngkalan jalma nir catur bupati
Jêng Sultan Natagama

titi pamaosnya Sri Bopati
Siyunglaut syardanambêg sura
mawinga-winga jajane
hèh duta dyi sirèku
lah tutura gusti santri
kumawama wèh sastra
tanpa tindak-tanduk
duga wêwekaning cingkrang
sirna yodanagara kramanata nis
cêlus sun gêlêm seba

gunêman moh têpu ingsun gêmil
santri nistha nyarkikis ngalômpra
nadyan mangkono adate
jamake wong tur-atur
layang marang jênêng narpati
pirabara wèh madya
têmbung kramèng ratu
lurahmu bangêt tan tata
apa nguni durung ngaji tyas utami
wèh layang cara bujang

nulya mundur Tohjaya Ngabèi
tanpa pamit gya praptèng pondhokan
gya natab têngara rame
wadya Bintara umung
wran tri atus sampun miranti
ngalor ngulon ngupaya
papan kang pêkantuk
sigra Sang Nata Blabangan
andhawuhkên kinèn mikut santri kalih
uta sangking Bintara

wong Blabangan wiranti ngajurit
Patih Cluring kang môngka manggala
ginarbêg pra ditya kèh
Ragajambi lan Bandhung
Pajarakan sumêktèng jurit
nèng alun-alun blabar
wantara nêm èwu
dene wadya ing Bintara
amung wadya tigang atus mantri kalih
Tohjaya lan Tohjiwa

wus rumôngsa wadya sakêdhik
nèdhèng mundur ngiras ngupa lampah
molah lukita nalare
wong Blabangan aburu
gya kacandhak têmpuh ngajurit
kasor brêtya Bintara
kawon kathah guyup
sarta papan dèrèng gunah
Ki Tohjaya Ki Tohjiwa angêmasi
wadya sirna kèh laya

amung kantun sakêdhik ngocati
lumalyarsa mantuk ring Bintara
umatur marang sang katong
gancangan lampahnya wus
yayah sudra sandi malarsih
watra lami ing marga
praptèng Dêmak sampun
jêng sultan lagya sineba
anjênêngi dhatêngnya bangsal pangrawit
kang sangking Majalêngka

sêdene bangsal witana prapti
laju ngadêg kinarya paseban
de bangsal pangrawit kinèn
bêgta mring masjit agung
karsèng nata kinarya srambi
kang wus lami rinobak
kasaru kang rawuh
prajurit kang kasor yuda
sing Blabangan atur uninga sang aji
dutèng dyi nata pêjah

marma amba sami mlajar gusti
kawon yuda rèh karoban lawan
purwa wusana wus tètès
titi turnya tri têrus
arda ngungun sri narapati
ngandika mring ki patya
kapriye karêpmu
Si Dipati Balambangan
têtela trang mindaka tan yun ngabêkti
tumanduk ngarsaningwang

kyana patih matur awotsari
dhuh gustyamba kajawi karsendra
pinukul ingkang sayêtos
rayi dalêm pukulun
Pêcattôndha Sang Adipati
sinrah ngêrbasèng kitha
Blabangan kagêmpur
dene mangke dèrèng sowan
langkung pyagi katibalana tumuli
rujug karsa narendra

tandya nuding anggadhèk kêkalih
anibali Têrung Sang Dipatya
kang liningan sampun lèngsèr
lêstari lampahipun
tan cinitra marga wus prapti
ing Trung panggya dipatya
nuju akêkupul
panèwu mantri lan rôngga
dêmang bêkêl patinggi miwah prajurit
dyi gandhèk jlog tumrapta

andhawuhkên tambalaning aji
nêdha sang adipati ngandikan
dening kanjêng sang akatong
kèrida lagsitèng lun
sang dipati sandika inggih
sêmbah nuwun parentah
gya pinarnah sampun
gandhèk ngaso gêdhong wetan
sinunggata sat rasa boga mênuhi
tan na pinancak driya

dyan dipati dhêdhawuh waradin
pra dipati ingkang beluk anyar
kinèn mèstu sowan rajèng
sadaya nêmbah nuwun
sandikarda nêmbah umiring
sowan nagri Bintara
tantaraning dangu
parentah wus tata-tata
kang sarwa di pêpikulan warni-warni
praptèng ari bidhalnya

wus miranti kang para bupati
ayun dhèrèk saos
mring Bintara sowan jêng sang rajèng
de kang têngga dalêm sawatawis
pêpikul nèng ngarsi
gya bidhal gumrudug

sang dipati nitih kuda tèji
busona rugma byor
pra tumênggung umèstu wurine
Dipati Trung yèn sinawang kadi
trajange sang pêkik
yayah nampuliyun

pêpikulan sarwa pèni-pèni
mas sotya di kaot
tuwin palawija sak anane
wêdal tanah ngriku kang radyèdi
tan kawarnèng margi
samana wus rawuh

ing Bintara jujug dalêm patih
sadaya bupatos
tatêlukan ingkang samya dhèrèk
wus pinarnah papan kang nyukupi
bojakramèng bukti
pêpak sarta cukup

kyana patih enjing malbèng puri
tur uning sang katong
rayi dalêm sowan sakancane
pra tumêgung kang anyar ngabêkti
têluk rèh sakapti
paduka sinuwun

dhawuh dalêm tibalana aglis
kabèh ring ngarsèngong
gya manuding gandhèk lumagsage
sampun kèrit sumaos ngarsa ji
antuk sabèng gusti
pinaring rahayu

sêmbah nuwun kang liningan wradin
mariklu lumongsor
Dipati Trung nulya ngunjukake
bêboyongan pèni rajapèni
rugma sotya murti
jêng sinuwun manggut

lon ngandika sun tarima yayi
sêtya kang kawiyos
miwah panungkule para gêdhe
pra bupati rôngga lan ngabèi
mangkya karsa mami
lêstaria mêngku

kithanira kadya nguni-uni
lêlungguh yya kalong
malah wuwuhana sapantêse
munjuk nuwun sandika sabda ji
darma anglampahi
sih wilasa prabu

gya sang nata kodur malbèng puri
Trung sakônca ngaso
wusnya mudur kapatyan pondhoke
samya manggung suka sukèng galih
latri langên srimpi
bêsan kêthèk tayup

sunggatanya jêng rêkyana patih
barang sarwa elok
myang dhêdharan ingkang elok-elok
sêdene pisalin wastra adi
buwatan dhilaji
wradin pra tumênggung

pra bupati nayaka jro nagri
rintên ratri roro
gêgiliran manggihi tamune
nèng kapatyan mèt sênênging tami
warnanên sang aji
tyas gung mangun limut

sajuga ri jêng sultan nibali
patih lawan dhayoh
Pêcattôndha ing Trung sakancane
tumênggung rôngga lawan ngabèi
wus kerit ngarsa ji
jajar urut lungguh

pasang karna murdanya tumiling
sultan ngandika lon
Pêcattôndha lah wêruha kowe
sakancamu bupati pasisir
nguni sun paringi
pustaka dhumawuh

Siyunglaut Blabangan Dipati
dutèngsun mantri ro
Si Tohjaya lawan Tohjiwane
sarta brêtya mring Blabangan panggih
sun purih bêdhami
tundhuka ngarsèngsun

sarta malih dipati darbe kris
dhapur sangklat roro
ingsun pundhut nora ngaturake
malah ngumbar kasuran bêg luwih
dutèngsun dya mati
rowange kèh lampus

têlung atus mung kari sathithik
lumayung sung wartos
prapta ngarsaningsun matur barès
purwa madya wusana lyih titi
mangke kadi
yayi ing karêpmu

lan rêmbugên kancamu bupati
kabèh kang nèng kono
Pêcattôndha wus trang pamyarsane
dhawuh dalêm gya matur wor wani
dhuh sultan manawi
parêng dipun gêpuk

sampun ngantos klayatan mênawi
tambah kèh wran ngrojong
ring duskarta mindaka prajarjèng
benjing punapa dhawuhnarpati
sandika nglampahi
rêmuk dadya awu

tan suminggah patik darmèstuti
tanggap pra bupatos
lêrês kyai lurah kula dhèrèk
nadyan lêbur wor bantala ênis
yèn atuk sabda ji
tan sakit tyang lampus

benjang layu sapunika lalis
idinya sang katong
jiwanggamba sumôngga sapangrèh
sri narendra angandika malih
yayi benjing enjing
mangkata yya mantuk

lah ta uwis sun muji basuki
nata gya ngêdhaton
kang sumewa sadaya lumèngsèr
praptèng pondhok sêdalu tandyènjing
Radyan Adipati
Pêcattôndha Têrung

wus ngundhangi sadaya prajurit
wus samya mirantos
sakêprabon prang sumêkta kabèh
sêdene bupati ing pasisir
cacahing prajurit
gunggung wolung èwu

Dipati Trung wus nitih turanggi
tumulya abadhol
pra tumênggung môncanagri dhèrèk
ing samarga-marga antuk kanthi
tan kawarnèng margi
Pêcattôndha rawuh

Purbasuki bawah Banyuwangi
laju ngetan anjok
Bôndawasa Bajulmati age
Bêkalingan praptèng Banyuwangi
nulya tata baris
Adipati Têrung

dupyantara sadintên saratri
rêmbak pra bupatos
pêparing srat bêdhami rukune
rujuk Pêcattôndha karya tulis
tantra wus dumadi
surasaning têmbung

pèngêt iki sêrat dhawuh mami
Têrung Dipatya Nom
Pêcattôndha bêbaune rajèng
andêling prang Kanjêng Sultan Adi
Panataagami
Bintara kang kasup

tumêkaa marang sang narpati
Blabangan kang mogok
Siyunglaut kar arda prawirèng
liring layang praptèngsun nèng ngriki
dinutèng narpati
yun bêdhami patut

anibali sira srana aris
marang gustèningong
angladèkna krismu sangklat roro
lamun kitarsa manggih basuki
tulusira mukti
ngaturna dhuwungmu

wusnya titi sinung mantri kalih
lumaksa wus panggoh
lawan Siyunglaut Jêng Sang Rajèng
kapanujon lênggah lan kya patih
miwah pra bupati
bawah Toyaarum

tinampenan supatra liningling
wus tamat gyan maos
lir sinêbit nata talingane
jajanya brit kumêdut kang lathi
ngandika mring patih
hèh Cluring wruhamu

Pêcattôndha kinongkon si santri
Bintarambêg katong
tanpa duga wantara budine
kumalungkung dhustha glahing bumi
glis cêkêlên patih
duta roro iku

patènana kêthokên wong kalih
ki patih turnya lon
sampun sampun gusti botên sae
cundaka tan kenging dèn patèni
ngrusak silèng nagri
tan yugya tinêmu

kala alam pundi jaman pundi
purwa praptèng mangko
dèrèng wontên caraka pinatèn
kajawi tyang duratmaka têlik
pantês ukum pati
lupya malih katur

wontên têlik kacêpêng tan mati
dèn culkên kimawon
malah ginanjar mas wastra sae
alamipun Ramawijaya di
baris Syelagiri
nyêpêng têlik diyu

suka srana digtyambêg linuwih
Dasasya Sang Katong
kang nyundaka nêlik sasolahe
suprandene antuk agsama di
tur Sri Rama ugi
panjananing Wisnu

botên karsa siya-siyèng bumi
kang kadya sang katong
lamun arda padukambêg dede
patih kiwala pêjah rumiyin
nistha kraton ngriki
patih tumut luput

Siyunglaut jaja bang mawinga-winga
sarira lir mahyapi
sadarpambêg sura
yayah sinipi ômbra
nguman-uman hèh Kya Patih
Caluringsira
tan nêdya malês bêcik

sun wisudha sangking dama praptèng mulya
mangkya walêsmu silip
kumintêr sajarwa
ambêg pandhita pana
sajatine wêdi mati
si nisthip pidak
tan wruh kamuktèn dhiri

kalingane mangkono pamalêsira
tan rumôngsa manawi
yèn nagara karta
sêngguhmu yayah putra
mangkya na karya wigati
tan dadya rowang
malah wani si patih

yèn mangkono sun rampungi bae sira
katiban pusaka ji
narendra mangasta
katga kyai sangkêlat
kang sinangklit gya tinarik
patih waskitha
ngrangsang criga narpati

ugi kyai sangkêlat kang dhapur kêmbar
wus kadaut kya patih
sêbrak sri narendra
goco jangganing patya
patih nangkis-nangkis kêris
sang nata kêna
asta bucêk ngêmasi

kyana patih bêrèt jangganira laya
dadya susawa kalih
sang nata lan patya
layon dyi gilang-gilang
warnanên jêng pramisori
ngaturan wikan
nata sampyuh lan patih

sru manjêrit karuna kalara-lara
supe jatining èstri
marang panangkilan
nungkêmi kunarpendra
gya ingampil manjing puri
tangis jro dhatyan
lyir laleyan wor siti

kawarnaa syamining patih wus wikan
yèn kang raka ngêmasi
anèng panangkilan
nyai patih lumalya
lan atmanya alit-alit
manjrit karuna
sinungkêman kang mayit

gya binêkta mulih marang kapatihan
ucapên duta kalih
Mantri Trung lumajar
nêdya maring pondhokan
yun tur uning ring dipati
tan dangu prapta
sinrêng sabda mawêngis

carakamba sira prapta pêgat-pêgat
wigatine tyèsmu jrih
matur ponang duta
purwa madya wusana
saklangkung ngungun dipati
eloking lampah
narpa sampyuh lan patih

garjitèng tyas sasat nglêboni gadhungan
dhuwit kari ngukupi
sabên nguthut ngandhang
tandya dhawuh mring wadya
gumruh kang syara mêlingi
brêtya Bintara
sapa kang lawan jurit

sarta bendrong sanjata mariyêm munya
Bupati Ragajampi
bawah Balambangan
mêksih pêrnah nak-sanak
lan Siyunglaut sang aji
ciptaning driya
nêdya labuh nagari

amêthukkên wadya Têrung yuda brata
gênti rok silih-ungkih
dangu antaranya
wong Blambangan lumajar
salang-tunjang rêbut urip
Bupati Raga-
jampi kari pribadi

gya srah tobat nuwun sakêthi agsama
Dipati Trung nampèni
nulya malbèng pura
layoning sang dipatya
wus pinaripurna suci
binêktèng cêma
lyir caraning dewa di

lawan malih layoning rêkyana patya
sarêng sampurna kadi
rèh agama Buda
nulya Sang Pêcattôndha
anjarah sajroning puri
kang sarwa endah
tamparan sawunggaling

kacu rugma kidang mas arda walika
upacaraning aji
katga dyi sangkêlat
sampun munggèng gêndhaga
dening kanjêng pramisori
lan putra-putra
miwah kang para lagsmi

kadhawuhan nêdya kaboyong wus adad
putra labuh nagari
mila dyah sumarah
sanadyan ta wus wêrda
amung Nyai Patih Cluring
datan jinarah
malah katrimèng kardi

sutanira malih jinujung bupatya
nèng Blabangan nagari
sangêt sokur suka
ananging kinon gama
Islam ngucap klimah kalih
wus kalêksanan
sarta ngadêgkên masjit

kawarnaa bupatiing Bêlambangan
kang ngungsi marang ardi
Tumênggung Krasakan
Lumajang Situbônda
ing Prabalingga basuki
samya rêmbagan
têluk manjing agami

samya manut Adipati Pêcattôndha
mèstu Bintara nagri
kang umadêg sultan
putra Sri Brawijaya
kang wus risak kraton ngalih
marang Bintara
nulya para bupati

sampun rêmbag sadaya lajêng wisata
sowan Têrung Dipati
lan sawadyanira
kang nèng dalêming kitha
tan cinitra anèng margi
prapta Blabangan
sowan sang adipati

wus kêpanggya tumênggung basuki lawan
sakancane srah pati
yèn kaparêng nêdya
umèstu gama Islam
sarta dhèrèk nganggêp aji
dhatêng Jêng Sultan
Adi Nataagami

langkung suka Sang Dipati Pêcattôndha
sarwi ngandika aris
hèh kônca sayugya
jêngandika sadaya
nging panêdha kula ugi
sami sowana
Jêng Sultan Bintara di

tandya bidhal kang arsa sowan Bintara
pêpikul munggèng ngarsi
de jêng pramisyara
nitih jêmpona rugma
prara-rara moi-moi
sêlur nèng wutat
nitih tandhu mantêsi

sang dipati ing Têrung syandana kuda
tuwin para bupati
bawah Balambangan
gumuruh syaranira
kathah jalma kang ningali
ngambah wonarga
sebak prawata agni

tan kawarna nèng marga samana prapta
ing Bintara nagari
jujug kapatihan
sampun sinung pondhokan
sugata maneka warni
Radyan Dipatya
Wanasalam tur paksi

kunjuk nata lamun Têrung Pêcattôndha
kang sangking Banyuwangi
adon yuda brata
mênang antuk boyongan
rajabrana warni-warni
putri pra lagsma
prara-rara bupati

wong bang wetan samyarsa sowan narendra
tobat nyuwun umanjing
Islam gama mulya
jêng sultan langkung suka
angandika ring sang patih
lah timbalana
kabèh boyongan putri

lan bupati bang wetan kang nêja Islam
sandika kyana patih
nuding mantri nulya
kinèn ngirit sadaya
Pêcattôndha Trung Dipati
wus lumaksana
prapta byantarèng aji

sinambrama pabagya Sang Pêcattôndha
munjuk nuwun kapundhi
gya matur dyan arya
dera nglampahi dhawah
pangèstu dalêm sang aji
unggul ing yuda
purwa madya mêkasi

pramisorining nata ing Bêlambangan
wus ingaturan manjing
dhatu prabayagsa
lan jêng ratu pêpagyan
bagya-binagya ing wuri
sri naranata
manjing paring basuki

wusnya angsung salam sang nata gya mahya
manggihi pra bupati
bawah Balambangan
kang sumêdyarsa Islam
ugi sinêmbramèng puji
sadaya nêmbah
sêmbah nuwun kapundhi

ingandikan majêng ingkang nyuwun Islam
kanjêng sultan pribadi
kang nutun sahadad
samana sampun tamat
wus kalilan ngaso sami
mondhok kapatyan
dupi antara ari

pra bupati bang wetan sampun kalilan
mulih lulus mandhiri
mêngku kithanira
lir adad kina-kina kina
samya kinèn yasa masjit
ngeslamna para
Buda kang lami-lami

lawan malih nata paring partisara
byuha janji bupati
ingkang mangku praja
ayya mèngèng sakesya
sêdene tênayèng patih
ing Balambangan
kang wus dadya bupati

pinaringan partisara janji byuha
samana sampun pamit
tumênggung bang wetan
karilan lumaksana
tan kawarna anèng margi
praptèng puranya
agung kasukanèki

sarta Islamakên sagung balanira
saha wiyasa masjit
wus kathah oliya
mahbut Allah Tangala
kathah ingkang para kyai
amulang kitab
tataning gama Ngarbi

kawarnaa putri kang sangking Blambangan
tilas garwèng dipati
mangkya karsa nata
pinaringkên ki patya
Wanasalam Dyan Dipati
wus dhinawuhan
tata-tata miranti

winiwaha mulya lir pêngatèn kênya
sadarpa sukèng galih
dyah lan kyana patya
panggihnya tan winarna
tariman sampun katampin
binêkta marang
dalêm kapatyan mukti

riwusnya ing lama-lama
Jêng Sinuwun Sultan Adi
Panatagama Bintara
karatonnya tata titi
brastha durtèng pakarti
karti dudu culika rut
botoh akèh kabêtah
kathah tobat marang masjit
narakarya sêpulur tan kara-kara

kêbo sapi bèbèk ayam
aglar nèng pangonan têgil
pari dadi palawija
pala kapêndhêm mênuhi
pala kasimpar dadi
sêdene pala gumantung
pajêp mung sawêntara
kèh têgal kailèn warih
rawa-rawa wana-wana dadi desa

pêkir papa sinung wisma
winisrama brana rugmi
kathah luwar sangking dama
sagung anak-anak yatin
pinaring wragat aji
boga wastra di lumintu
sirna ruganing praja
tani-tani wus sukarya
marga gung mring môncapraja

mlijanu karta pêpara
tan darbe sumlang sadêmi
prapatan sinung pajuta
ratri sambang jaga margi
gêgiliran wong cilik
pasar-pasar wisma bagus
jinagèng agèn kathah
sinung lêlurah kang jagi
marma marta eca gung alit punggawa

akèh naradesa kaya
narapraja sugih-sugih
sêpulur pangupajiwa
sudagar wastra kèh prapti
lamun ana prakawis
gunat jawab glis pinutus
mupakat buwah praja
kang kasor narimèng galih
mila ya luhur kutamaning warta

wadya prawira tamtama
gêgiliran jaga ratri
wadana Gêtaspandhawa
ingkang nata mubêng nagri
sumaktèng brajastra di
jaga pakewuh pri pupuh
yayah Jêng Sultan Jiat
putra Ibnu Ngumar Sait
prajèng Ngerak pangupayaning durjana

mila gêmah arja karta
sirna parangmuka têbih
satru dalêm jaya sirna
akèh pranatan waradin
sudagar santri tani
sinajar karênanipun
sadene tuwanggana
kawirêtja kangnèng wukir
katimbalan nglêpak wisma jro nagara

dyijawara rêsi tapa
kang ulah puja sêmadi
sinarah sakaptènira
juru tênung dhukun sakit
pinisrama rijêki
wastra di sacukupipun
yèn ratri jroning praja
yayah rina kèhing janmi
têpi marga sinung tirta wisma dana

nuju ing sawiji dina
jêng sultan darbe pênggalih
nibali pra nawung kridha
ingkang tanèng wukir-wukir
Bantên kitha Caringin
Pandhegêlang Rangkasbitung
ing Batawi Jakarta
Bogor Bandhung lan Ciamis
ing Cianjur Kuningan Garut Sumêndhang

Ngrawa Carbon Têgal Batang
Pakalongan lan Sêmawis
urut pasisir lor wetan
Ngêrmbang Juwona lan Pathi
Blora Gêrsik Kêdhungpring
Nglamongan Panjang Sidayu
Surabaya Madura
Bangil Gêmbong Bangêr Tubin
Pugêr Krêksan Situbônda Balambangan

Malang Blitar Kartasona
Tulungagung ing Kadhiri
Srêngat Bêrbêg Pranaraga
Trêgalèk Madiun Granti
Bagêlèn Kartanagri
Lowanu Ngambal Sêmawung
Gêbumèn Banyuêmas
Cilacap lan Purwasari
Lêdhog Gawong tinimbalan mring Bintara

nadyan wong desa-madesa
êndi ingkang ahli tulis
myang wong ahli craka basa
baut sastra pramakawi
sadaya dèn tibali
cegoh regok kaki jêmbun
kang digbyèng pramabasa
karsa dalêm sultan adi
hyun nyalini dina sasi taun Jawa

sinatunan têmbung Arab
duta kang ingutus mranti
wus lali lan nulya bidhal
ngetan mangulon lêstari
panglêmpaknya kapêsthi
dina tanggal sasi taun
sêdene pra ngulama
Arab kang wus putus tulis
kang wus nyata guna digbyèng palak dunya

sigêgên jêng mangun karsa
mangsuli carita nguni
sarisaknya Majalêngka
putra ampeyan sawiji
Dayaningrat wêwangi
lakinya Ratu Pabayun
ing Pêngging prajanira
tan arsa karèh narpati
nêdya blela mring kyasèng Sultan Bintara

dhasar ing Pêngging punika
nguni tilas praja adi
nagari Purwacarita
Kusuma Wicitra Aji
kang babat praja dadi
dupi wus dadya wana gung
ing mangke nêmbah arja
Sang Dayaningrat murwani
kanan kiring janma nganggêp tuwanggana

malah akèh nganggêp raja
Sang Dayaningrat tan apti
sadarpa gung kipa-kipa
sênêng karan Kyagêng Pêngging
tumular nyakrèng bumi
lama-lama tan kêbut
dene pakaryanira
kyagêng mung rêmên sêmèdi
mangêningkên sucipta yayah wran Buda

dhasar mêksih gama Brama
kalakuan Wisnu Murti
sring sidhakêp suku tunggal
ngukut pôncadriya mati
jro jiwa datan kalih
mangeran ring dhèwèkipun
sing adrênging karsarda
suksma sarupa jêng kyai
kasatmata wus yayah mayôngga seta

marma kondhang jonaloka
tumutur tumular ti
Kyagêng Pêngging sudigbyèng kak
tega pati rila rugmi
bèrboga wastra adi
dana mili siyang dalu
warnanên wali murtat
ngamal kadariyah yakin
asal wêrjit kasêbut Sèh Sitijênar

mirêng warta cocog ing tyas
klakuanira Ki Pêngging
sukarda marwata suta
Sèh Lêmahbang yun pinanggih
wisata glis tumrapti
jujug mêsjit tata lungguh
kyagêng rinoda pêksa
sêsalaman cara santri
rêraupan Sitirêta pasrangkara

kyai kula langkung bingah
paduka mangeran budi
ngêningkên sajuga karsa
kagyat kyagêng tanya aris
sintên dika kasih
lan ing pundi wismanipun
umaturkang tinanya
kyai kula Sèh Sitibrit
nguni bôngsa sudra mangke manjing madya

antuk darajat sasêngkan
mangke ingaranan wali
sanès lan jênêng paduka
run-tumurun trah narpati
pramodèng tanah Jawi
bangsawan lêluwuripun
ing mangke têmah nistha
dhêdhukuh dadya wran tani
anèng ngriki babat nadur palawija

amba kumacèlu nêdya
panggya lan andika kyai
wus lami antaranira
kalêksanan lagya mangkin
pêrlonipun nêdyapti
dika kula bikak kawruh
samya ngabên sasmita
darêdah timbuling yagti
yèn sami wong wicagsana boya merang

botên isin muruhita
sokur pêthuk ing pênggalih
sarujuk tekat sajuga
ngantêpi ciptaning budi
sanadyan dadya glali
ajur mumur yayah glêpung
kêncêng madhêp tan ocat
labêt ngukuhi pênggalih
lah sumôngga mragat ayam babon seta

kinarya wuduk lêmbaran
Kyagêng Pêngging wus dhawuhi
parèstri olah rasulan
praptèng surup surya mantri
sumaji-saji mori
têlung kacu karya tutup
sinung sadalêm langgar
lênggah nèng èmpèrwong kalih
nglairakên sasêmon Buda lan Eslam

kang kinarya nganti wayah
Kyagêng Pêngging jarwa ngênting
kabèh kawruh Budawaka
Sèh Sitijênar nampani
gya ngandhar ngèlmu wali
têrang têrus urut runtut
Dayaningrat wus tômpa
nyipta kabèh tan salingsir
mung basane têmbung Arab lawan Jawa

dangu mahyaning sêsmita
praptèng wanci lingsir wêngi
saking èmpèr manjing langgar
gandhengan asta tyang kalih
mori ginêlar nuli
Sitirêta lunggyèng kidul
majêng ngalèr susila
kyai agêng lênggah mungging
êlor majêng mangidul ayun-ayunan

susila adu wadana
Sèh Sitibang tanya kyai
pundi kang murba misesa
Kyagêng Pêngging tan udani
Lêmahbang dèn takoni
pundi plawanganing layu
Sitijênar tan wikan
kyagêng galihe katampi
lamun têmbe kyai manggya klowong dunya

Pangran Jênar kipa-kipa
sarwi ngandika ring kyai
puniku salah satus grat
kyagêng pasrangkara malih
punapa malbèng sêpi
yayah duk dèrèng tumuwuh
Sitijênar sru jola
sayêkti salah satus mil
kyagêng nabdalah punapa manjing rahsa

ingkang jumênêng pribadya
umanjing sir dadya mani
tumrah kunthari-kunthara
sèwu dina mangan gêmbing
srudènge jisim mami
Sitirêta saya jêpluk
têmah kyai narima
nyuwun bèngêt Sang Sitibrit
sinajarwa uninong uning ananong

Kyagêng Pêngging sampun tômpa
ananging dèrèng nyanggêmi
mêksih kabudi ing manah
Sitibang têtanya pundi
palawangane pati
Kyagêng Dayaningrat dumuk
Sitijênar wus tômpa
ugata mêksih kabudi
tandya mêdal ambêng wuduk bubu lêmbar

ingkung babon gya pinurak
pinothèng-pothèng mrih wradin
samya mahyakkên sasmita
Sèh Lêmahbang lan Ki Pêngging
Sitijênar angambil
sirah ayam sarwi muwus
iki klowongan dunya
kyagêng ngasta ngambul dambi
apa iki kadhatone rahsa mulya

Sèh Jênar nyandhak jêroan
apa iki susuh angin
Kyagêng Pêngging surakatan
asta mubêng mobat-mabit
ngêbuti asta kalih
pajuta mati kakêbut
gumujêng kalihira
sadaya puniku silip
uning anong sajati-jatine laya

têlung bêngi têlung dina
Sitijênar anèng Pêngging
kathah dènira jêjarwa
ênting surasaning kawrin
Arab kabudan yakin
ing sangkan paraning rujuk
dupi wus kasatmata
Sitijênar nulya pamit
wus kapungkur Kyai Pêngging brônta laya

sasampunnya Kyai Pêngging
tampi sasmitèng uliya
wali Lêmahbang wijange
tambah sêtyambêg martana
kawruh muksyaning ôngga
bangkit jèrèng bakit ngêjum
têmah sirna marang iya

iya janma kang kakiki
wujut kak kiyamul kodrad
jumênêng anane dhewe
kawulane dadya sukma
Yyang Sukma dadya nyawa
nyawa sirna manjing suwung
wangwung ngêbêki bawana

ananing Allah wit dikir
dikir pan pona dad sipat
asma apêngal Yyang Manon
gumulung dadya antaya
rahsa ing dhèwèkira
iya sira iya ingsun
mosik jumênêng dad mulya

jroning alam kabir sahir
kene kona nora beda
amung manungsa anane
Kyagêng Pêngging Dayaningrat
wani nglairkê tekat
Allah majas wujut palsu
makikine sangking asma

asma manungsa linuwih
mêngku sipat kalih dasa
Buda Islam sampun awor
rupa juga ro asma
angèle wus waskitha
gampang kasampar kasandhung
Kyagêng Pêngging wus pratignya

wong nèng gung sapada sidi
mung mêngku kalih prakara

gusti lawan kawula
nging Ki Dayaningrat tanbuh
wong mati tan ngrasa laya

urip datan ngrasa mati
bêcik datan ngrasa ala
lêbdèng jiwa nora manggon
mangkana kawruh bijagsa
midrawèng cakrawala
tan ngupa kamulan layu
urip sumarah ing karsa

nguni jarwanya Sèh Abrit
kaanan bumi akasa
sagarardi sak isine
cêcukulaning bawana

surya côndra susup-susup
ananging manungsa tama

Allah dudu johar manik
nuju jisim budi rahsa
sahadad puniku palson
marma kyagêng arda nrima
wêwarah para sisya
kathah wong mônca sung-kusung
gumunggung ayun satmata

sadaya kajarwa yakin
mijang ngêblak blaka suta
sirna wadi tanpa tèdhèng
nora slamêtan rasulan
ulês sêsuci mboya
singa mara sinung kawruh
ngèlmu wadining bawana

wus pas sadad sondêr dikir
angandhar nyataning pêjah
urip nèng dunya kanthane
lakune kasêdul sadad
kapalsu napi isbat
dikir pan sêmbahyang apus
kajarwakkên ring sakabat

mila murit ingkang tampi
marma sami kadariyah
nyirnakkên Allah wujute
nganakakên asmanira
tansah dan anggêp dora
kabèh-kabèh saka ingsun
siksa sangking sapêpadha

Kyai Dayaningrat Pêngging
putus pramèng kawruh dunya
ngakerat dunya ênggone
syarga nraka anèng dunya
gusti kawula dunya
mati urip dunya amung
lah sumôngga kagaliha

mantêp kêncêng budi siji
Ki Pêngging pamunah laya
wus tan mèngèng satiksyèng dom
dènnya mancah pra agama
Buda Islam dupara
gama parasdyaning palsu
rêraton anguyawora

kasêdul sangkaning bayi
praptèng tuwa manut rowang
sêka kumpulane rare
tuwa kumpulaning tuwa
kajarwa asma sonya
wujut ngamadaka palsu
tan wruh wandane gusthika

tuhu nuksmèng tyas utami
Kyagêng Pêngging sudibyèng kak
ing gunardikawèh layon
putus kartining pralaya
ing kene kona kêna
sirna pabudi tyas liwung
santosa tyasnya nirmala

tuhu wicaksona murti
pramana mangulah prana
pôncadriya pirantine
paningal gônda pamyarsa
pangucap kumpul juga
tajêm tumêmpuh lir punglu
dera mèt kawruh utama

dhasar putus byuha murti
sadaya kaanan dunya
sangking manungsa asmane
manungsa padha manungsa
dene ratu lan wadya
nata rintên ratri bujug
dora kang tanpa wasana

marma ratuning agami
jatine ratuning cidra
wus mangkono salamine
wani ngaku dikir pana
nyatane wong supêna
wruh sarwendah aning turu
budayaning cipta maya

sigêgên kang digbyèng kawrin
warnanên Sultan Bintara
wus angsring mirêng pawartos
wêka pangarsa narendra
Sinuwun Brawijaya
asma Jêng Ratu Pabayun
kagarwa Ki Dayaningrat

akêkutha anèng Pêngging
tan ngidhêp marang Bintara
malah angirup para wong
kathah samya muruhita
kawruh muksyaning ôngga
nanging pamêdharing ngèlmu
nyulayani pra oliya

wiji sangking Sèh Sitibrit
murtat tekat kadariyah
tan nganggêp Allah kyasane
mrojol sangking kitab Kuran
malah ngaku Pangeran
wong kang têbih-têbih kerup
samya nut murang agama

mangrusak gumlaring dini
mustapa nayakaningrat
kang hyun kanggo salamine
praptaning dina kiyamat
durung têka mèh rusak
anyênyampah buka sintru
miyak wadining bawana

wus gumlar nêmbah Yyang Widi
sarengat Nabi Mukamat
dadya ling-aling lakyawon
mangkya Kyagêng Dayaningrat
migêna gama Arab
maido sarak kang maksus
kanjêng sultan langkung duka

gya nibali Dyan Dipati
Wanasalam pêpingitan
lan pangulu kêtip anon
wus prapta sumaos ngarsa
ngandika jêng pamasa
paran paman wartanipun
ing Pêngging ana punapa

kyana patih matur aris
dhuh sinuwun tadhah duka
lêpat dèrèng tampi wartos
gêjawi raka paduka
Jêng Kyai Dayaningrat
ing Pêngging tan nêdya sujut
marang jêng paduka nata

mung ngantêpi dadya tani
wisma nanêm karang kirna
kêdhik sujonamba batos
narendramalih ngandika
bênêr aturmu paman
mangke mêntas anggêguru
mring wali Sèh Sitirêta

wusnya tampi wijang ngèlmi
mangkyambêg durtèng agama
mring kyasèng Allah maido
malah dardahing pawarta
ki agêng ngaku Allah
tekat kadariyah junun
tingkin sudarsaning Kuran

anyênyampah ngisin-isin
mring mardika wali sanga
jênênging kraton maido
mêmoyok yayah duskarta
masjit minulya arja
narik suselayu patut
ngidhêp dhawuhe Dad Mulya

mangke kakang Pêngging tingkin
rumajong arda walepa
culikèng jagat ayune
ngèlmune ngômbra midrawa
ring môncadesa liya
kondhang kasumbagèng catur
derambêg sêtya parasdya

patih manawa manawi
mindakèng karaton mulya
jêr padha warising rajèng
pamilau arsa ngômbra
yogi siniram tirta
sarana prajurit nglurug
Pêngging cinêkêl ngayuda

patih munjuk adhuh gusti
sampun kapukul ngayuda
nistha jênênging karaton
botên mènpêr satus yuta
punika tyang dhadhêkah
boya pasang umbul-ubul
mung nglanggar sarak agama

mung kalbêt prakawis sipil
mênawi parêng karsendra
katimbalana kimawon
ingkang klayan dhawuh krama
mamrih kerit sumewa
nata sarujug gya nuduh
mantri kalih lumagsana

tan kawarna anèng margi
praptèng Pêngging jujug nglanggar
panggya kyagêng lênggah ijèn
mantri prasaja yèn duta
sangking nagri Bintara
kautus ingkêng sinuwun
paduka kyai ngandikan

mring Dêmak panggih sang aji
kerida salampah kula
Kyagêng Pêngging manêbda lon
hèh duta sakêthi trima
katimbalan narendra
lah punapa pêrlonipun
kula tan darbe pêrkara

wontên ngriki nanêm gagi
babat wana ngupa jiwa
atas karsaning Yyang Manon
yèn mêdal tanêman kula
kênthang jagung katela
kula têdha lan Hyang Agung
ingkang paring prentah gaga

tatkala macul lan gusti
ngundhuh-undhuh lan pangeran
mangke sapadhaning uwong
nibali marang manira
ngrika wontên punapa
mung pangran lan asmanipun
kang boya pisah sakesya

dene kula dèn timbali
mêsthi mopo botên arsa
yèn botên kalih kang momong
sênadyan purun kawula
yèn kangmomong tan arsa
pripun gèn kula lumaku
mila tangèh nêdya seba

jandika matur sang aji
makatên wangsulan kula
Kyagêng Pêngging botên mopo
nanging kang momong tan arsa
nulya duta pamitan
kyagêng manthuk wus lêstantun
tantra wus prapta Bintara

nulya sowan sri bupati
mantri dyi matur prasaja
Kyagêng Pêngging wangsulane
daruna madya wusana
kagyat sri naranata
pamopone pasang jalu
lyir gadhungan kêrtu lima

tandya nimbali kya patih
kerit pinaringan wikan
ngungun dyan pati ature
pukulun sri naradipa
yèn parêng padukendra
dalêm pyambak kang lumaku
panggya lan raka paduka

amba sandi tiyang alit
nglugas sumbaga lir sudra
bêkta kanthi sapantêse
mangkyamba kang sagêt ngira
punapa kang kinarsa
barès tuwin botênipun
rujug narendra ngandika

yèn mêngkono patih bêcik
sira dhewe kang kêpanggya
cukup sakarampungane
nanging sun paringi sira
pralambang tigang warna
kakang aturana ngêcup
sandika patih lumaksa

mung kanthi punakawan tri
wus lêpas kirdhanya prapta
dhukuh Pêngging têtanya lon
ringwong macul anèng natar
tur wruh kyagêng nèng langgar
pêrlu lagya imbal wuwus
lan kang murwèng dhèwèkira

kagyat kya patih duk marsi
wangsulane wran kathokan
patitis timên wuwuse
dyan pati laju mring langgar
uluk salam ping tiga
kyagêng minggu tan sumaur
patih nulya manjing langgar

lênggah kyagêng tan kaèksi
rèh kaling-kalingan gubah
kang pindha myak gubah dongong
mèksi cahya lir purnama
ngawêng mêngku wangkawa
kya patih pasrangkara rum
hèh Alah kula utusan

dèn utus Hyang Maha Sukci
kang mêngku kraton Bintara
panggih ring dika Yyang Manon
kang majênun dhèwèkira
nolih kyagêng nupiksa
ring tamu kang lagya rawuh
manthuk-manthuk mawa cara

sêsalaman kyagêng lawan patih
wusnya samya matur karaharjan
Kyagêng Pêngging têtanya lon
hèh dutamba yun wêruh
jarwanipun andika angling
kodhêng manah kawula
paran têgêsipun
jandika ngaku utusan
dèn utus Hyang Maha Suci kang bawani
karaton ing Bintara

kinèn panggih Yyang Manon nèng ngriki
kadipundi nikujarwanira
patih tanggap gya kajèrèng
makatên têgêsipun
kanjêng sultan sipat kawadis
barang polah sadarma
atas karsanipun
Yyang Maha Sukci jro jiwa
artènipun budi punika lyih bêrsih
tan rêkasa tan lara

laju praptèng ngriki nglagsanani
nglairakên kang mêngku Bintara
panggya ring dika Yyang Manon
makatên jarwanipun
ngrika ngriki botên salingsir
nadyan ingkang dinuta
makatên jronipun
nadyan sipat anyar kita
nanging lamun Maha Sukci botên arsi
raga tanpa budaya

kyagêng manthuk pêthuk kang pênggalih
wus manyakra duta wong bijagsa
katara sangkêp sabdane
sumèh netyèsmu tangguh
kaduk madu têmbung mlasasih
rumêngkuh ngaku sanak
mêngkona turipun
dhuh kyai atur kawula
nglêganana paduka dipun aturi
kasuprih mangun wirya

rayi dalêm jumênêng narpati
darbe sudara nèng madyèng wana
onêng datansah sumêdhot
wah malih rinta prabu
mangkya mirêng pawarta yakin
paduka ngaku Allah
tur kinarya muruk
mijang ring wong môncapraja
yèn kalantur mênawi ngrisak nagari
tan yogya linampahan

para janma ingkang sampun tampi
paring dalêm kawruh ngaku Allah
kathah kasasar tekate
mangrisakkên karta yu
têmah ngômbra durtèng pakarti
kyèh datan ajrih siksa
nrah pêpacuh bagus
juti culikarda ngêrda
Kyagêng Pêngging manêpda kula tan apti
pinrih sowan narendra

ingsun namung dhukuh nadur pari
palawija karang kirna desa
de sri nata ganggu gawe
wran mêdharake ngèlmu
kadarbe wong mangulah budi
mung kang sênêng kiwala
kita tar nênungkul
boya idêr mrika-mrika
punapa ta ratu mlarangi wong mirit
jêr sênênge priyôngga

lawan langit bumi kabèh iki
dudu darbèke sri naranata
yêkti kaduwe wong akèh
darbèke ratu amung
pajêg rèhning wus gawe dhuwit
wangsul isining dunya
wong akèh kang gadhuh
milèngong nora kabawah
lan kaprentah gêjaba ingsun pribadi
sajroku ana Alah

gih punika kang kula lampahi
rintên ratri rèh dhawuhing manah
kang kulèsthi sapakone
jêr yèn budi tan ayun
raga kula tar bangkit mosik
jumangkah kadung tuna
nir budaya suwung
dene yèn kêparêng manah
nadyan cape sayah ring gunung Marapi
sayêkti kalêksanan

sampun dhumatêng Dêmak nagari
yèn pinarêng lan budi kawula
ing Bintara pintên dohe
Mêkah Madinah tutuh
rèhning amba tyang dados abdi
nut dhawuhing bêndara
mopo tan pakantuk
sêdene dhawuhing Allah
lamun cipta tan arsa nora nglakoni
yakti tan dadi bahya

marma barang solah tingkah mami
amung cumandhong karsaning manah
wusana dika kinongkon
nibali ring pukulun
nging wardayaning sun tan apti
yêkti arda nglêngkara
rêmuk dadya glêpung
boya sing lir cipta kula
duta matur yèn makatên dika kyai
datan yugya pinanggya

ratu punika ratuning bumi
kinuwasa misesa midana
ring wong kang darbe lakyanèh
tan wun dadya panutun
wradin wong tan wêdi Yyang Widi
budi dan anggêp Allah
kasasar kêlantur
bênêr ijèn salah kaprah
kêdah manut kang kaprah lakuning urip
dados nama mupakat

kukuh kuwat kathah kumpul budi
santosa dunya praptèng ngakerat
ringkih manungsa kang nyalnèh
sapintên bangganipun
otot kawat balunga wêsi
kulit waja malela
botên sagêt kukuh
kawon kathah marma kula
sangêt-sangêt mugi sowana sang aji
dhasar sudara tuwan

dhawuh dalêm rinta sri bopati
yèn paduka kêkah ngaku Allah
kapurih mêcah pasêmon
cangkriman warni têlu
salah juga kin ngêcupi
sokur tri bangkit buka
kyagêng manthuk-manthuk
angandika kadiparan
pralambange yèn kula sagêt nguculi
lah mara lairêna

duta matur pralambang narpati
tigang pasal kapurih abatang
urip pundi panggonane
kang kaping kalih ngèlmu
lah ta pundi kang nama ngèlmi
pasal kang kaping tiga
ingkang ngajak tuhu
punika wujut punapa
Kyagêng Pêngging Dayaningrat mèsêm sarwi
mancas kanang pralambang

ingkang nama ngèlmi kawruh mami
ingkang datan katingal satmata
pami Dêmak sangking kene
iku wastaning ngèlmu
dene pasal kang kaping kalih
pundi panggenan gêsang
uninong ananung
pasal cangkriman ping tiga
pundi ingkang ngajak nedra sabên ari
tirtaning kang nirmala

banyu kayat têmbung wran Ngarabi
nguni kang dèn ngupaya Sang Sena
banyu pêrwita arane
nênggih panggenanipun
uning unong unong ananing
sumôngga kagaliha
lêrês tuwin luput
kawula nyuwun katrangan
duta nabda lêrês lêpat bab puniki
kilap karsa narendra

botên langkung mung mangèsthi-èsthi
rawuh dalêm umargèng rayindra
samya pêpanggihan barès
rèhning sami sadulur
lami tinggal tan dèn wekani
de paduka lênggana
tumanduk ri prabu
ngêntosi dhawuhing cipta
lah punika sumlang kawularda inggih
yèn rinta salah tômpa

bokmanawi kagalih ngregoni
gêmpal tata têtrêming nagara
rèh paduka tênayèng katong
tilasnya dèrèng alum
botên elok tuwan dadya ji
boya mokal dupara
tur putra pabayun
ing mangkya mêdharkên rahsa
bokmênawi wontên wran kang bêbaluhi
tan wun dadya rubeda

lah mêkatên kemawon jêng kyai
sae mundhut inah tigang warsa
kinarya sêngadi mopo
kawula ingkang tanggung
nanging yèn wus jangkêp tri warsi
inggal-inggal paduka
tumanduk ri prabu
kyah agêng paksa kêkah
sampun ingkang sakit nadyan praptèng pati
kêncêng mantêp tan ocat

sajatine kawula wong mati
rintên ratri pati tanpa suda
nèng dunyapintên lamine
dangu kawula idhup
tamtu mulih ring asal urip
pati sugih druhaka
siksa nraka agung
wangsul benjang yèn wus gêsang
tanpa petang langgêng ing salami-lami
sru kagyat kyana patya

kadospundi sabda dika kyai
sapunika ingaranan pêjah
benjang idhup salamine
puniku têmbung klèntu
kyai nabda lêrês wran pingging
mangkya ingaran gêsang
benjang ingran layu
puniku santri musibat
mêndêm tabat ngarêp-arêp durung mêsthi
lah duta ge mundura

sigra pamit datan dèn wangguli
palarasan tan cinitrèng marga
praptèng Bintara sumaos
têkap ngabyantra prabu
kyana patih munjuk sang aji
dhuh pramodaning dunya
wisatamba sampun
panggya Kyagêng Dayaningrat
tinibalan mopo tan purun samangkin
dalêm paringi lambang

tigang pasal tumulya dèn cupi
tumarêcêp cocok tanpa cacat
cêtha cêpêngane cècèg
malah purun adumuk
dhatêng sasêngkraning pra wali
de patrap kalakuan
wus yayah majênun
botên karya sumlang praja
dados manèk awit mopo dan tibali
amba purih mangêrbak

dalêm turi nah tigang warsi
nuntên sowan arinta narendra
sampun dados damêl anggèr
sangking pamanah ulun
benjang lamun tumraptèng janji
tri warsa datan sowan
gampil krenahipun
nata dhangani wardaya
jêng pamasa ngandika hèh patih uwis
mundura ganti karya

mêngko ana wali ambêg luwih
nguni angsal wêrjit bôngsa sudra
tur tarbukaning tyas bolong
kanugrahan wignya wruh
Sunan Benang ingkang murwani
tatkala mijang tekat
muruk mirit kawruh
ring Jêng Sunan Kalijaga
nèng madyaning rawa nitih giyuta di
Sitibang tantuk jarwa

mila mangke tyasnyarda kalair
umahya tekat kajabariyah
kadariyah maksut tyase
andhaku datolahu
budi eling dan anggêp gusti
Pangeraning manungsa
sinipat rongpuluh
maujut kidam lan baka
mokalapah lilkawadis nyulayani
gumlarnya sipat anyar

kodrad iradad jumnêngnya ngèlmi
kayan samak basar lan kadiran
muridan ngaliman kèhe
dyi dasa cacah kaglung
rumakêt ring budi lêstari
têgêse wujut mutlak
dadya dad ranipun
tar wiwitan tar wêkasan
nora sangkan nora paran ngenal yakin
ing tekat sipatolah

Sèh Sitibang manganggêp Yyang Widi
wujut kang nora katon satmata
sarupa yahyah dhèwèke
sipat-sipat maujut
lyir wujutnya blêgêr tar kèksi
warnarja tarpa ceda
mulus alus lurus
kang nyata tar sipat dora
lirnya kidam dhihin jumênêng tar kèri
sangking pribadènira

basa baka langgêng tanpantawis
nora rumakêt lara kapenak
jumênêng nèng kona kene
tan iki nora iku
mokalapah lilkawadisi
pardikane tar beda
lan anyar sêdarum
barang wujut gumlar ing rat
nyulayani sipat santero dumadi
jroning budi akasa

têmbung kodrat kuwasa pribadi
nora nana kang mindha kang madha
tur wuda datanpa prabot
ngadam praptaning wujut
jaba jêro sebak sawiji
iradad têgêsira
karsa tanpa ngêrbug
ngèlmu ngawruhi kaanan
ingkang pisah sangking pôncadriya têbih
ngungkuli punglu tigar

kayat urip sarana pribadi
têb-tinêtêp kayunnya pribadya
uripe datan nganggo roh
tan milu lara lampus
sirna bungah susah tan apti
jumnêng sakarsa-karsa
yeka kayat kayun
Sèh Sitijênar waskitha
têtela trang pratistha janma linuwih
marma ngaku Pangeran

salat limang wêktu puji dikir
prastawèng tyas karsanya pribadya
bênêr luput tômpa dhewe
sadarpa gung lumintu
badan alus kang muna karti
ngêndi ana Yyang Sukma
kajaba mung ingsun
midêr dunya cakrawala
luhur langit sabta bumi tan pinanggih
wujutnya Dad Kang Mulya

ngêndi-êndi kabèh sêpa-sêpi
ngalor ngidul ngulon ngetan têngah
kana-kana mung nèng kene
kene wujutku dudu
anging jroku wang-uwung sunyi
isi daging jêroan
rarêgêt dalêmku
dudu jantung dudu utak
ingsun ingkang pisah lir culing jêmparing
Mêkah Mêdina kambah

dudu budi angên-angên ati
bènèh eling bènèh pikir niyat
hawa barat napas dede
suwung lan wangwung dudu
wandan ingsun jisim kawadis
tan wun dadya gusthika
bosok mawor lêmbu
napasku midrawèng jagat
bumi gêni banyu angin mulih asli
yeka anyar sêdaya

wangsul ingsun dad kang nuksmèngwadi
Pangeranku sipat jalal kamal
nora karsa salat dhewe
nora karsa dhêdhawuh
de wong salat pakoning budi
budi lanat musibat
tan kêna ginugu
solan-salin parentahnya
mlecla mesle tak têmêni nora dadi
tansah ngajak durjana

jroning salat budiku mêmaling
jroning takbir budi nyidrasmara
têrkadhang melik ngamal kèh
seje dadtul guyubu
ingsun iki kang maha sukci
dad maolana nyata
kang layu kayapu
tur nora kinaya ngapa
mila Sitijênar budi nuksmèng Widi
ngrusak gama mustapa

sadad salat puasa tan arsi
sadene jagat kaji mring Mêkah
kabèh iku ujar pasol
nora kêna kagugu
wong Slam têtêp durjanèng budi
ngapus silaning titah
sinung syarga besuk
wong bodho kanut uliya
tur nyatane padha bae nora uning
seje ingsun Lêmahbang

wus tan gugu mrentahnya si budi
jêngkang-jêngking nèng masjit ting krêbyah
ganjarane besuk bae
yèn wus ngapal bathukmu
sajatine nora pinanggih
nèng dunya bae padha
susah amêmikul
lara sangsara tan beda
marma Sitijênar mung ngantêpsi siji
gusti dad maolana

kang sudigbya gunardika murti
tur kang mêngku sipat kalih dasa
atas sabarang karsane
kawasa murwèng kawruh
ingkang jalal jamal kamali
nirmala muka warna
yayah kyulanipun
wahyèng ngôngga tan kêtara
sakti murti muruni salir dumadi
midrawèng endraloka

yeka ingkang dèn anggêp Hying Widi
Sèh Sitibang darmèstutyèng karsa
sumarah ing rèh dhawuhe
tekat jabriyah kaglung
kadariyah wibaning lair
madhêp mantêp tur panggah
kuwat ing pangangkuh
kukuh kasmala nirmala
angantêpi urip praptèng layu yakin
tan mangran budi cipta

ciptaning tyas Sitijênar mèksi
wujutira dan anggêp Mukamat
mêngku rasul sanyatane
Mukamat sipat kudus
anyar urip padha nguripi
rumakêt pôncadriya
sajatine gadhuh
yèn wus kapundhut kang gadhah
dadi lêmah bosok mumur sipat najis
paran dadya gandhulan

budi pikir angên-angên eling
tunggal wujut ngakal kênèng edan
susah bungah lali sare
budyakèh nora jujur
rina wêngi mangayu drêngki
mrih arjaning priyôngga
rusaking lyan sokur
srèi pagsa nrak durjana
tur gumunggung umuk têmah tibèng nisthip
ngalani wandanira

gêtun yèn wus tumiba ing dhiri
dede dad wajibul mulyaning rat
mukaning budyayu kabèh
wandaning janma amung
ana wujut karsa sawiji
iku bae kang bisa
nglakoni sadhawuh
loro manèh kawowoa
lah ta êndi pisahe nyawa lan budi
supaya janma nrima

Sèh Lêmahbang rumakêt jatining
êndi sirnaning antaya mulya
dad kadimah budayane
dalilnya ramaètu
sah manganil kaos lir nèki
uculing jêparing plas
gandhewane êmbuh
srengat tarekat kakekat
myang makripat palastha datan kabudi
dadtu jalining wanda

lapal Allah tanpa warna kèksi
sajatine bingung êmbuh nyata
tan wun jumênêng wit ingong
dadya musamanipun
jati asma nèng almisani
antaju minkaolina
cukul rèh pamuwus
Mukamat duk rasulolah
wujut kapir sipat jisim bosok mimir
mumur dadya bantala

seje kita nuksmèng dad linuwih
kang sadarpa sakti digbyèng la
mindrawèng rat Pangran ingong
murba misesa ulun
sipat wahdaniyat sawiji
êsa langgêng ngêmbara
angungkuli punglu
dudu budi dudu nyawa
dudu urip tanpa sangkan sangking pundi
tanpa paraning sêdya

dad sajati yayah wujut mami
tan rêkasa kodrat sangking sira
mlaya sak paran-parane
datan nglak nora lêsu
tanpa lara lapa datan nglih
gunardikarjèng kara
adrêng cipta luluh
lêbdaning sangking jiwangga
tan katara wahyanya myang anglabêti
panggya wus anèng kana

Sitijênar pamêngkuning urip
anèng dunya puniku pralaya
nyipta rintên ratri maot
purwane nguni idhup
ngunadika Pangran Sitibrit
ngungun rumakêt pêjah
kèh nraka karasuk
lara lapa adhêm panas
putêg bingung risi susah jroning ati
seje urip kang mulya

luhur idhup jumênêng pribadi
nora lêlantaran babu bapa
sabarang karsane dhewe
tan asal angin banyu
bumi gêni kabèh kawadis
ngalap ring karusakan
kyèh siksa tinêmu
Allah jumnêng sipat anyar
ngothak-athik ngêthukkên panggawe silip
durjananing agama

punggung mudha kadhadhung ing budi
cipta eblis lanat pikir setan
angên-angên coba gêdhe
nênutun ing tyas dudu
wong katiban naraka api
sing panggèndèng tyas arda
ngrakêt catur napsu
irêng abang kuning seta
pira-pira malêgsa makêthi-kêthi
rumangsuk ring jiwangga

gêtun timên uripku ing nguni
têmpat sukci tan kacakrabawa
nora arah nora ênggon
irêng bang putih êmbuh
ijo biru dadu myang kuning
kapan sun bali marang
uripku rumuhun
wahyèng pati madyapada
kok mangkene rasane wong duwe ati
wong mêngku kayat anyar

kayun anyar kodrad irati
ngèlmu samak basar lan ngaliman
ngêrkasa timên rasane
pônca pranawa kudus
kabèh wandaningsun sakalir
jro jaba nora nana
kang ginawa mantuk
kanggo uripku nèng kana
datan kêna kabèh iku wujut najis
jêmbêr tur dadi wisa

rupa-rupa gumlar jroning pati
pati dunya ngrakêt pôncadriya
nganggo kayat kayun kiye
cacah sipat rongpuluh
mèh kapecut dèrèng sun mati
panasaran mayuta
suwarga nraka gung
kabèh iku kêna rusak
wujut bathang rêgêt arus amis bacin
cocok daliling Kuran

waama ngamaluje patuni
gumlar ing ngalam dunya gusthika
ah bênêr timên makmaknane
mayit pating bilulung
ngetan ngulon ngupaya dhuwit
busana wastra boga
sêsotya mas mancur
tan wruh yèn wônda gusthika
nunggang kreta jaran tèji iku mayit
suprandene bêg siya

wong dan seba ngêthingkrang nèng kursi
sugih bôndha wisma di rinêngga
mêmpêng timên pênganggêpe
apa ta nora wêruh
barang gumlar dunya sakalir
hyun pulastha gusthika
pradene gumunggung
o o wlas timên sun padha
nora wêruh yèn ciri wandane mayit
de arda kumawawa

drênging cipta Jêng Pangran Sitibrit
kayun kayat manpir raganingwang
nyipta kasasar kirdhane
dunya naraka agung
mêngku pôncadriya kawadis
lumyat gumlaring jagat
surya susup-susup
mulat isining dunyarja
rajabrana dadya panggodhaning eblis
marma tekat pulastha

derambêg olah jiwita
Sèh Sitijênar kaèksi
mêrkang sangking wali sanga
jêmak kiyas dalil kadis
dumadya nyakrèng warti
kasup kasumbagèng catur
budyarda widayaka
gunardika ngatas kawrin
kang cinipta dunya ingaran pralaya

jroning pati syarga nraka
bagya cilaka pinanggih
yeka gumlaring dunyarja
cocog dalil Smêrakandhi
anal mayit pi kubri
wayajitu kalibahu
satuhune wong pêjah
rumakêt jiwangga manggih
gêganjaran sawarga lawan naraka

iya iku sak punika
wus pira-pira nandhani
suprandene wali astha
kabèh kalèru nampani
mangkya ingaran urip
têmbe ingaranan layu
môngka Sèh Lêmah Abang
rintên ratri mardi budi
guna digbya kawruh pamuksyaning angga

muritnya Jênar sakawan
kang wus bijagsa kakiki
juga wasta Ki Bisana
Ki Wonabaya kêkalih
Jawilapa kaping tri
Ki Pringgabaya ping catur
punika kang wus pona
pêrmanêm tekat sawiji
arda mantêp kamulyan ing têmbe gêsang

dunya ingaranan pêjah
mêngku ala lawan bêcik
lara kapenak myang bagya
cilaka nraka suwargi
têtêp sajroning pati
marma kabèh kang wus gilut
ngrakêt kawruhnya Jênar
rintên ratri minta urip
tan kawawa nglakoni mati nèng dunya

kathah para sisyantara
kathah môncadesa nagri
ngatas pajaran mulyarja
wrêda truna jalu èstri
rêraton ulah pardi
de pamêjanganing kawruh
Lêmahbang ring sakabat
winruhkên purwaning urip
kaping kalih winruhkên plawangan gêsang

ping tiga panggenan benjang
urip langgêng taknêpati
ping catur panggenan pêjah
kang linakonan samangkin
lawan malih paring wrin
jumênêngnya Yyang Maha Gung
dadining bumi kasa
murit ingkang samya tampi
kathah samya manglalu ngupa pralaya

nekat nujang ngupa gêsang
pinrih rinampoh kèh jalmi
wignya pulang tampat gêsang
nèng dunya nraka manggili
tyasnyarda magring kingkin
lumyat sagunging wran bingung
para mlijanu karta
kèh ngili samya andhêlik
kamigilan tinujang jalma tekatan

ing pasar gègèr puyêngan
wran nekat ngupaya urip
mamrih sokolan tabokan
kapêthuk mangunus kêris
gya kunjuk sri bupati
tumulyadhêdhawuh mikut
agèn nulya binônda
tantra wus umangsuk sêpir
nèng jro bui samya manglalu pralaya

mongkadrèng nganti kapriksa
katrangan sêbdaning kapti
derambêg karya ru-ara
sri narendra dhawuh malih
kinon ngupaya murit
Sèh Lêmahbang kang majênun
hyun kapriksa ingkang trang
dupyantara ari malih
nuju pasar ana catur sabat Jênar

karya dardah murang kaprah
gya pinikut ring sar-asir
Bintara wus katalenan
kunjuk ngarsèng sri bupati
kapriksa paran marmi
murang silaning tumuwuh
mangsuli sondêr krama
mung ngupa dêdalan urip
datan kuwat lami nglakoni palastra

ingsun murit Pangran Jênar
kang gunardikèng rat ngèlmi
putus duga lan watara
tela wran nèng dunya mati
jlèh bosên sun umêksi
gumlaring bangke ting blulung
mayit sapirang-pirang
Lônda Cina panglu mayit
jagsa kabèh susawa têmah gusthika

pra oliya wali astha
santri-santri kyai-kyai
bathang kabèh datan wikan
suprandene pagsambêg dir
kumawawa wong mati
pinardi nêmbah Yyang Agung
sujut kang asma Allah
sajatine dunya iki
nora bisa wruh sipatira Yyang Sukma

guyup murit Pangran Jênar
murang kramaning lastari
èstri priyambêg birama
marma kyèh prakara dadi
darêdah yayah baring
warna-warna ngupa layu
ana ngajak sudukan
tumbak pêdhang nyiptèng galih
supayenggal tumrapta ing jaman gêsang

murit kang tan nglalu jiwa
ngumbar syara arda têngih
mangrang kanan kering tôngga
mangkana wuwusnya murit
hèh kônca-kônca mati
andadèkna kawruhamu
sira kênèng pitênah
pabujuke wali mukmin
kang supadya wignya ngrèh wong sondêr arta

samana Sultan Bintara
saklangkung ngungun ing galih
dupi kathahing prakara
tantra ari tampi warti
si môncapraja dèsi
ana wran liwung rèh dudu
ngrusak arjèng pranata
ngayupati lyir punagi
wran kunjana muritnya Sèh Sitirêta

sadene sri naranata
tampi pratelaning patih
lapuran pratinggi desa
wontên durkêrtartèng bumi
datan amrih upami
mung ngupadi marga layu
sabatnya Pangran Jênar
nata ngandakan kya patih
lah ta paman sira nglakokna duratma

caraka nrang karti baya
sandi tarèk talbul ngèlmi
marangdhukuh Krêndhasawa
ring mismèng Pangran Sitibrit
trus lan sulayèng kapti
dera dum kawruh bêg guru
mahya wijang panasar
gèsèh adating lêluri
matur nuhun sandika rêkyana patya

manuding kalih punggawa
kang ahli surasèng ngèlmi
tur wran gunardikèng sastra
surtining sêtyambêg wasis
sandika wisata glis
praptèng Krêndhasawa dhukuh
wus panggya ngataskara
ing rèh lukitaning galih
Pangran Jênar sigra jarwa tanpa krama

kathah panunggilanira
sêsarêngan tampi ngèlmi
dupi tra caraka karwa
pamitan mantuk lastari
tantara anèng margi
têkap Bintara cumundhuk
ngarsèng rêkyana patya
gya dan irit manjing puri
kunjuk nata punika wran kang dinuta

purwa madya wusana tlas
saklangkung ngungun sang aji
ngandika hèh paman patya
paran pamunahmu dadi
sranane brastha wèri
Sitibang maling majênun
manawa ngômbra-ômbra
buka rusiyaning bumi
kyana patih dhuh gusti langkung prayoga

sampeyan dalêm utama
matur pramudaning wali
wontên durtaning agama
murang pranataning dini
rèhning punika mukmin
tur antuk asma kasêbut
pangeran tôndha muktas
kawruh susilaning gami
ngatas karsanira kanjêng wali astha

pêthuk narendra busana
rumanti tindak ring masjid
tantra prapta tur pranata
pra wali kurmat sira glis
gya sêsalaman trampil
gantya-gantya tata lungguh
parêg lan sri narendra
cinakra na karya gati
wali astha rèh lukita pasang karna

tandya Sinuwun Bintara
matur ring Benang sang yogi
pukulun atur uninga
ing waktu mangkya kèh janmi
nglêbur pranatan ngadil
brastha silaning tumuwuh
sêngkêl mlijanu karta
suda kêrtartaning gami
praja rêngka gêmpal arjaning widada

pasar-pasar marga-marga
dhusun-dhusun têpis wiring
pundi gèn pangupa jiwa
kadhatêngan janma karti
mangarêp inggal mati
dera pulisi kapikut
kula pirsa aturnya
mangupa dêdalan urip
pyambakipun ing dunya ngaran pralaya

sêsambatnya datan kiyat
kadangon rumakêt pati
tantra bisonambêg durga
yayah kasmala mèt pati
salajêngipun manjing
nèng jro panjara gya layu
sampun kathah lêpiya
makatên wahyaning pamrih
de wran desa wus sebak mangrapok sima

dadya tawuran bujana
datan kandhêg siyang ratri
kula ngupadi kang murwa
wèh kawruh mêkatên panggih
ingkang ran Sitiabrit
kang kloka jumênêng guru
kagugu para mudha
têmah murang silèng urip
rèh wijangnya dunya puniku gusthika

kawula lajêng nyundaka
kita purih manjing murit
dyi bijagsa sadar guna
sampun kawijang nampani
tiyangipun puniki
kang kula kinèn gêguru
dupi matur sampun trang
amba lajêng matur mriki
ngatas karsa sarèhning bôngsa oliya

lamun kula roda paksa
tindaking nagari krami
pintên bobotnya Sèh Rêta
Sunan Benang ngandika ris
bênêr jêbèng narpati
kudu rêmbug wali walu
sabab Pangran Lêmahbang
wus jumnêng wali linuwih
yèn mêngkono sun pribadi kang utusan

wis sultan sira kundura
têmbe yèn ana pêrgandring
jêbèng pêsthi kaaturan
tibaning krampungan wèsthi
sandika sri bopati
wus mundur datan cinatur
ucapên wali astha
anggusthi duta kang dadi
sayugyarja mahyèng kukum madyatama

Kangjêng Sunan Benangngandika ris
hèh prikônca mukmin paran sêdya
Pangran Jênar karya dede
mindaka tamèng kawruh
ngèlmu srengat sintruning lair
pan netah subêkanalah
nyêgah dursila yu
mamrih sampurnaning gêsang
mangke Sitirêta hyun buka wêwadi
babar wadining jagad

srengat nabi mustapa wêradin
midrawèng rat ngluhurkên Pangeran
sêrana salat pujine
junjung kraton Yyang Agung
brastha wèri tobat ring masjid
supadya pra widada
idhup praptèng layu
kagantungan syarga nraka
wus biyantu wong Jawa kyèh nglagsanani
wirya têntrêm sukarta

mangkya Siti lincat miyak kêlir
miridakên ngèlmu ngrusak sarak
kadipundi sayugyane
lah punapa karampung
punapa ta dipun tibali
tanggap Jêng Kalijaga
rèh prayuganipun
katimbalan ngabên rahsa
yèn tan arsa pinaring sasmita gaib
kinèn mancaskêng cêtha

lêrês lêpat pangêcupnya mingsil
sasagêtnya sagêt kêdah winulang
yya kalurung ngèlmu anèh
lamun mêksa bargunuk
kula miwah sakônca wali
prapta ngampil prampungan
pidananing kukum
delamun parêng ki lurah
kang kautus murit kawula kêkalih
Pangran Bayat Sèh Dumba

ngabên rahsa sêsmita kang gaib
tandya Sunan Benang adhêdhawah
Jêng Pangran Bayat sumaos
dyi Sèh Dumba nèng ngayun
liningan hèh pangran sirèki
sun duta ngataskara
panggya wran majênun
kang dhêdhukuh Kêrndhasawa
Sèh Lêmahbang kang arda mintakèng ngèlmi
tibalana ring Dêmak

lamun mopo paringana mingsil
lambang cangkriman patang pêrkara
konên ngêcup sabênêre
lan jarwanana ayu
hyun punapa derambêg tingkin
sudarsananing sukma
dalil Kuran sung wruh
pirang-pirang cacêgahan
lamun mêksa mêrdut silaning agami
inggal nuli balia

lagsitanta jêbèng sun kanthèni
Ki Sèh Dumba kalih wus sandika
lumaksana mung wran roro
tantra kirdhanya rawuh
dhukuh Kêrndhasawa umanjing
balèg langgarnya Sèh Bang
salam ngalaekum
pinuju Sèh Jênar lagya
sung sajarwa murit ingkang anyar manjing
nèng sadalêming langgar

marma datan opèn tamtu prapti
mung marsudi danira mêmijang
marang murit lanang wadon
Pangran Bayat ping têlu
uluk salam tan dèn wangsuli
laju malbèng kiwala
tandya jajar lungguh
muksyèng silaning pranata
Sitijênar datan nglagewa sadêmi
tansah pabengatira

mugut sabda Pangran Bayat angling
hèh anak Sèh Jênar praptaningwang
dhapur lumaku sapakon
pra wali sabiyantu
anibali ring sira nuli
kirit dalan sitèngwang
lèrèna muwusmu
rêngêt sabda wali astha
wantu-wantu nora kêna mopo karsi
kagyat Sèh Sitirêta

hèh ta paman kirdhanta tinuding
wali astha nibali maringwang
ayah ta apa pêrlune
sênadyan parilatun
sun tan arsa rèh dudu abdi
kita datan kaprentah
jêr wali lan ingsun
padha daging wujud bathang
nora suwe pêsthi bosok dadi bumi
sumêngguh ngundang-undang

ngong nèng luhur bumi ngisor langit
darbèk ingsun pribadi purwèngwang
surya côndramaku dhewe
tandhane nguni suwung
nora kôntha lan ika iki
dupi ngong praptèng pêjah
nèng dunya dadulu
mabarang isining dunya
musthi ingsun dene kere milu darbi
padha lan wali astha

nibalana wong kang mudha pingging
mêsthi gêlêm mara dharakalan
sangking cubluke budine
seje kaya slirèngsun
wus waskitha surtyèng pangèsthi
widyaka mardi guna
tan kêna kasêdul
kapusan wong santri nglômpra
sulap justak ngaku cêdhak Maha Sukci
tan wruh wandane bathang

idêr ngèlmu sabên wong dan pusi
kinon nêmbah ring jro masjid Dêmak
jrone ana Allah bahong
sun nguni milu sujut
prap sêmangkin gêtun kêpati
tan wruh kuwandaningwang
lairnya Yyang Agung
anane jênêng manira
mangke kêna ngaranan kawula gusti
rèh anèng jaman gêsang

besuk yèn sun wus urip pribadi
tamtu tan ana gusti kawula
mung kang urip ingsun dhewe
langgêng salawasipun
judhêg nikmat nèng tampat sukci
marmèngsun arda susah
sêdhih mêngku layu
rumakêt syarga naraka
panasaran pira-pira jaman pati
yeka dunya punika

nora bêtah sun nèng ngriki sakit
kapingin mulih jumênêng gêsang
jaba jêro nora darbe
de nèng kene kêmaru
jawi kalbu kawula gusti
mêngku lara kapenak
sajroningsun layu
hèh Pangran Bayat nèk sira
nora wika muwusku mangkene iki
têtêp sasar sèwu grat

sira pantês sênêng jaman pati
kasênêngan sarwa-sarwi ana
pôncadriyamu nanonton
kupingmu krungu angklung
jroning ati wruh gêndhing bribil
nadyan tyas ngulamarja
kêthuk kênong ya wruh
rumêsik nuci wadana
esuk sore kicah-kicih sabèng warih
kinarya mrada raga

sajatine budimu pranatis
ambalithuk nasarake umat
jêngkang-jêngking esuk sore
lèhmu ganjaran besuk
syarga nraka kanthil rugma di
nganti padha kranjingan
dening ujar palsu
yèn kasèp nêmbah trataban
wis mangkono wong kênèng pabujuk eblis
gebas-gèbès dikiran

apa tan wruh yèn wandane daging
otot balung sungsum bakal rusak
priye gonmu bêcikake
nadyan salat ping sèwu
sadinane tan wurung mati
awakmu kang kok pulas
tan wun dadya lêbu
jêr wandanira gusthika
apa wali mulih bisa gawa daging
man pêthèkku wis ora

lah bok aja dahwèn ring sasami
nibali Sèh Jênar wong bijaksa
manawa kyiwak wadine
palsune nora payu
lamun nganti akèh jalma wrin
jêr wali kabèh krenah
ngapusi wong cubluk
coba sira Pangran Bayat
sun takoni apa wus wruh Maha Sukci
pêthèkku durung pirsa

aja manèh warnane Hyang Widhi
malaekat bae durung priksa
nadyan malekat kang pocot
mêsthi sira durung wruh
mung bingungmu dhewe kok pikir
ngupaya Gusti Allah
tan bisa katêmu
kana-kana nora nana
kene dudu têmah budimu kok èsthi
ngangên-angên Pangeran

kagyat Pangran Têmbayat nêbda ris
Sèh Dumbarsa nglairkên panêdya
sira Jênar yya mêngkono
sirèku sèwu klèntu
dunya iki ingaran pati
ana syarga naraka
iku têmbung luput
nora kaprah jêmak kiyas
dalil kadis sulaya kang dera èsthi
nut pikir kurang arja

mangkya srengat Arab mêratani
tanah Jawa têmah narik tama
kabèh wus ayu budine
mangke sira kapencut
anênutun wong lyan nagari
katampan punggung mudha
sayarda lyih kisruh
wran pingging murang kêrtarta
wit wijangmu mêngkono kang sira èsthi
nujang mangrusak sarak

kang nampani wran pating crangingis
ing mangkyarda kyèh murang kêrtarta
awit wijangmu mêngkono
lah êndi gandhulamu
Kuran napa kadis punapi
dene tan lumrah kathah
Pangran Bang sumambung
o o dene sira tuna
dadi wali nora wruh maknane tapsir
bêcik maganga bujang

abêlayang lowung anggêr urip
yèn tinari mati kipa-kipa
sêngguhmu pasrah nyawane
kapundhut rintên dalu
lêga lila wujutmu gidib
tur wêruha gêrjêgan
dijaluk nyawamu
lah iku bedane apa
bujang Salatiga karo para wali
bajingan Surabaya

Pangran Bayat yèn sirarsa uning
gandhulaku mamèt sangking kitap
e e bodho têmên kowe
lèhmu ngaji gêguru
wran Sumarang prapta ing ngriki
mruhita ngèlmu rasa
de sirarda limut
ngèsthicatur ngoyawora
dalêm Kuran nora pisan sira budi
mung mèstu syara dora

nora pisan nuksmèng tyas utami
yèn mangkono ciptanta kasasar
bêcike maganga kadhèt
iku wong dhêmên idhup
nadyan ngêmis anggêre urip
warokan Pranaraga
kang kaya tekatmu
ngaku wali luwih gampang
suprandene kagèt wruh klakuan mami
mamèt sorah musakap

hus rungokna lapale kang muni
kayun daim amutu abadan
kang mangkono pradikane
basa urip tan layu
lagêng ing salawase urip
marma dunya punika
dudu aran idhup
pratandhane sira pêjah
anèng dunya dunya ingaranan pati
paman mara rasakna

walmayitu pilngalamul kubri
yujidu kalibahu têgêsnya
wong nèng alam kubur olèh
awak-awakan nêmu
marma antuk nraka suwargi
wruhanamu samangkya
Pangran Bayat muwus
lah êndi syarga naraka
sun arsa wruh tuduhêna sun cathêti
katur ring wali astha

Pangran Jênar manêbda rum manis
tumraping um Pangeran Têmbayat
mangkona pangandikane
yèn sirarsa yun ngrungu
syarga naka wujut kêkalih
anal jnatu wanara
wujudaning makluk
tur ta sangking kadadean
kitap murit nêbut katani lir nèki
al anasak punika

syarga nraka samya wujut kaksi
tur dinadèkakên mangke iya
ingsun kiyas planggêrane
kabèh wujut kalêbur
tandhanira sawarga mangkin
ngong bengkas babarpisan
sawarga kang luhur
sênêng lan parênging manah
nora kurang nunggang kreta brêbês mili
ojogan ngura-ura

gandhang sindhèn gêndhing jênik manis
giyak-giya nêmbang cara Sala
kinanthi mêlung syarane
yya dumêh ngong mamikul
gendhong nyunggi barang nyênyangking
ujogan ring Sumarang
ana syarganipun
rèh sênêng parênging prana
turu sewan batal dhingklih akèh tinggi
jro jiwa suka wirya

wong nèng syarga barang syarwa-sarwi
yèn lumampah kapenak kang badan
numpang andhong gledha-glèdhèg
yèn narakane rawuh
brêbês mili sagarwa siwi
wus pira-pira lupya
mokal sira tan wruh
kadhang nglakoni wus paham
wus tan susah paman sun jèrèngi malih
lan ingsun arsa tanya

de têkyarsa sira dadi wali
sing punapa katrimane paman
sun mindu kok rada elok
punapa sing kirdhayu
lah punapa sangking ing ngèlmi
punapa sangking arta
aku rada gumun
ah wong iku nora kêna
dudu rasa yèn noton klebating lathi
tungkakku nora padha

gene ana wali kaya kuwi
e e tobil lèhne nganggo sêrban
yayah sabanyak gêdhene
pa sira datan emut
kala isih ana Sêmawis
ngêdhangkrang sugih pasmat
wusanane kenyut
buwang sêmat gayuh tekat
dumadine rêmbugmu mung kaya upil
dhêmên dadi kongkonan

tekat sing digêgulang mu ngèlmi
têka dadak ana èpêrira
kaplêngkang-plêngkang tekate
Bayat nabdèng jro kalbu
êh katanggor wak sun sakiki
pama ngadu dherekan
pacêl mungsuh ingsun
bêcik dinêngke kiwala
manglayani wali tekadan puniki
nabda malih Sèh Jênar

gumun bangêt ingsun yèn umèksi
tokidira Pangeran Têmbayat
lyir wali mêntah jrih jidhèt
kirèngsun trang durung wruh
yèn wus uning yêkti tan gigrig
wit bakal jumnêng mulya
luhuring aluhur
ingkang mirib wus tan ana
sunan sultan raja jendral Rum Batawi
iku kamuktèn apa

Sang Sèh Dumba sru manambung angling
dhuh-dhuh Kanjêng Pangeran Lêmahbang
bok sampun mêkatên anggèr
kaprah puniku unggul
nadyan lêrês namung sakêdhik
salah mêtani jagat
tur sajatènipun
klèntu panampining Kuran
kalih dening malih jumnêngnya agami
antuk bêbaluh nata

Jêng Sultan Adi Bintara
nyantosani Arab kukum lan ngadil
gama sapa nacat guyu
tamtu antuk siasat
datan yugya botên kiyat kawon guyup
srengat wor nagara krama
tan gônda sapintên ngriki

punapa boya kèngêtan
brastha Majalêngka purwaning santri
suprandene sirna gêmpung
katêmpuh sabilolah
tur narendra binathara sugih wadu
mangrèhkên pra bupatyarja
tan kuwawi mêngsah santri

rèh lagya jinurung ing Yyang
gama Arab awrah tataning bumi
mulya ing mangkya dika hyun
mindakèng wali astha
wus tan wande Kêrndhasawa dados awu
gama rumêksèng prajarja
lah èngêta narik wakti

de paduka mêngku tekat
kang mêkatên yugya kagêm pribadi
sampun kinarya mamuruk
ring sisyantara mudha
kèh ru-ara darêdah dadya majênun
suda widyaning widada
druhaka gung manjing sêpir

wontên kang dadya tawuran
tur karampok sinêmpal-sêmpal mati
wran karya ru-arèng dlagung
pasar-pasar sungkawa
de arda walepa gènnya gilut kawruh
nadyan ngupa dalan pêjah
niku pan nasar kang margi

pocapaning wutat nistha
kondhang catur têrah turuning wèri
wêri warining praja gung
kagunggung murang arja
ngrusak karta satruning jaga sawêgung
tyang arsa sae nèng ngrika
kêdah sae wontên ngriki

ucapên para sêkabat
Sèh Sitibang sêkawan kang wus muksis
tan têbih parêk nèng ngriku
wasta Ki Pringgabaya
dupi mirêng sabda Sèh Dumba gya nambung
nabda duka manuhara
hèh kakang Dumba prayugi

atur dika ring jêng prangran
ugi lêrês-lêrês dika pribadi
jêr sampyan sênêng tumuwuh
nèng dunya barang gumlar
sarwa-sarwi buka wasta bagus-bagus
syarsa krenah adol ucap
sebak wran sêpur kang pinggir

wirang isin anggêr gêsang
lamun murit Sitibrit kang wus muksis
ring rêrupan tar kapecut
tar sênêng gumlaring rat
mung angèsthi trusthaning tyas têbe idhup
mangkyarsa jiwèngsun tunggal
lan bathang kang jajêmbêri

sasagêt-sagêt kumêdah
ngupya marga dèrèng sun ngudi urip
jiwamba bosên adulu
pinondhok tlosor bathang
wuda ngêlih sun katêmpuh luru butuh
sênadyan ana pangeran
nora kêna dèn ngèngèri

jinalukan nora kêna
butuh bêbêt ikêt sabuk myang klambi
katêmpuh mring raganingsun
tuku marang probengan
suk sore nglih jajan sêga iwak duduh
kapriye gonku mangeran
Allah Allah tahu lopis

pinuji sinêmbah-sêmbah
jêbul nora sagêt paring rijêki
têmah uripku katêmpuh
ngupaya sabên dina
dijaluki marang mayit daging nunut
kang bakal sun tinggal bathang
tan kêna ginawa mulih

mara rasakna Sèh Dumba
catur kita lêbokna sanubari
yèn wus trang buwangên sêmprung
rèhning tan sênêng sira
mung anggugu bathangmu kok gawa mantuk
mring ngakerat gendhong bathang
nora wurung mati malih

apa iku dudu justak
Malaekat Kasim adum rijêki
apa ta sira wis tau
dipun jung maekat
lara panas lara adhêm antuk tulung
rèh rina wêngi kok sêmbah
wèh tômba banyu kênini

lamun pêngajaran ingwang
Sèh Sitibang dunya ngaranan pati
marma tan ana Yyang Agung
malekat dunya sunya
anging besuk yèn urip ingsun têtêmu
kadhang sun jumênêng Allah
lah ing kono kita puji

yèn sak iki kinon nyêmbah
marang masjit ingsun dudung wong kapir
kapiran-kapiran êmbuh
hbuh kene êmbuh kona
wus mangkono yèn lakune santri gundhul
gêgadhulan kêndhilolah
mêndêm Alah wuta tuli

seje sun murit Sèh Jênar
wus tan plègên caturing para wali
ngukuhi sarengat palsu
awake dhewe tuna
hèh ta Dumba pikirên kabèh wuwusku
jro dhadhèngsun ana Kuran
rujuk gèsèh pasthi uning

Pangran Têmbayat ngandika
wis Sèh Dumba mênênga aja criwis
mung anak Jênar karêpmu
katimbalan ring Dêmak
apa gêlêm apa mopo ngong hyun ngrungu
yya kakehan mêdhar rahsa
padu balung tanpa isi

Pangran Sitibang wacana
o o dene ngèyèl timên sirèki
wran dadya duta mung tutur
sun tan gêlêm tumrapta
aja ingkang ajur mumur yayah glêpung
lah môngsa ingsun sumlanga
malah mathêm mêmpêng urip

sun mati sugih druhaka
rina wêngi rumakêt nraka api
lara kapenak tinêmu
susah bungah sun sandhang
sèjè lamun kita mantuk sangking layu
tumêka urip sampurna
langgêng nora ika-iki

Pangran Têmbayat manêbda
hèh anak mas têtêp sira wus bêling
lumuh karèh ambêk liwung
tan singlar lara lapa
yèn mêngko karsanira ingsun sokur
gêjaba iku sun tômpa
wawêlingnya Sunan Kali

kinèn maringkên sasmita
patang pasal cupên ingkang patitis
siji bab kala Yyang Agung
karya gumlaring jagat
prabot apa barang apa karya wujut
loro bab kinèn têtanya
ngêndi omahnya Yyang Widi

têlu bab kalonging nyawa
sabên dina nganti êntèk ring ngêndi
catur bab kala Yyang Luhur
warnaning kadi paran
Pangran Jênar manthuk-manthuk guyu guguk
iku cangkrimaning bocah
gya ngandika marang murit

Ki Bisona kang nèng ngarsa
hèh Bisana babarên lambang iki
wit cangkriman rèmèh cubluk
kowe bae kang mancas
lah majua sira dadya wêwakilku
matur sandika kêrpana
manganggêg kaparèng ngarsi

matur yayah madu brônta
dhuh Jêng Pangran Têmbayat amba darmi
mituhu dhawuhing guru
mancas sasmita tuwan
lamun lêpat sakêthyamba minta ampun
pintên banggi kalêrêsan
kula tiyang dama pingging

janma sudra turun desa
narakarya kuthung silaning krami
sajêg jumlêg idhup dhukuh
tuna pasang wikcara
dèrèng nate wrin pasamuan janma gung
tamtu kirang yudapraja
wibaning ngling tuna luwih

tur gumêtêr guragapan
glagêp-glagêp gugup kaworan ajrih
jirih jaragan tyang dhusun
sampun kirang agsama
budi kuthung kithal grathu gruyuk blilu
kajibah sumanggêm karsa
wakilnya jêng gurunadi

kasikuning guna krama
dadya wuruk kulèsthi jroning pati
kapatuh salamènipun
Pangran Bayat ngandika
sun tarima sadurunging wahyèng wuwus
wis jaragan kowe desa
cingkrang silaning akrami

malah yèn bênêr sabdanta
ingsun gumun mring sira têmah titis
luput klèru panggonamu
lah wis pêcahên mara
Ki Basana sandika bab kang rumuhun
Alah kala karya jagat
punika sayuta gidib

jagat rat punika anyar
Gusti Allah botên karya kawadis
dalilnya la yatabkiru
ila muhdis têgêsnya
batên karsa dêdamêlan barang wujut
mênggah dadosnya ngalam rat
wusnya drikuma iyati

liripun manggih kaanan
alam dunya puniku laawali
tan wontên wiwitanipun
kathah yèn kula babar
bokmanawi kartas sakêndhang tan cukup
mèt wêwaton sangking Kuran
anyaring alam sakalir

kang kaping kalih pêrlambang
tuwan tanya wismanira Yyang Widi
bab punika boya ewuh
Allah manuksmèng ing dad
dad wajibul wujut pacêngkramanipun
lajamana lamakana
munggèng dad wisma kakiki

kathah yèn manira buka
tradhak sampe kartas pos tigang kodhi
mêkatên kiwala kacup
gantya lambang ping tiga
longing nyawa rintên ratri ngantos puput
dhatêng pundi sirnanira
i ladalah langkung gampil

nyawa botên sagêt suda
botên wêwah ginggirnya karsa mulih
sangking pêjah dhatêng idhup
langgêng tantara môngsa
yèn kalonga mangke kawadis mathuthuk
sripis lir dèn môngsa ngrayap
panjang yèn dipun sêrati

nadyan kula sudra desa
musthi putus paramabasa Kawi
basa ngoko nawung kidung
langkung sasêtrip têmbang
boya kewran ukara anjèrèng ngêjum
nadyan dede êmpujangga
widayaka sawêntawis

cukup silaning di sastra
pamiyatan Pangran Sitibang ngênting
sisya ngataskarèng tuduh
kang ngajar lyih bisana
ingkang tômpa yayahjamunambêg nyakup
mardi gunadika pasang
karna jiwatma nampani

sasmita ping sakawan bab
mundhut priksa warnanya Maha Sukci
kitab ulumodin sung wruh
walahu lair insan
wabatinul insan baetulolahu
lairnya jaba manungsa
punika warnaning Widi

batining janma wismèng Yyang
kathah-kathah jarwanya ulumodin
yèn kula tur priksa bingung
paduka botên tômpa
bokmanawi kula kagalih majênun
wijangipun Sèh Sitibang
kang sampun kula tampèni

mila yèn namung pananya
kang kadyèka kula sakêthi gampil
kagulung giligir punglu
kabengkas sirna ilang
têmah wangwung klowongane jagat suwung
yèn kajèrèng rat kèbêkan
makatên kawruh Sèh Abrit

purwa manungsa kawijang
wijang-wijang sisya gampil nampèni
sora cêtha botên bingung
ing rèh jiwita tama
tamèng budya praptèng layu têmah idhup
wela-wela kasatmata
ngegla kêna dèn ungsèni

tanpa sintru tanpa lambang
ngêblak blaka suta boya mèt pamrih
sirna panyakraning bujuk
palsu krenah blas ilang
slaya sangêt lawan guru sanèsipun
ting klêsik lir adol dhêndhang
tur datan supe mèt pamrih

kula sampun rambah-rambah
muruhita winijang wali mukmin
winruhkên Mukamat Rasul
Allah Pangeran amba
wahyèng sabda nanutun kawula bingung
kodhêng mirang-miring awag
ngawur pêpathokan sêpi

ngèlmu Arab dadya Buda
Buda mungkir mamèt waton jêng nabi
tapa mati raga gluyur
mubêng ngiras papriman
lamun kawruh Arab sirna tapanipun
kajawi wulan Ramêlam
cêgah bukti botên apti

nanging wali têksih Buda
tandhanipun sênêng manjing wanadri
guwa-guwa gunung-gunung
sagara kayu kawak
linêbonan gêntur tapa ngiras laku
mamrih katêmu Yyang Suksa
yeka kadhadhung idajil

critane Ngarab ambiya
botên watên kang cêgah mangan mutih
ngluwat mêlèk cêgah turu
puniku boya klampah
mênawi wong Buda badane winasuh
lah sumôngga kagiya
pamancas kawulamingsil

langkung wagugên ing galih
Jêng Pangran Bayat Sèh Dumba
wrin pamêcahe pasêmon
amung muritnya kiwala
panêngran Ki Bisana
makatên pangawruhipun
iba gurune Sèh Rêta

ngunadika jroning galih
tuhu mardiguna digbya
Pangran Jênar sak murite
trustha widyaning widada
ing kene kana kêna
layak bae tega layu
bijagsaning kawruh mulya

samana duta kêkalih
dupi sampun têtela trang
ngèlmu myang kalakuane
Sitijênar samuritnya
sadene mêcah lambang
tumulya pamitan mundur
Pangran Bayat lan Sèh Dumba

Sèh Jênar datan mangsuli
nuli mundur pêlarasan
nèng marga gêrnêngan karo
Sèh Dumba matur jêng pangran
kula biyantu tekat
yèn makatên kang tinêmu
karya trimaning wardaya

para sisya angantêpi
sangking judhêging mruhita
Pangran Jênar wijangane
upami kula mruhita
balik mèstu sukarsa
nèng ngrikyamba yun mituhu
wangsul brontas ngèlmu rahsa

Pangran Bayat arda wêngis
rum nabda dhatêng Sèh Dumba
hus Dumba aja mêngkono
nguni sira bôngsa sudra
ing mangke manjing wasya
kawiryan jênêngmu arum
wus dadya santri suhada

paran karya balik kapti
mituhu Sèh Lêmah lincat
ngèlmune tan lumrah ngakèh
de sirarsa muruhita
parmyam Dêmak kurang apa
barang kawruh nora ewuh
kadikbyaning wali astha

wis payo inggal lumaris
nglagsanani rèh dinuta
tantra dangu lagsitane
prap Bintara lagya pêpak
nèng srambi lênggah atap
kagyat dupi rawuhipun
duta dyi tumamèng ngarsa

wusnya sokramèng cra mukmin
sinrêng wigatining sabda
Jêng Benang pangandikane
hèh jêbèng Bayat kaya pa
dyi duta ngataskara
katêmu Si Lêmahlêmpung
derarda kagila-gila

umatur duta kêkalih
lêrês prabataning warta
pra sisya sampun rêraton
jalèstri pra talbul ngèlma
ingrèh mangrendra laya
lêrês tekat dipun idhup
dunyarja ingran pralaya

kathah-kathah titi ngênting
ing purwa madya wusana
sêdene wahyèng pasêmon
tumêrsêp kasup sadaya
tur wakil pamêcahnya
muritipun kang kasêbut
pun Bisona narakarya

trah dama srawungan dèsi
prandene gunarda krama
yayah carakan kudhaton
cukat têrampil trangginas
sangkêp sulila madya
kuciwa srengat kalêbur
kadariyah kajrabriyah

rumakêt kalih tan yukti
mêrkang sangking wali astha
mulyèng masjit badhe kasor
brastha sêmbah rabul ngalam
yèn pun lincat kapanjang
jadmidahna dèrèng murup
prayogi siniram pompa

manawi têmbe malahi
sayarda ulah pradignya
ngrusak sukarta prajarjèng
wali astha têmah ina
yèn Jênar tan pulastha
wus tan wande era-èru
rêrusuh murang kêrtarta

yugya nuntên dèn lampahi
muksyaning kawruh dupara
wijangnya Sèh Sitiampo
Jêng Sunan Benang ngandika
hèh yayi Kalijaga
kapriye yugyaning laku
padoning Yyang rèh widada

umatur Jêng Sunan Kali
sae nglêmpakakên para
sagung mukmin ngulama kyèh
lan malih ngaturi sultan
kadi Nata Bintara
pargandring wahyaning kukum
Sitijênar dèn pancaka

prayogi dintên jing-enjing
pinrih rawuh wanci luka
utusana ing samangke
Jêng Benang dupi sêkabat
winangsit rèhnya kajat
ngaturi ingkang sinuwun
para wadya buwah praja

patih pangulu jagsa di
liningan gya lumaksana
arta ceda wrata kabèh
mukmin ngulama mukaha
kalamun ratri para
wali sêmbahyang magribu
nging sasubuh tan kawarna

ing wanci jam astha enjing
wus pêpak para ngulama
lunggyèng srambi lyir adate
satêngah sanga jêng sultan
patih pangulu jagsa
rawuh para wali mêthuk
kurmat tataning ngulama

wus lênggah jêng sri bupati
tata pra punggawa atab
jajar urut klênggahane
mukmin samya jawab asta
mubêng gantya-gumantya
gya so sawêntaranipun
Sunan Benang pasrangkara

hèh jêng sultan marma sami
sun aturi siniwaka
nèng srambi gung parate
hyun pêrgandring para durta
lêrês atur andika
Pangran Jênar abargugug
migêna tindak agama

ingsun wus nyundaka mèksi
ngèlmu kalakuanira
dera mamirit murite
trus trang mangrusak kêrtarta
silaning yudapraja
anênutun nitah dudu
kathah sisya èru-ara

dunya ingaranan pati
têmbe ingaranan gêsang
kajabariyah tekate
kadyaryah rumakêt ôngga
rèh idraning pralaya
sakabat kang tômpa bingung
majênun ngrusak widada

paran yugyaning pabudi
kang mrih utama linakyan
sultan matur kula dhèrèk
buyantu pulasthanira
srana prajurit praja
Pangran Modang gya sumambung
punika kirang sakeca

yèn rinêbasèng ngajurit
punika sanès tyang kraman
sae dèn alus kimawon
sênadyan kukup pralaya
sangking lêbat kiwala
kawula sakônca cawuh
samya manigal lungaya

Kanjêng Rahadyan Dipati
Wanasalam nambung sabda
yèn mêkatên kula mopo
nyulayani tata praja
tindaknya janji byuha
nglairakên ukum saru
antuk dhêdhaning bawana

pêjahnya janma tar kinging
mahya sangking palacidra
rèh wontên jumênêng kraton
kêdah ratu karya prentah
mupakat katimbang rat
katimbalan yèn datan hyun
dadya nawala wasesa

kinging tinêlasan awit
mogok dhawuhing narendra
punapa marganya dados
wus dhawuh ponis prampungan
winasesa sakarsa
nadyan ingkang songkol pêthung
satibaning kukum pêjah

rèh punika bôngsa wali
kalêrês agungoliya
tar kinging syiyah sedane
nadyan kang kalêrês ngisas
ingkang sami pangkatnya
mêkatên piagêm ulun
byakta mèt piagêm byuha

yèn botên makatên usti
cingkrang jêjêring wiradya
pun patih sadarpa mopo
nistha dunya ngakir siksa
dug gêguyu bawana
surya côndra susup-susup
ngerang-erang ngadil kêrta

kalamun cinidrèng ngèlmi
sampun ngaturi narendra
dhêmitan kiwala dados
nanging mêksa tan tumindak
manawi waris gugat
sintên mangêntar mangèstu
antuk wasesaning praja

mila prayogyamba gusti
panduka paring nawala
wasesa caraning kraton
patih pangulu myang jagsa
samya tur tôndha krama
têtêp prampunganing kratun
makatên rèh widaradya

narendra pêthuk ing galih
sadaya mukmin oliya
mêmuja môntra rumojong
aturnya nayaka wagtra
tètès mèt maton byuha
jêng sultan sigra dhêdhawuh
karya nawala wasesa

juru panitra dinuding
gya nurat wêwaton adad
lupiya kuna-kunane
dupya rampung kang panitra
katur rêkyana patya
tandya kunjuk jêng sinuwun
kapriksa têmbayèngsastra

pèngêt nawalaning aji
Sultan Adi Natagama
Bintara mandhirèng kraton
dhumawuh ing pêkênira
Pangeran Sitirêta
ing Krêndhasawa dhêdhukuh
liring srat jênêng manira

tampi aturing pêrgandring
para rat prajèng Bintara
sêdene wus mirêngake
aturaning wali astha
pêkênira mindaka
nglêbur silaning tumuwuh
nyênyampah dinil mustapa

mangke karsaning palit
biyantu jênêng manira
ingsun tibali tatêmon
ring Dêmak mangadu rahsa
barênga dutèng praja
yèn mopo datan umèstu
wasesa magal lungaya

titi wahyaning srat pati
Bintara kaping dyi dasa
Jumadilakir taun Be
tumapak côndra sêngkala
nir jalma catur tunggal
katandhan sinuwun prabu
Sultan Adi ing Bintara

wusnya narendra nandhani
patih pangulu lan jagsa
samya mèstu tèkên kabèh
wilapa kabungkus sutra
Jênar dadya pêrlambang
kinging rukun kinging rampung
gya katur Jêng Sunan Benang

wus tinampan gya manggalih
kang sayugi dados duta
kang ngampil prampungan gêdhe
sastra nawala wasesa
Jêng Sunan Kalijaga
umatur prayuganipun
kônca sadaya lumaksa

angandika Jêng Mahgribi
lalima bae utama
gawa sabat dhewe-dhewe
siji jêbèng Sunan Benang
loro jêbèng Malaya
têlu kaki Pangran Kudus
caturnya Pangeran Modang

jangkêp pônca Gêsêng kaki
prajurit wira tamtama
konên nganglang esuk sore
rumanti yitnèng prajarja
kanjêng sultan sandika
jêng sinuwun tandya kondur
patih sampun dhinawuhan

warata prarya bupati
yitnèng anèng kartibaya
Sèh Jênar sabat murite
ucapên gangsal uliya
sampun mranti busana
ngampil santri catur puluh
bidhal dhatêng Kêrndhasawa

elur nganggo sarwi putih
samya nyangkêlit jambiya
pônca wali ngarsa dhewe
Jêng Sunan Benang pangarsa
tantra kirdhanya prapta
anèng Kêrndhasawa dhukuh
jujug mismèng Pangran Jênar

kaparêng lênggah nèng masjit
lagya mêmirit pra sabat
ingkang anyar manjing tarèk
èstri priya jêjêl rangab
sangking môncanêgara
pinuju ingkang cinatur
dadining bumi akasa

sangking tapsir Kaelani
tandyamarêk wali gangsal
nèng pante langgar nabda lon
tata kramaning oliya
gya nabda sêsarêngan
jawab salam ngalaekum
Pangran Jênar tan nglagewa

eca dènnya mirit ngèlmi
lawan sakabat sakawan
wali gangsal têtamune
dera pasrangkara arja
pangran kèndêl kiwala
Jêng Benang tandya umangsuk
buka wiwara byar mênga

wali gangsal gya umanjing
pra murit nèng pante jaba
lênggah tan ana carane
Jênar maksih amêmijang
kang syara arda sora
tan marduli ring têtamu
gya Sunan Benang ngandika

hèh jêbèng kèndêla dhisik
sun dutaning pangadilan
kinèn kapanggya ring kowe
karsanira wali astha
biyantu kraton Jawa
lah iki nawalanipun
mara sira tampanana

Jênar wus datan marduli
eca dènira mêmijang
gya sêrat inguncalake
tibèng pangkyannya Sèh Jênar
mêksa api tan wikan
punang srat cinandhak gupuh
mring Jêng Sunan Kalijaga

gya winaos sura titi
timbayèng sastra wisesa
purwa wadya wusana tèk
Jênar pi-api tan myarsa
Jêng Benang angandika
sarwi ngasta tanganipun
hèh lincat kang lagya laya

wis mênênga sun tuturi
gya rèrèn Pangran Lêmahbang
masang karna mirêngake
dhawuhnya Jêng Sunan Benang
lah mayit praptaningwang
caraka dinutèng kukum
pangadilaning Binta

kinèn nibali sirèki
srana nawala wasesa
rukun rampung sêka kowe
dina iki lah matura
yèn sandika raharja
adu surasaning kawruh
mupakatan wali songa

Pangran Lêmahbang nabda ris
sira Benang ngundang kita
marang Bintara sun lumoh
nora kabawah kaprentah
kajaba jroning manah
kang dhêdhawuh sun mituhu
lyane punika tan arsa

sabab mayit padha mayit
pagene nganggo parentah
wong nora nana bedane
padha tan wêruh Yyang Sukma
tan pae nêmbah asma
de kumawawa maringsun
dhawuh samining gusthika

de sirarsa ngadu mèlmi
mususakên gilut rahsa
payo anèng kene bae
janji wêwaton musakap
kitap balal ngibarat
nadyan anggitnya wong layu
ingkang nganggo padha laya

Pangran Modang nambung angling
hèh ta kakang Sitijênar
lah punapa pathokane
dunya ingaran pralaya
benjang ngaran juwita
coba manira hyun ngrungu
lairnawirayatira

Pangran Lêmahbang mangsuli
hèh Modang prastawakêna
tanjane urip lapale
kayun daim kayu muta
abadan têgêsira
urip wus tan kênèng layu
abadan salawasira

dene mangke jênêng pati
jarwane kitab talminsan
lah rungokêna lapale
walmayita la mulkobra
yajitu wa kalaba
mayit anèng alam kobur
anêmu awak-awakan

