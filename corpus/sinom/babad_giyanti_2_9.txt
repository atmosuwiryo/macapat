Mas Rôngga Wirasêntika
lawan caraka wus panggih
arsa mudhun sangking kuda
dene andulu priyayi
mas rôngga lingiraris
sanak sampun dika mudhun
dawêg sami lêlampah
kang gendhong sêrat puniki
kula iring wontêna ing ngajêng kula

saksana sarêng lêlampah
mas rôngga têtanya aris
nênggih samia lêlampah
inggih kang sami tinuding
wong sanak sangking pundi
caraka alon turipun
kula tiyang Samarang
ladosanipun mas patih
kang satunggil upasipun petor bêsar

tiyang sangking Surabaya
inggih Kangjêng Tuwan Sarip
rencange sami tinilar
sadaya wontên Bêtawi
sami tiyang ing Turki
kalih atus pitung puluh
parikine punika
amung gawa rare kalih
dhatêng jendral lan kêkalih wonge tuwa

lan wong kaji kang satunggal
anama Kaji Duljaki
nanging dèrèng wruh jajahan
milane botên tinuding
mila tiyang Sêmawis
tuwan bêsar karsanipun
wus prapta pinggir desa
ing Garogol têdhak sami
sampun kerit caraka praptèng taratag

Pangeran Natakusuma
ingandikan marang masjid
mas rôngga lan Jayèngrana
Dul Wakit miwah Muhyadin
sang nata ngandikaris
adhi Natakusumèku
apa sun têmonana
hèh rôngga caraka iki
wonge dhewe tuwin apa wong pundhutan

mas rôngga matur tur sêmbah
urunan tiyang Sêmawis
sangking pêpatih Sêmarang
petor bêsar kang satunggil
upas têtiyang sangking
Surapringga angsalipun
Pangran Natakusuma
umatur saha wotsari
suratipun luwung kapêndhêt kewala

sigra Muhyadin dinuta
mundhut srat lan Ki Dul Wakid
saksana katur kang surat
duta kinèn tunggil linggih
lawan kang pra dipati
sami munggèng tarub agung
sinugatanan kinang
sangking kang para dipati
sangunipun epok gendhong pra dipatya

sang nata amaos sêrat
sangking Tuwan Sèh Ibrahim
bêbuka hèh salam reyang
Tuwan Sèh kang ahli Turki
mashur ing atas angin
pun bapa sajatènipun
nangkoda gêng kawilang
jinis prakara nagari
lunganingsun sangking Turki ginawanan

cap Sultan Mukamad Lekan
Rum Ngadli kang ngabayani
wawêngkoning Rum sadaya
sagung kang para nrêpati
Sultan Mustapa Rumi
ya gawani êcapipun
têgese kang pitungkas
ing nagara wetan nênggih
urut timur nagara kèh padha rusak

rusakipun sangking aprang
rèhning tanah Jawa mangkin
kanan kering sapangetan
ana ingkang ngêpalani
nyata jendral Bêtawi
ature kang marang ingsun
tan tumut karya rusak
inggih kang darbe pribabadi
rêbat atas sami karabat kewala

datan wontên wonge liya
rewange rêbat nagari
dene mangke kang prakosa
inggih nama Mangkubumi
dadi pun bapa mangkin
ya sawusing salam ingsun
atêtanya ing sira
adhuh nyawa Mangkubumi
sabab apa sira gawe nora arja

jênêg gawe kasusahan
sapadha-padha dumadi
duraka wis marènana
anak ingsun Mangkubumi
pan sira wong abêcik
sirèku sutaning ratu
sira kang kuwajiban
rumêksa rayat sabumi
sapa nanggung dosamu iya ing kana

pan si jendral iki selak
wit rusaking tanah Jawi
pan kinarêpakên samya
kang sami darbe pribadi
sun uji sira ugi
ing pawarta sêtya tuhu
eling sutaning raja
nora pikir salah kardi
ingsun nyawa wêruhna ing karêpira

lawan ingsun iki nyawa
papagên sun arsa panggih
sarat kudu pêpanggiha
pribadi amituturi
sawusnya maos tulis
alênggêr jêtung angungun
alon dènnya ngandika
dhimas Natakusumèki
kaya kene dhawuh apuraning Suksma

Dul Wakit kinèn akarya
angsul-angsul kang priyogi
adangu pitungkas wulang
kang sumêrêp sêdhêp manis
kang nora anyênyêngit
dhap asor saturutipun
kang têtêp mêlasarsa
wus dadya dipun êcapi
kang tinuduh Radèn Arya Jayèngrana

ngaturkên wangsulan sêrat
dhatêng nagari Sêmawis
tinuduh sami sadina
Jayèngrana bêkta tulis
duta wus dèn panggihi
ginanjar pangadêgipun
arta lawan busana
caraka wus nêmbah amit
sarêng mêsat lawan Radèn Jayèngrana

mung bêkta kuda pakbêlas
pakbêlas dharate sami
têgêsipun lêlancaran
prayayine dèn pilihi
datan kawarni margi
sawêngi praptane esuk
wanci pukul sawêlas
praptane nagri Samawis
jujug marang gone petor wismanira

sira Radèn Jayèngrana
lan Tuwan Sarip wus panggih
sigra ngaturakên surat
angsul-angsul sri bupati
têmbunge mêlasasih
sêdhêp pasrah dhirinipun
juru basa kang maca
petor bêsar kanthinèki
pamaose winalèn-walenan rahap

petor bêsar ngatag nurat
marang Ki Kaji Dulkaji
tulisana basa Arab
aturna mring Tuwan Sarip
nurut Kaji Dulkaji
mrih basa Arab wus katur
mring Tuwan Sarip Bêsar
winaos suka tan sipi
têmbung manis asêdhêp mawi la-êla

sarta ngungun amiyarsa
ing rèh dadining ajurit
pratikêle tanah Jawa
kêna niaya sayêkti
dene kang sikara wit
Dul Jendral Baron pan Emup
akèn angêlongana
ing Pangeran Mangkubumi
ing cacahe kalong saparo kewala

dadya miji ing santana
ing Pangeran Mangkubumi
alumuh lumakyèng karya
yèn kalonga Sokawati
dadya putungan sami
lajêng ngêkahi puniku
bumi ing Sokawatya
nadyan kalonga sakikil
sun labuhi ajur mumur dadi lêmah

Si Ondorop pira-pira
saguh ngulihakên malih
nging ujare kamondaka
Pangran Arya Mangkubumi
lajêng gitik-ginitik
rêbut bêja ing prang pupuh
Kumpni krêp kasoran
akathah ingkang ngêmasi
Tuwan Sarip Betor Bêsar tinakonan

iya iki petor nyata
mêngkene kawiting jurit
petor bêsar aturira
gih jendral mariki dhingin
Pangeran Mangkubumi
lolosipun sapuniku
wus nyata nora dora
anak ingsun Mangkubumi
kaya age ingsun iki pêpanggiha

kunêng kang anèng Sêmarang
lagya ngayêm-ayêm pikir
sang nata ing lampahira
wus lajêng ing Dhuwêt prapti
masanggrahan sang aji
wus pamondhokan wadyagung
sang nata badhe lama
ngiras dènira ngantosi
carakane kang maring nagri Samarang

sang nata arsa ngadêgna
sagung wadya kang ngêmasi
anakipun kang kinarya
karya mantri jro sang aji
suwidak kang kinardi
badhe nyèkêt sabinipun
kang kinarya lêlurah
têtiga angalih dèsi
ing Kumêndhêng nênggih pun Adimênggala

lêlurah ingalih nama
Ngabèi Prawirasêkti
kancanipun ngalih dasa
sami prawira namèki
lêlurah saragni
Wirasastra wus pinundhut
lurah mantri jro nama
Yudakartika ing mangkin
sakancane sadaya wiwitan yuda

Mas Malar mangkya kinarya
Ngabèi Baurêksèki
kancanipun ngalih dasa
wiwitan bau namèki
lagya samadya sasi
kancane lami kèh nusul
wontên wong tigang dasa
kalih dasa kang pinilih
Kyai Bênêr ingkang kinarya lêlurah

lan ingalih namanira
Ranadirada Ngabèi
sakancane ngalih dasa
wiwitan Rana namèki
Ki Sutamênggalèki
gêdhong sinungan jêjuluk
Ngabèi Mangunjaya
mantri jêro wus rinakit
busanane abyor mantri wolung dasa

ya ta wau kawuwusa
Sang Prabu Mangkarawati
ingkang wontên padhêkahan
wastaniraing Rêpaking
mangkat sowan tumuli
bêbêktane tigang pikul
lombok kalawan kacang
kimpul talês wi gêmbili
nunggang jaran wadon sarwi bêbathilan

arasukan gandhul pêthak
kasa kêmbang lungsêd kêdhik
anyamping sarung Mêkasar
pasêmon wilêt awingit
lampahira wus prapti
Dhuwêt pasanggrahan agung
sang natèng Kabanaran
nuju siniwakèng dasih
jumarojog manjing tan ngangge larapan

amor lawan Suranata
miwah kang mantri pinilih
dèn nyana kônca kewala
dangu-dangu kang asandhing
prasami angingsêri
sang nata wruh sapa iku
Sultan Bantên turira
sigra Muhyadin nambungi
rayi dalêm Sultan Pakungwati prapta

ingawe lajêng umangsah
gapyuk rinangkul siraglis
sang nata dhawuh kang waspa
Sang Prabu Mangkarawati
tangise lir pawèstri
gulêt lir kêkupu tarung
wus dangu tata lênggah
kang rayi tan sinung têbih
kang dinangu ing sasolahbawanira

prajurite karisakan
sabên prang tanpa ngudhili
kula akanthi kakang mas
Purubaya nêniwasi
ngandika sri bupati
sarwi nênggak waspanipun
yayi prabu dilalah
sira ngungsi maring mami
nêdya enak yayi têka nêmu rusak

karine prajuritira
mêngko sira sèlèh ngêndi
kang rayi matur tur sêmbah
kantun tigang dasa nênggih
amung wong saralathi
tigang dasa ingkang kantun
minarsa pitung dasa
tan wontên kantun satunggil
prang wawala mêngsah lan Kapitan Bagrak

rayi paduka kakang mas
Purubaya ngapirani
tumpêse prajurit kula
mina bang suwidak tampis
pun gêndhayatan mati
wong saralathi kang kantun
kula titipkên samya
pun kakang Mangkudirjèki
kula sêlak onêng wulangun ing tuwan

kapiyarsèng katêbihan
sawadyane tumpês jurit
yayi prabu kakangira
Mangkukusuma kang mati
sami ngungunirèki
kang rayi ngaturkên wau
sal-angsal tigang rêmbat
kang raka ngandika aris
kaya apa mêngkono tuk-antukira

kang rayi matur bêlaka
duk wontên dhukuh Rêpaking
kasukan sayah lumampah
adharat sadasa ari
kèndêl dhukuh Rêpaking
pinaksa ingambil mantu
inggih Kyai Nuriman
gumujêng sri narapati
bênêr yayi wong amalês kabêcikan

sang nata malih ngandika
dhimas Natakusumèki
wong gagatan dhawuhana
sun paringakên si adhi
dhimas Mangkarawati
iya ing gagatan sawus
anaa kang rumêksa
ing mêngko marang si adhi
bêkêl satus iku sira kongkonana

srahna maring Si Nuriman
konên anata kang bêcik
ing gagatan bumi rosa
jaran salawe kuwawi
rumêksa ing si adhi
rina lawan wênginipun
wong sèkêt ing pulutan
rumêksa dhahare adhi
tur sandika Pangeran Natakusuma

anglampahakên caraka
mantri jêro kang tinuding
Ngabèi Ranadigdaya
Ranadimêja satunggil
ing gagatan wus prapti
sampun kumpul bêkêlipun
kapanggih kawan dasa
panglawe sakawan sami
wus binakta mring wismane Ki Nuriman

kagyat ing tyas kagegeran
prayayi songkok kang prapti
bajo lurik irêng ginggang
lancingan sangkêlat abrit
nyuriga carabali
lawan bature kumrutug
kabèh bêkêl gagatan
dhêrodhog dènnya manggihi
bêkêl kabèh wus kasrah Kyai Nuriman

Ngabèi Ranadigdaya
Ki Nuriman dèn jarwani
kiyai mantu andika
pan dede santri mêmêri
sajatine kiyai
sultan ing Bantên puniku
mêdhêdhêg Ki Nuriman
adhèhèm naga kabalik
ni Rubiyah anakira ni Saridah

nyawargakakên wong tuwa
gagatan pulutan iki
pinaringkên mantunira
ni nyai watuk nyakikik
mantuk mantri kêkalih
akathah pasangonipun
ing wuri wus tinata
kang prajurit tan turanggi
tigang dasa sakawan bêdhil nêmbêlas

lan waosipun wolulas
sadaya sopal jininggring
lêt kalih dina praptanya
lan sèkêt rêmbatanèki
Sang Prabu Pakungwati
mèsêm suka dènnya dulu
wus karya pamondhokan
Sang Prabu Mangkarawati
ragi kilèn sangarsaning pasanggrahan

wolu rare punakawan
prasamya nitih turanggi
samuwa pratikêlira
mèh prasasat sabupati
bok Saridah têtilik
sawulanipun ping têlu
miwah sultan cangkrama
sang prabu ing Pakungwati
angêrakat ulam kali pêpucungan

kang winuwus dutanira sang aprabu
langkung kinasihan
marang Sèh Ibrahim Turki
karya surat rèngrèng Tuwan Sarip Bêsar

dhapuripun surat pratela puniku
marang Batawiyah
prakarane Mangkubumi
dèn sikara mulane dadi murwèng prang

lungguhipun Sokawati têlung èwu
saanane jendral
nagari Surakartèki
dèn êlongi saparo pangran pan suka

milanipun wus kalakon karyanipun
waune nèng mêngsah
rinêbut anandhang jangji
singa ngrata ing Sokawati ginanjar

Jendral Emup kang anglêbur jangjinipun
kathah rèngrèngira
kinèn nurun Wirasari
wusnya dadi Tuwan Sarip angandika

iya iku Jayèngrana turna gupuh
maring anak ingwang
Susunan Amangkubumi
iki rèngrèng kang badhe marang si jendral

besuk ingsun lamun uwis atatêmu
lawan anak ingwang
besuk ing sabalèn malih
pasthi kono iya ingsun pêpanggihan

rèngrèng iku yèn wus dadi têrna mringsun
ingsun kang anggawa
marang nagari Batawi
aja susah sutaningsun akongkonan

ya ta wau Jayèngrana kinèn mantuk
wus binêktan surat
bêdhug tiga angkatnèki
Jayèngrana sangking nagari Sêmarang

ngatêr sampun Radèn Wirasari wangsul
ing nagari Dêmak
sira Radèn Wirasari
lampahipun wau Radèn Jayèngrana

praptanipun ing Dhuwêt pan wanci surup
kèndêl pondhokira
sakêdhap lumêbêt nuli
jujug marang Pangeran Natakusuma

sampunipun bakda ngisa lêbêtipun
sang nata wus salat
satêdhake sangking masjid
animbali ing Pangran Natakusuma

lêbêtipun angirit Jayèngranèku
prapta ing ngajêngan
ngaturakên ingkang taklim
sangking rama tuwan nênggih Sarip Bêsar

sêrat katur kêkalih lan rèngrèngipun
sigra tinupiksa
kadriya têmbunging tulis
ya ta mèsêm ing Pangran Natakusuma

dhimas gupuh undhangana pra tumênggung
padha angrasakna
ing surate Sèh Ibrahim
matur nêmbah Pangeran Natakusuma

pênêdipun abdi dalêm pun tumênggung
kang abaris ngarsa
sae katimbalan sami
miyarsakna ing surate Sarip Bêsar

sang aprabu pangandikanipun arum
bênêr yayi êmas
nuli kongkonana aglis
sarupane punggawa kang baris ngarsa

wus anuduh Pangran Natakusumèku
angêrig kang samya
punggawa kang baris ngarsi
sami prapta tan kalilan bêkta wadya

maksih tugur sagunging prajuritipun
barise ing ngarsa
praptane kang pra dipati
pan sadaya sami lancaran kewala

wetan kidul kulon sarêng praptanipun
Pangran Pakuningrat
kilèn lan pangran ngabèi
kidul nênggih Dipati Suryanagara

kanthinipun Môndraka Wiradigdèku
lawan Jayarata
Tumênggung Dipadirjèki
Alap-alap myangn Tumênggung Pusparana

têlas kidul ingkang wetan sami rawuh
Pangeran Dipatya
Anom sawadyanirèki
lan kang paman Pangran Dipati Bintara

sadaya wus tumamèng ngarsa sang prabu
sang nata ngandika
hèh sagung kang pra dipati
lawan para santana putra satriya

sadayèku dèn amêrês budinipun
padha rasakêna
ing karsane Sèh Ibrahim
iya ingkang muni layange kang prapta

iya ingsun kinon akirim pra sadu
mring gurnadur jendral
sumilih kadya nêdhadil
anjaluka bênêr ing gurnadur jendral

wong aluhur sangking asor wiwitipun
aja ta ugungan
dumèh Tuwan Sèh Ibrahim
Sarib Bêsar maringsun wus mundhut putra

iya iku kêkêlire têgêsipun
aja ta kabiyak
sihe Tuwan Sèh Ibrahim
iya dadi ngadêg bênêr Sarip Bêsar

dadi ampuh Sarip Bêsar yèn tinantun
mring gurnadur jendral
pratingkahe tanah Jawi
ing batine Tuwan Sèh wus maring ingwang

karsanipun Sarip Bêsar batinipun
kinèn anjarwakna
ing Radèn Jayèngranèki
kalêthêke tyase Tuwan Sarip Bêsar

awotsantun prawara ingkang tinantun
pukulun sang nata
sampun tanggêl ing pakarti
anganggea waos dhuwung marang jendral

inggih lamun pun jendral darbe pangukup
botên wit piyambak
amiluta amrih ing sih
jêr pun jendral ingkang amrih amiluta

riyêg guyup pra santana pra tumênggung
sami aturira
Pangran Natakusumèki
ingkang dadi pangirit atur andhadha

kang dhinapur mungguh panggawening satru
ngajak rêrampekan
yèn dhèwèk nora nglanggati
satêmahan kabalik ingkang pratingkah

ingkang luhur satêmah dados soripun
ingkang asor mangkya
dados luhure sayêkti
sabab sangking timbalan Jêng Nabi duta

sru gumujêng wau sira sang aprabu
pagene yayi mas
anganggo wêdi Jêng Nabi
ngombe arak si adhi sadina-dina

iku takut ing wêwalêr Kangjêng Rasul
gumujêng tur sêmbah
Pangran Natakusumèki
sanès ing prakawis arak lawan aprang

sang aprabu gumujêng ngandika arum
yèn mangkono padha
bênêr panêdhanirèki
ingsun lagi nêmu dêdukaning Suksma

mungsuh iku kang gêdhe angajak patut
iya Si Walônda
ingkang gêdhe mungsuh mami
mungsuh cilik iya Si Mangkunagara

prandenipun yèn kudu kasor ing ngriku
lagya dukaning Hyang
kang dhawuh ing awak mami
wus dilalah kalah prang kalawan bocah

mêngko mungsuh Si Walônda ngajak patut
ing têgêse iya
iku pitulung Hyang Widhi
gawe asor prang ngamuk sariraningwang

batinipun durung cacat têmên ingsun
ingong madêg nata
iya nèng Ngayugja dhingin
awèh wêruh marang dêlèr ing Sêmarang

mundhut istu yèn ingsun jumênêng ratu
iya diadêgna
pan angrasa awak mami
yèn kang wayah Susunan Pakubuwana

dêlèr langkung panampike marang ingsun
dadi ingsun iya
amadêg nata pribadi
iya iku sun lêbokkên layang jendral

iya lamun Kumpni angajak patut
Ondorop Sêmarang
dèn salinana tumuli
lamun ora mêngkono ingsun anêmah

sampun anut sagung punggawa nung-anung
ing sakarsa-karsa
mupakating lair batin
mumpung durung layar Tuwan Sarip Bêsar

sigra wau rèngrèng tinurun karuhun
nanging Sarip Bêsar
kalah apa sor sathithik
wurukipun pisêdhêp ing tuwan jendral

sêratipun piyambak wau sang prabu
ingkang dhatêng jendral
êla-êla anglangkungi
sarta mawi mugi-mugi tuwan jendral

dipun asru angadilana satuhu
mangkya eyang jendral
ngarsakakên atur mami
ingkang mijil sangking Tuwan Sarip Bêsar

têgêsipun eyang jendral mrih satuhu
karsa ngadilana
lampahane awak mami
satuhune pan kula kinaniaya

yèn rumuhun wontêna sêrat gurnadur
kang dhatêng kawula
sarèhe kula lampahi
inggih môngsa panjanga lampahaning prang

pun gupênur sok mêdosi suratipun
kula nêmah nekat
angraos yèn sinakait
jinabakkên darah Kapakubuwanan

mila bingung ngraos tan wontên kang ngukup
mangkya eyang jendral
amrih lêrês kang sayêkti
sasat dhawuh pitulunging Gusti Alah

langkung nutug la-êla prasabênipun
wus dadi sadaya
inggih sampun dèn rèngrèngi
ingkang katur dhatêng Tuwan Sarib Bêsar

lawan dhuwung Naga sarasah wêwolu
lan waos trisula
inggih sinarasah sami
amung kuda enjing sinusul asmara

