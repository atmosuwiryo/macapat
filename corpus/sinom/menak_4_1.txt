suka ingkang amiyarsa
bisane Sudarawrêti
prawirane Kelaswara
gunane bisa nanduki
sakala tyase kêni
rapêt tan bênggang sarambut
liwat saking pasaja
tyasing putri Parangakik
angandika ingsun iki Kelaswara

sukur padha kinasihan
aja nêmu sônggarunggi
lawase ngladèni priya
nuli branahana sami
sugih kadang nak mami
Ki Jayusman untungipun
kasaru praptanira
radèn putra lan kang rayi
manjing Radèn Jayusman lan Radèn Ruslan

Sudarawrêti ngandika
kulup lagi sun rasani
sira lawan arinira
sira ngabêktia aglis
maring ibunirèki
ibu paringan Hyang Agung
rajaputri ing Kelan
gêgêdhug putri prajurit
bêgjanira duwe ibu pamèring prang

bisa lêmbut bisa kasab
môndraguna masajani
wirutama ing ayuda
widigdaya ing ajurit
mangsah kang putra kalih
sumêmbah anguswa suku
kagyat Ni Kelaswara
ing cahyane radèn kalih
kadi lintang katêrangan udan kapat

mundhut pisalin kaputran
pinaringkên radèn kalih
Sudarawrêti ngandika
ingkang ngarêp iku yayi
Ki Jayusman nak mami
sutanira saking ingsun
ingkang wuri Ki Ruslan
ibu Sirtupelaèli
karo pisan yayi kasraha ing sira

ingsun iki apan darma
môngsa bodho yayi dèwi
dèn akèh dêdukanira
maring putranira kalih
Kelaswara wotsari
andhêku marêbêl kang luh
nuwun kalinggamurda
pracaya tuwan ing batin
dêmi Allah ya Ibrahim kalilullah

yèn inggih kêmba-kêmbaa
sampun amanggih basuki
prasamya eram tumingal
ukêle sang putri kalih
kasaru ingkang prapti
punggawèng Cina têtêlu
lèngsèr Sang Arya Maktal
sakêdhap dènnya manggihi
carakane Ki Patih Cina kang prapta

wong agung ing Parangteja
prapta ing ngajêngan malih
marang ing Rêtna Sudara
ajênge sarwi wotsari
pukulun Kyana Patih
Cina sapunggawanipun
angaturi uninga
rèhning paduka anuding
angrabasèng pakuwon Prabu Nusirwan

timbalan paduka ngrêbat
ing layon sang rajaputri
pan inggih sampun karêbat
akathah ingkang pêpati
ingamuk pra dipati
ginulungan kawur-kawur
gila mêngsah wong Cina
tinilar layon sang putri
sampun munggèng jroning tabêla kancana

ing mangke nuwun parentah
ngandika Sudarawrêti
yayi mas sira dhawuhna
mring Cina Rêkyana Patih
layone yayi dèwi
dèn prênahêna rumuhun
maring Mariobara
ing kana pakuwon mami
dèn dokokna ing jarambah pasarean

lawan yayi balaningwang
prajurit ing Parangakik
bubarêna angiringna
ing layone yayi dèwi
karia têlung kêthi
bae ngiringa maringsun
salikur kêthi padha
ngiringêna layon dhingin
dèn prayitna barisa tugur wong Cina

yayi Maktal wruhanira
ingkang ingsun têkiyari
solahe Si Patih Bêstak
layone ya iku nuli
tabêla dèn wadhahi
kardha mas bobot rong èwu
agawe-gawe ujar
wêwadul mring Cina dhingin
môngsa wurung mêngkono Si Patih Bêstak

nadyan silih mêngkonoa
yèn layon wus anèng mami
sayêkti dadi wong ngawar
môngsa manggiha basuki
Kelaswara wotsari
Sang Putri Cina karuhun
sêsambat ing sakarat
gawanên mring Parangakik
pan kawula kakangbok langkung pratela

wong agung ing Parangteja
tur sêmbah anulya mijil
panggih lan caraka Cina
apan sampun dèn dhawuhi
tuwin kang pra dipati
ing Parangakik pan sampun
binubarkên ngiringa
mring layonira sang putri
atêngara wong salikur kêthi budhal

arame samya dhaharan
sagung ingkang para cèthi
linorod inuman prapta
sumusul salin-sumalin
Prabu Kelanjajali
prapta prasamya tumurun
sawusnya sri narendra
lênggah samya wangsul malih
amangsuli panggènane sowang-sowang

alon dènira ngandika
Sang Prabu Kelanjajali
anggèr suwawi mêdala
saking jroning taman ngriki
ngêbrokana jro puri
kula anèng sitiluhur
andhêku aturira
Wong Agung Surayèng Bumi
inggih nuwun wontên ing taman kewala

puniku sampun santosa
polatan ing kanan kering
lèpènipun agêng kathah
papane sêdhêng dohnèki
wadyane kang para ji
samya kasukan anutug
kathah kang pacangkraman
kanan kering botên têbih
sukêt mirah toya mirah buron mirah

ngabêkti Rêtna Sudara
mring Prabu Kelanjajali
gantya Sang Putri Karsinah
ngandika Kelanjajali
sun titip rinirèki
Kelaswara misih punggung
anggèr apuranira
lupute ngladèni laki
matur nêmbah inggih sampun walangdriya

Patih Kelan ingandikan
Gajahbihêr praptèng ngarsi
alon dènira ngandika
Sang Prabu Kelanjajali
gustimu datan apti
ngêbrokana jro kadhatun
suka kene kewala
bata ingkang rubuh sami
pulihêna kali-kali rêsikana

las-alase rêsikana
lan wukir Sudamamanik
enggal sira kumbahana
rêsikana gêdhongnèki
toya wêning ngubêngi
ing wukir Sudama nêmbur
saking tutuking liman
pinantês selaning wukir
pan rinakit gajah atêngga kancana

punika anggèr kang yasa
eyang paduka suwargi
Sang Prabu Bardinikelan
beyane rong yuta luwih
rong yuta pitung kêthi
manjing beya rêngganipun
ingkang êlèr punika
kang katingal saking ngriki
kêkayone wêwanan sami katingal

pan ing nguni eyangira
yèn manggihi kang para ji
pan botên wontên jro pura
pinanggihan wontên ngriki
Surat Sudamamanik
akathah ingkang kadulu
rêrênggan prajèng Kelan
wus ana ing Suratmanik
Kelaswara lakinira aturana

kondur marang ing nagara
Sang Prabu Kelanjajali
Wong Agung Surayèng Jagad
parentah mring para rabi
Sang Putri Parangakik
mingsêra pakuwonipun
saking Mariobara
anèng Tatarmaledari
ing Mario yayi Karsinah kewala

yèn mulih wadya Cinanya
yayi dèwi ing Kuwari
ngêbrokana Tarulaya
yèn durung nunggala dhingin
ana ing Maledari
samya sandika turipun
bubar kang pagunêman
Rajaputri Parangakik
kondur marang Mario angguladrawa

sarawuhe sang raja pinutri
animbali mring Pêpatih Cina
prapta lan sapunggawane
ngandika sang dyah ayu
paman patih wak ingsun iki
kaliwat lara brôngta
marang ariningsun
sapolahe yèn tutura
iya pasthi tiwasa kalawan mami
môngsa gêntia dina

jêr lanase nora mêmarèni
wus karsane Sang Ulawal Ujwa
kudu palastra nèng kene
bature aprang iku
sun ukuma iya ngêmasi
nanging ta dudu lampah
yayi dèwi iku
andhustha ngarah palastra
Kelaswara kang dèn arah dèn patèni
kaya pa yèn kukuma

Patih Cina matur awotsari
inggih lêrês ing karsa paduka
sarambut botên anyêngklèng
langkung ing lêpatipun
rayi dalêm mila ngêmasi
nadyan rama paduka
ing Cina pukulun
singa-singa lampah cidra
inggih botên kêni dèn belani pati
rajaputri ngandika

yèn mêngkono hèh paman apatih
kukumane paman Aji Cina
padha lawan ingsun kene
wus lêga ing tyas ingsun
bok nênutuh jêng paman aji
maring sariraningwang
kya patih wotsantun
botên pan rama paduka
yêkti dangu kula lan para dipati
kang matur apratela

nadyan silih putrane kêkasih
lamun lêpat salah ing pratingkah
tan sinakantuk adate
yèn wontên abdinipun
nêdya bela pan botên kêni
malah angsal dêduka
sang rêtna lingnya rum
yayi dèwi duk sakarat
sêsambate gawanên mring Parangakik
sayêkti ingsun gawa

cêcarane pasthi kaya mami
nora kaya carane wong Cina
jêr mangkono sêsambate
kya patih nêmbah matur
lah punika lêrês sang putrimapan rama paduka
ing Cina pukulun
rêmên wong mantêp kêkadang
mendah silih sukane pamujinèki
ing sarira paduka

nanging badan kawula puniki
lawan sagung kônca pra dipatya
kenginga andhèrèkake
ngandika sang rêtna yu
alah paman iku ta pasthi
paman sira wêruha
iya makamipun
sun wor lawan eyang-eyang
besuk esuk paman sira sun gawani
rong atus pra dipatya

mantri salêksa dene wadya lit
wolung kêthi kang sikêp gêgaman
kang anggotong bandhosane
gilira mantri iku
ya rong atus sadinanèki
aja kongsi rinêmbat
mring wong sikêp iku
amunga mantri kewala
kunêng dalu wuwusên enjing miranti
uparêngganing lampah

bandhosa mas pinasangan sami
tunggul daludag payung pangarsa
miwah ing kanan keringe
sadaya wolung puluh
langkung asri rêngganing jisim
gumuruh balakuswa
ing ngarsa myang pungkur
gajah salêksa ing ngarsa
pan ing wuri punggawa paprang sakêthi
kadya giri kusuma

pan wong wadon kang nangis mênyanyi
apan gilir sèwu sadinanya
kang auncal kumbalane
gilir sadinanipun
patang atus ing ngarsa wuri
anawurakên dinar
sadina rong atus
dinar rong atus sadina
mênyan kutug patang kêbo sadinèki
kang manjing anèng dupa

nênggih lêlampahan kalih sasi
Parangakik lawan nagri Kelan
datan kawarna lampahe
kunêng malih winuwuswau sira Rajèng Mêdayin
anutugakên karsa
mring Cina wêwadul
sampun adandan rêmbatan
pitung lêksa anyilib lampahirèki
saking nagari Kelan

datan ambêkta mantri satunggil
amung bêkta jagul pitung lêksa
tuhu tan ana nalare
bingung kapaung-paung
nora gêpok pikir kang bêcik
Sang Rêtna Adaninggar
binêkta wadya gung
kya patih lan pra dipatya
lawan mantri praptaa ing Cina benjing
iku môngsa kandêla

yèn tan gawa wong Cina sawiji
wus dilalah pikir kudu rusak
têka bingung pratingkahe
mangkana kang winuwus
pan Wong Agung Surayèng Bumi
pinarak lan kang garwa
anèng taman lulut
wong agung alon ngandika
animbali Rajaputri Parangakik
lawan putri Karsinah

kang makuwon Tatarmaledari
lan kang makuwon Mariobara
kêkalih sarêng praptane
Kelaswara amêthuk
mring kang raka sang putri kalih
binêkta mring made mas
mring raka wotsantun
wus sami tata alênggah
angandika Wong Agung Surayèng Bumi
hèh yayi Kelaswara

abdinira lêlurah prajurit
ingsun pundhut para putri papat
bakal ingsun ganjarake
Kelaswara wotsantun
pan sumôngga ing asta kalih
wong agung angandika
mring garwa kang sêpuh
yayi Parangakik padha
tampanana môngsa bodhoa sirèki
matah kang ingsun ganjar

matur nêmbah putri Parangakik
Ambarsirat putri Sulandara
pan putra tuwan pantêse
pun Pirngadi pukulun
Joharmani putri Kirmani
lan Kaos Ibnujara
ing prayoganipun
pun Tasikwulan kalawan
Umarjaman rajaputra ing Kohkarib
pun Maniklungit lawan

putra Kangkan pun Kênahan panggih
sigra wong agung ing Parangteja
ingandikan pan sarênge
sira Prabu Lamdahur
miwah sira Prabu Marmadi
lawan Sang Rajèng Kangkan
Ukman praptèng ngayun
Sudarawrêti ngandika
yayi Maktal saosa anakirèki
Si Kaos Ibnujara

pinaringan putri ing Kirmani
Joharmani dene sira kakang
Marmadi saosa mangke
Si Umarjaman iku
pinaringan putri Janarsi
yayi prabu ing Selan
saosa sirèku
Si Pirngadi pinaringan
Ambarsirat putri Sulandara singgih
sira Sang Rajèng Kangkan

asaosa ya arinirèki
Si Kênahan apan pinaringan
Maniklungit paringane
sandika sadayèku
angling malih Sudarawrêti
hèh yayi Kelaswara
saosa sirèku
bapakane putri padha
saosêna iku bakal amalèni
maring putrine samya

ingundhangan sagung kang para ji
apan Wong Agung Surayèng Jagad
mangun wibawa badhene
binarêng kapatipun
pan pinangku Sang Jayèngmurti
bojana sanagara
sagung para ratu
gumêrah dandan saosan
palakarti busananing nambutkardi
langêning sanagara

Rajèng Kelan Sri Kelanjajali
kêrigan sagung punggawanira
kang saos ing dandanane
wong Arab para ratu
kadya gêrah swaraning jalmi
kang sami nambutkarya
miwah wong Mêdayun
Urmus Sêmakun lan Irman
kang sumiwèng ing raka Sang Jayèngmurti
tumut ngladosi karya

Kelaswara andina pêparing
winutahkên barana mring bala
dunya upêti sakèhe
kabèh ingawur-awur
rêngganing kang praja tulya sri
ing ara-ara jêmbar
pinasangan tarub
sangkêlat bang malio bang
wilis wungu gênis seta pinalisir
parada kapurônta

sagung saka-saka dèn ulêsi
cindhe puspita abang kinarya
ulêsing cêcagak kabèh
awit bojana nginum
pan andina sagung para ji
anèng kuwu wangunan
srining taman lulut
para garwaning narendra
samya ngiring mring Rêtna Sudarawrêti
miwah putri Karsinah

juru mangsak kang para narpati
pan sadaya pinasrahan mêntah
Ni Kelaswara karsane
olahên dhewe iku
sadoyane sagung para ji
padha anutugana
aja wowor sambu
padharane saban-saban
wusnya wrata juru mangsaking para ji
sami nampèni mêntah

juru mangsak putri Parangakik
sinaosan ingkang olah-olah
sang putri badhe dhahare
ingkang kinarya kayu
mori kasa lawan cawêni
inguraban martega
pirang-pirang tumpuk
martega sèwu jêmbangan
kadi gunung mori kasa lan cawêni
anggili saking pura

mung padharan putri Parangakik
ingkang kayu mori lawan kasa
martega urab-urabe
kalangkung kurmatipun
Kelaswara maring Sang Putri
Parangakik Sudara-
wrêti anggêpipun
Kelaswara wus ambiyang
sungkêmipun lair sasat ibu sori
ing batin ambêndara

para putri kasukan jro puri
para raja kasukan ing jaba
lêt sakêlir bata gène
sajroning taman lulut
jaba ing jro gumuruh atri
suka anutug suka
sagung para ratu
lir suwak nagari Kelan
ngêmprak-êmprak kadya suwak kêbak dening
wadya kang mawi karya

taman lulut sakala pan dadi
nagara arja nagara Kelan
sapraja kadi angalèh
supênuh taman lulut
wana gêmpur kanggenan jalmi
wong desa pagunungan
prapta andêdulu
kang lêlakon patang dina
pitung dina praptaa saanak rabi
akarya pamondhokan

tuwuk ulam kang samya ningali
sabên pakuwon kang para raja
sèwu sadina nyambêlèh
kêbo sapi myang wêdhus
banthèng sangsam myang kidang kancil
mung daging wêntis papat
iku kang pinundhut
kabèh prasamya binuwang
mila wadya kang dêdulu tuwuk sami
kêkucah iwak turah

kadya ampak-ampak angratêngi
têmah abalabur sêkul ulam
wadya anutug sukane
miwah kang para ratu
kang putrane pinundhut sami
têlas suka ablêbah
donya dèn wut-awut
acipta gênging nugraha
dene putra pinangku Sang Jayèngmurti
marma tyas lir nyupêna

wus prapta ing antaranirèki
nalikane ing sawiji dina
kapat sinarêng ningkahe
langkung dening gumuruh
urmatira rêngganing kawin
yayah pratiwi kontrag
ing rèh kadya bubul
kèhning myang ramening tingkah
para ratu kang sami atampi putri
tutug busanèng bala

para ibune kang mêthuk sami
munggèng pura taman wêdalira
nêlas sami siyagane
isining dunya pênuh
mêng-amêngan ngalam dunyèki
siji tan ana ilang
ing samôngsa iku
ngobahkên langêning jagad
isèn-isèn tumplak anèng Kaelani
sêmana nagri Kelan

sabên ari jagul tigang kêthi
Kelaswara kang anyangkul samya
anjaguli barang gawe
wadyane para ratu
papat ingkang atampi putri
tan sinung ngrêrêmbata
mung gêgawanipun
kabèh pakarya rêmbatan
wus pinanggul dening wadya Kaelani
gagah Ni Kelaswara

kabèh pakarya dipun saguhi
tumpês buron ing nagara Kelan
wau pangantèn wêdale
Kusuma Jarahbanun
anampèni putri Kirmani
Joharmani binêkta
mring Sajarahbanun
bêbêktane Kelaswara
nyatus rêmbat isi busana mas manik
sinami putri papat

pramèswari Sêrandil nampèni
Ambarsirat putri Sulandara
gumuruh sarêng wêdale
sori Kohkarib sampun
anampèni putri Janarsi
Kusuma Tasikwulan
Maniklungit sampun
tinampèn sori ing Kelan
bubar samya kang para ratu tulya sri
lampahing balakuswa

praptèng kuwu sowang-sowang sami
ratu mêmantu kasukanira
kang sami among pangantèn
sirêp ubêkanipun
tigang wulan ing Kaelani
wadya gung alit samya
kantun lêsunipun
kuwayon sangêting karya
duk samana wau kang winuwus malih
lampahing Sri Nusirwan

kang amindha nangkoda agrami
bêkta rêrêmbatan tigang lêksa
buwang kaprabon lampahe
ngagêm bajo jalêbut
srêban lungsêt inganggo sami
sabature tan ana
katabêtanipun
tilas abdine narendra
rinucatan sinami lawan wong grami
saking nagari mônca

titihane turôngga kêbiri
lênthuk-lênthuk busananing kuda
sami luwas-luwas kabèh
lawan mantri rong puluh
kang kinarya amisesani
rumêksa ing dagangan
busananya burut
lungsêd jalêbud sadaya
ngilangakên patilasan wong nagari
sami rupa wong desa

ngaku nangkoda Karsinah nênggih
lunga dagang mring nagari Cina
mila Karsinah awade
jêr gone nangkoda gung
nate têbih ing parannèki
nangkoda ing Karsinah
ing praja wus kasub
yèn dagang nagri amônca
ewon-ewon nèng saba paran wus lami
sang nata malih warna

wus angagêm juragan Dulbasir
gêgêdhuging juragan Karsinah
ingkang ingakên namane
miwah sarewangipun
samya ngalih namanirèki
ya juragan Karsinah
kang sami tiniru
kapungkur nagari Kelan
ngambah wana wus sami dènnya lumaris
asmara anèng marga

yèn dalu sipêng wanadri
kadhang sipêng ing padesan
misuwur urut dalane
yèn ana nangkoda dagang
pêpikul tigang lêksa
cacahe wong sadayèku
nênggih wontên gangsal lêksa

kang ngiring unta kuldèki
sami winot ing dagangan
mring nagri Cina sêdyane
tan arsa mêdal lautan
dharatane ya ana
nanging sangêt samaripun
awis ingkang wani ngambah

wana gêrotan alami
arang amanggih padesan
yèn nuju praja ratune
pakaryane ambêbegal
mila arang kang ngambah
alarang sarwi tinuku
dharatan kang maring Cina

yèn ora wong nêdya jurit
nangkoda kapraboning prang
kang wani mêtu ing kono
Nusirwan iku dilalah
nêrak marga arungan
baya pasthi kudu untung
praptaning bilainira

sawulan dènnya lumaris
ingkang amindha nangkoda
wus prapta wau lampahe
jajahan Mukub nagara
kutha tan mawi lawang
mung panggung marapat luhur
ratu karêm ambêbegal

milu bumi Kôndhabumi
kadhang-kadhing tan patyarsa
mungakên bulubêktine
gustine salin agama
anut nagri Kuparman
dèrèng pinaringan wêruh
kasêlak kèh pagawean

anglurug dhatêng Kuwari
Sang Prabu Kôndhabuwana
wau ta kang madêg katong
ing Mukub jêjulukira
Mahraja Bintibahram
yèn ana nangkoda langkung
kathah kuthane binêdhah

mangkana atur upêksi
wadya gung wontên panggungan
margi lèring kitha katon
wontên nangkoda lêlampah
lêksan rêmbatanira
kutha lèr binêdhah sampun
mijil saprajuritira

sèwu kang anitih èsthi
salêksa nitih turôngga
sèwu kang anitih ngrimong
sèwu malih nitih bihal
sèwu nitih blagdaba
kapraboning aprang sampun
kawot ing wahananira

gumrêgut sami ngadhangi
prajurit turôngga ngarsa
èsthi ngênginthil wurine
angrimong ing kering kanan
miwah blagdaba bihal
anggêgila solahipun
alok cara umagut prang

giris juragan Dulbasir
dhêrodhog akèn mandhêga
sakathahe pikulane
kang begal sami kotbuta
manjing jroning wong kathah
ratune mandhêg ing pungkur
amanggung dipangganira

udrêg gègèr rêbut urip
prasami tinggal pikulan
wus kinêpung nangkodane
ngaku juragan Karsinah
kacandhak wus binônda
bature kabèh balêdug
rêbut urip ngungsi wana

ana ingkang angêmasi
duk ingamuk cinakuthak
kawur kapêngkok patine
kang kari olèh dêdalan
mila mawur sarsaran
mangkana Sang Rajèng Mukub
ngundhangi ngawe kang wadya

aja na nêdya matèni
dunyane pan wus tinilar
wus kabônda nangkodane
ngumpul prajurit sadaya
angumpulakên arta
pikulan sampun tinumpuk
munggèng ngarsane narendra

akathah awarni-warni
guru-dadi guru-bakal
Rajèng Mukub suka tyase
nangkodane kinon bêkta
mung satunggil kacandhak
juragan Dulbasir sampun
binêkta maring ngajêngan

sumaput Rajèng Mêdayin
salamine anèng dunya
apan ta dèrèng kalakon
binônda tur binabayang
ing mangke kalampahan
mila tingale sumaput
dhêngglêng ing sami sakala

kêmlurusên sri bupati
tanpa mulat tanpa ngucap
tan bisa tumindak lempoh
binayang dipun rêrômpa
prapta ing ngarsanira
sira sang raja ing Mukub
mulat tyasira kumêsar

dudu sêmune wong iki
lamun nyataa nangkoda
wong iki ana wadine
dhêdhêsên têtakonana
punggawa matur nêmbah
dhêngglêng punika pukulun
jêtung tan sagêd angucap

dangune amba takèni
pijêr dongong datan ngucap
wau sadèrèngtinalèn
ngakên juragan Karsinah
sang nata angandika
marang ing punggawanipun
lah titikên jinis apa

yèn kêna takona aris
yèn dhêngglêng môngsa daganga
bok saking durung taune
iku anandhang binônda
jajalên uculana
môngsa nêdyaa lumayu
sigra sami inguculan

jinawil dèn têtakoni
mêksih ajampêng kewala
mingak-minguk gèdhèg-gèdhèg
anêmbah pan ora bisa
punggawa matur nêmbah
linyok ing pangakênipun
duk maksih sagêd angucap

ngakên Karsinah nagari
dede jinis ing Karsinah
jinis ing Samêsir dede
jinis ing Rum apan têbah
kulite botên pêthak
yèn jinisa Ngarab tanggung
ulat botên anjulalat

angèl jinise wong iki
pukulun jinising Makwah
punika wontên èmpêre
gumujêng Sri Bintibahram
têdhak saking dipôngga
sêseban sawadyanipun
munggèng sangandhaping kamal

Sang Aprabu Bintibahram
mundhut kang inuman prapti
dangu dènnya asêseban
sarwi nacahkên brana di
lawan arsa nakèni
juragan ingkang kapikut
dèrèng bisa angucap
mundhut janèwêr narpati
pinaringkên dèrèng arsa kijuragan

dene tan mawa tadhahan
kaduga sri narapati
dene wênêsing kang cahya
dudu cahya saking sugih
pantês cahyaning aji
dadya sang prabu ing Mukub
pradongdi lan punggawa
sadaya sami mastani
kalandhêngên dhêngglêng bakalan wong edan

nanging Raja Bintibahram
angganthêng trêkaning batin
pasthi dudu wong urakan
kaya wong tau nampani
sêmbahe wong sabumi
ananging datan kawêtu
sang nata batinira
lair manut pra dipati
kabèh rêmpêg akèh mastani wong jawal

gêlas sinung tadhahan mas
ki juragan anampani
sakala asila tumpang
cipta karatone maksih
supe yèn wus balindhis
kang mulat sami gumuyu
matur ing ratunira
punapadene wong baring
nanging raja ing Mukub kacandhêt ing tyas

beda tangguhing punggawa
lawan tangguhing narpati
môngsa kêna kilapana
mangkana sri narapati
tiniti-titi angling
mung sakêcap sauripun
lali yèn mêndhêm kula
ingsun Sang Rajèng Mêdayin
sami ewa mantri Mukub kang miyarsa

pukulun èstu yèn jawal
ngakên Sang Rajèng Mêdayin
punika têtiyang Makwah
apan jinise puniki
lampahan pitung sasi
Makwah lan nagri Mêdayun
rajanipun têtiga
sami karèh ing Mêdayin
pan ing Makwah iku nagri pagunungan

ratune kang gêdhe pisan
kang dèn aku si pênyakit
ngakua ratu ing Makwah
apan jinise puniki
kewala tan prayogi
kaya mêngkono polahmu
apa ta juru dagang
môngsa kongkona wong baring
mung pantêsmu mulane gawa wong edan

ginawe lêlucon marga
tômba lêsu wong lumaris
luwung nuntên tinundhunga
si jawal datanpa kardi
Rajèng Mukub nuruti
dhahar turing punggawa gung
tinundhung kinèn kesah
nutugna kajatirèki
sinangonan nênggih tigang atus dinar

kesah nut margi ing Cina
sira juragan Dulbasir
Rajèng Mukub pêparentah
barana kinèn ngusungi
kondur sri narapati
praptaning jro kithanipun
dunya manjing jro pura
sapratigan kang binagi
bata bêdhah pinulih malih tinata

dunya kang manjing jro pura
sadaya tan dèn ewahi
saking mula-mulanira
wêwadhah lawan têtali
tyasira sônggarunggi
ciptanira Rajèng Mukub
kadya na kang nusula
besuk juragan Dulbasir
pasêmone saèstu dudu juragan

salênthing mambu jun pêcah
mêlang-mêlang sri bupati
wau kalajêng lumampah
sira juragan Dulbasir
tanpa rewang pribadi
kasangsaya lampahipun
ngrempong samarga-marga
lêlakon sawêngi margi
sayêktine antuk lakon saonjotan

nêngêna kang manggih papa
lampahe samargi-margi
kang wontên nagari Kelan
katiga putrèng Mêdayin
Patih Bêstak ngaturi
kinèn apamitan mantuk
mring Mêdayin nagara
sampun dènnya mangun kardi
wus kalilan antuke marang kang raka

Urmus Sêmakun lan Irman
budhal sawadyanirèki
saking nagari ing Kelan
ing marga datan kawarni
praptèng nagri Mêdayin
wus panggih lawan kang ibu
matur sasolahira
yèn kang rama sri bupati
kesah namur marang nagari ing Cina

amindha nangkoda dagang
kesahipun têngah wêngi
saking ing nagari Kelan
tigang lêksa kang umiring
bêkta brana mawarni
kang môngka daganganipun
kula kang kinèn seba
mring pun kakang Jayèngmurti
yèn andangu mring rama kinèn matura

mring kakang kinèn ngaturna
kondur mring nagri Mêdayin
kang ibu duk amiyarsa
kalangkung dènnya prihatin
patih wus dèn timbali
Bêstak praptèng jro kadhatun
pramèswari ngandika
sira apa tan ngaturi
ing karsane ing gusti kang siya-siya

wong Cina manèh bangkata
aprang lan Si Jayèngmurti
mêngko wus sugih dandanan
garwane padha prajurit
putri ing Parangakik
putri Karsinah dibya nung
ing mêngko saya wêwah
putri moncol ing sabumi
môndraguna putri Kelan Kelaswara

ing jagad kaonang-onang
ampuh putri Kaelani
Kyana Patih Bêstak nêmbah
botên kenging dèn aturi
raka paduka aji
tyasipun kadya anglalu
pramèswari ngandika
ngrungua Si Jayèngmurti
sinusula sira manggih siya-siya

lagya eca pagunêman
ki patih lan putra katri
nèng ngarsaneibunira
kasaru gègèr ing jawi
wong Mêdayin kang ngiring
ratune kang lunga namur
risak praptane padha
nèng Mukub duk pinèt kardi
duk kacandhak sang nata sampun kabônda

pêjah gêsange wikana
wadyane kathah ngêmasi
katur warta kasêngkala
orêg nagari Mêdayin
gumrah tangis jro puri
pramèswari tyase rêmpu
kang putra sami mêdal
kalawan rêkyana patih
animbali wong Mêdayin ingkang prapta

ingkang sami karisakan
dinangu ature sami
katur ing sasolahira
miwiti malah mêkasi
sang rajaputra katri
anglês ing tyasira rêmpu
puyêngan asungkawa
jaba jro nagri Mêdayin
kawur-kuwur mawur kowar-kawir ngawar

bingung anggung bilulungan
santana miwah bupati
tan ana ingkang manggihna
pikir kang pantês patitis
otêr pijêr kuwatir
ngrungu wartane sang prabu
anèng Mukub kabônda
alami tan antuk kardi
pothar-pathir rêtu rêntêng sanagara

amung Kyana Patih Bêstak
anggung mêmuja sêmadi
wus antuk pikir santosa
umarêk ing radèn katri
ingaturan mring puri
marêk ngarsaning kang ibu
kyana patih tur sêmbah
pukulun jêng pramèswari
kula manggih pikir gêgambèn katura

tan liyan saking paduka
gusti kang maksih lumaris
nindakkên pikir punika
botên wontên malih-malih
paduka kintun tulis
dhatêng ing Kelan pukulun
katura putra tuwan
Wong Agung Surayèng Bumi
pan makatên têmbunge sêrat pamuntat

pèngêt iki layang ingwang
ibunira pramèswari Mêdayin
katura ing putraningsun
Wong Agung Kakungingrat
kang minôngka ya têlênging netraningsun
wiyosipun ibu nyawa
wèh wêruh marang sirèki

prakara wong tuwanira
sapraptane saking Kelan rumiyin
duk antuk pitulas dalu
nuli ana susulan
surat saking Si Irman arinirèku
tur uninga ramanira
yèn sirarsa mangun kardi

narimani wayah ingwang
sira Kaos Ibnujara lan malih
Pirngadi Marjaman iku
Kênahan putri Kangkan
sira angkat gêdhèn sira amêmantu
dadi kulup ramanira
karsane malang tumolih

kudu bali maring Kelan
sun aturi kongkonan bae dhingin
nanging wong tuwamu kulup
iya kudu wêruha
polahira nyawa gènira mêmantu
ingsun kinon angumpulna
busana kang adi-adi

jangkêp têlung lêksa rêmbat
sêsumbange ramanira lumaris
kang ngiring padha wong dhusun
lamak kang pra dipatya
kari Kelan padha ngiring mring arimu
ki arya sumiwèng sira
ngladèni karyanirèki

ing lakune ramanira
pan kasasar lali margane lami
wantu kang padha wong dhusun
tan ana wruh ing prênahprênahane saking Kelan pan kalaut
lêlakon satêngah côndra
lor wetan ing Kaelani

kalantur ing ramanira
pan kapatèn marga mring Kaelani
kasasar mring nagri Mukub
ramanira binegal
malah kongsi binônda mring Rajèng Mukub
badhe pasumbang mring sira
linapgang tan ana kari

amung wong atuwanira
karuhane uripe karo mati
kasangsara anèng Mukub
môngsa bodho ing sira
sakèh-kèhe lêwiha karsanirèku
tamat titining kang surat
surasane ngrèh wus kèsthi

sukèng tyas putra katiga
pramèswari pan sampun anuruti
sigra dènira angutus
mantri kalih mring Kelan
mundhi surat la-êla saking kang ibu
ing marga tan kawursita
wus prapta Kelan nagari

Wong Agung Surayèng Jagad
duk siniwi ing sagung kang para ji
nèng pakuwon taman lulut
munggèng tarub wangunan
sabên enjing siniwèng ing para ratu
andhèr narendra pangarsa
prasamya munggèng ing ngarsi

wong agung ing Parangteja
lawan sira Dipati Guritwêsi
kang samya munggèng ing ngayun
lagya apagunêman
duk samana caraka Mêdayin rawuh
katur surate tinampan
saking ibu pramèswari

winaca sampun kadriya
surasane saking kang ibu sori
pramèswari ing Mêdayun
wong agung duk miyarsa
pan anglênggêr nangis sadalêming kalbu
surat kinon anupiksamring sagung ingkang para ji

wong agung ing Parangteja
lawan sira Dipati Guritwêsi
samya ningali karuhun
ginantya para raja
samya ngungun sakathahing para ratu
wong agung cipta bêk sura
sumusul salin-sumalin

wong agung sêmang sungkawa
ingkang surat sampun pinundhut aglis
ingasta binêktèng kondur
praptèng pura wangunan
Kelaswara mêthuk atata alungguh
nimas iki tingalana
surat saking ing Mêdayin

sang rêtna anêmbah tômpa
suratira lajêng dèn tupiksani
Kelaswara ngungun matur
sangêt inggih punika
kasangsarèng rama paduka pukulun
wong nêdya wangsul mring Kelan
têka dadak anyênyêngit

lêlakon satêngah côndra
ngalèr ngilèn saking ing Kelan ngriki
wartane nagari Mukub
margi kang dhatêng Cina
dharatane tan wontên liya ing Mukub
wong agung nimbali garwa
ing Karsinah Parangakik

ing jawi kang para raja
dèrèng ebah prasamya angêntosi
manawa parentah dhawuh
wau kang ingandikan
garwa nata prapta swarane gumuruh
duk manjing kori sapisan
têdhak sagunging para ji

lakune Rêtna Sudara
Umarmaya lan Maktal dèn kêjèpi
kêkalih sarêng tut pungkur
kèndêl jawining lawang
rajaputri dhodhok kang rayi tut pungkur
rajaputri ing Karsinah
ngandika Sudarawrêti

hèh kakang mas lan yayi mas
paran warta puniki dèn timbali
Marmaya matur macucu
malêmbung pundêlikan
jêlèh bosên salênthinge mambu tablun
ratu mas surat kang prapta
saking nagari Mêdayin

Nurjawal sampun kabônda
anèng Mukub andina dèn jêjêki
tinapukan sabên esuk
ing Raja Bintibahram
pan kagungan dalêm cocot kongsi ngaplug
Nurjawal abiyang-biyang
linêbur ing sabên enjing

mèsêm Kusuma Sudara
yayi Maktal pa nyata warta iki
Arya Maktal nêmbah matur
inggih wau praptanya
surat saking Mêdayin ngaturi wêruh
yèn rama tuwan kabônda
wontên ing Mukub nagari

duk paduka darbe karya
amêmantu nêdya nyumbang mariki
kasasar dhatêng ing Mukub
mangkya têmah kabônda
Rêtna Dèwi Sudarawrêti gumuyu
sinirêp wus karsaning Hyang
lêlakon mangkene iki

ngêndi ana wong anêdya
maring Kelan kasasar mèh sasasi
yayi mas lakune iku
kondangan maring Cina
Raja Cina kang sinumbang ing wêwadul
nêmu pamêlèhing marga
awad anyumbang mariki

akale Si Patih Bêstak
besuk apa si edan amarèni
Umarmaya mèsêm matur
ratu mas dipun kêkah
yèn tinantun sampun paduka jumurung
pananggule mring Nusirwan
gumujêng Sudarawrêti

ingsun wêdi matur kakang
sakarsaning padha srah ing Hyang Widhi
manawa ginawe laku
bêkti mring maratuwa
Umarmaya angling laku rujuk lutung
sok mèh atêtombok pêjah
dhingin duk anèng Ngabêsi

Rêtna Sudara ngandika
sun watara lumaku tanpa kanthi
anggawa sira tan purun
yayi mas Parangteja
ingong suwun iku arsa ingsun utus
anglamar putri utama
mring Kusniya Malebari

lajêng manjing jro wangunan
prapta ing jro Kelaswara ngudhuni
dharakalan dènnya mêthuk
tundhuk sigra tur sêmbah
sarwi nganthi kang rama binêkta lungguh
katiga nèng ngarsanira
Wong Agung Surayèng Bumi

Sang Rêtna Sudara sigra
inguncalan sêrat saking Mêdayin
tinampan sarwi wotsantun
tinupiksa kadriya
nêmbah matur ing rèh paduka pukulun
langkung wawrat jêng paduka
tan wontên ngunthêt mêmanis

môngsa wontêna sagêd ngaturi
angundurna miwah angajêngna
kurang gawe golèk gawe
kang raka mèsêm muwus
sira iku sun tari yêkti
têka matur sêmbrana
kang rayi umatur
pan wau atur kawula
inggih botên kêni dèn belani pati
langkung wawrat paduka

tinaria sagung kang para ji
gawe bêcik mring Prabu Nusirwan
sayêktine lumuh bae
amung ajrih umatur
wong ngawula bok antuk runtik
sukane tinaria
sagung para ratu
mênthungi Raja Nusirwan
lair batin yêktine akèh punagi
anggung karya kangelan

Kelaswara Sirtupelaèli
kalih gujênge kadi sinêntak
myarsa kang raka ature
Rêtna Sudara matur
jêr sagunge wong-wong puniki
tan tumut ing Nusirwan
darbe marasêpuh
kang darbe amung paduka
yèn ènthènga bobote cacading bumi
botên labuha pêjah

suka nêtêr-nêtêr mring kang rayi
satêmêne bêcik êndi ingwang
nusul lawan mênêng bae
ature pênêt nusul
lamun tuwan jisim pribadi
nanging mênggah wong jaba
nadyan marasêpuh
sok juwêt adamêl cidra
winêkasan sayêkti tan durakani
yèn ta mêngah paduka

pênêd ngapura antuk utami
anggung cinidranan lamun takat
awuwuh kaluhurane
suka angling wong agung
iku pikirira kang suprih
lêgawa para marta
kang rayi gumuyu
nanging yèn mênggah wong jaba
sawêg wontên pangkalan tuwan sakêdhik
yayi dèwi ing Kelan

wawratane pan sampun nêm sasi
yayi Kuwari wingi tur priksa
ing kula rong sasi mangke
botên anggarapsantun
pan punika pakèwêd kêdhik
lamun mênggah wong jaba
wikana pukulun
watawis môngsa bedaa
suka kabèh sakèhe parêkan cèthi
kang sami munggèng ngarsa

pêpurune Putri Parangakik
yèn tinari akêthak tan songar
mantêp pantês patitise
sumêbrok nora nubruk
angrakotok nora mrih runtik
apêdhês nora kadhas
kasab nora gangsul
lêmbut datan linawêdan
gancang rêncang nanging datan anglancangi
pan ora uwas-uwas

ladak lair iya ladak batin
apan ora nêdya ngidak-idak
gandês luwês nora nènès
abakuh nora pungguh
wutah ati nora mutahi
prayoga awiraga
atitih tan nutuh
tan ana bisa tulada
ing sajagad amung putri Parangakik
sêmbada kasêmbadan

nora mosik bisa ngosak-asik
têtêp mantêp maring kautaman
rêspati barang polahe
èbêk tyase wong agung
Kelaswara matur wotsari
kangbok sanès babagan
kawula pukulun
maksih wontên ing nagara
Sri Bupati Mêdayin sanès nagari
gène lan kabêndana

wajib rinêbat kang nandhang kanin
yayi bênêr iku karsanira
wong agung lêwih karsane
êndi kang pinilaur
angandika Sang Jayèngmurti
rèrèh yayi sakala
lumakua ingsun
sayêkti datanpa rewang
ing sadina rong dina iku pinikir
angayêmakên nalar

rayi paduka ing Ngalabani
inggih lamun tuwan botên bêkta
kawula utus badhene
amanggihi Sang Prabu
Sri Kusniya ing Malebari
Sang Raja Bawadiman
pinandhita punjul
putrane èstri satunggal
kasub ing rat Ni Dèwi Kun Amaryati
yèn pinarênga uga

inggih lawan putra Paduka Mir
pun Jayusman dene ta pun Ruslan
gampil yèn wis kakangane
salah sawijinipun
antuk jodho maring Hyang Widhi
marmanipun kawula
inggih parikudu
dening Raja Bawadiman
botên ketang alite karatonnèki
radèn ratu ngibadah

ulah sutapanira nêtêpi
malah putrine asring binêkta
ratu awadi kajate
ing kapandhitan putus
widigdaya amati ragi
anggung nèng pulo Barjah
tilar puranipun
anom karêm kapandhitan
sri bupati ing Kusniya Malebari
anggung nèng pulo Barjah

putri siji Dèwi Kun Maryati
salin warna ping tiga sadina
putri mijil mangunahe
wong agung mèsêm muwus
bênêr têmên sirèku yayi
sapa matur mring sira
mêngko ingsun tutur
ing kono purwa na jalma
purwèng praja ing Kusniya Malebari
kuthane Nabi Adam

duk têdhake saking sawarga di
madêg nata nèng nagri Kusniya
Malebari kadhatone
ngratoni anak putu
ing Bu Khawa Siyêm tibèki
nênêdha ing Hyang Suksma
panggih garwanipun
ana ing bumi Kusniya
Malebari tangkar-tumangkar putrèki
ratu mangku sarengat

ingsun iki ana niyat mami
arsa mukin nèng bumi Kusniya
iya ing sataun bae
ing bumi winih iku
Malebari babuning bumi
pulone pulo Barjah
iku têgêsipun
pan iya bumi lêlongkang
ngantarani Ngarab lawan Barjah yayi
êlêt pulo punika

kulon pulo bumi Arab yayi
sawetan pulo ing bumi ajan
yêkti ana paedahesira mèt besan iku
yèn pinarêng karsa Hyang Widhi
Sang Raja Bawadiman
santosa ing ngèlmu
ratu miji ing Hyang Suksma
ati salèh ing Kusniya Malebari
tan ana kang marentah

pinardika de Hyang Maha Suci
Amir mukmin Prabu Bawadiman
minulya ing karatone
Kelaswara umatur
kangbok cêlak saking ing ngriki
mung kawan dasa dina
lêlampahanipun
layarane wolung dina
ngidul lêrês ing Kusniya Malebari
kori Karimuntaha

pêpundhène nagri kanan kèri
kangjêng rama tumut ngêla-êla
ratu ampuh saciptane
mèh kajiman pukulun
miwah dene kawalènnèki
Sang Prabu Bawadiman
datan wontên purun
para ratu cacah-cucah
wêdi asih mring Kusniya Malebari
nguni mèh manggih karya

putrinipun Dèwi Kun Maryati
linamar dening ratu danawa
kula ing ngriki badhene
inggih sami têtulung
nuntên manggih karya pribadi
praptane Sri Nusirwan
lajêng rawuhipun
ki lurah raka paduka
ing samangke kilap dadosipun ugi
kalingan gunging karya

matur nêmbah Putri Parangakik
yèn makatên tuwan sampun rêmbag
sayêkti nuntên lampahe
rayi dalêm pukulun
yayi êmas ing Ngalabani
dene lampah paduka
inggih arsa nusul
dhatêng jêng rama paduka
nagri Mukub sayêkti punika inggih
karèh Kôndhabuwana

nanging dèrèng asalin agami
saking dèrèng kobêre punika
pun Samsir kathah damêle
maksih agamanipun
Nabi Mungsa ing Mukub nênggih
wong agung angandika
timbalana gupuh
yayi mas ing Parangteja
cèthi nêmbah mêsat aglis animbali
kerid praptèng ngayunan

angandika Menak Jayèngmurti
yayi besuk lumakua enjang
sira pêpanggiha dhewe
kalawan yayi prabu
ya Kusniya ing Malebari
Sang Prabu Bawadiman
pinandhita luhur
putranira Ki Jayusman
ngèngèrêna lawan Dèwi Kun Maryati
Malebari Kusniya

yèn wus tamtu katampane benjing
yayi putranira Ki Jayusman
sira budhalêna kabèh
sagunging para ratu
mring Kusniya ing Malebari
yayi Dèwi Sudara
utusana gupuh
maring nagari Kuparman
sunga wêruh ing satingkah polah mami
maring bok ayunira

lawan iya aturana nuli
yayi Marpinjun lawan Ki Ruslan
lan saparo bupatine
Kuparman ingkang tunggu
kang saparo milua ngiring
maring nagri Kusniya
Malebari iku
yèn ingsun salamêt prapta
lunganingsun nusul kangjêng rama aji
banjur maring Kusniya

samya sandika aturirèki
Rêtna Sudara lan Arya Maktal
ingkang pinasrahan gawe
bubaran kang rinêmbug
sampun mêdal prapta ing jawi
Wong Agung Parangteja
angundhagi gupuh
sagung ingkang para raja
ing badhene ungkur-ungkuran lumaris
budhal maring Kusniya

amung RajaputriKaelani
Kelaswara têtêp anèng Kelan
pan wus sêpuh wawratane
yèn wus babar rahayu
kinon nusul mring Malebari
kang wontên ing Kuparman
Kusuma Marpinjun
saputrane kinèn prapta
angumpula mring Kusniya Malebari
yèn èstu sida karya

tan kawuwus sagunging prakawis
pan ing dalu panilibing lampah
wong agung lan turanggane
nêdya mring nagri Mukub
mung nyapalih kaprabon jurit
kawot askarduwijan
kang kari angungun
lampahe Sang Kakungingrat
turanggane kadya palwa antuk angin
jojog askarduwijan

lamun dalu rêrêp ing wanadri
ambujung kidang lajêng binakar
dhinahar lan turanggane
wus lêpas lampahipun
manggih tilasing wong lumaris
yèn mondhok yèn amangan
mêksih tabêtipun
tinurut satilasira
datan kèndêl prapta ing Mukub nagari
anggambuh jawi kitha

katon kitha ing Mukub
rawuh ing jawi kitha wong agung
ingubêngan sakèthènge tan kapanggih
ngalèr ngetan ngulon ngidul
lawange tan ana katon

kèndêl langkung angungun
mulat rakiting kitha ing Mukub
tanpa lawang apa lire raja iki
kuthane têka binuntu
beda lawan para katong

graita tyas wong agung
sun pêtakane Sang Rajèng Mukub
kayaparan tingkahe apa mêtoni
amapag ing yudaningsun
apa datan arsa miyos

têdhak saking kuda wus
cinancang kuda pun askardiyu
sigra pêtak Wong Agung Surayèng Bumi
ing awiyat gumaludhug
lir gêlap sakêthi anjog

kadya rèh gunung guntur
kagyat anjumbul Sang Rajèng Mukub
duk siniwi wadyane ing pôncaniti
kontal saking dhamparipun
sru kajêngkelang sang katong

wadya kèh kabarubuh
cipta wukir sakêthi gumuntur
dangu pungun-pungun sagung para mantri
emut prasamya angruruh
swara sru kang ingupados

jro kitha tan kapangguh
sigra kinon ambêdhah bata gung
ingkang êlèr mijil saking jro anggili
para prawira ing Mukub
sami angrakit kaprabon

ing jawi praptanipun
jênêngi wuri Sang Rajèng Mukub
tiningalan tan ana jalma kaèksi
mung siji nèng kuda manggung
bagus kang cahya mêncorong

pinarêpêkan sampun
atêtanya prawira ing Mukub
angandika Wong Agung Surayèng Bumi
sun jujul wong tuwaningsun
lunga dagang nêmu ewoh

kabegal anèng Mukub
pan têlung lêksa pikulanipun
anauri punggawa Mukub satunggil
ana ing kene wong langkung
juragan angaku katong

iya pan ratuningsun
kabegal angling Sang Jayèngsatru
iya iku sayêkti wong tuwa mami
payo sisakêna ingsun
yèn ora wani maring ngong

anungkula maring sun
alok rame prawira ing Mukub
angudani cacap suligi lan lêmbing
jêmparing tulup lan busur
Wong Agung Jayèngpalugon

anarik pêdhangipun
tinêrak sami prajurit Mukub
kang kaparag kadya ambabad bung pacing
saengga anacah timun
kadya mêdhang wohing waloh

wau sang nata dulu
langkung bramatya Sang Rajèng Mukub
ngangsahakên bala sakarine mati
gumrêgut sarêng umagut
jinênêngan mring sang katong

picondhang singa magut
kuthetheran prawira ing Mukub
giniwarkên sêkardiyu maring ngering
katutuh prange baruwun
durung ana ingkang tanggon

ana mangsah wong satus
saturôngga prajurit ing Mukub
giwar malih sêkardiyu maring ngèri
anikêl anganan wangsul
angitêr mara anjojog

wong satus ting palinguk
sinabêt pêdhang kang uyêl rampung
katri kapat sarêng rampas tibèng siti
tan ana kang bisa kiwul
mung aprang sênggrang tan sagoh

krodha Sang Rajèng Mukub
munggèng turôngga mangsah anguwuh
payo iki aja angrampas wong cilik
Raja Bintibahram tèngsun
mrêpêki Jayèngpalugon

amupuh Rajèng Mukub
tinangkis parisanira murub
wanti-wanti panggadanira narpati
tinangkis paris kawangsul
pinarêpêkan sang katong

tinarik Rajèng Mukub
tininggil-tinggil nèng astanipun
ingubêngkên lir likasan mèh binanting
apa karêpmu sang prabu
apa urip apa layon

yèn sira nêdya lampus
sun bantinga sira pan malêdug
môngsa ana balungmu kari samênir
mèh anjog pambantingipun
Sang Rajèng Mukub anggêro

sambat-sambat sang prabu
aminta urip Sang Rajèng Mukub
inguncalkên anungkul aminta urip
winuruk sahadat sampun
sarengat Ibrahim kaot

sampun Islam sang prabu
sawadyanira prawira Mukub
ingaturan Wong Agung Surayèng Bumi
marang ing jro kithanipun
samya asmara ponang wong

binêkta manjing jro puri
Wong Agung Surayèng Jagad
sapraptanira kadhaton
munggèng singangsana rêtna
prapta kang pasugatan
inuman kang saos sampun
lajêng amboja drawina

ngandika Sang Jayèngmurti
hèh Rajèng Mukub maria
dudu pakartining katong
doracara yèn ing raja
anyurêmakên jagad
ratu kalipatullahu
tan kêna bêbawur tingkah

lan nora kaprah ing bumi
kuthamu tan nganggo lawang
wus lumrah nganggo sakèthèng
pakaryanên pan sadaya
sakèhe rêrakitan
dèn cara-caraning ratu
ing alam dunya sadaya

kasaru dènnya tinangkil
wong tampingan tur uninga
lamun wontên baris gêdhe
sakêthi nitih turôngga
èsthi ingkang salêksa
sakêthi malih barêncuh
sakêthi blagdaba bihal

sang prabu ing Kôndhabumi
katur ingkang badhe prapta
Sang Rajèng Mukub kumêjot
umatur dhatêng tamunya
punika ingkang prapta
gustinipun tiyang Mukub
pan inggih têdhak-tumêdhak

kawularsa mêthuk jawi
paduka eca alênggah
ngandika Jayèngpalugon
iya sira amêthuka
maring bêndaranira
aja kuwatir maring sun
kêrigên punggawanira

tur sêmbah anulya mijil
kya patih ngruktèni sêgah
Bintibahram ing lakune
bêkta bala tigang lêksa
sèwu dipangganira
nèng jawi kitha kapêthuk 
Rajèng Mukub sigra nêmbah

angraup padanirèki
Sang Prabu Kôndhabuwana
Rajèng Mukub maras tyase
lajêng gumuruh kang wadya
Rajèng Mukub têtêbah
Raja Samsir ngandika rum
iya sira dhêdhayohan

Rajèng Mukub awotsari
inggih kawula tamiyan
anaking juragan sugèh
kang dagang bêkta rêmbatan
sadaya tigang lêksa
Raja Samsir ngandika rum
iya iku gustinira

Wong Agung Surayèng Bumi
ingkang kadhaton Kuparman
anamur nusul lakune
kang rama Prabu Bathara
Mêdayin sira begal
juragan Dulbasir wau
iya Bathara Nusirwan

duk miyarsa sri bupati
ing Mukub alon turira
gusti duk mila-milane
kêni dunyane kajarah
juragane kabônda
angraup kula pukulun
yèn dede bandan urakan

mila dunya brana têksih
mung rèmèh-rèmèh kewala
kang ênggêl pan dèrèng kalong
têtangsule botên ewah
inggih karaos ing tyas
lamun dede jinisipun
wau lampahira prapta

jro kitha Mukub nagari
wadya gung kinantun samya
lajêng maring panggenane
Wong Agung Surayèng Jagad
pan dèrèng kesah-kesah
ngantosi Sang Rajèng Mukub
wong Mukub ngungun sadaya

ngandika Sang Jayèngmurti
kapan gonira lumampah
Raja Samsir awotsinom
tuwan kuda lêlumpah
enjingipun kawula
dhinawuhan dandan nusul
wahana amônca warna

angrimong mèmrèng karêndhi
blêgdaba andaka bihal
kang dharat têbih lakune
Rajèng Mukub jawil sigra
Rajèng Kôndhabuwana
angaturkên tobatipun
Rajèng Mukub Bindibahram

sagunging lêpat ing nguni
saking botên awêweka
purêt ing budi asompok
tan wruh kanisthaning tingkah
angangge cacah-cucah
alon ngandika wong agung
aja susah sun wus sêja

iya pangapura mami
karana wus ingsun jarag
tuwin bathara lakune
sayêktine wus jinarak
apa tan ngapuraa
nanging Sang Natèng Mêdayun
ing Mukub wus ora ana

Rajèng Mukub awotsari
sayêkti lajêng mring Cina
rama tuwan sang akatong
kawula ingkang jujula
dene gusti paduka
kasukana anèng Mukub
wong agung alon ngandika

tarima sêtyanirèki
nanging ing kono tan kêna
sun kudu lumaku dhewe
mati urip sun wus sêdya
dadia bêktiningwang
iya iki bêktiningsun
narpati kalih tur sêmbah

ngandika Sang Jayèngmurti
mring Prabu Kôndhabuwana
sira iku mêksih anom
durung pantês nglakonana
panggawe nêdya papa
dene ta Sang Rajèng Mukub
ana pantês rada tuwa

yèn eklas têrus ing batin
kudu laku laralapa
ing sêdyane milu mring ngong
lan prêlune wruh ing marga
kang maring nagri Cina
sumujud Sang Rajèng Mukub
dènira nut wuri lampah

sang prabu ing Kôndhabumi
kari angrêksa turôngga
anèng ing Mukub Sang Katong
wadya sangsaya gung prapta
kang dharat kang wahana
tugur anèng nagri Mukub
wau kang nêdya mas kentar

wus mangkana Rajèng Mukub turirèki
ngaturkên yèn wêtah
dunya rampasan ing nguni
saking Sang Prabu Nusirwan

kang amindha iya juragan Dulbasir
juragan Karsinah
kang ingaku namanèki
dunyane pan wus tinampan

pan rinêksa maring Prabu Kôndhabumi
wau lampahira
wong agung ing têngah latri
saking ing Mukub nagara

lawan Prabu Bintibahram kang tut wuri
sadalu nèng wana
lampahe wong agung kalih
enjing mêdal saking wana

lamun dalu saênggone dèn sipêngi
amindha wong kumpra
lêstari dènnya lumaris
kunêng wau kawuwusa

kang minôngka iya juragan Dulbasir
ya Prabu Nusirwan
duk lampahira ing nguni
saking ing Mukub nagara

ngambah wana sadina lawan sawêngi
arindhik tan bisa
lumaku kêbat lan malih
sadina tan kambon upa

amung toya duk anèng têngah wanadri
tan amanggih jalma
tan ana kang dèn tukoni
sêga miwah jêjalukan

dadi boyor lampah kawarêgên warih
angsal kalih dina
kodhêng mubêng nèng wanadri
tan wruh yèn anjog padesan

yèn anaa wong Mêdayin kang tut wuri
angajak wangsula
sayêkti tinurut bali
saking tan kuwawèng lampah

pan sadina katèmpêr banjur sawêngi
ngisingakên toya
nanging juragan Dulbasir
angarêjêt nora bisa

pan sadalu gêrêng-gêrêng angrêrintih
tinarajang warak
kongsêp ing êndhut kèh kanin
wêntis bau ula-ula

sirah rêmpu wadana abuh bêngêpi
netrane kalingan
dene abuh ngêmu gêtih
cêkak napase Nusirwan

wayahira lagi sapratêlon wêngi
wau sri narendra
kêna ing êbun gubrasi
rêrêp asrêp kang sarira

apêpungun anglilir sri narapati
ngènggèl-ènggèl lênggah
cèlèng sajodho lumaris
lawan gênjike nêm bêlas

palayune sima anggro arsa bukti
narajang sang nata
rêbah kèlês dening gênjik
kumat malih lumah-lumah

byar raina ana wong alasan prapti
wong roropan arsa
mèt maduning tawon kêmit
mulat ana ngathang-athang

pinaranan pinarpêkan angrêrintih
langkung kawlasarsa
sambat kalirên wus lami
tan mangan pitulas dina

lajêng sakit tinunjang ing warak laki
mèh waras katiban
ing êbun kambuhe malih
katunjang gênjik nêm bêlas

wong wis tuwa kalirên kêna ing sakit
binabayang nulya
ginotong ginawa mulih
sapraptanira ing wisma

sami suka wong roro dinar pinalih
sami mulasara
wong punika kakang adhi
biyung têksih nanging rôndha

pamanane satunggil anake kalih
wus sami mah-omah
tan pisah sadhusun nunggil
dadi wong nênêm wismanya

sasanake dinar sami dèn warisi
sami mulasara
amboboki anjampèni
rumbu-rumbu pitung dina

sabên esuk sarwi inguyupan tajin
sangsaya abagas
sang nata wus bisa linggih
malah bisa mangan sêga

mapan maksih ngaku juragan Dulbasir
mundhak dina mundhak
warase bisa lumaris
règèng-règèng maring latar

wong sadhusun puniku sami kuwawi
mulur sandhang pangan
upajiwanipun laris
dinar minôngka pawitan

Abu Dangkèh anggêcêl ing sabên enjing
Dulbasir têtanya
iku dhukuh milu ngêndi
puniki bumi watêsan

karajane inggih tumut Kalibêri
kaêlèr punika
dhusun agêng pinggir margi
wontên rong atus wismanya

ingkang kilèn bumi ing Mukub puniki
kang kidul sadaya
bumi tumut Kaelani
kang wetan tumut ing Cina

ingkang êlèr laut agêng pan jaladri
sabrangan mring Cina
agling juragan Dulbasir
ing Cina pan mêksih têbah

Abu Dangkèh umatur pan têksih têbih
dharatan sawulan
layarane pitung ari
ngalèr ngêtan dhatêng Cina

margi agêng datan pêdhot wong lumaris
kang dhatêng ing Cina
têlas samare ing ngriki
mung Mukub kang sangêt gawat

yèn wus langkung ing ngriki woworan margi
wong saking Yujana
ing Kuwari Kôndhabumi
wong Kelan dagang mring Cina

pan ing mangke sangsaya agêng wong grami
kang langkung alêksan
lamine nagri Kelani
kanggenan kang para raja

Kangjêng Gusti Kuparman bêdhah Kelani
barang kang dinagang
kathah bathine tur laris
sêluran sêngkud wong dagang

pan kumêpyur tyasnya juragan Dulbasir
Abunangkèh sira
angrungu warta saking di
lamun Wong Agung Kuparman

ya pagene têka bêdhah Kaelani
Pak Dangkèh saurnya
awit Sang Prabu Mêdayin
lumayu ngili mring Kelan

kinukuhan mring Prabu Kelanjajali
marmane dadya prang
bêdhah nagri Kaelani
Nusirwan musna sing Kelan

wingi sontên lurah kula Kalibêri
kadhawahan sêrat
saking ing Mukub nagari
undhang-undhang ing parentah

pan salêksa dinar ganjaranirèki
punika parentah-
ipun Prabu Kôndhabumi
gustinira Mukub Bahram

pan ing Mukub inggih karèh Kôndhabumi
ing Kôndhabuwana
ratu balaning prajurit
dene Jêng Sultan Kuparman

pan ing mangke wontên ing Mukub nagari
anjujul Nusirwan
bêkta bala tigang kêthi
Sang Rajèng Kôndhabuwana

ratu wantêr ing aprang sugih pêpati
wau duk miyarsa
Dulbasir rumab panastis
lêgèyèh luh dêrodosan

hèh Pak Dangkèh kêkêpên rumab sun iki
sarwi pêtêkana
atiku kari samênir
awak ingsun bangêt lungkrah

tarataban pa gene tyas ingsun iki
Pak Dangkèh asigra
jae sawakul pinipis
pinêrês nguyupkên sigra

dimèn lêjar malah mutah durung mari
misih tarataban
Pak Dangkèh kaku tyasnèki
puniki sakit punapa

inguyupan jae sawakul tan mari
têka botên lêjar
punapa jae sarinjing
puniki gih sagêd lêjar

prêmbèh-prêmbèh nauri Kyai Dulbaris
êsur iki nyawa 
iya laraningsun lami
sabên ana warta kumat

hèh Pak Dangkèh gandhèk ing Mukub pan mêksih
kang anggawa layang
parentah ngundhang-undhangi
Pak Dangkèh alon saurnya

sampun ngalih kiyai ing wau enjing
kapal pitung dasa
mring dhusun urut pasisir
kang tumut ing Mukub samya

dhinawuhan sêrat ibêr-ibêr sami
tunggule parentah
lawan kang dhawuh mariki
wau kesahe kongkonan

sampun têbih angsal lêlakon salingsir
kidul pakarangan
patinggi ing Kalibêri
tumut ngatêr ing utusan

dhusun agêng-agêng ing pinggir pasisir
ing ngriki ta wana
botên pati pinarduli
dening priyayi utusan

lêga tyase sira juragan Dulbasir
Pak Dangkèh atêrna
nyawa sun adus mring kali
amucung sariranira

sigra wau Pak Dangkèh ngatêr ing ngayun
Dulbasir tut wuntat
sapraptanira ing kali
kagyat mulat ana priyayi lêlampah

kathahipun ana kuda tigang atus
punika wong langlang
prajurit ing Kôndhabumi
pan akanthi wong Mukub kang juru marga

yitnanipun Sang Kôndhabuwana Prabu
gustine lêlampah
anamur mung wong kêkalih
mila sagung wanawasa pinatrolan

lèpènipun tan têbih lawan marga gung
dul malêbèng toya
kagyat juragan Dulbasir
gudandapan turôngga prapta akathah

lakunipun kadya ana kang jinujug
ingkang munggèng ngarsa
sikêp cacap duduk lêmbing
rikat tangkêp prajurit Kôndhabuwana

langkung gugup asalah ing tampinipun
aniba ing sela
sira juragan Dulbasir
nora etung sirahe anubruk sela

sirahipun ing wuri tarung lan watu
bênthèt gobrah-gobrah
padhas miring dèn sungkêmi
padhas oyag anlorong ula bandhotan

sangêt jumbul gumronjal dhêdhêngkulipun
tarung lawan sela
kalêmpêr Kyai Dulbasir
anulungi Pak Dangkèh karangkang-rangkang

pan jinunjung mèyèk-mèyèk mèh kajunjung
anggawa tan kêlar
pinêksa tiba kabanting
sangêt langkung rêmpu awak tibèng sela

langkung ewuh Pak Dangkèh sêdyane mantuk
angundang mring rewang
ambêbayang gawa mulih
sinandhingan gêng watu kiwa têngênnya

pamrihipun aja kèli maring banyu
anuli dèn tilar
sirah lawan dhêngkulnèki
godhag-gadhig amanggung tarung lan sela

prapta sampun Pak Dangkèh anggawa batur
ginotong ngêntasan
wêdana ngiling-ilingi
pan sapao-pao abuhing wadana

lathinipun ing ngandhap ana kadulu
saêrining pandhan
êrining ula kang kari
mila abuh agosong mawaning upas

ingkang langkung priyayi samya andulu
atanya kênapa
wong tuwa iki mèh mati
sami pangling prajurit Kôndhabuwana

lamun iku sayêkti Rajèng Mêdayun
dinalih ta môngsa
anèng kene tanpa kanthi
lan warnane wus malih sugih lêlara

ya ta wau Budangkèh ngrêksa wong langkung
inggih bokmanawa
sagunge ingkang prajurit
sagêd nyêmbur ulan-ulan anênawa

ana satu prajurit awlas andulu
bisa ulan-ulan
mêdhun jog saking turanggi
sarwi jêjêk êndhase Prabu Nusirwan

nulya wungu sakiting upas wus mantun
sakite kang sela
ing sirah kang miyatani
ngènggèl-ènggèl tumungkul ajrih tumingal

mring kang langkung jêjaranan têlasipun
Nusirwan ginawa
mring dhukuh bukite ering
praptèng wisma tinambanan binobokan

rai abuh asangêt kadi rumuhun
langkung kawlasarsa
praptanirèng kang bilai
tibaning kang môngsa tan kêna tinolak

rumbu-rumbu sinambêlèhakên wêdhus
binuburkên surba
bagas abuh durung mari
kamisasat agêmbil-gêmbil abantat

bisa lungguh nanging godhêg sirahipun
saka lore prapta
amuring-muring dalêming
pangucape Nusirwan tan nganggo niyat

sabên dalu pamuwuse ngamun-amun
punggawane samya
ala têmên wong Mêdayin
nora ana kang belani laralapa

kamuktènku wong akèh kang padha andum
anêmoni papa
ingsun dhewe kangnglakoni
nora nana nêdya nusul ngulatana

sabên dalu mangkono pangucapipun
kang sami miyarsa
Pak Dangkèh lan Nyai Rubil
panyanane dhasar duwe lara jawal

bisa lungguh nulia bisa lumaku
bisa mangan sêga
eling karatonirèki
dhat-êdhatan sakala lali yèn papa

ngadhêp sêkul ing layah lam-ulamipun
anulya dèn urab
iwake dèn cuwil-cuwil
tinalêning pinindha-pindha rampadan

nora muluk asila tumpang rumuhun
asru tinakonan
pagene mêngkono kaki
cara apa polahmu pan ora kaprah

lon sumaur iya iki cara ratu
eling murwat ingwang
karaton ingsun Mêdayin
nora kaprah iwak mung dadi rong wadhah

wong sadhukuh warata dènira ngrungu
yèn dalu angomyang
ngundhamana wong Mêdayin
yèn amangan iwak sawadhah tan kêna

yèn amuwus angaku Rajèng Mêdayun
Pak Dangkèh rêmbagan
lan saanak putunèki
nora enak yèn iku nora lungaa

nora wurung gêgawa bilai iku
kang dèn aku iya
satrune narendra mami
Rajèng Mukub lan Rajèng Kôndhabuwana

puluh-puluh tan kêna rinêksa iku
iya winêlasan
sok angaku narapati
nadyan jawal nora nganggo parah-parah

ngaku ratu tur satrune Rajèng Mukub
payo ginêndhingan
sira nyêlanga turanggiroro bae munia jabaning dhadhah

sami nurut anyêlang turôngga sampun
wayah sirêp bocah
anuju padhange sasi
riyêm-riyêm mêndhunge angêmu toya 

nuju nguyuh sakiduling pawon mêtu
lagi dhodhok ana
jaran muni anèng jawi
Abu Dangkèh alok ana gandhèk prapta

saking Mukub ana kuda tigang atus
Pak Dangkèh lok ira
arsa nyêkêl dhayoh mami
kang angaku iya Sang Raja Nusirwan

dupi ngrungu akujengkang alumayu
parandene gancang
dènnya kabêlêt ing wêdi
mijil saking ing dhadhah wus manjing wana

tinut pungkur Pak Dangkèh pi-api nusul
iya amandhêga
priyayine sampun têbih
ing bukite iya jinarah rinayah

ya ta ngrungu Abu Dangkèh swaranipun
kulup marenea
kongkonan mau mring ngêndi
wontên dhukuh kang nyêpêng marang andika

kula nusul ngatêrkên nuduh dalanggung
kang dhatêng ing Cina
iya payo dèn agêlis
dharodhogan saking wana sampun mêdal

jêtung-jêtung dènira lumaris
kang tilar kaprabon
sampun anjog ing dêdalan gêdhe
angling Pak Dangkèh kula apamit
aja nyimpang kaki
dalan bênêr iku

ênya dinar lima sun sangoni
uwis mulih ingongungkur-ungkuran kalih Pak Dangkèh
nanging lumampah sarwi ngrêrintih
juragan Dulbasir
lajêng lampahipun

pan sadalu dènira ngrêrintih
manggung dènnya ngremong
pan karasa kabèh sarirane
mèh raina sangsaya mèh arip
panggih lincak guling
bango pinggir lurung

karainan mêksih tan anglilir
nglêgorong angorok
ingkang duwe bango sapraptane
nini tuwa adol roti kêring
ginugah tan osik
kinêbyokan sapu

kinêbyok-kêbyok pan datan osik
maksih anglagorong
jinojohakên wau sapune
nini tuwa liwat saking bêngis
cinandhak kang sikil
sinèrèt gumlundhung

banjur angrawus ngujar-ujari
rupamu mêngkono
têka mêngkono dimêr watake
baya wong ngêndi rupamu bêcik
tabêt dèn gitiki
apa ta awakmu

padha tatu dhowak bocah-bacih
êndhasmu mêlopor
kênèng apa ta iku tabête
nora poyan sami anudingi
tanpa ngrasa yêkti
dene uwis dhawuk

nora duwe pangrasa si baring
nganggo duwèk ingong
sapa gawe ta lêlincak kiye
apa kowe milu mêmêthèli
prandene sumlinggring
dadak nganggo turu

ngenak-enak sidisambêr bindi
aturu nglêgorong
pijêr jêtung tan ana saure
nini tuwa sigra marêpêki
ngantêbi kuwali
tibane takamu

nora etung isi pindhang gênjik
jajane kumêprok
pindhang panas duduhe dêlèwèr
kagyat mulat kêlomut sang aji
ni tuwa mrêpêki
sigra nyandhak suku

sinêndhal tiba kumabruk miring
lambunge malocot
têtanggane mara padha nyapèh
rame udrêg akèh anggujêngi
setanên si nini
dudu pratingkahmu

nini tuwa karoncalan bêngis
uculêna ingong
sun mamahe wong mêngkono kuwe
nora suda rasane kang ati
yèn sira tan kari
samênir sun gilut

dhuh si gêrang nora nganggo pikir
manusa si dhaplok
salin babah lawan têtanggane
anguwuhi maring Ki Dulbasir
wong tuwa lir bêlis
nora nganggo urus

apa urus sadosane iki
akarya mêngkono
jêr wong tuwa akèh lêlarane
sayah lêlaku sayêkti arip
tan kêna ginênti
wis gawanên mantuk

aja nginêpkên lincak ing margi
tan kêna inganggo
pan wong liwat pan uwis kaprahe
apa sira dadak anglarangi
wong turu nèng margi
apan ta sang prabu

nora nglarangi wong turu margi
apa sukaning wong
pan wus adat ing nagara gêdhe
akèh polahe wong kang lumaris
ana kang lumaris
ana kang aturu

kaki tuwa akèh kang ngiloni
sami awlas tumon
mring wong tuwa tur akèh larane
prandene arsa pinrih ngêmasi
juragan Dulbasir
ana kang angukub

dadi rubungan kinon abukti
pijêr lênggok-lênggok
durung tahan iya ing batine
amangana ana pinggir margi
manawa mèh mati
kolu mangan warung

pinêksa-pêksa mangana kaki
sauripun alon
ya tarima babo nyawa sihe
lagi durung arsa awak mami
sun gawa sathithik
iki pawèwèhmu

iya kaki sakarêpirèki
anulya ginembol
wus mangkata kaki lot-sêlote
nulya mangkat kapapag wong ngarit
winèwèhkên aglis
wau sêkulipun

lampahing marga datan winarni
apan nulya anjog
ing nagari Pas saking arjane
tigang sasi ing saurut margi
tanpa sêla pipit
têpung wismanipun

basa Cina Nusirwan wus bangkit
pan darbe têtukon
ya salêksa wong Cina tukone
upacarane Rajèng Mêdayin
salêksa wong Kapsi
salêksa wong ing Rum

kang tinulad pacaranira Mir
kang rama sang katong
pan salêksa Cina padha duwe
wong Rum Kapsi pamrihipun ugi
irêng wadya Kapsi
putih wadya ing Rum

ginawe warna wong Cina kuning
abintit sayêktos
pan wus anggon-anggon ratu gêdhe
upacaranira môncawarni
anyalêksa sami
Sang Rajèng Mêdayun

basa Cina wus agrêspatèni
marmane tan kajog
kuning bintit Nusirwan ulêse
mata kapèn pan sampun agêmbil
tan ana ngarani
liya jinis iku

lawan wong Cina tumrêcêp jinis
ulêse sang katong
ya ta wau sayah ing lakune
lèrèn manjing wisma arsa bukti
pan wus patang bêngi
sang nata ngêlumpruk

bayar dinar lêlima sang aji
anjujug ing pawon
kinèn linggih lir griya ing kene
dèn kapenak kaki gonmu linggih
aja walangati
sakarêp sirèku

maksih nama Ki Êncik Dulbasir
lêgèyèh têturon
sangêt sayah nuli manggih bale
kang duwe pawon wontên ngawruhi
satangine guling
sinajenan sêkul

sêga sapiring iwak sapiring
jangane nèng mangkok
tur kaliwat wau pangêlihe
parandene tan aglis binukti
pijêr milang-miling
nyawang sêkulipun

tan antara iwak dèn talêning
dadi sapuluh gon
sila tumpang kang kiwa sikute
siduwèng wêntis ki omah ngririk
dangu êlêtnèki
pamuluking sêkul

pijêr-pijêr dumuk iwaknèki
ingkang sapuluh gon
nuli malangkêrik lêlungguhe
pan karasa karatonirèki
marêm tanpa bukti
mijêt-mijêt sêkul

tan pinuluk pijêr dèn gêglintir
sarwi andêngongok
ngungak-ungak têbih ing karsane
ki omahan prapta anakoni
cara apa iki
pamanganmu iku

têka gampang gènira nauri
iki cara katong
ingsun iki dhingin ratu gêdhe
ing Mêdayin prabu nyakrawatisupe ing wêwadi
mung pasajanipun

duk miyarsa ki omahan runtik
ujar kang mêngkono
graitane nora edan bae
arêp ngrusak nagara wong iki
mambu antu warih
pamuwusing dudu

yêkti simpên panggawe wong iki
dene anyalêmong
manjing wisma siyaga solahe
tan antara mêtu nabuh bèri
kêkênthung tinitir
tanggane gumrudug

alok salat-salat ambênturi
kang ana ing pawon
garubyagan nunjang palayune
payo rampogên iku wong dêgi
angaku narpati
sajatining têluh

arêp agawe susah ing bumi
angrusak tapikkong
yèn ngrungokna ika pangucape
saparane binênturan sami
nyalimpêd sang aji
amor ing cah warung

ana warung gêdhe pinggir margi
wonge gêbèl ewon
wong angrangin ika ing jujuge
kêrên roro kang sawiji roti
ngurubakên gêni
andhodhok ing ngriku

ingkang bujung wus kelangan lari
wau kang adodol
rangin roti têka lêga tyase
ana rewang ngurubakên gêni
panyananirèki
wong nêdya bêburuh

ngarah upahan roti sawiji
tan wruh yèn bêburon
pan wus suwe dènnya ngurubake
sêdhêng tampia roti sawiji
alon dènira ngling
sabarna karuhun

kari laris dodolan sun iki
arubung ponang wong
mêngko kaki agawea dhewe
sêdhêng andhèng wong têtuku iki
sakarêpmu kaki
kang gawe sakêthuk

wus mangkana juragan Dulbasir
asuwe nèng kono
kang têtuku sêdhêng uwis andhèng
wus sinungan rotine sawiji
rangine kêkalih
warung wus kapungkur

sadina dènnya lêlampah
yèn amangan manjing wisma tumuli
linggih ing bale asuguh
nyilih wadhah kinarya
amadhahi roti lawan ranginipun
dinadèkkên têlung wadhah
nora binukti tumuli

yèn durung duwe tumingal
ngolod-olod yèn wus duwe aririh
yèn eling karatonipun
pan ora mangan pisan
mung sacuwil ginintir-gintir adangu
tan eling mring kaluhuran
minggu tan arsa ningali

dhat kadhang pangananira
dèn cèh-êcèh sinungkên rare cilik
amulat ana amuwus
rika iku wong apa
roti siji rangin roro wadhahipun
iya kongsi têlung wadhah
siji bae kurang isi

mung pijêr sinawang-sawang
apa jawal ginintir kongsi aking
kapan gonira anjuput
tinêtêr tinakonan
pan sumaur dêrodosan êluhipun
nyata wong iki yèn edan
polahe anèh si baring

wus lami ing lampahira
kasarakat kasurang mèh katoring
lêburan ing murwatipun
mung pakarti satunggal
kang rinêksa dhahar sanggèn-ênggènipun
drêmba dêlab nora pisan
iku maksih dèn singgahi

mila gêlis nandhang lara
sok kalingsir tuwa pisah rijêki
yèn ana wong kang amujut
pan ora gap-êgapan
durung nêdya apapariman jêjaluk
sanadyan dèn wèwèhana
misih apik dènnya bukti

iku yêktine carita
dening nistha kabèh wus dèn lampahi
nadyan bêburuha patut
nanging pariman ora
yèn tanparah ambanyonkên para ratu
iku bujôngga satêngah
durung wruh pratikêl batin

urakan kênèng musibat
wong pancakan silêntring kênèng pidhir
patut dèn lolohi watu
rolas samaja-maja
dimèn kongsi gobrah-gobrah lambenipun
bêbanyonkên sok munia
gawe-gawe amuwuhi

yèn ana ratu kasrakat
papariman sayêkti banjur mati
angugung sasolahipun
ing pangane sadina
mênawa duk satriyane durung ratu
kasêrakat mangkonoa
yèn ing ratu nora kêni

dêlap pangane sadina
papariman sadina mangan nuli
mati nora nganti esuk
wêngi-wêngi kewala
yèn uripa sêsakane langit rubuh
lan bumine binojodan
kêjaba lawan kinardi

têgêse ginawe ika
nora nyandhang dêdukaning Hyang Widi
kaya Sang Raja Mêdayun
misih panggawe praja
dhasar namur pariman ginawe laku
angrarubakkên kangelan
kalawan têtêping mukti

iku kang wuwuh ganjaran
kaluhuran tingal sangsaya yakin
Sang Raja Nusirwan iku
duraka mring kang rama
wêwêkase kinèn manut Betaljêmur
wusanane manut Bêstak
mila gung kelangan lari

mangkana Prabu Nusirwan
lampahira anjog dhatêng nagari
wuwuh malih risakipun
mèh mèh nora kasandhang
iya saking durung môngsa pêjahipun
lagi bangêting dêduka-
nira sang nuragèng urip

nèng praja kacandhak gêrah
têmah ngèngèr wong rôndha tukang roti
puniku kang sudi ngukub
lara pinulasara
kunêng gantya lakuning kôndha cinatur
kang nilas ing lampahira
Wong Agung Surayèng Bumi

adharat cara wong desa
tanpa kanthi mung kalih kang angiring
iya mung Sang Rajèng Mukub
Narendra Bintibahram
satilase kang rama Rajèng Mêdayun
tinitik samarga-marga
inglacak misih katawis

dêstun kapatenan lacak
mung sadina rong dinanipun malih
nuli ana wartanipun
yèn ana wong lêlampah
dharat dhewe tuwa akèh laranipun
ngaku juragan pêdhotan
Karsinah Kyai Dulbasir

wong agung tansah lumampah
mêndhêm kula wus antuk pitung sasi
tan kantun Sang Rajèng Mukub
samar tan kauningan
lamun iku isining donya gêgêdhug
sinung kamulyan dening Hyang
kinacèk sagung para ji

wus ginanjar kasudibyan
kasudiran kaprawiraning bumi
ing pratingkah salin lagu
datan basan-binasan
cara sikêp sira sang prabu ing Mukub
wong Menak mongka bêkêlnya
milane datan katawis

wus lami manjing ing praja
anggung ngungsir pawartane sang aji
mangkana wau angrungu
yèn ana wong nênêka
ngèngèr nyai tukang roti kang amupu
ingungsêd mring wismanira
nini tuwa tukang roti

wong roro mindha wong dagang
dagang minyak dhapur ulêse lain
nora awor jinisipun
nanging kèh wong nagara
mônca warna wantune nagara agung
tan ana graitanana
anduduk samargi-margi

ya ta kunêng kang praptèng praja anyamur
Wong Agung Surayèng Bumi
kalawan Sang Rajèng Mukub
amindha dhêdhukuh nênggih
mêntas saking Môndalio

nama Ki Sèh Binti sang raja ing Mukub
ngalih nama Sayit sami
nênggih sang pramodèng satru
dene laku kang nuwani
Sèh Binti Mukub Sang Katong

katarima gènira lumaku dhukun
sok anêmbung rare cilik
awingid dènira namur
ngulati ênggènirèki
ing Mêdayin Sang Akatong

kunêng ingkang prayoga laku dhêdhukun
wuwusên sri narapati
ing Cina ingkang amêngku
Hongtete ingkang linuwih
sinêmbah samining katong

lagya orêg prajanira sang aprabu
duk amiyarsa pawarti
kalamun putranirèku
tiwas anèng Kaelani
mati aprang sami wadon

Putri Kelan Kelaswara mungsuhipun
marma gung putêk prihatin
ing Cina awayang-wuyung
mung bantêr brahala gêni
kono ênggone tapikkong

kilèn dalêm prênahe panggenanipun
kang pinangeran sang aji
patang puluh uculipun
ing panah jêmbarirèki
pinasagi ingkang banon

ingkang êlèr kang wetan kulon lan kidul
sapuluh pamanah sami
maju pat sinungan panggung
lawang maju têlu sami
binuntu amung kang kulon

lawang iku ênggone manjingkên kayu
yèn gênine sampun dadi
bantune kayu sing panggung
kinèrèk binêsat sami
tan kêndhat kayu kang anjog

gêntha papat pra dipati ingkang tunggu
nyèwu bala kang jagani
jaga manjingakên kayu
lan mênyan sadina nênggih
lan sawêngi pitung kêbo

wuwuh kayu kurang saking adatipun
ladèn saking pra dipati
dadya balônja sang prabu
ngundhangan wong sanagari
yèn ngatêr kayu marono

pan wong siji ngatêr sadina sapikul
yèn jangkêp sawulan nuli
atômpa bayaranipun
pat bêlas kêton wong siji
kumrubut sarupaning wong

lawan sami nêdya ngumbar ratunipun
nêmêne pamujinèki
wit saking prihatinipun
kesahe sang rajaputri
iku kang gawe wirangrong

pan salêksa reyal sadina kang mêtu
wuwuhe urubing gêni
saengga yèn sampun tamtu
wartane sang rajaputri
sayêkti maring mêngkono

kawuwusa sira Sang Rajèng Mêdayun
ngèngèr rôndha tukang roti
lamine kanggenan iku
iya Kiyai Dulbasir
ni rôndha dunyane wuwoh

marakakên bêgja gonira amupu
Nyai Jungkoh mangke sugih
kêlar ngingoni nak putu
kadange prasami sugih
rinêngkuh mring Nyai Jungkoh

kalênthènge kidul wetan prênahipun
ênggone tuwa Dulbasir
pan mung siji amotipun
rina wêngi dèn kutugi
dènnya linggih mêgok-mêgok

lamun dalu kinutugan sru kumêlun
damar lilin kanan kering
gambar munggèng luhuripun
tapikkong rinênggèng sungging
gambare Dulbasir ngisor

wuri sarwi nyêkêli ing sikilipun
tapikkong kang dèn cêkêli
pinindha gujêng jêjaluk
anjaluk wuwuhe sugih
akêthèna Nyai Jungkoh

sabên-sabên Dulbasir ing wanci surup
sinumpingan wong atali
alungguh buntal tinêluk
ingubêngkên lambungnèki
brêgogok lir loro bonyo

duk puniku Dulbasir sakite murus
dêlinding wus pitung bêngi
tinêngganan kang atunggu
wong roro siji ngluwangi
tinjane lir pèpèr cewok

kang sawiji ngurubakên gêni murub
Nusirwan kuru agêmbil
maggung atunggu Ki Puklung
wau ta ingkang winarni
Wong Agung Jayèngpalugon

kang tinitik pawarta mangke wus antuk
ênggone kang rama mangkin
kang tinakon sauripun
wetan ing ngriku wismèki
rôndhasmara Nyai Jungkoh

mupu tiyang kawlasasih
nênêka saking kadohan
pinupu ing Nyai Jungkoh
ragi sêpuh ngulandara
sêmune dèrèng ilang
labêting wibawa tuhu
dhatêngipun sangêt risak

mung kari mata sathithik
ana têngêr ing awiyat
saking awase Ni Jungkoh
gya pinupu rinawatan
mêngko gêgawa bêgja
dunyane awuwuh-wuwuh
panggawene kaki tuwa

ginêdhong wismane mangkin
Ni Jungkoh sampun kuwawa
nak putu rinayat kabèh
wontên tiyang pitung dasa
kang somahan kewala
gêng alit cacah rinipun
wontên tiyang karo bêlah

wus prasasat mantri siji
rosane sugihe reyal
kang winêngku sadayane
dene ta pangakunira
ki tuwa pêpêdhotan
juragan sugih kalangkung
Dulbasir nagri Karsinah

Dèwi Sirtupelaèli
iya kang duwe padagang
Ki Dulbasir pangakune
risak lakune binegal
pikulan tigang lêksa
wontên nagari ing Mukub
milane kasurang-surang

mantuk mring Karsinah ajrih
mring gustine jêng ratu mas
môngsa wurunga binêlok
niwasakên kang kagungan
milane lajêng ngilang
miyarsa wau wong agung
tumungkul arawat waspa

lumampah tiyang kêkalih
Sèh Binti ginawe ngarsa
Sayit sami nèng wurine
sapraptaning lawangira
lajêng manjing ing wisma
anuju Ki Babah Puklung
alungguh anèng pandhapa

kagyat praptane wong kalih
sinapa têtamunira
kang wuri ana wadine
prabawa munggèng wadana
rinusak datan kêna
cahyane maksih kumukus
lir suwak nagari Kelan

Babah Puklung mudhun aglis
ngacarani tamunira
wong kêkalih sami lunggoh
Puklung mêdhak atêtanya
pun patik nilakrama
jêng tuwan kêkalihipun
dhapur satriya punapa

pundi pinôngka ing wingking
ing ngajêng pundi sinêdya
Rajèng Mukub muwus alon
manira wong angumbara
iya lan ariningwang
Sèh Binti kêkasih ingsun
Sayid sami ariningwang

kêcil memang tanpa nagri
saparan kalunta-lunta
mangke sun anêdya ngèngèr
maring kang aduwe wisma
nêdya lami nèng Cina
gumêtêr Ki Babah Puklung
darajatetamunira

owah dènira alinggih
mudhun alênggah nèng ngandhap
lêmari padha jumêthot
brahala tunggu dandangan
lêlima sarêng rêbah
rêca tapikkong arubuh
prasamya rêmuk sadaya

wusnya matak Sayid sami
ayat Jabur donganira
sarwi ningali kalênthèng
ngidul ngetan tiningalan
kang rama Sri Nusirwan
adrês wijiling ponang luh
wêlas ningali kang rama

jumêthot nginggilirèki
gambare kalênthèng rujad
sadaya sirna sungginge
bawur dalancang kewala
bawur rêrênggan sirna
graitèng tyas Babah Puklung
langkung jrih mring tamunira

mantuk maring wisma aglis
Puklung tutur bêbisikan
mring kakange Nyai Jungkoh
kakang têtamu punika
dede wadose kakang
brahala ing pawon rubuh
gambare kalênthèng rujad

kadi bawane wong iki
isining jagad sadaya
gustine para Hongtete
nanging sêdyane punika
ngèngèr dhatêng andika
Nyai Jungkoh mau emut
pitutur nujum ing Cina

nagri Cina tanpa sami
angungkuli para raja
sugih miwah prakosane
praptane apêse benjang
iya gampang kewala
yèn ana satriya ngunthul
praptane tan mawi bala

iku ngapêsakên benjing
pangwasane Rajèng Cina
Hongtete aris wuwuse
adhi lamun mangkanaa
pikir iki kewuhan
yèn tundhungên dhayoh iku
bok nyata ingkang wilayat

angur binêcikan ugi
lawan pinriha ing ala
puniku kajate ngèngèr
iya têka jurungana
anggusti kabatinan
dimèn eca ki têtamu
matêng pikire mangkana

Puklung mêdal angaturi
anggèr paduka sirama
saosan toya wingking lèr
wong kêkalih sami siram
Puklung atata-tata
ngrakit pasareanipun
gêdhong kalih linangsenan

tundha tri mandhala giri
wusnya siram ingaturan
lajênga mring gêdhong kilèn
duk lênggah dhêdharan prapta
ting-ting tangkuwèh aglar
asêsarean wong agung
sarwi anglirik kang rama

Nyai Jungkoh lan kang rayi
Puklung sami mêmariksa
mring pawon maring kalênthèng
kang sami rusak tulisnya
miwah brahala rêca
rêbah rêmuk angalumpruk
duk praptane tamunira

ngungun sira aningali
bawur sirna sungging gambar
ni umah maras atine
lungguh lan kiyai tuwa
Dulbasir wuwusira
lah punapa karanipun
gambar rucat sungging sirna

Nyai Jungkoh lingira ris
hèh ki bapa tanpa krana
pamuke rêca ing pawon
lawan bawure kang gambar
praptane dhayoh bapa
puniku prabawanipun
bok Hongtete namur lampah

kumêpyur Kyai Dulbasir
ana karasa ing driya
mèmpêr iki pratikêle
si pothèt Marmaya baya
nanging môngsa mrenea
tyasira akêpyur-kêpyur
graitanira sri nata

nanging ta môngsa anaa
darajat mangkono ugi
kang liya saking wong Arab
sudibya kunthara yêkti
adate ya si mukmin
mêngkono mangunahipun
sêngit maring brahala
kinêdhèpna bae mati
sun watara dohe lok môngsa praptaa

nanging bok anak dèn bisa
ngenaki tyasing têtami
manira milu suwita
Nyai Jungkoh anauri
wuwuse Ki Dulbasir
kacondhongan ciptanipun
suwitèng tamunira
ana wêwadine sêkti
rêmpêg samya mèt manahing tamunira

Nyai Jungkoh lan arinya
katiga tuwa Dulbasir
amarak ing tamunira
nanging ki tuwa Dulbasir
salaminipun sakit
sugih lara netranipun
praptèng gon tamunira
katiga dhodhok ing siti
Radèn Sayid sami tumêdhak gènira

sarya ngling bibi linggiha
ing kono padha lan mami
Ni Jungkoh matur tur sêmbah
ila-ila ingkang abdi
wong agung angêjèpi
marang Risang Rajèng Mukub
narik Prabu Nusirwan
binêkta lênggah ing nginggil
angandika Wong Agung Surayèng Jagad

bibi ywa dadi tyasira
pan wong tuwanira iki
mirib lan wong tuwaningwang
milu ngaku bapa mami
wong agung angabêkti
mangraup angaras suku
Dulbasir kipa-kipalali tan èngêt samênir
mring kang putra Wong Agung Surayèng Jagad

ing warna dene lamurnya
ing swara iya tan eling
wus dilalah karsaning Hyang
tinutupan sinung lali
dadya lêga tyasnèki
Nyai Jungkoh duk andulu
Dulbasir kinasihan
maring têtamunirèki
pan ingaku bapa marma suka ing tyas

Sèh Binti alon lingira
bibi aja angajèni
lan ingsun nêdya marjaka
angèngèr maring sirèki
sagawenira bibi
tuduhêna ingsun sambut
aja ta enak-enak
ingsun nêdya mati ragi
anglabuhi bibi ing sakarsanira

Nyai Jungkoh aturira
ingkang punika pan inggih
saking sawêg jêng paduka
inggih paduka kang lami
lan kuwawa amanci
ing sadhahar-dhaharipun
sampun susah ing driya
tuwin pun bapa Dulbasir
pan kuwawa langkunga saking têtiga

kunêng kang wus sami eca
Nyai Jungkoh kalih kenjing
ana wong gunung kang prapta
rante ginotong ing rinjing
kabotan wong kêkalih
mèyèk-mayèk kang amikul
rante iku kancana
wus awor kalawan siti
pan ingêdol ingajèn rante kuningan

tinumbas salawe reyal
wong gunung suka nampani
kang adol wus mulih suka
ing wuri kinumbah nuli
rante wusnya barêsih
sirna kang akuthah lêmpung
mulya rante kancana
satus dhêpa winitawis
ingaturkên Hongtete ingkang anumbas

pinaringan kalih lêksa
Ni Jungkoh ciptane pasthi
lamun têtamu kang anyar
muwuhi gawa rijêki
Sèh Binti Sayid sami
kang padha angaku biyung
sugihe dhingin nyata
saking ki tuwa Dulbasir
saya mantêp maring dhêdhayoh têtiga

enjing malih ana prapta
wong èbèr saking ing wukir
ngatêri êncèh sadandang
tinumbas satus atampi
kang adol bungah mulih
tan wruh yèn isi sotya gung
nyana sawiyah-wiyah
kang adol sapungkurnèki
cèh binuka isi intên lan sêsotya

jinuwal ing ratunira
pan pinaringan sakêthi
Nyai Jungkoh praptanira
ngundhangi nak putunèki
akarya wisma malih
kadya wismane tumênggung
akèh kang wong malarat
suwita dipun ikudi
dadya wontên tigang atus rayatira

wau ta ing sakitira
murus ki tuwa Dulbasir
akuthah ginulawênthah
iya dene Sayid sami
ginendhong maring kali
pêndhak ing pukul sapuluh
dinus pinulasara
ing pukul sawêlas malih
pan ginendhong praptèng kalênthèng duk lênggah

Dulbasir anuli mangan
kuwarêgên goloh kambing
kapesing taine dadya
pupuwan sarwi kumricik
wusana kang jagani
tan awèh anggarap wau
pan nêdya dhinewekan
Sayid sami gawe bêkti
kasrakate sira prabu maratuwa

langkung dene kapotangan
sira ki tuwa Dulbasir
angrêrintih yèn angucap
apa sun walêskên benjing
anggèr maring sirèki
pun bapa kawêlasayun
sudia kuthah tenja
anak ingsun Sayid sami
Rajèng Mukub miyarsa gumujêng suka

bapa inggih sok èlinga
binêcikan malês bêcik
tatane wong ngalam dunya
kawula miyarsa warti
saking gumrah wong grami
inggih Sang Prabu Mêdayun
ingkang aran Nusirwan
binêcikan angalani
mring mantune Wong Agung Surayèng Jagad

sabên papa linabuhan
yèn wis mulya angalani
puniku punapa beda
raja kalawan wong cilik
rajane wong Mêdayin
anggung angalani mantu
punapa jajalanat
dudu ratu kang sayêkti
binêcikan Nusirwan sok gawe ala

bapa kula dongakêna
wong tuwa sayêkti mandi
muga-muga uningaa
mring ratune wong Mêdayin
sanadyan sun wong cilik
kaya punagi kêkaul
apa rupa manungsa
dene kalakuan eblis
kaparênga wêruh mring Prabu Nusirwan

nadyan wong ngumbara ingwang
wani anacah ing abir
êndhase Raja Nusirwan
sarwi anyêkêli abir
mangkene bapa benjing
yèn ingsun bisa anêmu
abir ingundha-undha
sarwi mêrang-mêrang siti
sarwi ngucap ingsun ora mêrang lêmah

anacah dhase Nusirwan
ingsun cacah kaya gori
môngsa ta amalatana
narpatine wong Mêdayin
ratu angrusak adil
môngsa wurunga kaukum
ing dunya ing akerat
tumungkul tuwa Dulbasir
marêbêl luh pi-api wêtênge kumat

alon wau saurira
sira ki tuwa Dulbasir
mangkene pangrunguningwang
seje kalawan sirèki
sang prabu ing Mêdayin
langkung sih mring putra mantu
dhasar ingakên putra
durunge dèn tarimani
nanging wadya Mêdayin mire sadaya

lawan patihe sang nata
iya bangêt nora sudi
dene dudu trahing raja
kang pinèt mantu sang aji
saking sih sri bupati
mila nora nganggo rêmbug
ing nayaka punggawa
miwah kang para narpati
kabèh nyawang mangkene pangrunguningwang

sang nata sihe kalintang
atmajane jalu katri
awrat maring mantu uga
ing lair têrusing batin
mila ingangkat siwi
kinarya putra prêmbayun
nanging kang para nata
balane Rajèng Mêdayin
pra dipati para ratune santosa

kabèh ngaturi ubaya
tandhinge mantunirèki
para ratu ambyuk samya
ratune pêsthi nuruti
ratu yèn tan nuruti
ala maring balanipun
padha ratu santosa
yêkti padha dèn turuti
apan wajib ratu asiha mring bala

Sèh Binti aris wuwusnya
kang jamak ratu nitèni
sanadyan ature bala
pindho ping têlu niwasi
ping pat ping lima maksih
kaping wolu ping sapuluh
ping sawidak pan ora
sapisan tan nêmu bêcik
nêmu papa mêmirang kasurang-surang

kalunta katula-tula
ngêndi-êndi kang dèn ungsi
kalah dhèwèke kasrakat
têka nora nganggo mari
ratu kaya bêbayi
liniling êmbananipun
nurut anut kewala
tan duwe dagad pribadi
ratu apa jalêbud anjajahlanat

bênêr dhingin kang ambegal
ing Mukub Sri narapati
wêruha lamun Nusirwan
baya banjur kinabiri
bandhane dèn salini
linironan bôndha asu
bapa kula miyarsa
wêruhe wong Mukub sami
lawan ingkang binegal Prabu Nusirwan

praptane Sang Kakungingrat
amung kalawan turanggi
anusul kang maratuwa
tan gawa bala sawiji
parandene nagari
ya ing Mukub bêdhahipun
mratuwane wus ilang
saking ing Mukub nagari
pan wong agung anèng ing Mukub sungkawa

mung wartane para raja
sami utusan anyilib
ngupaya Prabu Nusirwan
prajurit ing Kôndhabumi
kang turôngga sakêthi
salêksa dipangganipun
dharat anasak wana
ngubrês jurang wukir-wukir
katêmua Nusirwan dipun sêsêmpal

ngulèt amijêt padharan
puringisan Ki Dulbasir
darodosan waspanira
pi-api kabêlêt ngising
wêtêng sakit mulintir
batine ajrih andulu
ulate kadi macan
Rajèng Mukub dènira ngling
ratu kêras dhasare tatag prawira

Nusirwan pi-api mêdal
bobotan dènnya sêngadi
jatine ngiwa kewala
nèng pojok pawon anangis
dènnya miyarsa warti
kang putra panusulipun
Wong Agung Kakungingrat
tan ambêkta bala siji
saking trêsna Si Ambyah mring jênêng ingwang

balik para rajaningwang
tuwin putra pra dipati
tan ana nêdya nusula
anglabuhi lara miskin
amung Si Jayèngmurti
katon lêwih trêsnanipun
abintit ingkang netra
lamure wuwuhe malih
sigra wangsul tilas luh pamocungira

ya ta wau Sayid sami alon muwus
Sèh Binti manawa
kawêdhar rèhing puniki
dene bangêt sêmune grêdakanira

alon matur sri naranata ing Mukub
pukulun kawula
anuwun dukaning gusti
mulat maring Dulbasir kêdah amamah

kêdah gilut balunge dèn kongsi lêmbut
akêdah ngalêthak
ing rama Rajèng Mêdayin
yèn ing ratu gung pratingkah jajahlanat

durung ngrungu isining donya pukulun
kadi rama tuwan
budine manut wong cilik
ratu miyur satêmah manut ing setan

ya ta wau Dulbasir prapta alungguh
praptane ni umah
Nyai Jungkoh tutur warti
dèn undhangi Hongtete Sang Rajèng Cina

wong praja gung prasamya kinon jumurung
ing pamujanira
panjungkunge sri bupati
Adaninggar muga kandhêga ing warta

milanipun pamujane gêni murub
mèh sundhul ngawiyat
tikêl pat lawan ing nguni
sadèrènge sang nata prihatin dahat

pênêdipun inggih milua anjurung
wus rêmbag sadaya
jurung kayu ing sang aji
parandene nora wurung tampi bayar

nagrinipun ingkang lèr pinggiring laut
nguni inglarangan
wanane dèn sêngkêr sami
mung kang kilèn kidul wetan nigang wulan

wismanipun adu cocor turut lurung
dadya wong karandhan
Ni Jungkoh nak putunèki
wus kinêrig belani susahing raja

Rajèng Mukub Sèh Binti pangiridipun
Dulbasir tut wuntat
miwah Radèn Sayid sami
anindhihi karo bêlah wong karandhan

sabên esuk alêksan kang wong mèt kayu
wadya sanagara
jurung susahe sang aji
panthan-panthan nèng wana nora woworan

Babah Puklung nèng wana katundhung-tundhung
wonging pra dipatya
mênang papane wanadri
lamun ana kayu gêdhe kinakahan

tan patyantuk wong karandhan lèrèn ngumpul
sami ngatas paran
karsanira Ki Sèh Binti
dene ênggon wong apês kaponthal-ponthal

pan katundhung bature para tumênggung
aturing satriya
kang èpèh kudu dhèwèki
Rajèng Mukub sasmita mring gustinira

ya ta wau Sayid sami lon amuwus
batur aja susah
payo alas kulon iki
angragêmêng rinampasan wong karandhan

pêthèl wadung karo bêlah padha ngumpul
abir lan bêdhama
angling alon Sayid sami
sanak-sanak padhaênêngna kewala

yèn wus rubuh kayune kang gêdhe iku
pange rampasana
pan kayu tos bêcik-bêcik
pan kusambi walikukun kajêng sana

pan wong agung amingkis lancinganipun
amingkis rasukan
amarani wit kusambi
kang sagajah dhinupak pokah wus rêbah

walikukun sakêbo jinêjêk rubuh
ingkang saturôngga
cinandhak dipun bêdholi
sami suka wong karandhan bungah-bungah

sadaya wus angrampasi êpangipun
tinata pikulan
kayune tos bêcik-bêcik
Ki Dulbasir angungun gawok tumingal

sami numpuk wong karandhan suka guguk
tan ana kangelan
mung kari ngrampas nalèni
wus tinata samêkta anèng pikulan

sami dulu bature para tumênggung
angêmbul sadaya
jêjiyat sami ngakahi
kayu kang wus rêbah rinêjêng ingalap

arinipun Nyai Jungkoh Babah Puklung
langkung gusarira
briga-brigi cêrik-cêrik
êdir têmên dupèh batur pra dipatya

Babah Puklung sabature ngagar wadung
nanging tan rinawat
ingêbruk dipun kathahi
Babah Puklung ariwut ngamuk manêngah

sangêt nêpsu lincak-lincak mêncak wadung
rinêbut ing kathah
Babah Puklung dèn gêbugi
tulung-tulung sambat-sambat biyang-biyang

Rajèng Mukub sigra dènira têtulung
nênggih mangsah nyandhak
ing gulu anganan ngering
pira-pira mungsuhe ingadu kumba

Babah Puklung bêksa mêncak ngagar wadung
sayagung kang prapta
wong karandhan wus dèn robi
melik kayu atos kang rêbah balasah

krura riwut tangkêbe Sang Rajèng Mukub
kang prapta cinandhak
binuwangan tiba têbih
kasayahên Dulbasir adhêrodhogan

dyan wong agung duk umiyat Rajèng Mukub
lan Puklung rinoban
cinandhak anganan ngering
garonjalan Babah Puklung wus binônda

Rajèng Mukub bingung tan pijêr têtulung
wong agung anyandhak
kayu gurda geng saèsthi
pan ingundha mubêng nèng asta lir gada

kang andulu eram asamya malêdug
ajrih bok katiban
môngsa wurunga babarji
Babah Puklung ucul amêgati ngarsa

apan antuk mêgati wong têlung puluh
anurut dèn arat
milu ngusung kayunèki
wonge karo bêlah wuwuh tigang dasa

suka ngungun wong karandhan sugih kayu
rumiyin ulihnya
singa mulat kêkês wingwrin
aja wani karandhan gawa panglima

apan laju nèng pamujan praptanipun
milang wong karandhan
cacahe wus dèn tulisi
juru tulis suka dènira tumingal

padha kayu wong karandhan punjul-punjul
wau eram mulat
Wong Agung Surayèng Bumi
pamujane lir wukir sayuta kobar

kadi sundhul ngakasa dahana murub
Sayid sami ngetan
ngubêngi arsa udani
ing wêwêngkon dahana pindha naraka

ya ta wau Sayid sami matak Jabur
kang donga wasiyat
pusaka ing nguni-uni
para nabi sapungkure tilar donga

kang wetan sirêp urubnya
sigra ngidul Risang Surayèng Bumi
sarwi matak ayat Jabur
kidul sirêp urubnya
amung kari kukus kumukus kumêlun
kang tunggu punggawanira
mrêpêki mring Sayid sami

hèh wong ngêndi lawan sapa
aranira bisa matèni gêni
Sayid sami lon sumaur
pan ingsung wong ing dunya
kang matèni gêni ya Pangeran ingsun
pagene ta ratunira
salah nora duwe budi

dene gêdhe nagri Cina
padha cubluk tan ana duwe budi
anêmbah ing gêni murub
bêcik sato idhêpnya
atutura maring ratunira iku
si cubluk datanpa ngrasa
pijêr anêmbah ing gêni

Sayid sami ngilèn samya
bupati kang tunggu gêni ngênginthil
wong agung amatak Jabur
gêni kilèn wus pêjah
amung kari kukuse maksih kumêlun
punggawa Cina angucap
sira iku ulik-ulik

bisa matèni dahana
baya iki sikir ing Banisrail
Sayid sami sru gumuyu
dene ta sira sêmbah
nora bisa urip dhewe gêni iku
apa gawe sira sêmbah
tan bisa urip pribadi

punggawèng Cina angucap
sira iki ngajarakên bilai
anacad ing ratuningsun
dumèh nêmbah brahala
gêni murub wus tamtu lêluhur ingsun
apa sira wani aprang
lan ratuku pan sinakti

Sayid sami saurira
yèn ratumu tan nêdya mêmarèni
anêmbah ing gêni murub
konên mêtu dèn enggal
marenea punggawa sami umangsuk
iya sira antènana
sun matur ing ratu mami

lah iya mara matura
mring rajamu si cubluk kurang budi
sapraptanira kadhatun
wau kapat punggawa
matur lamun ing jawi wontên pukulun
tiyang satunggal kang prapta
sagêd amêjahi gêni

pinandêng dahana pêjah
ingkang ngiring pan amung tiyang kalih
waune ngatêrkên kayu
sarêng tiyang karandhan
dangu-dangu amatèni gêni murub
kumêpyur tyase sang nata
dukane kalawan pikir

yèn ora sun panggihana
iku dadra lamun ingsun panggihi
agawe kanisthaningsun
nata mupus ing driya
ulik-ulik baya iku gawe tênung
wong siji wani anjarwa
tumênggung warahên aglis

si ulik yèn tuhu nyata
besuk esuk iya têkaa malih
dèn patènana ing besuk
gêni nèng ngarsaningwang
pukul wolu praptaa ing gêni murub
punggawa kalih umêsat
praptèng gèning Sayid sami

hèh ulik Hongteteningwang
iya besuk balia dèn têmoni
agni ingkang mubal murub
iyèku patènana
iya padha anèng ngarsane Sang Prabu
Sayid sami lon saurnya
iya ingsun balibenjing

wus mulih marang karandhan
Babah Puklung Sèh Binti lan Dulbasir
kang ngiring lampahnya rawuh
karandhan sinaosan
Ki Dulbasir ngajak ngiwa Rajèng Mukub
anak satêmêne sapa
wijiling wong têka ngêndi

Sayid sami kadangira
lêwih sêkti sudibya ing ajurit
kayaparan besuk esuk
anantang Ratu Cina
yèn ngasorna Raja Cina ingsun nunut
iya ana mantuningwang
Si Kalana Jayèngmurti

yèn matia ingsun ganjar
rabi putri marentah para aji
miyarsa Sang Rajèng Mukub
sira ta iku sapa
dudu Ki Dulbasir ing Karsinah iku
pêpêdhotaning narendra
angakua kang sayêkti

aran padha wong ngumbara
nêdya paran iya dadak akumbi
Dulbasir têka barênjul
anak têmêne ingwang
aja tambuh pan ingsun Ratu Mêdayun
arsa warah Rajèng Cina
yèn putrine dèn patèni

Rajèng Mukub panasbaran
wiwit angot si bêlis ratu iki
payo rêmbugan dèn tutug
ing kana kang ajêmbar
wetan pawon sangisoring uwit jambu
sapraptanira cinandhak
wangkingane sri bupati

sinêndhal sampun ingikal
bêlis lanat aja tambuh ing mami
iya ingsun Raja Mukub
kang begal maring sira
lakuningsun sayêkti nusul sirèku
parentahe lurah ingwang
Sri Bupati Kôndhabumi

aja kongsi caca upa
ingsun kinèn matèni ing sirèki
payo budia dèn gupuh
angadu kaprawiran
rasakêna boboting prang Rajèng Mukub
sun anti amêtokêna
kasudiran sura sêkti

ingikal kadi likasan
pan gumêtêr angrêrêpa ngrêrintih
adhuh anak Prabu Mukub
pun bapa sampun tobat
uripana akèh ing punaginingsun
sun angèngèr maring sira
sakarsanira nuruti

sinèlèhakên binônda
lan sabuke Sri Bupati Medayin
ingugêr lan uwit jambu
Rajèng Mukub umarak
ing ngarsane Sayid sami sauripun
Dulbasir edane kumat
sampun kawula tangsuli

nèng wetan pawon prênahnya
Sayid sami kumêpyur duk miyarsi
umatur Sang Rajèng Mukub
wiwit praptèng wêkasan
langkung awlas ngandika wau wong agung
bênêr yèn iku warasa
angraredhoni prakawis

sun arsa abôndabaya
lan Hongtete iya sadina benjing
ingsun babar durung ungsum
srumawan wingit lampah
kayaparan karsanira Rajèng Mukub
apa ta babara pisan
Rajèng Mukub matur aris

pênêt taksiha kalingan
dèrèng tamtu asor unguling jurit
suka gumujêng wong agung
ya bênêr karsanira
panêmbahan tobatêna aja ngaku
payo padha dhinginana
dèn agambuh ing wêwadi

