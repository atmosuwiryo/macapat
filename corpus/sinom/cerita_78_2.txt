dhasare ingsun têmaha
pan ingsun arsa udani
kuwanène Si Janaka
marang bibèkamu kaki
marmane sun pasrahi
manawa wani anubruk
ing sawuse sampurna
kunarpaningsun binasmi
pamanamu sigra mênyang pasanggrahan

ciptane kaya iyaa
ing mêngko lamun pinanggih
dene wus padha suwungan
dhasare ingsun pasrahi
marma nginggit tan sipi
kuwanène pamanamu
praptaning don wus samya
padha katêmu pribadi
nubruk manèh pamanamu yèn wania

binônda nurut kewala
dhêlêg-dhêlêg tanpa budi
dosane kênèng patrapan
luput dènnya angukumi
marang wong lambang sari
mung lanange kang linampus
ginawa mring Kumbina
bandanira dèn lakoni
Si Janaka pamrihe amung sapala

gêlême cinara kumpra
panjaluke dèn turuti
kêkêmbêne Si Sumbadra
ingkang kinarya nalèni
olèh gêpok sathithik
dèn lakoni tinalikung
sagung ingkang parêkan
gumêr gujêngira sami
amiyarsa pangandikane sang nata

dènnya ngandika mring putra
lêlampahanira nguni
satriya Andananjaya
dènira anahên brangti
mring Dyah Banoncinawi
miwah kang putra turipun
gêrahe ingkang paman
pangamene mêlasasih
nganggo Rara Irêng wagu pangamenya

rajaputri ing Kumbina
gumujêng dènnya nambungi
ingsun biyèn sasêmbranan
guyon parikêna kaki
rada gunggung sathithik
aluse bêbudènipun
satriya Dananjaya
durung tutug gon sun angling
bibèkamu kalepat anu- // li lunga

gêgêtun kaya matia
dèn nêngake malah mangkin
saenakane lungguhan
samangsane ngong prêpêki
nuli ngadêg nglungani
ngong uwah nora sumaur
kapapag dalan nyimpang
sri narendra ngandika ris
cilik mula gone tan arsa sêmbranan

ewa mangkono manawa
ing samêngko tyase kêni
gampang dening sutanira
hèh kulup bêcik sirèki
banjura tamansari
seba marang bibèkamu
iya pêpucukana
kaya turira mring mami
malah-malah caritamu wuwuhana

lêlakoning Madukara
nalarên sabarang liring
larasên lara asmara
lurusên kang mêlas asih
ngêse dèn rada mingis
nanging aja kongsi konus
manawa kaputungan
pamlimpingira dèn ramping
jroning atur wawasên ingkang waspada

sêsungute netyanira
padhang pêtênge ing liring
lamun pêtêng undurana
pangarahira dèn ririh
lamun liringe kêni
iku dhêsêkên ing atur
osonên sawêtara
nora dadi tyasirèki
kêkênyêre atine ujêr mung sira

rahadyan matur sandika
wus têlas wêling narpati
kang putra tur sêmbah mentar
sangking ngarsane sang aji
laju mring tamansari
marmanira pan anjujug
saking sajroning pura
cakêt gupit môndragini
bêbutulan gapura lit sri rinêngga

pan kaputrèn patamanan
nênggih ing Banoncinawi
prênah sakilèning pura
namung lêt banon sakêlir
rinêngga anglangkungi
sasat taman ing swarga gung
pêthetan warna-warna
myang kêmbang-kêmbang mêpêki
pêthetane samya pêthetan ing swarga

myang kêmbang-kêmbange samya
sêsêkaraning swarga di
têngah sinung balekambang
akik cêmêng kang kinardi
rinêngga ing sotya di
apan ing kono gonipun
Rêtna Wara Sumbadra
sinungan sanggar panêpin
pan pinindha candhi cêpuri rinêngga

akik ijo kang kinarya
ingukir cinawi ngrawit
ing sêsotya nawa rêtna
jumêrut nila widuri
têmpur lawan prabaning
botrawi muncar ngênguwung
lir mega ngêmu teja
wor wintang-wintang mariris
sakubênging balekambang kêmbang-kêmbang

cinatur pêthetanira
myang kêmbang-kêmbange sami
rone sawiji tan ana
kang garing tumibèng siti
tan kêna tuwa sami
tumruna salaminipun
myang saliring wowohan
sa- // lamine angêmohi
kêmbang pêntil nyadham matêng sabên dina

tan wus lamun winuwusa
asrine ing tamansari
jatine taman pêpujan
nênggih ing Banoncinawi
tamanan Sriwêdari
kagungan Sri Sasrabau
cinipta ing Sri Krêsna
tibèng nagri Dwarawati
nyata lamun Danardana Wisnubrata

mangkana Wara Sumbadra
duk lagya siniwèng cèthi
munggèng nataring paningrat
paningrate kang botrawi
ngarsèng sanggar panêpin
Nikèn Larasati ngayun
yèku paliyanira
kusuma Banoncinawi
pan arine dening Ki Patih Udawa

warnanira yu utama
tan môntra lamun wong cilik
sêmbada dêdêg pidêksa
pawakan luruh aramping
pamulu lancap kuning
gandhang manis lus ing têmbung
wasis ing pasang cipta
limpat ing graita lantip
nora wingwang dadya putrining narendra

sajatine apan nyata
Udawa lan Larasati
dudu sutèng Ôntagopa
apan trah kusuma yêkti
Udawa kang ngancuri
sêjatinira sang prabu
Basudewa Madura
Larasati kang ngancuri
Sang Aprabu Bismaka natèng Kumbina

duk maksih Arya Prabunya
caritanira ing nguni
Ôntagopa juru sawah
apan ta nora nganaki
rabinira yu luwih
tariman sangking sang prabu
Basudewa Madura
sabên-sabên sri bupati
amêng-amêng inggih mring Widarakandhang

rabinira Ôntagopa
siyang dalu angladosi
wus kadya cèthi parêkan
apan maksih dèn karsani
marang sri narapati
anèng pasanggrahan agung
salaminya mangkana
kongsi patutan satunggil
mijil priya inggih Ki Patih Udawa

wusnya patutan satunggal
mantun karsa sri bupati
mring rabinya Ôntagopa
wruh ginanti mring kang rayi
nênggih ingkang ngarsani
sira Radyan Arya Prabu
punika purwanira
dadi Nikèn Larasati
pan satuhu putrine natèng Kumbina

marmanya Wara Sumbadra
sihira nrus lair batin
paliyan pinundhut kadang
miwah Nikèn Larasati
lair batin kêpati
sungkême mring gustinipun
sang dyah alon ngandika
paran wartane ing jawi
ing lungane gustimu Paranggarudha

dene wus samadya côndra
ki putra tan ana prapti
mêng-amêng mring ngêndi baya
têka amalang-atèni
tan gawa wadya siji
Larasati nêmbah matur
gusti putra paduka
kawula miyarsa warti
ing samangke wontên nagri Madukara

inggih wus samadya côndra
mila la- // mi anênggani
gêrahe Sang Dananjaya
sang dyah angandika aris
sapa ta kang awarti
yèn anèng kana gustimu
Larasati tur sêmbah
pukulun ingkang awarti
abdi dalêm pun kakang Patih Udawa

tamuan Radèn Sucitra
Patih Madukara gusti
anèng wismane pun kakang
ngantos sipêng tigang ratri
punika kang awarti
sang rêtna ngandika arum
pêpatih Madukara
kongsi nginêp têlung bêngi
apa mambu sanak lawan Si Udawa

kalawan lakune apa
matur Nikèn Larasati
gusti botên saking sanak
namung sampun sae lami
pun kakang sanjangnèki
Radèn Sucitra pukulun
nguni putraning nata
ing Pulo Pêthi putrèstri
pan kêkalih kaboyong mring Madukara

Sang Prabu Darmawicitra
wartine ingkang sêsiwi
pambajêngipun wanudya
Dèwi Kanastrèn karabi
dhatêng pun Sêmar gusti
Sucitra panênggakipun
bagus maksih taruna
sêmbada prawirèng jurit
pan kinarya pêpatih nèng Madukara

warujunipun wanudya
kang nama Dèwi Sulastri
wartine ingkang wus wikan
warnine ayu linuwih
ing nguni maksih alit
nalika kaboyongipun
mangkya sampun diwasa
sêdhêng mêpêg ing birai
wartinipun pantês lamun kagarwaa

mring satriya Dananjaya
kusuma Dèwi Sulastri
sêdhêng dêdêge pidêgsa
sarira gilig aramping
liringipun amanis
gandês luwês ing pamuwus
kaduk raga karana
sasolahe ngrêspatèni
nanging mangke dèrèng kainggahkên garwa

maksih parêkan kewala
anging dènnya angladosi
wus araga-raga garwa
pêpurunipun Sulastri
marang gustinirèki
purune kaparèng purun
dene Radèn Sucitra
gènipun prapta mariki
angupados usadane gustinira

satriya ing Madukara
gêrahe nungsung jêjampi
pan sampun samadya côndra
dènnya kesah sangking nagri
Radèn Sucitra gusti
nasak wana minggah gunung
nginggahi pra pandhita
tan wontên ingkang kadugi
mulyakakên gêrahe Sang Dananjaya

wontên pandhita satunggal
punika kang asung wangsit
gêrahe Radèn Arjuna
tômba salumahing bumi
tinamakna prasami
malah dadya sangêtipun
nadyan para jawata
paringa usada sami
tan amulya tambane amung satunggal

sarate kinèn ngupaya
layon sêkar ingkang saking
ukêle putri utama //
putri adi ingkang lair
dintên Anggara Kasih
kang nungsang kêkalung usus
mila Radèn Sucitra
inggal anjujug mariki
kados-kados sampun miyarsa ing warta

gusti wiyosan paduka
wingi pun kakang Apatih
Udawa ingkang amêksa
kawula kinèn bêktani
layon sêkar sakêdhik
punika purune mantuk
sang dyah rêngu ngandika
iku tatane wong ngêndi
nora lumrah wong lara tambane kêmbang

mung akale Si Sucitra
anuruti wong dalêming
kalamun ingsun wêruha
yêkti sira sun dukani
dèrèng tutug dènnya ngling
kasaru kang putra rawuh
sang dyah suka ngandika
dene lagi sun rasani
nuli katon bêcik kang tinêmu baya

ing kene kulup banjura
rahadyan mangsah ngabêkti
rinangkul lungayanira
sang dyah sarya ngandika ris
sira kulup mring ngêndi
mèh luwih samadya tèngsu
lunga tan nganggo warta
gawe sumêlanging ati
tanpa wadya kang putra alon turira

kula dhatêng Madukara
mila botên mawi pamit
bibi dhumatêng paduka
miwah ing kangjêng rama ji
sangking gugup tan sipi
dènnya dalu praptanipun
caraka Madukara
amung kalawan turanggi
animbali sarta aparinguninga

lamun sangêt gêrahira
aturing duta mênawi
kawula ngêntosi injang
dinugi botên mêningi
milane kawula glis
gugup mangkat dalu-dalu
tan ngantos bêkta bala
mung lan duta kang nimbali
sêsandêran injang prapta Madukara

sayêktos aturing duta
prapta kawula mêningi
jêng paman maksih kantaka
rinubung dipun tangisi
mring panakawan kalih
pun Sêmar Bagong puniku
nèng taman Madugônda
langkung dènnya kawlas-asih
salamine gêrah nèng taman kewala

dene sagung wadyanira
ing Madukara jalwèstri
sadaya datan linilan
sumiwi mring tamansari
tilare dalêm sami
lawange taman tinutup
langkung anèh karsanya
gêrah mèh antara pati
datan arsa tininjo mring kadang tuwa

paman prabu ing Ngamarta
dènnya têdhak kaping kalih
sumêdya amboyongana
lawan sagung kang para ri
nanging tan dèn panggihi
kang raka tinulak wangsul
marma mutung sadaya
tulak kundur mring nagari
paman Prabu Ngamarta angraras driya

praptèng mangke tan wontên têtuwi
para kadang tamboh
èngêtipun sangking kantakane
pan kawula pêtik wali-wali //
talingane kalih
wungu pungun-pungun

animbali dhatêng kawula glis
lênggah ngrangkul alon
sarwi ngrêrêpa pangandikane
yèn ajaa kulup sira prapti
ing sadina iki
kulup ingsun lampus

nora nganti dina sesuk sangking
bote laraningong
lara ing sajagat iki kabèh
sinandhangkên maring awak mami
misih sinung urip
nanging sasat lampus

tinimbanga lan rubuhing wukir
bote yèn binobot
maksih abot lara ngong yêktine
soring wiyat tan ana nimbangi
mêngko sira prapti
rasane tyas ingsun

kaya-kaya lamun bisa urip
wurung praptèng layon
iya sangking praptanira radèn
ingkang sasat dadya maosadi
pamurunging pati
panancanging umur

dadya mêngko raganingsun iki
kasrah anak ingong
mati urip sangking sira radèn
bisa urip yèn sira nguripi
tulus praptèng pati
yèn sira kang nglampus

wus mangkono rasaning tyas mami
sakarsanta dados
angrèh raganingsun ing samangke
abang biru wus anèng sirèki
dèrèng ngantos dugi
ing pangrêpanipun

nuntên jêtung dhêlêg-dhêlêg sarwi
waspanya drês miyos
dangu-dangu salin andikane
sigra ngrêrêpa angarih-arih
kang sinambat naming
Rara Irêng gunung

adoh têmên lan larene nguni
warnane samêngko
sapa nyana mangkono dadine
soring wiyat sun durung miyarsi
wong kang bisa salin
rupa kaping têlu

iya amung Rara Irêng wukir
duk maksih nèng dhukoh
bangêt wagu dhoso pasêmone
irêng mangkak tur rada bêsisik
rambut abang kusi
kanginan marucut

nuli ingsun apêpanggih malih
nalika nèng dhukoh
wiwit rada manglingi warnane
irêng kusi dadi irêng manis
remane kang abrit
dadi rada bang cuk

solah wagu mèh rada rêspati
sêmune kang dhoso
dadi ruruh jêtmika sêmune
dèrèng dugi rahadèn turnèki
sang dyah duk miyarsi
langkung dènnya rêngu

sira iku apa andalêming
anèng ngarsaningong
lagi prapta dadak angêtèprès
barang kôndha sapa kang ngopahi
lagi dèn kangêni
têka anggêdêbul

ingsun nora nanggap mring sirèki
minggata dèn adoh
Radyan Sômba uninga sêmune
lamun ingkang bibi èsmu runtik
ature // sinambi
sêmbrana gumuyu

inggih sampun yèn botên marêngi
gèn kawula ngobrol
mung paringa lêlorodan bae
kula bibi sayêgtine ngêlih
sadintên tan bukti
mêntas lampah dalu

lagya prapta lajêng dèn timbali
ing rama sang katong
mundur sangking pura lajêng bae
marêk dhatêng paduka puniki
mila sangêt ngêlih
sang dyah ngandika rum

iya padha kulup lawan mami
samadya pancorong
salawase sira lunga radèn
ingsun atajin dhahar lan guling
mêngko sira prapti
riaya wak ingsun

Larasati ladènana aglis
sêsaosan ingong
ingsun dhahar lan gustimu kene
Larasati angladoskên aglis
dhaharan sang dèwi
kuluban sarwa rum

mênur gambir kênônga mêlathi
cêpaka rêgulo
kang rinawis kinulup bumbune
anggi-anggi ingkang wangi-wangi
kongas gandanya mrik
radèn ngandika rum

apa iku dhahare jêng bibi
rupane mêngkono
ting kalênyit awangi gandane
matur nêmbah Nikèn Larasati
sagung wangi-wangi
gusti kang kinulup

Radèn Sômba sêdhakêp sarya ngling
yèn kaya mêngkono
kang dhinahar jêng bibi sakèhe
watarèngsun wong Batacinawi
barang lara kalis
mulês miwah ngêlu

lara wêtêng rumap myang panastis
dèngkèk lara encok
lamun ana kang lara wong kene
binêkêma bae mring jêng bibi
sayêktine mari
tan susah dhêdhukun

gumêr gujênge parêkan cèthi
sang rêtna malerok
sarwi balang sadak mring putrane
bangêt têmên lonyone ki mantri
mèmpêr sri bupati
duk ing ênèmipun

rada kaduk cucut ngrêspatèni
ngangêni kang tumon
Larasati nambungi ature
malah tutuk putra dalêm gusti
cucut tuntung manis
rakanta sang prabu

cucutipun tinandukan liring
nyênyêt sakgon-ênggon
Radèn Sômba dangu ngawasake
ingkang bibi liringipun bêning
sêsungute runtik
sinawang asamun

dukanipun nora trus ing galih
kèndêlnya sang anom
ngangên-angên ing rèh upayane
wusirantuk nêmbah matur aris
sowan kula bibi
jatine ingutus

mring paduka maringi udani
jêng rama sang katong
kala wau tamian dutane
ratu sabrang pan kalih nagari
samya mawi tulis
katur ing sang prabu

kang satunggal wong Parangnêgari
Sang Aprabu Barong
gêng aluhur ngajrihi dhapure
yèn siyunga // wus kadya rasêksi
godhèg ajenggot bris
rambute angêduk

brêngos kokop netra bidho mati
alise mêngkorog
langkung sangking dêksura surate
pan anglamar mring paduka bibi
têmbunging kintèki
anrang karsanipun

yèn paduka tan arsa nampèni
saèstu rêrêmpon
Prabu Bajobarong botên wande
sawadyane nêkani ngajurit
Nagri Dwarawati
dinadèkkên awu

sipat lanang kabèh dèn patèni
èstrine binoyong
dene ingkang satunggal surate
Ratu Paranggônda atur putri
kawula kang pinrih
praptèng prajanipun

nontonana ing putrinirèki
yèn panuju jodho
ingaturkên samasa-masane
mring kawula marêkan anyèthi
Dèwi Gôndawati
ing jagat pinunjul

kaduk raga karana sang putri
tan wontên winaon
dêdêg pidêgsa sêdhêng dêdêge
sarirane gilig rurus ramping
pamulune manis
sêdhêp ingkang têmbung

dene raka paduka rama ji
ing galih wus condhong
ulun kinèn ningalana age
ing warnane Dèwi Gôndawati
kang kalokèng bumi
yèn kawula sampun

sênênging tyas kinèn lajêng panggih
lawan sang lir sinom
anèng nagri Paranggônda mangke
lamun sampun ing kawan dasa ri
jêng rama nimbali
ngundhuh mantunipun

karsanipun gih binayangkari
kawula sru mopo
nêmah lamun manggiha dukane
yèn ngantosa ulun ngrumiyini
mring paduka bibi
mendah ta lokipun

gupuh-gupuh arsa mondhong putri
wong tuwane wadon
maksih kênya tan wontên cacade
mulus nora anduwèni ciri
têka dèn dhisiki
krama numbuk-numbuk

nora nganggo tataning ngaurip
wong laku mangkono
paranbaya kang tinêmu têmbe
yêkti makatên ucaping bumi
milamba samangkin
dahat kamipurun

gadhah atur ing paduka bibi
nênuwun sayêktos
Prabu Bajobarong panglamare
mugi-mugi paduka tampèni
wontêna sakêdhik
asor warnanipun

nanging datan kuciwa ing bumi
mêngkua praptèng don
ing paduka dene ratu gêdhe
awibawa sinêmbah para ji
sang dyah duk miyarsi
ature kang sunu

langkung sangking kumêpyuring galih
lir sinênggrang ing mong
têrataban muriring wulune
lir sinasag gu- // mêtêr dènnya ngling
pageneya kaki
sira dadak lumuh

ing karsane ramanta sang aji
aja sira mopo
kinèn akrama pan wus sêdhênge
tampanana Dèwi Gôndawati
kang nêdya kêpati
anganthi sirèku

aja sumêlang ing kalbu
krama dumèh anglangkahi
iya mring sariraningwang
wêdi bokmanawa kêni
sêkêl sikuning jawata
nora dadi ngapa kaki

yèn wus lila raganingsun
malah tinêmune bêcik
walêr sangkêre tan ana
miwah pocapaning bumi
dene kulup raganing wang
sasat wus prasêtyèng bumi

sarambut pinara sèwu
durung arsa nambut krami
ing lair batin narima
momong sira bae kaki
age nuli tampanana
Rêtna Dèwi Gôndawati

ingsun age arsa wêruh
mring bakale mantu mami
putrine wong Paranggônda
ingkang kaloka ing bumi
ayu tur raga karana
age pêputraa kaki

sun sinau momong putu
mendah sukane tyas mami
kang putra bêkuh turira
witning tyas kawula bibi
ing siyang dalu kadyaa
mondhong sang Dyah Gôndawati

 mangun langêning lulut kung
mangun rarasing karêsmin
yèn ta sampuna kapalang
sumêlang raosing galih
maksih jrih sikuning dewa
miwah pocapaning bumi

dene gêng-gênging pakewuh
bêbaya kang bêbayani
upaminipun kawula
nêmpuh byat purun nampèni
marang Putri Paranggônda
môngka paduka anampik

marang Bajobarong Prabu
punapa ecane bibi
gèn kawula pêngantenan
lawan Dèwi Gôndawati
sêdhêng lagya sih-sinihan
yêkti lajêng pothar-pathir

gègèr kabur dening mungsuh
Bajobarong anêkani
krodhane sawadyanira
gêpuk nagri Dwarawati
paduka ingkang rinêbat
pinrih samadyaning jurit

môngsa wandea kacakup
pintên nagri Dwarawati
têtênggulanging ayuda
andêlipun mung sawiji
paman Arya Wrêsniwira
mung pupuh rosaning jurit

ngandêlkên tosing bêbalung
kêncênging ototirèki
lawan têguhe kewala
tanpa guna tanpa sêkti
nadyan sungsuma gêgala
otot kawat balung wêsi

botên wande rêmak rêmpu
pintên kuwate wong siji
nadyan silih dè- // n abêna
ing prang tandhing sami siji
lan Bajobarong Jongparang
atandhinga dede tandhing

nadyan sami rosanipun
kantun gagah gêng ainggil
samiya bêtah kuwatnya
kantun têguh tosing jurit
pan sami têguh wêntala
kantun guna kantun sêkti

lawan kantun sagêt mabur
pangandikane rama ji
Bajobarong kyating jagat
ratu sakurêbing langit
manusa diyu rêksasa
tan wontên ingkang kuwawi

anadhahi krodhanipun
tandhinge namung sawiji
jêng paman ing Madukara
kapalang gêrah ing mangkin
mila sangêt tur kawula
mugi paduka tampèni

Bajobarong ratu punjul
sang rêtna dangu dènnya ngling
lamun Bajobarong mêksa
sikarane anêkani
misesa mring wong tan arsa
kudu ngrabasèng ajurit

aja sira milu-milu
ingsun dhewe kang nglabuhi
dadi bantêning nagara
mamrih pati lêbu gêni
miwah pati suduk jiwa
mung sira tulusa mukti

lawan ramanta sang prabu
kang putra anjrit duk myarsi
sarwi anungkêmi pada
bênêr jêng rama dènnya jrih
tan arsa anari krama
mangkene tyase jêng bibi

idhêpe mung nganyut tuwuh
nora môntra-môntra galih
angeman ing kadang warga
miwah rusaking nagari
tangèh kalamun galiha
wêlas marang awak mami

kaya dhèk biyèn ingkang wus
kocap kudangan ing nguni
jêng eyang swargi Madura
wus pinacang jodho yêkti
lan jêng paman Madukara
tan linakon praptèng mangkin

ana pindhanira lumuh
mênèk tan kolune sangking
akrama kadang nak-sanak
mêngko ana manèh prapti
ratu agung ing Jongparang
mêksa tan arsa nglakoni

paranta ing karsanipun
dhuh bibi lamun wus pasthi
makatên karsa paduka
kapati mung amrih pati
kawula môngsa kantuna
sayêktine anglabuhi

bela wong sapraja lêbur
ayya na kari sawiji
katuwone raganingwang
lagyana sênênging ati
putri adi Paranggônda
kapalang belani pati

dhuh bibi kula pukulun
nyuwun pamit sapuniki
pêjah nèng ngarsa paduka
gêsang tan sagêt ningali
lêbur rusak kang nagara
luhung pêjaha dhingini

rahadèn wusira matur
narik curiganira glis
wus pinusthi pucukira
binênêr ing pulung ati
kantun gêcose kewala
sang dyah kumêpyur ing galih //

kang putra sigra rinangkul
sarwi dhêg-dhêgan dènnya ngling
dhuh-dhuh adhuh aja-aja
tyasira mangkono kaki
nganyut pati tan sayogya
siniku ing bathara di

dene ta karêpmu iku
padha pinikir kang bêcik
ingkang putra amiyarsa
pangandikane kang bibi
langkung sukaning wardaya
satata lênggahe malih

nanging sang kusuma sampun
uninga sajroning batin
marang sêmune kang putra
yèn gutuk lor kidul pinrih
gutuk kulon mamrih wetan
mring Bajobarong ing lair

mring Sang Parta batinipun
sang dyah ngunandikèng galih
apa wus karsaning dewa
yèn wong ika pasthi adi
pangajapaningsun tawang
marma saka bocah iki

apa baya êbangipun
wong ika mring anak mami
duk ana ing Madukara
kinungkung samadya sasi
mulih têmah gawe beka
tan kêna dèn tênggulangi

dènnya ngrubuhkên maringsun
kapati-pati toh pati
sun cobane apa nyata
mring Bajobarong narpati
bok aja agawe gêlar
wong tuwa sok dèn kilapi

dèn kêlamarana rambut
calorote sun udani
dadya ris dènnya ngandika
iyakulup yèn wus pasti
mring Bajobarong Jongparang
brangtane tyasira kaki

sayêktine sun lakoni
wit sangking pamêksanira
miwah Sang Prabu Krêsnane
paran gon ingsun lumuha
kang putra duk miyarsa
malênggong tyase manjêlut
ririh kêmba aturira

yèn pangraos kula bibi
bêbêtahan wus prayoga
mêngkua mring sarirane
dene ratu gung prakosa
sakêdhik manah kula
radi sumêlang pukulun
mring jêng paman Madukara

manawi galihe mêksih
èngêt darbe pêpacangan
têmah kalap liyaning wong
sayêkti wungu pugalnya
inggih masa dangua
amrih pêjah gêsangipun
mring Bajobarong Jongparang

sakêdhap kewala dadi
sanadyan silih sampuna
mupus yèn dèrèng jinodho
nanging watawis kawula
samangsanipun mulat
ing cahya pindha sitèngsu
kadi yèn sami sakala

saputing tyas ambêg pati
ketang kang pindha sêsôngka
Bajobarong botên wande
janggane pêdhot tinigas
paduka kantun rôndha
amung punika pukulun
mêlange manah kawula

sang kusuma duk miyarsi
marang ature kang putra
lathinira cinawowo
pan sarwi jinêngkang-jêngkang
sirèku bocah apa
têka calêbang-calêbung
nora kêna ginugua

mau sumêlang ing a- // ti
mring Bajobarong Jongparang
mêngko ngalih mring kênyêre
masa dadak sun tan wikan
kang dadi sir tyasira
condhong lawan sang aprabu
tan liya marang wong ika

lah ta wis matura kaki
ing ramanira sang nata
kalamun pasthi karsane
ingsun kinèn amawongan
marang wong Madukara
ing saiki ingsun turut
kalawan sira matura

sun nyuwun patiba sampir
kris wasiyat Madukara
Si Pulanggêni arane
lan ing kana duwe bocah
wartane bêboyongan
ing nguni putrining ratu
maksih rare yu utama

arane Dèwi Sulastri
iku besuk kang gawaa
kêris praptane ing kene
dèn suka lila trusing tyas
apa sakarêpingwang
aja garantês ing kalbu
karana kêris wus dadya

sasrahan patiba sampir
miwah bocahe boyongan
sayêkti wus duwèkingong
ing samasa-masa têka
Dwarawati nagara
kêrise lan bocahipun
esuk sore ngong sumôngga

ing karsane sri bupati
dene yèn ora katêkan
ya iku panuwun ingong
yêkti wadat tanpa krama
upamane pinêksa
pira larane wong lampus
sang dyah sawusnya ngandika

lumêbèng dalêm botrawi
Radèn Sômba duk miyarsa
ingkang bibi timbalane
langkung cumêplong tyasira
suka matur ngrêrêpa
dhuh bibi wong tuwaningsun
sampun sumêlang ing driya

kawula ingkang nyagahi
bibi pamundhut paduka
dadi samangsa-mangsane
dhuwung lan lare praptanya
Dwarawati nagara
sang rêtna ngandika rêngu
sangking jroning madeyasa

lah ta wis aja cariwis
dèn age sira minggata
aja kasuwèn nèng kene
yèn akèh-akèh lingira
sun jabêl wuwus ingwang
ingkang wus kawuwus mau
sida wadat tanpa krama

ingkang putra miyarsa jrih
mundur sarwi latah-latah
sangking botrawi wus miyos
wangsul marang jroning pura
marêk ing sri narendra
maksih lênggah sang aprabu
lan pramèswari katiga

duk katingal kang putra glis
ingawe majêng tur sêmbah
sang prabu ngandika alon
kulup dèn kaparèng ngarsa
paranta lakunira
sun tingali dene gupuh
apa baya olèh karya

ingsun lan ibumu nganti
kang putra umatur nêmbah
pukulun dede wadose
galihe rayi pa- // duka
gawat kaliwat-liwat
tan kenging kacênthok ngatur
mantêp tur tega palastra

ngantos anêlaskên gêndhing
gèn kawula karya gêlar
ing ngajêng anjêjêrake
jêng paman ing Madukara
sangêt ing gêrahira
saliring pangamenipun
myang dènnya kawêlas arsa

dupi pun bibi miyarsi
ing atur ulun punika
botên dados ing karsane
mandar asru dukanira
kawula sru sinêngap
winastan dalêming ulun
sarta sru tinundhung kesah

anuntên kawula kardi
gêlar barang bêbarongan
ing Jongparang Bajobarong
anglamar ingkang sarira
pamrih ulun gilaa
ing galih sagêda ambruk
mring jêng paman Madukara

inggih gila inggih ajrih
mring Bajobarong Jongparang
nanging galih pangungsène
mung suduk jiwa kewala
nuntên kawula karya
ratu ing sabrang pukulun
nagrine ing Paranggônda

ngaturkên putrinirèki
diwasa dèrèng akrama
ingkang mungêl jro surate
jinodho lawan kawula
putri ing Paranggônda
kasub ing jagat pinunjul
ayu tur raga karana

jêng paduka wus marêngi
nanging kawula lênggana
ngrumiyini sarirane
ajrih sikuning jawata
pukulun mring kawula
wêlasa dènira dulu
sangking pamothah kawula

diwasa dèrèng akrami
jêng bibi nuntên galiha
inggih dhatêng pacangane
kamandaka Paranggônda
sadaya tanpa dadya
panuju sagêtira nut
kawularsa suduk jiwa

kadya carita turnèki
wus ingaturkên sadaya
purwa madya wasanane
lan wus ingaturkên uga
kang bibi panuwunnya
suka gumujêng sang prabu
myang pramèswari katiga

kusuma Dèwi Rukmini
latah dènira ngandika
mendah ta baya opahe
pamanamu Madukara
besuk marang ing sira
jaluka rabi rongpuluh
sanadyan patang puluha

putri kang ayu linuwih
sayêkti lamun katêkan
anjaluka upamane
isine ngendrabawana
kaya lamun tinêkan
wus prasasat utang umur
pamanamu marang sira

sri narendra ngandika ris
kulup sira pa wus duga
bibèkamu ing karêpe
jaluk paningsêt wanudya
lawan kêris pusaka
rahadyan nêmbah umatur
jêng bibi kados miyarsa

yèn jêng paman darbe abdi
pawèstri ayu utama
putri boyongan asale
sutèng Sri Darmawicitra
tinunggil wontên taman
jêng // bibi panggalihipun
masa wandeya kagarwa

binjang praptèng Dwarawati
kados lajêng pinêjahan
sang prabu ngandika alon
ya mangkono pantêsira
ananging kulup ora
yèn atine bibèkamu
adoh saking budi siya

iku nyatane linuwih
bibèkamu sangking para
putri sabuwana kabèh
iku winangsit ing dewa
hèh kulup wruhanira
kang dijaluk bibèkamu
kêris pusakaning dewa

jangjine apan wus pasthi
sapa kuwasa nganggoa
kris Si Pulanggêni kuwe
nurunakên para raja
kang mêngku tanah Jawa
dene ênggone anjaluk
mring bocah wadon boyongan

sêmune ing dalêm batin
amrih utamaning krama
kapindho iku karêpe
katêmua jaka rara
kalawan Si Janaka
hèh pramèswari katêlu
padha sira sadhiyaa

sauparêngganing kardi
aja nganti kêkurangan
kaya-kaya lamun gêdhe
yayi dhayohira binjang
dhaupe arinira
sanak-sanak wong tuwamu
sayêktine kabèh prapta

Ngamarta tan beda yayi
tuwa anom santananya
masthi ngiringake kabèh
malah ing wataraning wang
dhaupe Si Sumbadra
lan Si Dananjaya iku
sira kongsi kadhayohan

dewa miwah widadari
yèn salamêt ingsun arah
besuk sasi ngarêp kiye
sêdhêng wus samya samêkta
ing kene lan Ngamarta
hèh kulup Sômba sirèku
lawan Si Patih Udawa

iya dèn samêktèng kardi
garwa tri miwah kang putra
samya sandika ature
sang prabu nimbali sigra
mring Arya Wrêsniwira
wus prapta jroning kadhatun
angaras pada srinata

sang prabu alon ngandika
hèh yayi dandana aglis
ingsun duta mring Ngamarta
ngaturake layang mami
marang ing yayi aji
sêrat pinaringkên sampun
sinung wrin liring karsa
kang dados lampahirèki
Wrêsniwira langkung sukaning wardaya

wus têlas wêling narendra
tur sêmbah satriya kalih
sarêng mijil sangking pura
sapraptaning pôncaniti
Radèn Arya Sêtyaki
wus samêkta wadyanipun
budhal sangking nagara
tan ana kang dharat siji
upacara sami sanginggil turôngga

kunêng datan winursita
ingkang lêlampah nèng margi
Radên Arya Wrêsniwira
gantya mangke kang winarni
nênggih Ngamarta // nagri
Pandhu Dewanata Sunu
ratu amardikèng rat
ambêg pinandhita luwih
Pandhuputra jumênêng Nata Pandhawa

pêkik pindha Hyang Asmara
pêparabira narpati
Prabu Guna Talikrama
iya Sang Yudhisthira ji
Darmaputra lan malih
Sri Darmawôngsa pinunjul
pêparab Puntadewa
liring Puntadewa dening
ratu madyapadaning rat tanpa sama

myang ing puja mantranira
luwih saking pra maharsi
marma nama Yudhisthira
ambêg wiyar lir jaladri
amot momot ing budi
ala bêcik pan winêngku
marmanira pêparab
Prabu Darmaputra nênggih
pan pinundhut putra mring Bathara Darma

mila nama Darmawôngsa
dening pamêksaning ari
purune sangking pinêksa
dènira darma dadya ji
gêmah rusaking nagri
obah-osiking wadya gung
wus dening ari samya
sang prabu datan ngrawuhi
marmanira nama Guna Talikrama

guna ingugêran krama
lêmbah manah lus ing budi
pangandika mung sapisan
sêtya tuhu marang jangji
nêrus gêtihe putih
êninging tyas suci marum
suka lila ing dunya
lêgawa tega ing pati
yèn lumraha patine kinarya dana

lirira nata Pandhawa
kadang gasal priya sami
tan ana sulayèng karsa
sabiyantu nunggal budi
ing galih dadi siji
rêmak rêmpu sarêng lêbur
janji sabaya pêjah
yèn tiwas salah sawiji
ingkang kantun sakawan bela palastra

panênggakira Pandhawa
wong agung ing Judhipati
nama Radèn Wêrkudara
pikukuh suhing nagari
gêdhug manggalèng jurit
Ngamarta minôngka pamuk
ugêr ngasmarèng laga
têtênggulanging praja di
apêparab Sang Arya Bima ya Sena

dêdêg gung rowa berawa
bêbalung balengah kuning
bêbau rosa parosa
ngêngrêng srêngira ngajrihi
sirung srompot kang rawis
mangkorog angulêr taun
godhèg piyak nglar badhak
gumêlêng jenggot mêlingi
jaja papak simbar jaja palawangan

rema bakung ngandhan-andhan
wuluning asta angisi
imba têpung ngapurancang
jênggurêng pêtêng netyandik
singa pinandêng liring
kêkês bayunira larut
waja blah yèn ngandika
garap gumêrgêt ngajrihi
ing nama pan anut ing budi sêmbada

liring nama Wêrkudara
kadang kang panênggak nênggih
Bima gêng inggil têgêsnya
ngungkuli kadange sami
Bayusuta ingambil
putra sang Bathara Bayu
têgêse Bratasena
mêngku ing lampahirèki
liring abirawa luwih sangking jêmbar //

ambêg lêgawa pasaja
iya lair iya batin
awantah nora karenah
yèn wêdi ya padha wêdi
yèn wani padha wani
padha mêngko gothak-gathuk
nya dhadha êndi dhadha
yèn nêdya la dèn alani
lamun nêdya bêcik ya padha raharja

êndi iku iki ênya
dhêdhasar rahayu budi
marma sagung wadyabala
Ngamarta samya jrih asih
yèn ing murka sirnanting
mêmala dursila lêbur
dening Sang Arya Sena
pangrèhing rat mrajayani
bakuh kukuh ajêg tindaking nagara

adining kadang sadaya
pamadya Radèn Prêmadi
satriya Andananjaya
wong agung Madukara di
Arya Parta lan malih
Arjuna jêjulukipun
nênggih Radèn Janaka
pêparab Prabu Kalithi
abêbisik Rahadèn Endratanaya

têgêse Endratanaya
dènira pinundhut dening
putra mring Bathara Endra
têgêse Prabu Kalithi
sugih gêlaring jurit
myang gêlar marang para rum
widagdèng priyêmbada
pangudinirèng kênya di
lamun ana sinêdya pilih tan kêna

marma parap Dananjaya
guna kasêktènirèki
prasasat kinarya dana
yèn ana para narpati
sinikara ing jurit
lamun arsa minta tulung
tuwin para pandhita
yêkti aglis dèn tulungi
nadyan dewa kathah samya minta sraya

mila pêparab Sang Parta
Parta srêp têgêsirèki
angadhêmi sabuwana
martanira maratani
wèh ayêm ing sabumi
mêmayu yuning tumuwuh
marmanya apêparab
Rahadèn Janaka dening
agung dadya pangungsène duka cipta

kèh luwar sangking Sang Parta
kang samya nandhang prihatin
marma pêparab Arjuna
têgêsira banyu mungging
wêwadhah wene wêning
Arjuna bêbudènipun
kêdhung kêna jinajag
dhêdasar rahayu budi
pan gumawang katon nèng langit kasapta

kakêjêr nèng antariksa
katon nèng ngisoring bumi
atambuh nanging wêweka
lawan prayitna ing batin
sêsak mring wiyar nanging
bisa logro ing aciyut
muluk kalokèng jana
tan kêna cinidrèng budi
wêwadine pamadyanirèng Pandhawa

abagus datanpa sama
aruruh alus ing budi
ambêgnya lir mênyan kobar
jatmika sih ing kaswasih
wadya Ngamarta nagri
gêng alit samya sih lulut
marang Sang Dananjaya
dadya kêmbanging nagari
môngka teja kêkuwunging jagat raya

pambajêng panênggakira
pamadya patutan sangking
rajaputri // ing Madura
nênggih Rêtna Dèwi Kunthi
sumêndhi lan wuragil
mijil kêmbar patutipun
Rajaputri Mandraka
Sang Rêtna Yu Dèwi Madrim
sumundhule anama Radèn Nangkula

waruju Radèn Sadewa
warnanira pêkik-pêkik
Nangkula ing têgêsira
kawula Sadewa gusti
apan nama sawiji
dèn anggo wong roro iku
Nangkula lan Sadewa
ing laire katon kalih
ing batine pan namung wujut satunggal

warnanya kêmbar wus samya
budine dadi sawiji
laire sarêng kewala
marmanya nama sawiji
dèn anggo wong kêkalih
namung siji têgêsipun
Nangkula myang Sadewa
mungguh mring kawula gusti
kêmbar rupa kêmbar solah kêmbar swara

radèn kalih datan arsa
darbea budi pribadi
mung manut sakarsanira
nênggih ingkang raka katri
siyang pantara ratri
sabarang rèhira manut
têtêp Nata Pandhawa
gangsal tyase dadya siji
lara pati ing pratingkah datan ginggang

marmanya sinung nugraha
dening Sang Hyang Udipati
Pustaka Kalimasada
Sri Yudhisthira narpati
têgêse mawa sandi
Kalimasada puniku
tambane wong lêlima
yèn ana ingkang ngêmasi
dèn ungkuli Pustaka Kalimasada

sayêkti sakala mulya
nahanta ingkang winarni
samana Sri Yudhisthira
sêdhêngnya lagya siniwi
ari têtiga ngarsi
Radèn Wêrkudara ngayun
Nangkula myang Sadewa
sri bupati ngandika ris
Wêrkudara paran mêngko kanthinira

Si Janaka wartanipun
larane saya ngranuhi
anggung dènira kantaka
apa ta nora pinikir
ngupaya wong guna bisa
kang sayogya ngusadani

nora kêna sira tambuh
larane arinirèki
nuli sira ngupayaa
usada ingkang sayêkti
takona para pandhita
kang mandhita anèng wukir

kang rayi sumaur sêndhu
bonggan gawe kang amikir
ing larane Si Janaka
tômba salumahing bumi
sayêkti môngsa warasa
lara ginawe pribadi

bature ana kang tutur
larane nganggo dalêming
kang dèn ame nora liya
namung Rara Irêng wukir
gawene sok matun gaga
diwasa têka manglingi

lah ta lara apa iku
mêngkono gone dalêming
kajaba kaworan gêlar
pasthi yèn larane kêni
sambang brôngta mring Sumbadra
têluhing Banoncinawi

yèn si- // ra ge arsa wêruh
warase arinirèki
sarate gampang kewala
kajaba sira tambani
ing uyuhe Si Sumbadra
sayêktine nuli mari

sajêg ingsun durung ngrungu
wong lara satêngah mati
datan arsa tininjoa
mring kadang wargane sami
amung lagi Si Janaka
lara ngewakakên ati

sri narendra ngandika rum
witne mangkonoa yayi
nora kêna yèn nêngêna
kadawa-dawa sayêkti
larane tanpa wêkasan
Wêrkudara anauri

yèn sira bobot maringsun
pan amung pikir sawiji
tinêmbung marang Sri Krêsna
pasaja nora kêkêlir
awèha ora awèha
sayêkti sun jaluk nuli

Si Sumbadra dhaupipun
lawan Si Janaka iki
apan wis pacangan lama
dadi bithèn sun lakoni
lan Si Krêsna Baladewa
sang prabu ngandika aris

bênêr pikirira iku
nanging kêkasarên yayi
ingsun yèn nusu-nusua
ing panuwun bangêt wêdi
marang kaka Prabu Krêsna
dene sun wêruh pribadi

nalikane kakang prabu
jumênêng nèng Dwarawati
nari mring Wara Sumbadra
wanti-wanti durung apti
tan liya mung Dananjaya
ing galihe sri bupati

ing samêngkolagi durung
ana karsaning dewa di
wau sang prabu kang lagya
agunêm lawan kang rayi
dèrèng dugi angandika
kasaru obahing jawi

Nangkula nêmbah gya mundur
mariksa dyan wangsul aglis
matur yèn wontên caraka
saking nagri Dwarawati
yayi mas ing Lesanpura
praptanipun mundhi tulis

kagyat ngandika sang prabu
Nangkula iridên aglis
aja kasuwèn nèng jaba
Nangkula tur sêmbah mijil
praptèng jawi panggih lawan
Sêtyaki wus dèn dhawuhi

lajêng kèrit lêbêtipun
praptèng byantara narpati
nêmbah matur yèn dinuta
ing raka Sri Dwarawati
ngaturkên ingkang nawala
sang prabu gupuh nampèni

nawala binuka sampun
winaos sinuksmèng galih
putusing pamaosira
mèsêm ngandika sang aji
hèh ta yayi Wrêsniwira
baya-baya wus kaèksi

ing saobah-osikipun
mring Sang Prabu Harimurti
nora kêna kasamaran
wau lagi sun rasani
ing larane kakangira
lagi mingkêm sira prapti

Nangkula sira sun utus
mring Madukara dèn aglis
dhawuhana kakangira
kêrise Si Pulanggêni
lawan bocahe boyongan
sangking Pulo Raja- // pêthi

Dèwi Sulastri ranipun
pinundhut kangjêng kaka ji
sarta lan pamundhut ingwang
dadia patiba sampir
mring Rêtna Wara Sumbadra
poma dèn kagawa yayi

barênga ing salakumu
hèh yayi Arya Sêtyaki
bêcike sira milua
ngiras pantês atêtilik
mring kakangmu Madukara
hèh Nangkula layang iki

paringna kakangirèku
wruha ing karsa narpati
dimène lêga tyasira
dene kang patiba sampir
Pulanggêni kris pusaka
Sulastri putraning aji

sêrat pinaringkên sampun
sandika sarêng wotsari
mundur sangking ngarsanira
sapraptaning jawi kalih
budhalan sawadyanira
bubaran sagung kang nangkil

sri narendra wus ngadhatun
pinêthuk ing pramèswari
rajaputri ing Cêmpala
kusuma Dèwi Drupadi
apan sawêg kalih côndra
panggihe lan sri bupati

wusnya tata lênggahipun
pramèswari nungsung warti
praptanipun Wrêsniwira
dènira amundhi tulis
jinarwan lamun dinuta
ing Sang Prabu Harimurti

myang saliring karsanipun
kang kawrat sajroning tulis
kang garwa wus jinarwanan
badhe karyane kang rayi
Madukara lan Sumbadra
ing wulan ngarsane malih

wus sêdhêng yayi sirèku
ngati-atia saiki
sanengga beyaning karya
myang uparêngganing puri
pramèswari duk miyarsa
suka sandika turnèki

nahênta jroning kadhatun
kang gunêm lan pramèswari
gantya ingkang winursita
kang anggung kunjana kingkin
satriya ing Madukara
gêrahe saya ngranuhi

gêrah manungku gung wuyung
wuyungan nawung wiyadi
kang dadi woding wiyoga
tan lyan Dyah Banoncinawi
ingkang dadi êla-êla
linali-lali tan lali

linipur-lipur tan lipur
tinandhing-tandhing tan pandhing
sabuwana ora ana
ingkang mirib angiribi
pinindha-pindha tan pindha
linilih-lilih tan lilih

marmanggung among mirangu
wirangrong ngarang ngranuhi
rangu-rangu karungrungan
mirong anggung ringik-ringik
sambat ing Wara Sumbadra
ingkang datan mijil-mijil

dhuh kusuma niyakaning manis
musthikaning wadon
kumaraning dyah sajagat kabèh
sêsotyaning wanita sabumi
rêtnaning kênya di
guruning para rum

bisa têmê- // n akarya wiyadi
woding driyaningong
sun dhèdhèki sangkaning timure
praptaning don têmah mitambuhi
tan môntra yèn asih
sikara wèh wuyung

wêlasana dasihira gusti
gung ame anglamong
kalanglangan ngênglênging siranggèr
sanggon-ênggon gumuling tan eling
linglung andalêming
kalurung andarung

durung tumon wong têmên atani
tan kêna tinêmon
kaya Rara Irêng duk timure
wangun tutut liringe aririh
tyase têka kêsit
tan kêna kinaruh

yèn sinawang wong ika aringkih
nora pati bakoh
têka bakuh kukuh piyangkuhe
kawit bocah gon ingsun angungkih
nora môntra kongkih
rangkahe akukuh

yèn sinawang sêrênge bêg pati
yèn sinamar wêroh
nora kêna sinandi wadine
kaya duk nèng Madura ing nguni
sun mindha kênya di
têka mêksa jaruh

busuk-busuk têka ambisani
bisaningsun gêpok
sagêpokan tombok èpèk-èpèk
tangan nganggo tinêngêran tali
nèng Kumbina nguni
sikara kêlangkung

apa baya wong ika duwèni
japa ji panglêson
pangêkêsing wong brôngta wirage
panglêsuningwong kunjana kingkin
pangapêsing budi
pangracuting bayu

wus ping pira goningsun mrih sandi
wus bisa patêmon
anèng sêpi wus kari gapyuke
ciptaningsun wus nêdyambêg pati
pêpagêra wêsi
tan wurung sun têmpuh

pan wus pasthi mangkono tyas mami
tan mundur sing ênggon
ing wasana mung kinipatake
saryambêkis sarta tingalnyandik
dadi tanpa budi
ngalumpruk lir kapuk

balung ingsun kadya dèn lolosi
otot gung ngalokro
mendah baya ginawe anjêlèh
amung bêkis têka angêkêsi
pêpês tanpa budi
bayuningsun larut

paranbaya babo awak mami
dadining lêlakon
mati ngênês awèta mangkene
wus tan kêlar ngong nandhang wiyadi
andina mimbuhi
wiyoga gung gandrung

sasat siksa siksaning sabumi
sinandhangkên mring ngong
sêsiningrat anangsaya kabèh
kang kapyarsa tanapi kaèksi
mung katon sawiji
kang akarya wuyung

ora ana kang dadya mêndhani
lara gêng wirangrong
kabèh-kabèh amimbuhi bae
ing wiyoga asrining sabumi
myang asrining langit
sangsaya mawèh kung

babo sapa ingkang ngusa- // dani
mirah laraningong
liya sangking gusti nahing anggèr
nora dadi usadaning wingit
wanudya sabumi
sawange wus suwung

ingsun lawas angalaya bumi
jajah nagarandon
durung manggih kang irib-iribe
sagung putrine kang pra narpati
kang samya yu luwih
anyèthia patut

mring sêsotya ing Banoncinawi
pantêse wotsinom
buh ing endrabawana isine
manawa na kang ngirib-iribi
yên bumi wus tapis
amawongan patut

baya-baya nguni kang kinardi
sang rêsmining sinom
sêsotya di adining rat kabèh
teja lintang lan rêsmining sasi
kilat lawan thathit
wangkawa kêkuwung

marma kêkuwunge anêlahi
sajêg durung tumon
wong mangkana sênêning cahyane
kasor surêm raras ruming sasi
baya saisining
suwarga para rum

kabèh-kabèh padha amimbuhi
manising pasêmon
wiragane miwah sari kabèh
Ratih-ratih tuwin Rarasati
adining apsari
pantêse wotsantun

mring sêsotya ing Banoncinawi
sagung para sinom
saisine ing ngawiyat kabèh
pantês mawongan marêk anyèthi
dhuh mas jiwa mami
kang sawang sitèngsu

pacêt agung ingkang sabèng sabin
nora bêtah ingong
wulung langking anandhang wirage
puspa biru ingkang munggèng têgil
gulêlêng tan eling
kabyatan larakung

jarwa rimba atmajèng narpati
puspa irêng kang ron
wêlasana dhuh gusti dasihe
dhandhang wiring ingkang sirah putih
yèn tan dèn tulungi
mring kang karya gandrung

pêkên alit ingkang pêgat margi
nora wurung layon
walang kayu ingkang ijo lare
mênyan seta paseban jro puri
lawase sun anti
praptaning don tambuh

wêlut wana ingkang wisa mandi
pamasanganing mong
angkuh têmên marang kawulane
jênu tawa tinungkul tan kêni
bibis munggèng tasik
yèn kapêngkok mundur

gêndèr kayu ingkang tabuh kalih
jangkrik gung nèng kêbon
datan gingsir tan timbang galihe
godhong anèng jogan makewuhi
sambêr-lilèn sabin
bisane mung bêndu

surya muka minitra tan kêni
ron pisang lêsah gon
ancur gêdhah sun rasa-rasane
sela panglawêding gônda gusti
nora pisan galih
mring wong kawlas ayun

toya miji- // l sangking awiyati
awèh edan ingong
waru jêne dèn têmaha bae
gudhe rambat nyikara mring abdi
barat gung jêladri
kawit timuripun

wulung wido môngsa sarpa mandi
wus pinacang jodho
marang ingsun praptèng diwasane
wowohan kang sumêdhêng matêng wit
têmên angêmohi
marang dasihipun

lah ta dene ika si mbok sêlir
têka milu angkoh
marang ingsun gone jumputake
layoning kêmbang gustinirèki
têka mung sajimpit
kênèse kêlangkung

apan ika wong cilik sayêkti
mung tunggal pasuson
lan gustine têka na èmpêre
pawakane alurus aramping
pamulune lungit
lan pasêmonipun

lan Sulastri apan wus sairib
manising pasêmon
nanging ladak bok sêlir liringe
karo-karone wus pantês dadi
garwèng ngong paminggir
nêmbah mring rêtnèng rum

kayaparan si kulup ing nguni
apa baya goroh
mulih saka ing kene sanggupe
banjur marêk marang tamansari
maripih kang bibi
arsa duduk atur

dhuh kusuma ingkang dadi jiwaningsun
kang sawang mênur rinujit
tanapi intên jumêrut
mirah sela myang widuri
musthikaning sagung wadon

lir hèr kêmbang hèr surya miwah hèr laut
sêsotya Banoncinawi
gusti jiraka jumêrut
nèng taman Banoncinawi
kabèh dunya darbèkingong

Madukara aja kari raganingsun
tawunên saengga warih
sajong sakoci saprau
pirus lan akik widuri
gusti agêmên jirak wok

nèng plataran ing Banoncinawi masku
wayahe kang surya lingsir
nèng ngandhaping nagasantun
kalawan kang para cèthi
pun Sulastri laras batos

ingkang mugi gusti darbea pamundhut
pun kakang yêkti ngaturi
sangking madegônda masku
yèn kirang mundhuta malih
sun rewangi prang rêrêmpon

bêdhah praja mundhuta kang sarwa luhung
gathènga barleyan gusti
anèng kêbon langênsantun
jroning gupit môndragini
kalawan dasih sang sinom

pun Sulastri Larasati sampun kantun
pun kakang trima ningali
anèng jroning tamansantun
dhakona êmas cinawi
hèr diwangkara mancorong

myang hèr laut kang minôngka kêcikipun
gathènga êmas cinawi
pun kakang ingkang tur-atur
kir- // ukiran kang angrawit
mirah akik wungu ijo

amundhuta mring dasih kang kawlas-ayun
pun kakang ingkang ngaturi
ya ta wau sang binagus
gêrahe saya ngranuhi
karuna kantakèng ênggon

Rara Irêng kang dadya sêsambatipun
Arjuna tansah dalêming
tiningalan abdinipun
nandhang papa kawlas-asih
anggung tansah awirangrong

ing satêmah bosah-basih driyaningsun
sumrambah dhumatêng dhiri
sasat siksaning tumuwuh
anangsayèng jiwa mami
tan wus sambatirèng lamong

awuyungan anèng jroning tamansantun
satriya Madukara di
puyêngan ing tyas margiyuh
angungrum barang kaèksi
sabarang ingkang katonton

pan pinindha dhumatêng kang karya gandrung
angungrum barang kaèksi
anèng jroning tamansantun
madegônda rowangnèki
Sulastri Sêmar lan Bagong

anggung dènnya samya nangis wong tatêlu
nangisi kang agring kingkin
Lurah Sêmar aturipun
dhuh radèn andika eling
lamun satriya kinaot

anrang brôngta mring wanudya kongsi limut
têmahan ngame dalêming
kadya mèh antara linglung
dènira kandhuhan brangti
angungrum sabarang katon

 langkung sangking nisthaning nistha satuhu
rina wêngi andalêming
tanpa wêkasan brongtèngkung
mung rinewang datan eling
masa kiranga wong wadon

putrèng nata warnane kang ayu punjul
kang dados panglipur brangti
putrine kang para ratu
masa ta lêpata gusti
karsa paduka sang anom

nadyan silih ngarsakna kang pra apsantun
widadari ing swarga di
sayêkti yèn botên luput
lah punika pun Sulastri
apan inggih ayu anom

tanpa ciri warnanira ayu mulus
sêdhêng-sêdhênge samangkin
pinurwa langêning lulut
dadak pijêr rina wêngi
dèn êlus-êlus kemawon

botên nuntên binêdhah kêkuthanipun
Dananjaya lon nauri
kakang arinta puniku
tan bisa dadi jêjampi
iya marang brangtaningong

Si Sulastri iku kakang pantêsipun
mung dadi garwa paminggir
sabuwana pan wus suwung
tan ana ingkang ngiribi
marang kang karya wirangrong

mung kusuma ing Batacinawi iku
Sêmar jêlèh aturnèki
andika sapuluh-puluh
kapati-pati gung brangti
ngrika tan sudi ginêpok

botên sêja botên niyat badhe wanuh
lamu- // n botên dèn lampahi
dadak prapta mundhuk-mundhuk
tiwas lêsah susah agring
sadina-dina anglamong

lamun botên andika karsa anyuwun
ing raka Sang Harimurti
suwawi linampah pandung
dhatêng ing Banoncinawi
paduka wus wignya andon

nyidrèng rêsmi Sang Parta ngadhuh kakang buh
rasaning tyas ingsun mangkin
marang wong sawiji iku
bangêt wêdi bangêt kanji
nyidra asmara wak ingong

sun wêwani atiningsun mêksa takut
Ki Lurah Sêmar tanapi
Bagong sarêng sru gumuyu
kadingarèn mangke gusti
kasoran lawan wong wadon

mung pinêcok ngucir mlayu lajêng kawus
mendah kinabruka yêkti
baya lajêng sru lumayu
botên ngangge nolih wuri
èstu sambat keyog-keyog

Bagong ngucap ki rama bêndara iku
wanine lawan pawèstri
mung yèn ana wadon tutut
nora nganggo anyalênthik
manut saobahing jêmpol

pan kasaru ing jawi swara gumuruh
praptane radèn kêkalih
Nangkula Wrêsniwirèku
dhêdhêg kèndêl anèng jawi
Sêmar mlajêng lawan Bagong

sangking jêro anjêlih anguwuh-uwuh
sapa ingkang prapta iki
akarya kagètingkalbu
jêng gusti lagi aguling
apa tan miyarsa wartos

salawase gêrah apan ora ayun
tininjo kadangirèki
Radèn Nangkula sumaur
ingsun kakang ingkang prapti
dene iki rowang ingong

ya yayi mas ing Lesanpura puniku
matura lamun tinuding
ring Ngamarta kakang prabu
lan Sang Prabu Harimurti
Sêmar sigra wangsul gupoh

praptèng ngarsa ya ta alon aturipun
punika arinta kalih
prapta dinuta sang prabu
rakanta Sri Harimurti
tuwin Ngamarta sang katong

Dananjaya samana ngandika arum
kakang wênganana kori
iridên mring ngarsaningsun
iyèku yayi mas kalih
dinuta marang sang katong

Lurah Sêmar wangsul sinorog kang pintu
radèn kalih dèn dhawuhi
lamun tinimbalan laju
wus kèrit satriya kalih
praptèng ngarsa awotsinom

samya ngungun aningali gêrahipun
kang raka risak nglangkungi
wus alami dènnya angluh
sumungkêm pada dyan kalih
rinangkul jangganya karo

wus linggiha sira karo ariningsun
Nangkula matur ngabêkti
kakang mas ulun ingutus
rakanta Ngamarta Aji
lan Dwarawati sang katong

mundhut ing kagungan dalêm punang // dhuwung
pusaka Ki Pulanggêni
lan abdi paduka wau
boyongan Nikèn Sulastri
punika sêrat sang katong

ingkang sangking ing Dwarawati pukulun
paduka kinèn mirsani
kang raka nampèni gupuh
binuka ingkang kintèki
winaos sinuksmèng batos

kang nawala pamaosira wus putus
Sang Parta nglênggêr tan eling
dangu-dangu pungun-pungun
mangunêng dening Sulastri
Nangkula malih turnya lon

kang timbalan raka paduka sang prabu
sampun kantos pun Sulastri
lan Pulanggêni pukulun
botên katur ing samangkin
sayêkti tuwan binêndon

ingkang raka pangandikanira arum
sumôngga yayi kris mami
sakarsanira sang prabu
anging ta bocah puniki
lamun kongsia kalakon

nêmu dudu bênêre bocah puniku
luwih bangêt mêlasasih
nêmu dosa batin ingsun
duk rare panggawa mami
sangking Rajapêthi Pulo

kongsi mêngko mèh diwasa bocah iku
ya gêlêm sinumpah mami
yèn uwis praptèng salulut
sayêktine Si Sulastri
salawase mung sun êmong

nora pisan-pisan amriha katèngsun
marang iku Si Sulastri
dhasar dudu niat ingsun
mung nêdya sun ambil siwi
sangking bangêt wêlas ingong

dene iku anglakoni kawlas ayun
gêlême tutut mring mami
cêdhak kadang karonipun
kang lanang sun karya patih
kalap Sêmar ingkang wadon

yèn tan dadi kaparênge karsanipun
bocah iku anèng mami
sun ulihkên bae iku
marang Pulo Rajapêthi
Darmawicitra sang katong

iya yayi Sulastri ingkang sêsunu
Radèn Nangkula turnya ris
mendah rakanta Sang Prabu
Ngamarta dènira runtik
pun Sulastri lamun kantos

tan dhèrèkkên tiba sampir lampahipun
kinèn nglajêngakên linggih
sangking ngriki angkatipun
malah timbalannya nênggih
kinèn ngrêngga kang rumantos

kinèn sarêng lan curiga katuripun
dhatêng nagri Dwarawati
inggih samangke pukulun
timbalan rakanta aji
kula pribadi kang kinon

kang jajaran ing lampah wontên ing ênu
wau ta Radyan Sêtyaki
wrin kang raka sêmunipun
kuwatos dhatêng Sulastri
sangêt brangtane ing batos

