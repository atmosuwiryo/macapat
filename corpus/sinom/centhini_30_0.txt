Nuripin aris saurnya
lah inggih dawêg suwawi
kula pitulung ngatêrna
jujuge mring Jayèngwèsthi
sigra Kyai Nuripin
amanggil ing rabinipun
prapta Nuripin lingnya
kariya sun badhe ngiring
marang arinira marang Wanamarta

Mung pak Kêbak lan pak Dama
iku kang sun-gawa nanging
sira dènbêcik nèng wisma
manawa ingsun alami
rabine matur inggih
yata sigra mangkat gupuh
ing marga tan winarna
rawuhira pêcat rakit
Wanamarta sang brangta eram tumingal

Tumon srining padhêkahan
agêng-agêng gêng kaèksi
awilis kitri katingal
dhadhah kinubêng pring ori
ronning kang tiris-tiris
têpung janur papahipun
dhusun gêng sri kawuryan
wisma kèh pipit amarik
bêbanjêngan latare asisipatan

Kathah swabawaning desa
janma samya nambutkardi
saliring pakaryan ana
pandhe kêmasan lan gêndhing
kundhi kalawan nyingi
sayang anglêbur anggêbyur
kang milantên amarna
undhagi miwah mêranggi
kang angukir-ukir myang karya landheyan

Bêlandhong lan karya wisma
karya jungkat suri sêrit
miwah tukang cêkathakan
tuwin tukang selakêrti
jait kalawan grêji
myang kêmalo karya payung
miwah karya oreyan
sêsêr sundhit jala jaring
karya sumbul tambir lampit lan kêlasa

Karya topèng natah wayang
karya golèk lan cêmpurit
miwah sarungan sanjata
karya kêbut lawan kanthil
ingkang nglêlês karya godhi
kang gawe êpok myang tandhu
angêthèl karya kopyah
panêgar dhalang mêpêki
wong kang sugih lumrah aduwe gamêlan

Miwah ingkang karya larap
tuwin pakaryaning èstri
jor-jinoran nyambutkarya
pangobèng nênun lan bathik
myang tandho barang mokil
pan limrah tiyang sadhusun
Wanamarta sadaya
akathah kang sugih-sugih
sangking bêrkah Jêng Kyai Bayi Panurta

Tan ana budi maksiyat
sakèhing wong jalu èstri
têtêp samya ngibadah
agrami sambi agami
kèh pinangkaning jalmi
kang têbih-têbih mariku
ngaji lajêng awisma
jênak tan anêdya mulih
sabab dening gampil ngupaya pajiwa

Tan ana ingkang kewuhan
êndi kang dènkarêmêni
ngajiya anggaota-a
sarwa akèh sarta gampil
murah sandhang lan bukti
singa kang dènêdol payu
wawrate ing ngadesa
gêmahe kadi nagari
nora nana kang kêstori dora-cara

Milane samya kêrasan
traping wong wisma miranti
kumpulan akurandhahan
sagatra-gatranirèki
wus kasub ing ngatêbih
dadya pangungsèning dhusun
miwah tangkar-tumangkar
kang gagriya winatawis
cacah wisma sêmu rêbat langkungira

Sang mong-kingkin duk tumama
manjing ing dhusun tulyasri
mulat rakiting awisma
tata narutus taritis
pasitèn gisik pasir
pagêr jaro nurut lurung
kêncêng sinipat rampak
gapit jêjêd ginalamit
gumarining sang monêng mulat karênan

Tan mantra-mantra ngadesa
solahing wong pan wus kadi
nagari rênggêping karya
sabên wisma turut margi
sami andhêdhasari
warung panggêng turut lurung
bango samya tangkêban
ngiras èmpèring wismèki
siyang dalu tan ana kukuding dhasar

Dadya pêpaèsing marga
kang dèndol mawarni-warni
kalithik wêsi kuningan
tuwin salaka lan rukmi
miwah sotya myang kêling
pêpak papanthan anglajur
grabat samya garabat
kêlithik samya kêlithik
ingkang kadi samya kêling kêkêlingan

Sêlajur samya nyamikan
sêkul ulam amêpêki
myang panganan lah-olahan
woh-wohan awarni-warni
tuwin yèn nuju Paing
kidul ngarsa pagêr dhusun
bangone bêbanjêngan
kajêng agêng angaubi
kajêng kêpuh bibis boga lan karoya

Saengga lun-alunnira
yèn nuju pasaranèki
pan kongsi sadina pisan
Asar andhap bubarnèki
dhasar nèng pinggir kali
kaline kêbak parau
gèthèk pring tumpang sanga
gèthèk balok badhe milir
tuwin kathah bakul pêpikul dharatan

Miwah momot kêkapalan
sapi-sapèn amêdhèti
kalang èdhèg ngiras wisma
sapalih kang dènmomoti
sasisih dadya panti
gumrit swarane asêlur
cikar kèsèr êluran
momotan awarni-warni
bêlantikan wade kapal lan maesa

Kang tumamèng padedesan
sang monêng lawan Nuripin
lon-lonan sarya ngandika
abênêr tuturirèki
dene sangêt munjuli
sêsamaning dhusun-dhusun
tan wontên makatêna
gêmahe kadi nagari
Ki Nuripin amatur inggih punika

Kaharjaning Wanamarta
bêrkahipun Jêng Kiyai
Bayi Panurta utama
muktine kadi bupati
sang mong-kung nauri inggih
kyai gêng mangunahipun
mangkana urut marga
kathah ingkang kapiyarsi
kang gamêlan ngarangin wênèh trêbangan

Pasang rekaning pagriyan
anggênggêng marik apipit
gêng-agêng kampung limasan
joglo singub tawon boni
rumat kadya priyayi
pandhapa gandhok lan lumbung
pawon kandhang gêdhongan
tajug sarta lawang-kori
myang pakiwan pagupon lan pambathikan

Kang para sugih mangkana
rakiting wisma miranti
kang duwe awirya-wirya
angkuhe wus kaya mantri
samya olah kamuktin
lan têtêp ibadahipun
latar rêsik sinaba
ing ayam putih kêbiri
miwah dara Presi myang banyak kambangan

Sadhewe-dhewe rekanya
ungkul-ingungkulan sami
lawang-kori ingapikan
samya pinipil arêmit
myang pinulas mawarni
supaya amrih dinulu
kang liwat papasaran
solahe samya birai
pinarantèn lawan dadya pêngampiran

Sang mong-wingit kawilêtan
laju malih aningali
masjide agêng nèng têngah
gumuruh santri angaji
dhasar amangku kali
kaline agêng binêndung
ingêjogên balumbang
balumbang agêng ing masjid
toyanira awêning pan kadya kaca

Ingingonan ulam kathah
sagung kang ulam bênawi
pan kinarya kalangênan
ulam pinatut ing gêndhing
ulam panyuwuk adil
lawan ulam jalma kampuh
ulam sêmune duka
ulam rare anggalidhig
lawan ulam kang marga karya simpangan

Kang ulam balung kalapa
ulam ginunggung ing laki
lan ulam pada-kacarma
ulam tambanging undhagi
ulam tansah angradin
myang ulam manggung tan emut
ulam jalma mêlarat
ulam pamiwaling laki
lawan ulam jalma bêsus bêbedhangan

Lan ulam jayèng kalpika
ulam panggugahing jalmi
ulam panjaluking potang
lan ulam saptaning kaki
ulam groboh ing kardi
ulam pamêksane laku
ulam nêmu kelangan
ulam pandaming wong kêmit
lawan ulam jalma wire abusana

Kang ulam guthul gambira
lawan ulam wohing dami
kang ulam luar binanda
tuwin ulam tansah asih
lan ulam bênang rukmi
miwah kang ulam prang mungsuh
ulam kayu pinasah
ulam pangêsuking jurit
lawan ulam sêmune jati angarang

Tuwin ulam netra jingga
lan ulam rangkêp kulambi
ulam timbrahing wêdêlan
lan ulam rusaking baris
lan ulam wiji sami
lan ulam pangulu-ulu
ulam jalma carita
ulam cirining atitik
tuwin ulam kasusu ngombe kasatan

Lawan ulam manggung suta
myang ulam wêtêng malênthi
kang ulam mawatês warah
ulam pawèh kên naggapi
ulam ambobolehi
lan ulam jêjaring wuwus
kang ulam jamang jaja
ulam paraboting mantri
lawan ulam tumbang pangêndhak dipangga

Myang ulam agung katingal
tuwin ulam rêmbug dadi
lan ulam bêsus ingundha
myang ulam sêsawat kancil
lan ulamdangdang cêmpli
lawan ulam tèrèk badhut
ulam sasami dhadhah
lawan ulam sudhung pêksi
tuwin ulam padhang kang wus pinadhangan

Lawan ulam mathis ganja
lan ulam sêngkrok kêlathik
lawan ulam agung ganda
myang ulam tansah ajurit
miwah ulam tumbak pring
lawan ulam janma busuk
myang ulam kêpanasan
lawan ulam piring siti
tuwin ulam bêdhandho manah kèwuhan

Lawan ulam wêdhus jamprah
ulam patut anggêntèni
lan ulam pacul katuwan
tuwin ulam dhandhang langking
kang ulam jatmikani
lawan ulam ngabên dhuwung
myang ulam janma wayang
lan ulam rada abaring
miwah ulam rare kudu mèlu lunga

Kang ulam kayu ginangsa
ulam panggrêsahing ngati
lan ulam ngêpuh parudan
myang ulam pangegol siti
tuwin ulam ngêmpuki
lawan ulam matêng sêpuh
ulam èstri katawan
lan ulam tan kêna lali
lawan ulam jalma godhèg brengos capang

Ingkang ulam anggung sirna
lan ulam kincanging alis
lan ulam sêlamêt sawah
ulam palanging wong bathik
ulam kêlalar mênir
ulam pangundanging kuthuk
ulam judhêg ing lampah
ulam kêtanggungan linggih
lawan ulam ngintir-intir naur utang

Tuwin ulam kadang tuwa
lan ulam tarêbang muni
lan ulam kênya busana
ulam netya pucêt isin
ulam sapuluh dhuwit
ulam pamiwiring kapuk
ulam tansah mimiling
ulam rimbaganing picis
lawan ulam janma kèh tansah arungan

Jawabe ingkang wangsalan
ulam kang tumrap ing gêndhing
kang kinarya kêlangênan
badhene sawiji-wiji
tambra panyuwuk adil
badhèr ingkang jalma kampuh
mangut sêmune duka
gramèh rare anggalidhig
ulam sidhat marga kinarya simpangan

Bêthok kang balung kêlapa
mèlêm ginunggung ing laki
talumpah padha-kacarma
sipat tambanging undhagi
papar tansah ngarading
kêlalèn manggung tan emut
jambal jalma malarat
pacal pamiwaling laki
ulam lele jalma bagus bêbedhangan

Jayèng cincin wira soca
têngiri panggugah jalmi
tagèh pênjaluking potang
lêmpuk kang saptaning kaki
wagal groboh ing kardi
bêrot pamêkasing laku
sili nêmu kelangan
kêting pandaming wong kêmit
ulam badhèr jalma wire abusana

Ucêng kang guthul gambira
wadêr-pari wohing dami
kacol luwaran binanda
wêlut ingkang tansah asih
marêmas bênang rukmi
jaga ripu pêrang mungsuh
pêlus kayu pinasah
surung pangêsuking jurit
sênggaringan sêmune jati angarang

Ulam bèlès netra jingga
lopis rangkêping kulambi
balutak timbrah wêdêlan
kadhalan rusaking baris
cakul kang wiji sêmi
dêlêg kang pangulu-ulu
kotès jalma carita
tawès cirining atitik
ulam kakap kêsusu ngombe kasatan

Bêlanak agung susuta
bèkèl kang wêtêng malênthi
rêng arêng pamêthes warah
palung pawèh kèn-nanggapi
urang ambobolèhi
kadha jêjêring pamuwus
kêlalung jamang jaja
rêbon paraboting mantri
titikusan tumbak pangêndhak dipangga

Totog kang manggung katingal
gilingan kang rêmbug dadi
gambrêt kang bêsus ingundha
bêncolèng sêsawat kancil
jijindhil dandang cêmpli
larong ingkang tèrèk badhut
jaligêr sawi dhadhah
susuh ingkang kudhung pêksi
damar-wulan kang wus padhang-pinadhangan

Sabit lintar mathis ganja
sogok prana sêngkrok klêntit
lumbêt ingkang agung ganda
mamprang kang tansah ajurit
garanggang tumbak êpring
ulam lundhu jalma busuk
êpe kang kapanasan
lopèr ingkang piring siti
ulam grago bêdhondha manah kewuhan

Barok ingkang wêdhus jamprah
sanggrêng pantês anggêntèni
bo-gêrang pacul katuwan
gagakan kang dhandhang langking
ganthêng kang jatmikani
kacangan angabên dhuwung
dhalang janma amayang
galêndhêng rada abaring
pan kaluyu rare kudu milu lunga

Arêng kang kayu ginangsa
sêbut panggrêsahing santri
mêrêsi ngêpuh parudan
ungkil pangêgoling siti
bêkêm ingkang ngêpoki
jêmblung kang amêtêng sêpuh
boyongan èstri tawan
uling kang tan kêna lali
pan jabrisan jalma godhèg brêngos capang

Sumbilang kang anggur sirna
udhèt kang kincang ing alis
bulus salamêting sawah
dhawangan palang wong bathik
kêtul kêlalar mênir
kura pangundanging kutuk
kodhok judhêging lampah
bangkong kêtanggungan linggih
pan parêcil ngintir-intir naur utang

Kongkang ingkang kadang tuwa
cebong kang tarêbang muni
yuyu kênya abusana
bayas nitya pucêt isin
kawongan dasa dhuwit
bibis pamiwiring kapuk
kijing batur maejan
wadêr pêthak rêmbag picis
ulam sriwêt jalma kèh tansah arungan

Tumon srining sasêkaran
samya pinatut ing gêndhing
kang sêkar jabung payudan
an sêkar mandhêg manolèh
sêkar panggugah mantri
miwah sêkar jayèng mungsuh
lan sêkar kabêndana
lan sêkar paninda radin
miwah malih nênggih sêkar awiraga

Lawan sêkar agung liwat
miwah sêkar soring alis
kalawan sêkar kapita
tuwin sêkar pondhoh cêngkir
sêkar panambang pêksi
lawan sêkar waja jamus
miwah sêkar angkatan
lawan sêkar jalma mantri
anêlasar parawan mati sapata

Lawan sêkar kasêntanan
myang sêkar bonang kapêncil
lawan sêkar palinyokan
miwah sêkar netra arip
sêkar panambang janmi
lawan sêkar janma sungsun
lan sêkar cacat awak
tuwin sêkar ganda wilis
lawan sêkar ing prênah kêdah kapisah

Miwah sêkar mangan ujar
lawan ujar soring wêntis
tuwin kang sêkar kasumpah
kalawan sêkar sridênti
sêkar boboting kawi
lawan sêkar jalma sêpuh
sêkar kang tan ngucap
sêkar tan patut ing gêndhing
lawan sêkar ingkang kapisah ing toya

Miwah sêkar jajamahan
lawan sêkar aprang tandhing
miwah sêkar mangku praja
sêkar rêncana rinujit
sêkar kang asung warti
sarpa sênên agung mungsuh
nututi mandi angkah
lan sêkar bapakne kaki
sungsung guyu sah priya anitih swara

Dene jawabe kang sêkar
sêkar kang munggèng ing krami
jêlamprang jabung payudan
giyanti mandhêg anolih
wungu panggugah mantri
sêkar bopong kang pinanggul
kêlak kang kabêndana
kapuranta nida radin
sêkar pudhak nênggih kang sêkar wiraga

Wora-wari anggung liwat
prabu sètmata sor ngalis
kumuning sêkar kapita
sêkar sêmpol pondhoh cêngkir
mênur panambang pêksi
mêlathi kang maja jamus
tanjung sêkar angkatan
wong araga janma mantri
rara kêndhat parawan mati abela

Sêkar dangan kasêntanan
lênga têlêng aningali
gambir ingkang ati bigar
kênanga bonang kapêncil
katambang wong anali
wong arumpuk jalma sungsun
pacar wong pipisahan
widasari ganda wangi
raga-ina kang sêkar cacading awak

Orok-orok mangan ujar
sêkar sêmpol soring wêntis
kang kasumpah sêkar sungsang
sridênti sêkar srigadhing
bobot sêkar wrat-siki
mandha-kaki janma sêpuh
mangunêng tanpa ngucap
saruni tan patut gêndhing
pacar banyu sêkar kapisah ing toya

Purba-nagri mangku praja
turi ingkang netra arip
sundêl-malêm jêjamahan
dalingsêm susung-guywèki
kêlayu anututi
sêkar soka agung wuyung
linyok kang puspa-nyidra
dalima wantah prang tandhing
kang adhakan nênggih kang sêkar cêpaka

Rêmbuyut kakining bapa
têlutur kang asung wêrti
argulo kang pandi angkah
sarpa sênên nagasari
karandhang sah ing laki
jaga satru anggung mungsuh
kancana rinumpaka
sêkar mas ingkang kinikir
nitik swara nênggih ang sêkar balurak

Miwah kang kitri mawarna
samya pinatut ing gêndhing
uwoh pangêbanging basa
miwah woh aso ing margi
woh padu ambêkicik
lah wong kang tinantang purun
uwoh sobrahing sirah
lawan uwoh tumpang titih
tuwin wohing jalma cidra ing sêmaya

Miwah uwoh kaca netra
miwah woh luntur ing siti
tuwin woh turangga buntal
lawan woh wangsul ing margi
lan woh saranging mangsa
woh kêna tansah kêbrawuk
miwah woh tanpa basa
lawan woh trapsila ajrih
lawan uwoh ciri pratandha nawala

Lawan uwoh asung pêkakah
miwah woh dêdalan bayi
tuwin woh nora atata
tuwin woh pamuluk bukti
myang woh rasaning gêni
lan woh pêparoning puluk
miwah woh têgal bangka
kang woh amunggèng raragi
lawan woh jalma busana rikatan

Miwah uwoh ngancam-ancam
lawan woh rare nututi
tuwin woh padha gininda
lan woh wismane priyayi
miwah woh anggung tilik
lawan woh pangantèn wus atut
kêlawan siti andhap
lawan woh kêsusu aglis
lawan kang woh tomboking jalma totohan

Jawabe ingkang wangsalan
uwoh ginurit ing gêndhing
gêdhang pangêbanging basa
durèn kang aso ing margi
pakèl kang ambakicik
kuwèni tinantang purun
rambutan sobrah sirah
kêpundhung kang tumpang tindhih
pan kêleca jalma cidra ing ngubaya

Sêmak ingkang kaca-netra
manggis kang luntur ing siti
nangka kang turangga buntal
balimbing wangsul ing margi
jirak saranging mangsi
sawo kang tansah kêbrawuk
kokosan tanpa basa
dhuku kang trapsila ajrih
pan kêcapi ciri pratandha nawala

Srikaya kang asung pêkah
jêruk dadalaning bayi
warêsah kang nora tata
kêpêl kang pamuluking bukti
nanas rasaning gêni
dalima paroning puluh
malowa têgal bangka
jambu kang munggèng rêragi
dhuwêt ingkang jalma busana rikatan

Gayam kang ingancam-ancam
kêlayu rare nututi
pijêtan padha gininda
pêlêm wismane priyayi
malinjo anggung tilik
carême pangantèn atut
galêmbak siti andhap
salak kang kasusu aglis
mundhu ingkang tomboking jalma totohan

Kêluwih punjul wilangan
sukun kang wis kaki-kaki
sêntulkang walêsan pikat
êlo ingkang pindha warni
maja jalma pêpênging
bulu ingkang sandhang manuk
kawista akèn luwar
gowok êrong munggèng kitri
apan wuni panatape ing gamêlan

Pala kapêndhêm kasimpar
samya pinatut ing gêndhing
pala kang rare ugungan
lawan tandha warêg bukti
pala minggah ing ngardi
pala manawa andulu
myang kang kêpala ngarsa
kang pala toyaning tangis
lawan pala agung dadya mumungsuhan

Pala têlasing pêmangan
lawan pamudharing weni
kêpala bojoning bapa
tuwin pala talang kêndhi
kanimpang aningali
miwah kang wiwinih padu
lawan pangêpe raga
kang pala kumudu amrik
miwah wohing pala nora babarêngan

Lawan pala kêlumpukan
pala kang cêtha ing uni
kang kasuwèn ing memeyan
pala basa krama adi
myang kêsamên wilis
pala gêring pipi lêmu
miwah pêngudhal bênang
pala basa lagi-lagi
lawan pala parang jaja ing wanudya

Jawabing pala kasimpar
myang kapêndhêm kang ginêndhing
jagung kang rare ugungan
têbu tandha warêg bukti
sêmangka minggah ngardi
timun mênawa andulu
krai kêpala ngarsa
waluh kang toyaning tangis
wohing bêstru anggung dadya mumungsuhan

Otèk têlasing pêmangan
pare pamudharing weni
lombok kang bojoning bapa
terong ingkang talang kêndhi
cipir nimpang ningali
kara kang wiwinih padu
gudhe pangêpe raga
kumangi kumudu amrik
ranti ingkang praptane nora barêngan

Kimpul ingkang kêlumpukan
kêtela cêtha ing uni
kênthang kasuwèn memeyan
uwi basa krama adi
gadhung kêkêmbên wilis
gêmbili gring pipi lêmu
walur pangudhal bênang
suwêg basa lagi-lagi
pan bêsusu parang jaja ing wanodya

Kacang pangugêr turangga
kêdhêle sindhêting tali
wijèn maju mring priyangga
kangkung kang prêkutut muni
bayêm wus mari brangti
pête kang marga binuntu
jengkol sinjang kêpelag
kêmlandhingan kêmbar jurit
kang kaluwak trênggalung kang tanpa boga

Kêmiri pangèmbèt karya
sumanggi sumêlang ngati
pucung sêlaning marga
pacè poyok ngisin-isin
pakis nora ngrêmbugi
gundha patrapaning luput
lumbu sutra rang-rangan
sambèng pangundang putrèstri
apan laos wiji èsèl wuwutuhan

Sang mong-kung praptèng Kauman
saya kèh rêrekan apik
kèndêl sakêdhap nèng lawang
korine Ki Basarodin
ingukir pinulas sri
sinungan bale ing ngayun
kadasan kering kanan
jrambah pinalêstèr rêsik
pinarantèn parèrènan gon asalat

Bagupon inggil atawang
darane sadaya putih
anjêmprah lagya pinakan
sang sèh tanya mring Nuripin
lah ta apa puniki
Ki Panurta dalêmipun
Nuripin aturira
dede punika kang kori
Basarodin pan pangulu wismanira

Mangke pan wetan punika
sampun cêlak saking ngriki
nulya laju lampahira
arêrasan turut margi
Nuripin mratelani
sadaya pitakènipun
wismane pra sêntana
kadang kulawangsa sami
myang sudagar kang sugih-sugih sadaya

Dene wismane pra kadang
samya madu rêsa pinggir
kinarya pangawat-awat
wêwaton prakosèng tamping
Suharja wismanèki
padon lèr kilèn jro dhusun
Wiradhustha lèr-wetan
Ki Panuksma pan wismèki
kidul-kilèn Ki Panamar kidul-wetan

Wuragil Ki Kulawirya
wismane cêlak ing kori
korine jêng kyai ngarsa
nuntên salêbêting kori
wismane putra kalih
Jayèngwèsthi kilènipun
kang wetan Jayèngraga
dadya jêng-ajêngan kori
kilèn wètan lawange kori kinêmbar

Nulya laju lampahira
tumingal langêning margi
sajake padesan harja
warnane dening mêthuki
momotan jaran sapi
kang gêgendhong amimikul
ayom margi tan panas
deningkitri pinggir margi
sêntul jêring pring wulung êso lan salam

Kadhang kapapag jodhangan
sinamiran srêbèt putih
asêlur rakit sasrahan
gumarudug jalu èstri
anyandhang sarwa adi
kang anèm birai bêsus
lakune kalèncèran
ungkure kapêthuk malih
ing pangantèn wus wayu wayah sêpasar

Nuripin akuthawêlan
andêrmimil turut margi
jodhangan ingkang kêpapag
sasrahane Ki Mukidin
besane lan Nurngali
inggih sami sugihipun
dene pangantèn luwas
wetanipun Ki Mukidin
wisma ingkang kaliwat wau punika

wontên wong ngriki satunggal
sugihipun anglangkungi
namanipun Pak Rajiyah
yèn jêkat êmas sakati
prandene lir wong miskin
panganggene kluwuk-kluwuk
sabuk walulang mêntah
udhêng luwas ting saluwir
padinane pamerane gih mangkana

Yata mulat rare dolan
bengkat bikir cirak ubis
kang bênthik samya gendhongan
gumêdêr wênèh anangis
myat tanggapan salirning
ambêbarang gambang calung
topèng lènggèr myang karucil
têrbang mena miwah barang ura-ura

Nuripin lawan sang brangta
prapta nataring masigid
arêsik rata ajêmbar
kitri wuni lan waringin
pakèl kawak kawan wit
asêm tanjung langkung seyub
joge margi prapatan
sayah kèh wong myang rarya lit
gidrah ramya wênèh janma pêpanahan

Ingkang têgar kikitêran
nglarug bêlo ambakali
tinêgar ngiras dagangan
kang wus mêdêm ngangkat nyirig
myang kang lagya angradin
jojog congklange linajur
amrih rikat adheyan
akèh warnaning turanggi
ingkang kore thokol kêdhu lan kaduwang

Ki wuragil Kulawirya
angêthingkrang anèng kursi
sarwi pinikul wong papat
ingiring santri rarya lit
panakawane ngampil
rokok lopak-lopakipun
panah endhong gandhewa
talêmpak lan payung alit
nèng luhuring kursi sarwi ngundha-undha

Êmprit muluk akalangan
ambêblês katon sabibis
pêngundhan pinonthang ing mas
sêlaka sinilih-asih
anulya dènulungi
pangundhan êmprite mudhun
gêmbrêt mencok pangundhan
kang têgar mudhun samya jrih
Kulawirya angling têtêgar tutugna

Nulya êmprite ginusah
muluk nuntung ing waringin
binarungan rare kathah
kang ngundha prit samya êmprit
glathik sami gulathik
pan sinambi andudulu
janma kang jêmparingan
Kulawirya langkung mukti
sasolahe kadya putra ing nagara

Nyampinge sarung pelungan
sabuke pêlangi abrit
rasukan kuthungan pêthak
dhêsthar kumbaya kusta brit
cathokan amêlipit
pèncèngan sêmadha gêndhung
gêndhung labêt ugungan
ingugung mring jêng kiyai
sasolahe kêrsane nora kêpalang

Sang onêng aris ngandika
sintên puniku Nuripin
nunggang kursi ngundha-undha
êmprit kadya rare alit
Nuripin matur bisik
puniku wuragilipun
jêng kiyai pan punika
ladak tan wontên dèn-jrihi
yèn uninga mring kula lajêng sêmbranan

Jenggot kula gung sinêbrak
gur-anggure jèwèr kuping
pan anyakitakên awak
mawi enggal nimpang ngriki
korine Ki Sêmbali
jumênêng lajêng narutus
lawang kori piyambak
piyambak awarni-warni
kir-ukiran pulasan areka-reka

Mung undha-usuk kewala
sajake kori pan sami
mawi bale parèrènan
sabên-sabên lawang kori
padasan anganan kering
bêgupon inggil lir panggung
pêksine rupa-rupa
wontên rêmên dara gambir
wênèh topong têlampik cêlêp lan megan

Swarane pêksi ingonan
dêrkuku putêr ngalap sih
bèthèt nori jakatuwa
gêmak jago lan gulathik
jalak menco sulindhit
prêkutut panggung munya kung
cumlêngkung nèng gantangan
sêmuning desa saari
sang mong-wuyung sumêdhot kadhaut ing tyas

Kêrasèng sêsanarira
duk maksih muktya nèng nagri
tumingal harjaning desa
tan pae lawan nêgari
randhat lampahe sarwi
awaspa sinamur-namur
myarsa gamêlan raras
salendro myang cara Bali
ingkang pelog panabuhe lilirihan

Kang mungêl amung titiga
gambang rêbab lawan suling
nora dhompo wilêtira
sarancak tangkêpe sami
unine gong ngagêngi
andule Bima gumuyu
ngalêp-alêp ngumandhang
saron imbal ukur jawil
bême kêndhang sumêntèk irama lamba

Sang Monêng alon ngandika
marang sira Ki Nuripin
dene puniki kang desa
pamutihan gama sukci
kêni gamêlan muni
lah punapa sababipun
Nuripin aturira
wontên dene ingkang mawi
inggih saking Jêng Kyai Bayi Panurta

Saking agêng maklumira
kamuktèn tan dènlarangi
tuwin kasaping pangaji
sakêdahipun dumugi
ing sadhusun puniki
sangkêp panggaotanipun
mapan wontên sadaya
dalah dhalang topèng ringgit
tlèdhèk badhut niyaga sami gigriya

Mila sangsaya agêmah
wus kacêluk ing atêbih
têbih kathah sami prapta
dhumpil mupangat Jêng Kyai
Bayi Panurta nênggih
sabar mèt among amêngku
mitulung ing apapa
pêparing mring pêkir miskin
sadesa pan sami kinulawisudha

Tan ana sinungan rêngat
pêradhah ing bojakrami
rahab abêtah mumulang
mring awon pênêd gêng-alit
kang ngalap wulang sami
sinami talatènipun
tan ana kang bineda
mila wong sadesa sami
ajrih asih anggêpe ambapa biyang

Marma wong wisma sangsaya
kathah wit dhangan mèt melik
apan sarwa sarwi ana
lan malih cêlak pasisir
gampang pambuangnèki
lamun wong adil tinuku
mila tiyang sadesa
tan ana kang kirang bukti
sawawrate pan sami cêkap sadaya

Dene Ki Bayi Panurta
pan wus saengga bupati
kalangkung mukti-wibawa
keringan ing kanan kering
tuwin sagung bupati
anggêpe ambapa tuhu
dhasar wus masuk sama
angalap ing lair batin
ing kawruhe Jêng Kyai Bayi Panurta

botên songar samudana
watêke Jêng Kyai Bayi
sabên myat tiyang mêlarat
kacupêtan ing rêjêki
jêng kyai brêbês-mili
awêlas nulya tinulung
paring sandhang balanja
anggêr tumingal wong miskin
majadipun punika kyai anggombal

Prandene wêwah awêwah
kirang pirsa ingkang mawi
sang Among-kung lon lingira
layak puniku kang mawi
wêlasan ingkang sami
mring wong nistha kinarya yu
Jamal Jamil anjawab
mring Nuripin anakèni
gih punapa botên wontên wong durjana

Dene ronggèng anjêlanah
wong adol tike waradin
pakumpulaning wong ala
Nuripin nauri aris
wikana kang amawi
tan wontên jalma lampah dur
kathah tiyang dursila
yèn sampun wisma ing ngriki
pan rahayu ilang dursilaning driya

Pan makatên kang timbalan
nênggih Jêng Kiyai Bayi
sun-dongakkên maring Allah
sakehe nak putu mami
gih muga sinung eling
cukule budi rahayu
aywa na dora-cara
dursila kang laku juti
malah mandar padha rahaba sêmbahyang

Limang wêktu kang kawasa
pirabara yèn nêtêpi
mung salamête kewala
atine kang maring bêcik
sagawe-gawene kaki
anggêre budi rahayu
iku jênêng ibadah
iya panggawe kang bêcik
nanging kabèh karêpe kudu sêmbahyang

Sabotênane sêmbahyang
Jumuah salat ing masjid
makatên tiyang sadesa
nadyan talèdhèg gih sami
datan maksiyat budi
Jamal Jamil manthuk-manthuk
yèn mêkotên utama
mangunahe kangjêng kyai
Ki Nuripin ngling gih inggihane uga

Gih malih kula akandha
randha Wanamarta ngriki
nuju sami apêpasar
mring Sobrah pasare Lêgi
wong Sobrah angrêmêni
sangêt kedanan anglamung
marang randha punika
ngantos ngêtutkên mariki
praptèng ngriki tyasipun mantun kedanan

Nadyan wong durjana miyat
mêmandung-mandung ing ngriki
yèn wus malêbêt ing dhadhah
manahe tan ika-iki
dumadakan tan anti
ilang niyate mêmandung
banjur sanja kewala
mring wong sanakingsun ngriki
wus mangkana manahe ing Wanamarta

Jamal muwus inggih ta lah
golonganing desa wingit
tan kêna kambah ing corah
Jamal Jamil angling malih
dika kantun nèng ngriki
sakêdhap kularsa tuku
kapengin sêga pindhang
nulya jajan wong kêkalih
srabi puthu jênang sêga-ramês pindhang

Athêkul patukon mirah
wong loro wolulas dhuwit
mangkana Sèh Amongraga
laju manêngah samargi
margi agung ningali
kathah warnining pandulu
wong lumampah sêluran
mendah yèn nujuwa Paing
suprandene asring nimpang ing pêgagan

Nuripin matur atêdah
punika lawange kori
Jêng Kyai Bayi Panurta
korine pan tundha katri
tan wontên kang nyamèni
inggih pasang rakitipun
Amongraga tumingal
nulya maju manjing kori
kèndêl anèng wisma kampung panangkilan

Kampung dara-gêpak pelag
pinipil patra angrêmit
tumpang-sari pamidhangan
dhadha pêksi sunduk kili
singub ingukir apik
pêngapik lis-lisan alus
sirap gêndèng bêranang
wuwung cênthing ukêl pakis
èmpèr cangcut cukitan dhanyang rurupan

Umpak cêcandhèn simbaran
bêbatur dèn-palêstèri
arêsik kang pêlataran
kanan kering dèntanêmi
tanjung kawan wit sisih
dènpluk gêbyog kêliripun
gapit bulêt lis-lisan
kiwa têngên pantok kori
-nira wetan kilèn samya jêng-ajêngan

Kori palêngkung rineka
kaluwung angêbêb warih
labur ingukir lung-lungan
undhak-undhakan arisik
kinêmbar-kêmbar rakit
kêlir têpung kori ngayun
pisan kampung bêlaka
lis-lisan pinulas asri
sawêtara ingukir cêplok kêmbangan

Samya sirap gêgêndhengan
anggêr sabên lawang-kori
kiwa têngêne padasan
lawan paregolanèki
samya pinipil-pipil
pilar myang sasakanipun
pipi kupu-tarungan
talundhag tambên ingukir
myang bêlandar pangêrêt ukir-ukiran

Kiwa têngên tinanêman
sawo jajar kawan sisih
gêlyog kêlir pantog lawang
-kori têngah tan paeki
kêlir kang kilèn kori
sawiji lawang palêngkung
kêmbang labur pulasan
ginapura lit kang kori
masjid dhara gèn têrawèh pra santana

Mung kadang warga kang ngambah
sêmbahyang siyang myang ratri
rêsik kinubêng balumbang
balumbang mili awêning
anjog pangapit kori
turut pinggir gêbyog lajur
toya asêrewehan
tumumpang pasitèn gasik
para desa gêng agêng tan mangkana-a

Dalême Bayi Panurta
kang wau kang angyasani
kathah bupati utusan
paring wragat myang undhagi
kadhang mriksa pribadi
kang wus samya bapa tuhu
miwah para nangkoda
ing pasisir samya prapti
myang priyayi ngabèi lan putra-putra

Kang dalêm pandhapa pêcak
wolungdasa lambangsari
kang kinarya kayu sana
bêlandar takir ingukir
singub myang dhadha-pêksi
sêsaka ingêlis alus
bêbatur palêstèran
ompak sela pik ingukir
jagasatru kampung panjang tinalangan

Kinêkêt lawang paningrat
ing dalêm gêng tawon buni
ginandhok-gandhok limasan
ing ngarsa kori gêng lêmpit
jandhela krepyak ngapit
linis panil tangkêpipun
tritis talang srumbungan
wuwung labur lis ingukir
tirahira jêmbangan tutup kinêmbang

Buntaring wuwung pinatra
trap anjênthir ngukêl pakis
pinulas atuturutan
pêpayon sinirap sami
gêndhèng sumringah abrit
sadaya pagriyanipun
gêng alit ginêndhèngan
latar tinanêman kitri
kang saparik pêlêm gandhik dodol krasak

Sêngir santog madu basa
saparik jambu bang putih
kêlampok arum drêsana
tumruna sawo saparik
soring jandhela kitri
pacar-cina sêkar arum
jêmbangan gêng ingingonan
wadêr kok jêlebrah abrit
sajêmbangan bêranang ngapit paningrat

Yata wau sang abrangta
nèng pananggungan alinggih
Nuripin aris turira
dalêm kèndêl kula manjing
ngupaya santri Luci
badhe kula kèn sung wêruh
dhatêng Ki Jayèngraga
yèn botên mring Jayèngwèsthi
salah siji singa ingkang kapanggiha

Sang mong wingit angandika
sakêrsanta ngong umiring
Ki Nuripin sigra mentar
prapta ing jro angulati
dangu datan pinanggih
yata wau kang winuwus
Jayèngraga nèng wisma
wismane apik gumrining
nora gêdhe tan cilik apan sèbêtan

Lumajang gandhok kampungan
pêndhapa sami lan wingking
pêcak sèkêt sasur magak
singub pinatra arêmit
blandar serong ingukir
sunduk kili linis alus
saka patra patrapan
ompak cindhèn sela langking
jrambah batur pinalêstèr jojobinan

Èmpèr longkang tinaratak
ing ngarsa kewala asri
rinambat anggur ngrêmbaka
pinarante ginaribig
alus pinulas apik
pinarada lung winêngku
kêtêp gêndhèng tinalang
cagaking talang ingukir
kori lêmpit tèbèng patra papêradan

Ing paningrat bale pelag
bênèt paradan sêrakit
kang ing ngriku panêratan
kilènipun masjid alit
gumarining rekaning
rakitnya lir masjid agung
sakaguru giligan
dhinanyang kang sunduk kili
linis bulêd pangimanan mimbar endah

Kiwa têngêning paningrat
kulah gêng kinêmbang adi
pinulas-pulas rineka
ingingonan wadêr abrit
jlebrah bêranang asri
gêbyog pagêr kêliripun
tinurut sêsêkaran
samya jinêmbangan bêling
latar kitri sawo lan jambu drêsana

Wetan pêndhapa gêdhogan
pêngantèn kudanya kalih
sawiji kore dhawuk bang
lan jaragêm margawati
mangkana Jayèngragi
kang raka rawuh mêrtamu
têngah anèng pêndhapa
Jayèngraga ragi pinggir
ingkang êlèr lan kang garwa wurinira

Sêlir titiga sor ngayap
kabèh yu kuning gumrining
Jayèngraga ngore rema
rema têlês mêntas gunting
kalung pasatan putih
sarwi gêbêg tekonipun
mêncèrèt kalih-kalih
ginêbêg ing srêbèt putih
apan sarwi udut kalukuk bênggala

Nyamping kawung latarpêthak
paningsêt wungu walulin
dhuwung ingampil sêlirnya
dhêstar prangrusak kalithik
abra mupuk ing nginggil
jrih ing raka kurmatipun
Jayèngwèsthi alênggah
kêlasa batu pribadi
nyamping sarung kêmbang Cina kakêlêngan

Apaningsêt gêdhog jênar
rasukan jobah sêmbagi
biru corak kêmbang tiba
arangkêpan takwa putih
dhêstar modang aputih
sêmada masêm asêmu
sarwi ngasta ukiran
dèrèng pinacak ing kêris
sarwa sêdhêng wangune ginêbêg gilap

Saosan pateyan ngarsa
myang tenongan isi manis
lan dhadharan jing-enjingan
juwadah ledre surabi
gêmblong lèmpèng lan wajik
jênang carabikang puthu
wedang kopi lan puhan
nèng êkan rêjasa putih
ulam dhèndhèng bakaran kandêl gêpukan

Ngayun kantor panuratan
myang rekal kitab tan têbih
Têpsir-jalalèn lan kitab
Sitin Asmrakandhi Pêkih
myang Suluk Bayan-mani
Suluk Kadim kang tinurun
kang ngadhêp ngarsanira
santri wasta Jalalodin
sing Kalangbrèt warti pênêd swaranira

Lawan wong masah gandhewa
nyugu dêdêr nglar-êlari
jêmparing kinarya lesan
myang mranggi lagya nyawangi
kajêng timaha kêndhit
miwah wong akarya tulup
lawan kang masah gambang
dhalang niyaga pênyuling
dèn-encokkên nêming gêndèr rarasira

Kang raka aris ngandika
mring kang rayi Jayèngragi
para iki nora jamak
akèh kang sira-dhêmêni
tan mambu trah ngulami
lir wong nagara angkuhmu
sabarang rinêmênan
gêgaman gamêlan muni
iku rada sathithik cêgahing sarak

Jayèngraga aturira
inggih sawêg parêng ugi
sunat paèsing maksiyat
kang raka mèsêm nauri
sunbadhene sirèki
mau kaya nora Subuh
pratandha rambutira
têlês tilase katawis
Jayèngraga sarwi gumujêng turira

Nuwun ajrih ing duraka
botên nêdya angêpoti
owêl pot wêktu palilah
kawula tos-atos yêkti
têlês kula puniki
inggih bakdanipun Subuh
Jayèngwèsthi ngandika
marang nikèn Rarasati
apa nyata bok-ipe mangkono ika

Rarasati aturira
sêmune wêdi awadi
duka sampeyan punika
datan sumêrêp ing ratri
naming gajêg mêningi
dènnya siram lingsir dalu
inggih Subuh sakêdhap
byar enjing asiram malih
dugi kula angrapèhkên bêlo anyar

Kang raka gumujêng sarya
ningali mring Jayèngragi
kang rayi gumujêng latah
Jayèngwèsthi angling malih
pintêr ipeku iki
micarèng pasêmon mungguh
sira sawêngi pisan
nora turu pijêr nitik
Rarasati èsmu ngoso pagujêngan

Lah inggih botên kadosa
paduka andangu yêkti
kawula matur pasaja
wêkasan wong dènpoyoki
kang raka mèsêm angling
nora mangkono sun-ngungun
lèjêmira anyata
bêlone iku kang êndi
Rarasati matur ingkang jan-jan jênar

Cêcalung calon watangan
pada wadana rêspati
kuciwa idêp ngusumba
pandugikula tan kenging
kacênthok ing kêndhali
tan wande ngêlangak ambruk
Jayèngwèsthi dènnira
gumujêng sarwi nudingi
mring kang rayi Jayèngraga saya latah

Sarwi matur mring kang raka
paduka punika inggih
dhatêng bok-cilik duk anyar
tinumpu ing siyang ratri
yèn sira gutuk iji
sring kalingsir wêktunipun
kula ngantos awêlas
mring bokayu agung kingkin
tan milalu maring bok-cilik kewala

Baya-baya ngur kawula
kang raka ngandika aris
lawan sira angur ingwang
gêr gumuyu sadayèki
kang ngadhêp anèng ngarsi
ingampêt jrih guyunipun
Jayèngwèsthi ngandika
sarwi angunjuk wedang tih
sêka ngêndi tekomu têka prayoga

Kang rayi matur punika
saking sadhèrèk pasisir
ki juragan Pak Jumilah
ing Tandhên kang komuk sugih
gènnipun mêlarangi
Cina prasanakanipun
Tik Yan Kowan wastanya
kengingipun dènlambangi
kapal kore lan lapak prabot salaka

Dene wontênipun kula
saking pak Rajiyah nguni
nuju mring Tandhên rêrasan
pak Jumilah arsa panggih
dhumatêng jêng kiyai
agêmêt pitakènipun
milawang mring kawula
sumêrêp yèn kula asring
rêmên têko mila tekone punika

Kinintunkên pak Rajiyah
supados katur ing mami
sarêng kawula uninga
ing teko bungah tan sipi
kula dèrèng udani
kang darbe kadi punika
teko kaliwat langka
lêkane kêbak acuri
kalihdene raosing tèh mindhak eca

Kang raka mèsêm ngandika
layak bênêr turmu yayi
mara cobanên sadhela
gupuh kang rayi ngladosi
wedang panas miranti
cèh cowan amung sasuru
Rarasati anyandhak
cèrèt cinurkên aririh
apan munthuk mêthuthuk kukus angambar

Wus sinuci cangkirira
pêthak tutupan sarakit
kang teko nulya ingasta
amung amot rong cangkir thil
gumujêng Jayèngwèsthi
dene sathithik motipun
majad pat cangkir ana
teko dèn-iling-ilingi
têka nyandhi akêbak nyuri narancang

Angunjuk wedang tèh cowan
satêngah cangkir ngling aris
iya bênêr tuturira
ngong durung pati paham tih
beda lawan sirèki
rasane tèh tan kaliru
Jayèngraga turira
inggih kasinggihan ugi
lamun ical myang pêcah teko kawula

Têmtu mêdhot tan wedangan
kang raka gumujêng angling
iku thithik rada cêgah
ujaring wong ahli wirit
gêgêdhening rasèki
tan kaya rasane ngèlmu
tokite mangkonoa
mutung-mutung marang ngèlmi
amal lama mrih mêtu mangunahira

Iya wong iku yèn kaya
pama pêlêm dodol wangi
duk lagi kumaropokan
kêcute anyêmpaluki
mangsane wus matêng wit
nèng barongsongan adalu
rasane asor kelang
iya yèn mangkono yayi
yèn lir pêlêm kapodhang kêcut kewala

Mêntahe matênge padha
tan pêcat kêcute mêksih
mangkono upamaneka
ing wong urip puniki
kudu angeling-eling
Jayèngraga matur nuwun
inggih mugi sagêda
wulang paduka ing ngèlmi
Jayèngwèsthi aris malih angandika

Êndi santrimu kang anyar
jare bêcik swaranèki
têrampil amaca kitap
kang rayi umatur inggih
pun Jalalodin saking
Kalangbrèt pinangkanipun
sawêg wau kewala
enjing gèn-kula nimbali
lah ya mara coba konên maca kitab

Nulya pinaringan kitab
kang Sitin Asmarakandhi
Jalalodin aturira
nuwun-nuwun nuhun ajrih
aywa sira jrih-ajrih
apan wong talabul ngèlmu
kudu karana Allah
pinêksa ki Jalalodin
dangu-dangu Jalal ature sandika

Lêkas ta-awut pasêkat
kir'ate rada patitis
ulone sêmada sêrak
dharêdhêg mêrkutuk sêdhil
agrago sêmu ajrih
nulya kinèn swara sêru
sinangêtkên swaranya
lêkas maca Bismilahi
arohman nirakimin alkamdulilah

Sunamiwiti amuja
muji anêbut namaning
ing Allahu ingkang murah
ing donya asih ing akir
sakèhing puji-puji
kaduwe Allah kang agung
rabial ngalamina
Pangeran ing ngalam kabih
nulya walngakir batu lilmutakina

Utawi mujèng akerat
mulyaning amal kang malih
paedahe dalêm donya
tartamtu mring jêng pra nabi
lan auliya mukimin
wa salatu wa salamu
utawi rahmat Allah
ing tyas mukaranah ajrih
maring Allah kang cèngèng sumungkêmira

Ngala Sayidin Mukhamad
wa alihi wa skabihi
ingatase nabi kita
lan sakula-warganèki
mring sakabatirèki
khala saekul imamu
al-ajalu jahada
ibênu Abinasari
ibênu Ibrahim asmara-kandhiyan

Rahmatolah ngalaisam
têgêse pangandikaning
wong tuwa kang dadi imam
kang aran Abulaèsi
kang anak bin Asari
Ibrahima Smarakandhiyu
pan ing sipat Mukhamad
ingkang sinung rahmat dening
ing Allahu atasing Nabi Mukhamad

Massalatun idaika
laka ing têgêse iki
lah tatkala tinakonan
ing sira ma-al imani
lan kaya pa sirèki
makulbihi paljuwabu
mangka ing jawabira
lapal amantu bilahi
tangala ing têgêse ngandêl ing Allah

Lire pangandêl punika
i walmalaikatihi
wa kulubihi punika
kêlawan wa Rasulihi
wal yaomil akiri
wal kadri kèri wa saru
tinalahi Tangala
swaranèki Jalalodin
ambêrabah êrak-êrak rada kiyal

Yèn masalatun amapan
sabuke dipunkêndhoni
ambalêdhèh wêtêngira
ngangkat masalatun malih
swarane dènkêncêngi
kêcilikên nora cukup
mati pangêlikira
lèrèn swara dèn-gêdhèni
masalatun wus pakolih ing likira

Yèn mudhun gêdhe tan nyandhak
anggalêrêg ngêlokori
ambèthêr gulu gondhokan
bêkuh ah èh golèk uni
kang sêdhêng gêdhe cilik
sruwa judhêl swaranipun
rèngkodan sangga-uwang
ngiwa-nêngên ngolah-ngalih
kèh solahe atimpah-timpuh sêduwa

Angulèt sêmune wêgah
kapriye mangkene ugi
sêrête nora kêjamak
Jayèngraga ngêndika ris
mara lêkasa ngêlik
lah antêpên suwaramu
Jalalodin anulya
pinêksa sangêt angêlik
masalatun sru anggêmbor wêdhus domba

Otote aprakênêngan
gulu mêdhok amucicil
bathuk irunge bêranang
kringêt kumyus brêbêsmili
angêdên wangsul wiwit
manthuk prêt kapêntut-pêntut
gêr ginuyu ing kathah
gumyuk-gumyak ih-ih-ihih
ahèh ah-ah kapingkêl-pingkêl barêngan

Niyaga guyu lèh babah
nudingi pating têruding
Jayèngraga latah-latah
nora kaya-a sirèki
kanti kaya wong jurit
jarene bêcik swaramu
dene aparongkolan
ting gêlêthuk tan pakolih
saya gumyak kang guyu acukakakan

Ki Jalalodin abiyas
kêlangkung dènira isin
sarwi matur inggih ta lah
sabênipun tan kadyèki
dugi kula kang mawi
wontên karsanta tan mêtu
saya dadya paguywan
sadaya kang nambut kardi
bok wus muwus ki santri dhasarmu ala

Nikèn Rarasati dènnya
gumujêng tan pati muni
ragi ewa kêsukêran
swarane ambalêbêgi
sêlir tri ting cukikik
cat-catan samya jrih sêru
Jayèngwèsthi dènira
gumujêng ukur gêligik
sarwi alon angandika mring niyaga

Lah mara Widilêkasa
èncokna nême kang êndi
lèhira anglaras gambang
gêndèrmu grimingên thithik
iya jinêman jêngking
si Crêmasana kang suluk
sulinge Tunjangkara
matur sandika anuli
lêkas ngêlik jinêman jêngking tunjung bang

Swaraning dhalang alêbda
ngêntul-êntul wilêtnèki
gêndèr nyamlêng anyalupak
suling wratsari abêning
ginariming gumrining
Jayèngraga mèlu suluk
aruntut swara saplak
amêmbat wilête sami
kadya êmprit ingundha rêbut tuntungan

Wus dumugi e layana
mung sairama nuli wis
iramaning Sarayuda
Jayèngwèsthi ngandika ris
seje rasaning ngati
ngrungu singir lawan suluk
pan adoh sêbatira
sun datan pati nyurupi
marang gêndhing namung sasêndhon kewala

Nora pati kaya sira
dhasar karêm maring gêndhing
yèn aja wêdiyèng rama
dalah jogèt sira wasis
nopèng bêksa rangin
iya katara solahmu
Jayèngraga turira
inggih punika sayêkti
yèn sampun ajrih rama lawan paduka

Kalampahan dados dhalang
lurah cêngkung tukang ringgit
kang raka mèsêm ngandika
nulya Nikèn Rarasati
mring raka matur aris
sampun siyang wancinipun
kularsa saos dhahar
Jayèngwèsthi ngandika ris
mêngko bae bok ipe sadhela êngkas

Jayèngraga ngling mring garwa
lorodên dhadharan sami
paringna kang nambut karya
dèn warata sadayèki
nulya dipun cariki
pinaringkên sadaya wus
kang samya anèng ngarsa
Jayèngwèsthi aningali
marang kang ginarap mring tukang sadaya

Nulya aningali kitab
Ibnu Kajar dèn-têmbungi
pêpêthikan saking kitab
tutulisane kang rayi
tinumrap Dhandhang-gêndhis
lagya angsal tigang pupuh
linimbang rujukira
lan babon kitab abêning
Kajar datan nalimpang mungguh ing murat

Mindhak dhangan raosing bab
pan winastan Suluk Kadim
Jayèngwèsthi lon lingira
ya wus bênêr iki yayi
tan ana kang ngoncati
rasaning murat wus têpung
nukil ing kitab baka
koaranni Suluk Kadim
tutugêna lan Bayan-maote pisan

Kang rayi nuwun turira
inggih paduka idini
kang mugi angsala sabda
paduka kawula pundhi
kang raka anganthuki
lorogan kantor dinudut
kathah ingkang jilidan
korasan kêrtas akodhi
wontên kanthong sawiji baludru abang

Sinuntak isi dhèrèkan
ting galundhung tigang rakit
kêmiri pidak abênan
lêmpèt conthang lawan gambir
ambête den ukupi
kutug sêkar campur bawur
kang raka èsêmira
arêndhêt nora kadugi
Jayèngraga tumungkul nyana kêdukan

Kang raka alon ngandika
gèsèh têmên sira iki
dudu tabiyat sunatan
mêngangguran kang tanpa sil
mung siji iki yayi
karêpmu ngong nora rêmbug
lapal jale napsaka
jaenabil maksiyati
dudu paès-paèse karana Allah

Lan iku paedah apa
kêmiri pinêtri kadi
jimat makutha Suleman
gawe kasliyoning budi
tabiyat maksiyati
tanpa mupangat ing ngèlmu
kang rayi anoraga
kalangkung dènira ajrih
arsa matur tan wun dinukan ing raka

Kang rayi ngaturkên kitab
maring raka anuwun sih
supaya ingapuraa
kitab Markum jilid alit
Bayan-mani-maoti
baka tunggil jilidipun
kang raka rum lingira
iki prayoga binudi
sampurnane ing tekad maring kasidan

Kayata sawiji ayat
iki al insanu siri
wa-ana siruhu lirnya
wal kayatu bila rokin
insaniyun birakin
kulu saiin wadahu
iku ingakên tunggal
nanging nora tunggal yayi
sabab dening akadim kêlawan anyar

Kadim urip tanpa nyawa
anyar urip lan nyawèki
mungguh pangandikaning Hyang
sinêbut sawiji-wiji
wahdahu iku yayi
iya sênêt ing ngalêmbut
lêmbat-lêmbuting agal
agal-agaling ngarêmit
pahuwa ila huwa hèruhu lirnya

Iya iku iki ika
dudu iku ika iki
nanging iya nora liya
saking iku iya pêsthi
mangkono iku yayi
manira durung guguru
duga-duga kewala
durung winulang Jêng Kyai
Jayèngraga lêga myat kang raka lêjar

Yata wau sang abrangta
adangu dènira nganti
Ki Nuripin manjing mêdal
ngupaya mring santri Luci
masjid gêng tan pinanggih
kapanggih nèng masjid mangu
anulya winartanan
lingira ki santri Luci
ing bêcike sira dhewe pêpanggiya

Kalawan Ki Jayèngraga
iya tutwurièng mami
Ki Nuripin saurira
sakarsanta ngong umiring
lumampah wong kêkalih
Jayèngraga wismanipun
panuju akaliyan
Jayèngwèsthi aningali
Suluk Kadim kagyat kalaning tumingal

Santri Luci kalanira
kalawan santri Nuripin
sigra dènira anyapa
paran karya dene gati
apa ngutusirèki
mring jêng kyai dene gupuh
santri Luci turira
wiyosipun tur udani
pan ing jawi wontên wong arsa panggiya

Inggih dhumatêng paduka
puniki abdi Nuripin
yêktosipun kang ambêkta
Jayèngraga muwus aris
marang santri Nuripin
santri têka ngêndi iku
dene wanuh lan sira
Nuripin umatur aris
inggih santri punika saking ing Karang

Kadosdene santri para
tingalipun santri murni
awasta Sèh Amongraga
duk wingi nèng wisma mami
kawula têtakèni
akumbi tan pati kudu
kêkalih rencangira
punika kula tan nyani
taksih ngêmu wêwadi botên pasaja

Jayèngraga angandika
mring kang garwa Rarasati
wong kabèh kang nambutkarya
konên sumingkir kariyin
sadandanane sami
aywa na ingkang kadulu
iku durung amangan
padha ingonana sami
anèng kampung wingking dènrumat sadaya

Kang garwa matur sandika
liningan kang nambutkardi
sigra bubar sami ngiwa
galèthèkan dènusungi
jumênêng Jayèngwèsthi
kinèn nata lampitipun
Jayèngraga parentah
mring wong rencangira sami
angrêsiki kang pandhapa sinaponan

Luci lan Nuripin gêpah
tata palênggahan lampit
kasab alus ginêlaran
klasa batu wiyar putih
Jayèngwèsthi ngling aris
lah bok ipe sira iku
mundura marang wisma
angêrtènana cêcawis
saanane sathithik ingkang prayoga

Abênêr gonku samaya
kaya ana kang inganti
kang rayi matur sandika
lumêbèng wisma sêsaji
raka ngling payo yayi
konên ngundang dhayohamu
kowe kene linggiha
matur sandika kang rayi
nulya nuduh mring Luci Nuripin agya

Lah dènaglis aturana
aywa kasuwèn nèng jawi
kang liningan sigra mentar
Nuripin lan santri Luci
praptèng jawi wus panggih
santri Luci kagyat dulu
maring kang wau prapta
jatmika sêmune wingit
wus anêrka yèn dudu wong ala-ala

Luci matur dawêg enggal
paduka dipunaturi
inggih dhatêng Jayèngraga
lan kang raka Jayèngwèsthi
gupuh kang sinungan ling
yata Jayèngwèsthi wau
Luci saungkurira
angandika mring kang rayi
kaya-kaya yayi dhayohmu prayoga

Dene sadurunge prapta
tyasingsun wus angrujuki
ki dhayohsantri ing Karang
badhe amanggutkên ngèlmi
para dèn ngati-ati
dhayoh kang sêdya pêpangguh
mring jêng kiyai bapa
kang rayi umatur inggih
lagya èca rarasan Ki Luci prapta

Matur mangke kadhatêngan
kerit kèndêl anèng jawi
lêrês Nuripin turira
awingit kang badhe prapti
cahya apindha sasi
jatmika antêng aluruh
kados anamur kula
solah-bawane katawis
Jayèngraga Jayèngwèsthi sigra mapag

Jayèngwèsthi lon lingira
mring kang rayi Rarasati
ni ipe bokayunira
Turida konên mariki
kakuranganirèki
mundhuta mring bokayumu
karo angladènana
sandika ni Rarasati
santri Luci mit mentar marang ngajêngan

Jayèngwèsthi Jayèngraga
dènnya amêthuk wus panggih
sang monêng auluk salam
agupuh samya nauri
aris angancarani
ingaturan gupuh laju
nèng pandhapa alênggah
wusnya jawat tangan sami
lênggah tata Jayèngwèsthi anêmbrama

Kakang paduka katuran
sarawuh tuwan nèng ngriki
sintên kang sinujèng basa
lawan pundi kang kawingking
nauri kang sinung ling
têmbungira manis arum
kawula saking Karang
dene kang sudi mastani
duk nèng Karang wasta Ki Sèh Amongraga

nênggih kiagêng ing Karang
ingkang aparing kêkasih
Jayèngwèsthi aturira
paran karsanta mariki
Amongraga nauri
marma prapta yêktinipun
kawularsa panggiha
dhumatêng kangjêng kiyai
lamun parêng yêkti arsa puruita

Ngrasèhkên kawruh kang nyata
kapencut kita myarsi
wartine saking ing Karang
ramanta sarwa winasis
marma tan etang mami
têbih-têbih kita ruruh
saking kasmaran myarsa
gumujêng Ki Jayèngwèsthi
sarya matur mangsa-boronga wawarta

sayêkti tan botên dora
anênggih rama kiyai
apan sarwa-sarwi ana
marma sagung pra dipati
bang wetan ngalap sami
mring jêng rama kawruhipun
tanapi santri têbah
kathahingkang sami prapti
lajêng wisma awis kang purun mantuka

Kawula sring darbe sabat
sutaning para dipati
sawêg samya mantuk enggal
tan susah dhatêng kiyai
pan kawula pribadi
sayêkti ingkang mumuruk
wit pakèning jêng rama
gumujêng Sèh Amongragi
witming sukur yèn yayi sampun sampurna

Inggih botên susah-susah
panggih lan ramanta nênggih
yata dangu arêrasan
Jayèngwèsthi ngandika ris
mring garwa lan kang rayi
bok ipe sira apa wus
yèn duwe sasaosan
bubucu têka sabithi
ladèkêna sira mau jangan apa

Turida lon aturira
mring raka awidik-widik
inggih kêlan sumapala
jangan dhusun tan prayogi
rayinta Rarasati
kang sêsaji dangunipun
kêlan jangan nêgara
Jayèngwèsthi mèsêm angling
ingkang êndi bedane desa nagara

Matur jangan padhamara
jangan dhusun inggih mênir
lah wis sira ladèkêna
agupuh kang rayi kalih
rampadan wus miranti
sinaosakên ing ngayun
sadaya sêlirira
ingkang samya nglêladèni
sêkul bucu lan pulên pêthak las-lasan

Nèng panjang giri myang ulam
pêcêl pitik jangan mênir
jangan padhamara dhara
madhêp kang lagya mèmèti
kilêng-kilêng akinyih
opor-bèbèk lan bêtutu
dhèndhèng gorèng gêpukan
gorèngan kathik gulathik
êmpal abon dhèndhèng panjêl lan sujènan

Age rêmpah lan tum-tuman
kêrupuk bêsêngèk pitik
sambêl-gorèng sambêl kacang
lombok kêncêng lawan pêtis
lalaban kacang cipir
kêcèmèh têrung lan timun
bêrambang tempe mêntah
kêcambah gudhe kêmangi
kang rampadan sadaya piring lancaran

Wus tinata anèng ngarsa
Jayèngwèsthi ngandika ris
inggih suwawi ki raka
paduka lêkas wêwanting
payo wisuha yayi
nulya samya atuturuh
Jayèngwèsthi lingira
mring garwa miwah kang rayi
lah Turida lan Rarasati majuwa

Akêmbul buktiya sisan
ngalap barkahing sang tami
karana Allah kewala
ngarah apa wus tan sigi
ajang tuwungmu êndi
wisuha karo dimaju
kang garwa jrih pinêksa
nulya samya majêng sami
pan punika rayinta kalihe pisan

Mugi sampun taha-taha
ngakên rayi èstri kalih
sang monêng luntur tyasira
rinahab datan sinigi
kumênyut tyasira sih
mring Jayèngwèsthi suh rêmpu
osiking tyas kang muga
dadya-a jalaraning sih
nastijaba sawabe kiyagêng Karang

Sakêdhik radi cawêngah
akêmbulan dede mukrim
tinahan ngecani sarak
nulya lêkas kêmbul bukti
samya pikantuk bukti
sang tamu tan pati antuk
wêtara mung sasalak
kalonge sêkul binukti
kêtuwukên dènnya lênggah tan bisa bah

Dènnya nadhah akêmbulan
Jayèngwèsthi gung anglirik
mring tamu osiking nala
sunduga lawas wong iki
tan kambon ing rijêki
saking brangtaning ing ngèlmu
Jayèngwèsthi lingira
kakang dèn-nêmên abukti
lah sampun kathah-kathah ingkang pinikir

Kawula ingkang madhangna
ribêde pun kakang yêkti
ing mangke dalu kewala
kula ambabar sêjati
sasurasaning ngèlmi
kang tan tèdhèng gathak-gathuk
mèsêm Sèh Amongraga
angalêm sajroning ati
marang Jayèngwèsthi lawan Jayèngraga

Wong iki ladak pasaja
sapolahe amantêsi
sathithik kakèhan ombak
ngêgungkên yèn sugih ngèlmi
mangkana ris nauri
inggih sampun sangêt tuwuk
lami kula tan kadya
punika gènkula bukti
sakalangkung pakantuk gènkula nadhah

Katêmbèn kula rahaban
sami akêmbul kêndhuri
langkung lan takêre saban
Jayèngwèsthi nauri gih
micorèng jroning ati
iku apa wus togipun
samono tadhahnèki
apa samudana lamis
yèn katoga acicik lir kucing lara

Lan aja kêmbul lan ingwang
tan samono krowaknèki
kalong mung sapongge bajang
prandene warêg kapati
kumlêkarên abukti
batinne tan pati kudu
saking brangtèng Pangeran
cahyane sumilak wêning
matur malih dhuh suwawi kang pakangsal

Tansah nyarakkên sumangga
Amongraga naur inggih
sampun dumugi katêdha
kurmatipun yayi kalih
tan sagêd amangsuli
ingkang sih prananing kalbu
Jayèngwèsthi norraga
alon muwus mring kang rayi
lah Turida Rarasati angloroda

Iya banjurna kewala
carikên marang pawingking
mring sabate kakangira
wasisan lan Nuripin
nulya sami wêwanting
linorod kang dhahar sampun
binagi wus warata
Turida lan Rarasati
wusnya têbah barêsih mundur mring wisma

Arakit saji dhêdharan
sinaosakên ing ngarsi
sêkul susu kêtan kolak
rujak kopyor pisang kuning
duryan kalawan manggis
pêlêm lan dhuku kapundhung
jambu sawo rambutan
salak sêmangka kuwèni
wus atata dhêdharan andhèr nèng ngarsa

Jayèngwèsthi ngling sumangga
punika pangusap amis
Amongraga rum lingira
inggih kalangkung ingkang sih
sangêt panrimèng-mami
nulya mèt sawiji dhuku
Jayèngwèsthi mundhut salak
satunggil dhinahar manis
Jayèngraga cêkoh kokoh kêtan kolak

Jayèngwèsthi ris ngandika
sirèku rada mangani
mau bok-warêgi pisan
dadi tan mindho-gawèni
langkung tawêkalnèki
Jayèngraga matur gumuyu
inggih kalangkung kêmba
yèn mêntas kawula bukti
kêdah nênêdha lêlêgi mung kêtan kolak

Wusnya nutug adhêdharan
Jayèngwèsthi ngandika ris
mring kang rayi Jayèngraga
masjid tatanên kang bêcik
sira adanna dhingin
iki sêdhêng waktu Luhur
Jayèngraga turira
inggih sampun dènrimati
ingaturan Sèh Amongraga asalat

Wus kering mring masjid salat
myang Turida Rarasati
makmum lawan sêlirira
lan Jamal Jamil Nuripin
wulu wus dènadanni
asunat sadayanipun
Jayèngwèsthi turira
paduka ingkang ngimami
Mongraga ngling prayogi yayi kewala

botên prayogi pun kakang
kang sêpuh ingkang ngimami
nulya Ki Sèh Amongraga
kalihira anglêgani
sigra majêng ngimami
mangkana usalli prêlu
lumawan tumaninah
nênelakakên kang trêtip
tutug dènnya salat Luhur bakda salam

Pêragat puji-pujian
wusnya dikir donga Luhri
nulya sêlawat salaman
lajêng kewala nèng masjid
Turida Rarasati
dhêdharan kinèn sumusul
mring masjid sadayanya
agêpah kang para sêlir
samya angusungi dhêdharan sadaya

Miwah mawantu nyamikan
lah-olahan ingkang adi
Rarasati lan Turida
tansah ngladèni nèng ngarsi
gantos wêktu Ngasar-i
mangkana sabakdanipun
Jayèngwèsthi turira
mring Amongraga aririh
prayogine kakang lajêng mangilèna

Inggih dhatêng wismakula
sakêdhap sewang miranti
yèn sampun kawêradinan
tamiyan paduka inggih
lajêng sami umanjing
saos mring rama wong têlu
Amongraga anabda
punapa sakêrsa yayi
kula ndhèrèk karsane yayi kaliyan

Jayèngwèsthi lon ngandika
mring garwa muliha dhingin
tatanên anèng paningrat
lan adhimu Rarasati
dhêdhaharane iki
gawanên ngulon sadarum
kang kalong sulamana
lan apa ingkang prayogi
iya mangsa-bodhowa sira kang rumat

Kang garwa matur sandika
nulya mantuk lan kang rayi
ingiring pra sêlirira
mangulon sigra arakit
papan dènnira linggih
wus miranti sadaya wus
yata tiga sang wirya
lumampah mangilèn sami
nèng paningrat tan pae paèsing wisma

Reka-rekaning arêngga
arakit tan nguciwani
mangkana Sèh Amongraga
ngaturan lajêng ing panti
paningrat dènnya linggih
Mongraga raosing kalbu
kadi tan ngalih gyannya
èsmu gumun jroning galih
dene nora nana siwahe salingsa

Wus tata dènnira lênggah
sinambi dhadharan adi
Ki Nuripin aturira
kawula anuwun pamit
mantuk mring wismamami
mapan ing lampah wus katur
Jayèngwèsthi ngandika
sira ywa mulih kariyin
sesuk yèn wus lumêbu sira muliya

Karana iku manawa
dinangu mring jêng kiyai
ana-a kang matur cêtha
kakang waune duk prapti
anèng wismanirèki
dadya titi paturanmu
pan nora kêtanggungan
ngiras ladènana mami
Ki Nuripin sandika ing aturira

Tan winarna solahira
samana pan sampun Mahrib
yata nulya minggah salat
nèng masjide Jayèngwèsthi
kang adan Ki Nuripin
sadaya ngambil hèr wulu
Rarasati Turida
miwah parèstri makmumi
Jamal Jamil Jalalodin samya sunat

Wusnya sunat pupujian
astagpirulah halngalim
minkuli danbin alami
wa layakpiru dunubi
ila rabil-alamin
sang wirya tri sunat sampun
Amongraga pinêksa
wau kinèn angimami
santri Karang mokal lamun tan gambuha

Amongraga amuwus
wajib kang darbe wisma punika
angimami ngêmum kewala ngong yayi
Jayèngwèsthi turira rum
botên pun kakang kemawon

bênêr tan bênêr iku
wajib pun kakang titiyang sêpuh
Amongraga mèsêm nauri aririh
manawi kathah kang luput
galap têmah ginaguyon

Jayèngwèsthi umatur
inggih kang botên-botên winuwus
mangke dalu kawula ambabar ngèlmi
Ki Amongraga gumuyu
sarwi majêng ngadêg alon

lajêng usolli parlu
langkung pasekat ing têmbungipun
Jayèngwèsthi Jayèngraga wus usolli
miwah kabèh ingkang makmum
mulya Amongraga gupoh

Wus amaca Alkamdu
awalira Surat Kul ya kayu
nulya Surat Ida ja-a akirnèki
ulêming swara amêntul
kang makmum kabèh andongong

Jayèngwèsthi lan wau
Ki Jayèngraga duk myarsa gêtun
osiking tyas wong iki baya pi-api
awate bae balilu
ngong duga wus putus kawroh

Kacihna wacanipun
tumèmbêl bênêr ukaranipun
Amongraga tumaninahe atrêtib
tahyat akir iptitatun
nulya salam nêngên alon

Asalamu ngalekum
warahmatulah wa barakatuh
asaluka alpaoja biljanati
pataku nasrul islamu
nulya salam ngiwa alon

Asalamu ngalekum
warahmatulah wa barakatuh
asaluka najata waminari
wal apwa ngindal kisabu
bakda salat têngah timpoh

Gya pupujiyanipun
langkung rahab sadaya kang makmum
nulya tutug pupujiyan lajêng dhikir
wus dhikir andonga rajuk
Jayèngraga nasib alon

Ngêlik sêdhêng swara rum
bêning gumrining alêmpêng êmpuk
alahuma sali wa salim ngalehi
pagpirlana warkamnahu
waliman ya kulu rêko

Tamat pandonganipun
nulya salawat salaman wau
lajêng sunat bakda ngangkat sunat wabin
tigang salam atêpakur
pamawasing kang waspaos

Sampuning dhikir suhul
amung Pangeran ingkang wus jumbuh
jumbuh ing dat sipat asma apngalnèki
pagut napi isbatipun
ing dalêm kak tan kaledhok

Wusnya mangkana wau
wanci manjing wêktu Ngisa-nipun
nulya Jamal Jamil kinèn angadani
wus adan sunat sadarum
Amongraga maksih kinon

Angimami puniku
Amongraga mopo pinêksa wus
laju kewala ngiman nulya usolli
agya Patekah Alkamdu
awal surat kang winaos

Surat Jumungah nêngguh
nulya Surat Munapèk akiru
tumaninah trêtibe sarwa utami
dumugi ing salamipun
bakda pupujiyan royom

Dhikirira asêngkut
wusnya donga ing apêngal lalu
Jayèngraga tansah berag dènnya nasib
kang amin rahab kalangkung
sampuning salat ingkang wong

Sarta sasalaman wus
dènnira sunat bakda kang makmum
nulya mundhun para santri lit-alit
kantun sang wirya katêlu
sunat witir têsbèh ênggon

Sampurna tangatipun
lajêng manggèn kewala nèng tajug
tata kitri dènnya lêlênggahan sami
para garwa anèng pungkur
acadhang yèn ana pakon

Jamal Jamil akumpul
lan Nuripin Jalalodin tan wun
lawan santri-santrine piyambak sami
Jayèngwèsthi ngandika rum
marang ing garwanira lon

Hèh Turida sirèku
apa wus gawe sêkul sananjung
matur dèrèng sawêg dipunraratêngi
sakêdhap êngkas mèh sampun
dhadharan kang wus mirantos

Iya saosanamu
saanane ladèkna kang mungguh
lan tekone rinta gawanên mariki
satenongane dèn-gupuh
kang rayi matur wus saos

Garwèng rayi agugup
angladèkkên pateyan nèng ngayun
sêlir samya anampa dhulang tup saji
kakarangan praptèng ngayun
Turida lan rayi gupoh

Ingkang nata ing ngayun
pisang mas jambu kêlampok arum
salak pakèl kuwèni durèn lan manggis
pijêtan dhuku kapundhung
srikaya lan pêlêm dodol

Nanas kêrêtan têbu
sêmangka jingga kêtela-gantung
miwah olah-olahan kang adi-adi
randha-kèli rara-mêndut
pipis-tuban pipis-kopyor

Sêmpurna lèmèt pasung
gantal lêmpêr lan sêmar-tinandhu
plèrèt gêmpol apan kopyor rujak kawis
clorot jênang pathi sagu
juwadah lan jênang dodol

Wus sumaji sadarum
munggwing piring lancaran kang jêpun
Jayèngwèsthi alon dènnya ngancarani
suwawi kakang sang bagus
karana Allah kemawon

Sang tamu lingnya arum
sangêt yayi ing panrimaningsun
botênb sagêt amangsuli gênging kang sih
kang rayi kalih turipun
kang botên-botên rinaos

Kawula pan wus saguh
amadhangkên kakang ribêdipun
sêlat-sêlotipun mangke sêdhêng wêngi
mugi sasambèn rumuhun
rayinta gyanipun sugoh

Nulya samya amundhut
dhahar dhêdhaharan sakarsanipun
Amongraga mung pisang mas saulêr thil
dhinahar nugêl ping pitu
gutuk tugêl dènnya atop

Jayèngwèsthi ngling kalbu
nora jamak cicike wong iku
layak mingkup ususe amung sadami
mung gêdhang saulêr tuwuk
dèn-onjot-onjot ing atob

Jayèngwèsthi tan antuk
dènnya sasambèn nyamikanipun
Jayèngraga dhahar bikut maratani
tan winuwus dangunipun
Jayèngwèsthi lingira lon

Marang ing garwanipun
hèh yayi gonmu angliwêt mau
liwêt tambra gajihe ayam kêbiri
pariksanên lamun uwus
nuli ladèkêna kono

Gya pinariksa sampun
rimat sadaya saosanipun
Ni Turida rêrasan lan Rarasati
anèng wisma ting kacêmut
samya ngungunnira karo

Turida ris amuwus
ya talah dhayoh kae kalangkung
jatmikane aruruh apik acicik
wong mangkana kae patut
dadiya pripeyan munggoh

Lawan salaminipun
Ki Jayèngwèsthi tuwin bojomu
kadhayohan nora kaya dhayoh iki
rahabe rakêt sadulur
nora mambu nêmbe tumon

Tan ana sisigènipun
kaya ana kalêthêking kalbu
bêbatangan bae besuk badhe dadi
iya paripeyanamu
Rarasati matur alon

Inggih kados puniku
lêrês pêmbatang paduka tuhu
dugi kula tiyang punika angilmi
yèn mangke rêrasan ngèlmu
kula pêthèk sami kawon

Pun tamu ingkang unggul
katawis tajêm polatanipun
sinaguhan sêmunipun wus madhangi
Turida nauri muwus
ayake iya mangkono

Lah payo wis mring ngayun
ywa kasuwèn yèn sêlak pinundhut
para sêlir ingirit majêng mring ngarsa
anampa rampadanipun
dhêdharan pinire maro

Bubucu dinok ngayun
liwêt tambra ngalênga kumênyus
jangan pindhang-sungsum kare cara kaji
brongkos sambêl-gorèng mangut
basêngèk pitik lan opor

Pes-pesan tambra palung
bêsèngèk angsaran kêlalèn klulung
gogorèngan bontot burcèt kathik glathik
johan dêrkuku cuwiyun
gangsir êmprit-pêking bondhol

Dhèndhèng age bêtutu
êndhog bêkamal pindhang cêrubuk
babat galêng sêrêgan lan kalak ati
sajenan kêrupuk-têrung
srundèng êmpal ragi abon

Sate pal êmpuk duduh
lalaban kêrai terong timun
sambêl lethok lombok kêncêng lawan pêtis
kêcêmèh lan parewêlut
têmu poh kacang gêleyor

Wus sumaos ing ngayun
kèndêl kang garwa sarwi akêbut
Jayèngwèsthi alon dènnya ngancarani
sumangga kakang tuturuh
lajêng wijik toyèng bokor

Wusnya wêwanting wau
kang garwa rayi tan kêna kantun
samya kêmbul kalima dènnira bukti
Amongraga pulukipun
sawohing tanjung kang ijo

Kinêpêl-kêpêl dangu
nganti atos bundêr lir binubud
tinakêra gutuk puluh lan kang rayi
ulam mung karupuk-têrung
kang dhinahar lan têmu poh

Dènnira dhahar sêkul
liwêt tambra namung patang jumput
langkung tamban pamamahe nganti-anti
anganti salêmbutipun
tan akêcap ngêlêt alon

Jayèngwèsthi andulu
sasmitanira sinamun-samun
osiking tyas wong iki dhasare apik
cicike saking kapatuh
maune kêrêp ngêlowong

Nadhah saking kêbutuh
sunat bae datan pati kudu
ngur dhèk awan rada kèh kalonge kêdhik
kalonging sêga kur-ukur
mung saêndhog ayam cebol

Jayèngwèsthi arangu
-rangu dènnya nadhah mung andulu
lamun kêraos eca dènnira bukti
sêdhêng bumbune asêngkut
myat ing tamu milu kêndho

Jayèngraga asêngkut
dènnya nadhah kokoh cekoh bikut
rab-uraban myang jangan salin-sumalin
winratan ulam sadarum
kanthi kasundhulan antob

Pan têksih kokohipun
pêtis rinêmêkan abon rêmus
Jayèngwèsthi alon muwus mring kang rayi
êntèkna aja kasusu
mati pitikmu bêrondhol

Jayèngraga gumuyu
ginuyu mring garwa kang bokayu
pan sadaya dènnya nadhah angêntèni
samana wus samya nutug
Mongraga kinèn tuturoh

sarêng dènnira wisuh
nulya linorod ambêng nèng ngayun
wus tinampan para sêlir anyariki
mring pamburi sadaya wus
Jamal Jamil samya golong

Dènnya nadhah ngathêkul
Jalalodin Nuripin athêkul
nora tau mangan lawuh kang kadyèki
samya angêndhoni sabuk
mênthêng-mênthêng lambung mêdhok

Sampun panglorodipun
dhêdharan malih tinata ngayun
Jayèngwèsthi ngling sumangga nulak amis
Mongraga muwus kalangkung
narimèng sih têkèng batos

Jayèngwèsthi amundhut
jêram kêprok binêlah kaujur
Amongraga mundhut rambutan satunggil
Jayèngraga sêga susu
kêtan kolak nora êpot

Jayèngwèsthi gumuyu
dene jojodhangan sira iku
bisa mrênahakên ênggon lêgi-lêgi
kukuh ganjane kêrismu
kêncêng tan kêna binêthot

Kang rayi sru gumuyu
sarwi matur langkung kêmbanipun
botên mangsêg yèn botên nêdha lêlêgi
lamun kang olah bokayu
sadhengahipun kemawon

Sagêd dumugi bumbu
kalêrêsan tan wontên kang kadung
dados kathah eca raosing abukti
Ki Jayèngwèsthi gumuyu
pintêr anggênah sireko

Amongraga amuwus
inggih lêrês rayinta puniku
lamun sarwa sêdhêng bumbunipun ugi
raosing sangêt anuntung
kaot piyambak sa-ajom

Jayèngraga gumuyu
ambodhokkên paduka puniku
dene lêrês anggènkula amastani
raka ngling andêlna iku
olèh babah gêgêm gacon

Jayèngwèsthi amuwus
mring Amongraga wacana arum
inggih ta lah tan nyana kakang winasis
tan kêna ngakên balilu
kacihna gonne mêmaos

Patitis kir'atipun
alêrês panjang lan cêlakipun
Amongraga nauri arum amanis
têtêlat kang wus linuhung
sayêktine botên enjoh

Batine mung puniku
kewala tungkul pan olèh têmbung
Jayèngwèsthi nauri dene akunci
angalingi kawruhipun
tan kenging angakên bodho

Eca rêrasan dangu
sinambi dhahar nyênyamikanipun
sapikantuk dènnira angimbir-imbir
ngrasakkên raosing ngèlmu
Mongraga kinarubut ro

Jayèngwèsthi lon muwus
Turida sira karo adhimu
wis tilarên nèng wismanirèki
nanging ywa sira aturu
manira lagya têtêlon

Nuripin bae tunggu
cèrèt ing anglo dimèn kinêbut
Kèn Turida mundur lan kèn Rarasati
Mongraga lêga tyasipun
tyas lêjar mari arikoh

Jayèngraga umatur
mring Amongraga têmbungira rum
ngong nunuwun apitakèn kang sayêkti
kang pundi wujuding ngèlmu
tan papan tan tulis rêko

Kula salaminipun
dèrèng manggih murad kang ginathuk
ngèlmu kothong tanpa papan tanpa tulis
mugi paduka sung tuduh
wujudipun kang samêrngko

Mongraga mèsêm muwus
yayi de anèh têmên puniku
kang tinakokakên sawujuding ngèlmi
tanpa papan tulis iku
kang kothong ingkang tinakon

Èwêd ngèlmu puniku
pan sumangga yayi ingkang sêpuh
Jayèngwèsthi nauri sumangga mugi
wontêna pituduhipun
pangudinipun patakon

Inggih supayanipun
padhang nêrawang ing manahipun
pan puniku gêgambènipun kang ngèlmi
kula inggih dèrèng mangguh
wujuding ngèlmu kang kothong

Mongraga lingira rum
langkung utamining ngèlmu wau
yèn tan gèsèh kalawan tanggaping kalbi
yèn kaplantrang kêlantrang kêpaung
lir kinjêng tanpa sotya non

Dene sajatinipun
ngèlmu tanpa papan tulis iku
nênggih Kur'an lan Kitab-kitab sayêkti
sêmune tanpa sadarum
puniku pinurih coplok

Saking jilidanipun
yèn bisa coplok ngalih ing kalbu
saunining Kur'an wus apil ing galih
myang kitab apil kacakup
cap-lêng coplok wus ngalih gon

Kewala anèng kalbu
kalbu wus wujud ngilmu kang agung
tan kêna sat tyas wus pangawak jaladri
mring papan tulis tan ngingus
tanpa gawe wus tan kanggo

Yayi inggih puniku
ngèlmu tan papan tan tulisipun
dene ingkang salang suruping tampi
amangeran dhèwèkipun
dhèwèke awake bobrok

Mung ngêngèl-êngèl wuwus
wuwuse ngaku-aku amêngku
kang punika kapêlantrang kawruhnèki
mila kêdah mrih sumurup
yèn kêsosol dados gecol

Jayèngraga tumungkul
tyasira kêkandhangan ing kawruh
graitane pundhês tan thukul sadêmi
yèn nêdya mawali kawruh
malah tyas mindhak cumêplong

Panarimanya antuk
wêwatêsan ing kawruh kang luhung
Jayèngraga ngêgrèpèh umatur aris
datan anyana saglugud
coploke ngèlmu ngalih gon

Manggon anèng ing kalbu
inggih sangêt kasinggihanipun
dèrèng wontên para pandhita kang alim
ingkang nampurnakkên kawruh
kang anjarwani mangkono

Ingkang sami têrtamtu
tan kenging nalimpang saking riku
nênggih wontên tiyang ahli raos angling
tunggil kang paduka wuwus
mêngku angaku Hyang Manon

Sangêt kalêsikipun
sumangga kakang kula rumuhun
duk paduka tumiyan Ki Tatasjati
ing pangraos kula sampun
ing mangke têmahan cebol

Jayèngwèsthi amuwus
mring kang rayi wus manira milu
ing kawruhe kakangira Amongragi
wusira ywa ro ing kawruh
ciptanên nugraha rawoh

Jayèngwèsthi ausul
maring Amongraga sualipun
duk wang-uwung durung ana bumi langit
Allah nèng ngêndi gènnipun
myang duk karya jagad kono

Langit lan malihipun
kang thukulan lan gumrêmêt iku
miwah gunung sagara lan kali-kali
kang pundi sayêktosipun
waune lawan samêngko

Jayèngwèsthi asêngkut
mathênthêng wadi pitakonipun
yèn wong tembre-tembre arang kang ngawruhi
nadyan para kaum-kaum
kajaba oliya yêktos

Amongraga duk ngrungu
têka gumuyu wardayanipun
patakone apa baya amung iki
kang binuntêl kang kinandhut
Mongraga nauri alon

Mênggah basa puniku
duk wang-uwung kabèh durung wujud
bumi langit saisine durung dadi
punika apan la takyun
kun ingkang ana ing kono

Lagi ora puniku
lan lagi-lagi nanging-nanging kun
durung-durung nging nokat wilayat gaib
tri gaib-gaibul guyub
gaib uluwiyah rêko

Gaib uluwiyahipun
gaib tigang prakawis puniku
pan kalangkung ngèlmu punika arêmit
kang la takyun muradipun
kang pêsthi anane linyok

Kun apan muradipun
lagi bae tan kêna binêstu
nokat wilayat gaib punika wingit
wit tanpa karana iku
tan ajali pribadi pon

Gaibul guyub iku
pêsthi amor tan katon dinulu
gaib uluwiyah iku kang wus pasthi
têtêp nèng sajroning limut
pêtênging pêtêng tan katon

Gaib uwiyah iku
mêsthi têtêp nèng papadhangipun
padhanging apadhang datanpa aling-aling
nêrantang tan lamuk-lamuk
samonoa pon tan katon

Punika muradipun
dene ingkang kak kakekatipun
sanyatane pun bumi kalawan langit
langit bumi jatinipun
bumi ngakal kang sajatos

Mangka duk wangwungipun
sadurunge bumi langitipun
inggih sadèrènge wontên akal budi
budi kita kang satuhu
tuhu ananing Hyang Manon

Anane tan kadulu
tan kêna yèn dinalih dinulu
yèn ta dèrèng maujud akal lan budi
mênêng mung mênêng puniku
ênêng êning wus pana pon

Puniku jatinipun
nyataning nyata kawruh wus pupus
Jayèngwèsthi tustha manahe kajatin
kalangkung dènnira ngungun
sapandurat tan miraos

Yêktine mung puniku
kang kinarya gêm salaminipun
ing têngahe mangke wontên kang jawabi
kalihe osiking kalbu
wong iku tuhu kinaot

Lawan gonningsun ngandhut
durung ana kang bênêr salugut
panjawabe mung wong iki kang patitis
dalênge kadya balilu
tan nyana yèn wus sumrowong

Têka mangkana wau
kalih osike jro nalanipun
Amongraga angling malih rum amanis
dalêm wêdalna sadarum
kabèh ngèlmu kang kinaot

Pintên banggi wakingsun
manawi sagêd ambatang ulun
Jayèngwèsthi Jayèngraga saurnya ris
êntèk tan wontên kang kantun
kang anèng gêgêdhongingong

Sun dugi dèrèng putus
pun kakang dene pindha balilu
tan andimpe kalamun sampun linuwih
Ki Amongraga sumaur
langkung saking sukur ingong

Yayi gonnira gunggung
narima saking sihing Hyang Agung
kang liningan kalihe suka sêmu jrih
angling kakang pan satuhu
botên agunggung ragèng-ngong

Apan sayêktinipun
tan wontên lir pun kakang satuhu
pan wus datan karuhan kang praptèng ngriki
sawiji tan wontên wêruh
nênggih poncote kemawon

Têbih lan kang puniku
suprandene sadaya tan wêruh
Amongraga gumuyu nganthètkên malih
anglambangi ing pangawruh
puniku pan maksih ngadoh

nênggih basa kang puniku
sarah sarengating Nabi
Muhamadinil-mustapa
wasalalahu ngalèhi
Mukamad daliling Kur'an
ing Kadis lawan kudusi

Ijêmak Kiyas lan Kusus
paedah kurmat ing Widi
punika kêdah santosa
ling-aling gondhèlan dalil
kang mukarab ngilmu sarak
ablahu ingkang utami

Sarengat tarekatipun
hakekat makripat nênggih
amot ing dalêm sarengat
sarengat goning kêdadin
wong kang aral bangsa riyah
mupangat sinung rijêki

Ngèlmu kakekat puniku
yèn tilar sarak kasirik
kasirik kasurang-surang
kasingkang-singkang kacicing
ewa punika jamanan
ing jaman kalih prakawis

Kang dhingin jaman ngam iku
lan jaman êkas puniki
lamun jaman mukmin êngam
kêdah ngapilakên dalil
sawirasaning ing kitab
kêdah paham anglampahi

Mangunah jalaranipun
saking apil Dalil Kadis
ingkang sarta linampahan
satus parlune tan gingsir
asihing wêktu palilah
pasa sêmbahyang angaji

Puniku wahyuning jamhur
sarapdin ulama mupid
jaman ngam-êngam utama
tumama ing wahyu suci
socane manusa êngam
binage nugraha ngadil

Dene dalil lan madêlul
mrih kandêlnya ing ling-aling
têpakurirèng Hyang Suksma
dadya tangating ngabêkti
wajibing Rasul pan tiga
kang sidik amanat tablig

Sidik bênêr têgêsipun
amanat kapracayèki
tabligh ingandêl têgêsnya
mokaling Rasul pan katri
kang gidib kianat kitan
gidib gorèh têgêsnèki

Kiyanat palacidra dur
kitman ngumpêt têgêsnèki
punika ingkang supaya
kawangwang ing siyang ratri
kabiru mulki gaiban
agung karatoning gaib

nênggih basa kang puniku
pan maksih cêlak puniki
tan ngangge tèbèng satuma
galèthèke kang sayêkti
nyata nyataning anyata
rayi kalih dèn-bisiki

Athuk-gathuk adu bathuk
tumungkul kang rayi kalih
tyas samya candhang andhandhang
lir cintaka minta riris
ris rêrasan ngèlmu rasa
wus tan na rasaning ngèlmi

Lire bibisik puniku
pamêdharing ngèlmu gaib
kang linarangan ing sarak
tan kêna kawijil ing ling
kang wus pupus ngalih titah
lah puniki yayi kalih

Yayi mung anèng manêngkung
antara mung pitung sasi
mênêng budi mênêng solah
mênêng nendra mênêng bukti
mênêng ngucap mênêng ganda
mênêng myarsa mênêng mèksi

Datan ika iki iku
blêg plêng gêmplung blêng uwus nir
lowong buntu tan pinangka
sajroning blêng amung siji
wiji-wijiling kasidan
sida aku iya urip

Wijining wiji puniku
tumanêm ing pitung sasi
wijining nukat wilayat
duryat mêrtobat san kamil
wijining ing kêdadeyan
asênêt nèng pitung sasi

Sajroning pitung sasi wuk
kêmurahaning Hyang Widi
pan ing dalêm satus dina
palaling Hyang mratandhani
thikil wijining oliya
nurbuwah waliolahi

Ywa kandhêg pratandhèng ngriku
lajuning dadi ngadadi
ing dalêm wus pitung wulan
utami kang sangang sasi
jatining wisik tri kêcap
namung aku iya urip

Aku tan loro têtêlu
iya pra sèjèn dumadi
urip tan kêna ing pêjah
puniku yayi kang pêsthi
wêkas-wêkasan kasidan
sida-sidaning kadadin

Awang uwung lan kang ngèlmu
tanpa papan tanpa tulis
wus pupus rampung sampurna
kang buntu ing pitung sasi
punika mulyaning tekad
tuwin kamulyaning Widhi

Pupus palêsthaning kawruh
wus sampurna thêl kinunci
tutup wus datan kabuka
kang mantêp dènnya akunci
Jayèngwèsthi Jayèngraga
sarêng myarsa brêbês-mili

Ngraos tanpa bukti tuwuk
sêgêr tan anginum warih
rasa nikmat kanikmatan
wus padhang dulwèng sawiji
kalih sarêng ngrangkul pada
mring Mongraga awotsari

Sarya ris ing aturipun
dhuh kakang sadulurmami
ing dunya praptèng akerat
manjinga sahabatmami
ing paduka dening tuwan
asung padhanging tyasmami

Jêng rama kang ngukir ulun
tan angsung ngèlmu ginaib
tuwan kang têmbene prapta
mring kawula anètèsi
ngèlmu kangge akir awal
marmamba guguru yêkti

Tan kumêdhap ing pandulu
mung tuwan gurungong yêkti
gumujêng Sèh Amongraga
sarwi awêcana aris
muga Hyang anaksènana
saking karsanira kalih

Darmi-darmi raganingsun
nuduhkên ngèlmu wit saking
bêgjaning yayi kalihnya
saking sih nugrahèng Widhi
aparing ngèlmu sampurna
kewala kang dadi margi

Yata kalih matur nuwun
tumungkul osiking galih
sun têtêdha ing Pangeran
aywa tanggung awakmami
goningsun angèstu-pada
mugi pinarêngna benjing

Panggiha lawan bokayu
mugi Hyang gampangna benjing
wangkaling bokayuningwang
arsa-a mring wong puniki
paran malih ingupaya
pungkasan mung kari iki

Têka mangkana jro kalbu
kacatur pan mèh sawêngi
gèn agunêm ngèlmu-rasa
yata sêdhênge samya rib
Jayèngwèsthi lon ngandika
marang ki santri Nuripin

Sira timbalana gupuh
Nikèn Turida kèn mijil
kang linilan sigra mentar
tan dangu kang garwa prapti
sira mundhuta gêlaran
kajangsirah ingkang suci

Kang garwa liningan mundur
mundhut pasareyan aglis
tan dangu prapta anampa
lajêng tinata miranti
lre cakêt pangimanan
klasa batu dèn-gêmbèsi

Ingukup pan marbuk arum
kajangsirah têlu alit
guguling loro kunthingan
singêp kampuh sêmèn-putih
wus tata matur ing raka
Jayèngwèsthi turira ris

Sumangga wus wanci bangun
paduka lêlêson arip
Amongraga rum lingira
inggih sakalangkung yayi
ing mangke manawi karsa
kawula tilêm yèn arip

Yayi prayogi umangsuk
ing dalêm asare arip
Jayèngwèsthi aturira
kawula kalilan gingsir
maklum paduka kewala
kawula mundur ing panti

Nulya lèngsèr kalihipun
mring wisma lan Jayèngragi
praptaning dalêm alênggah
ngandika mring ingkang rayi
yayi rasaning tyasingwang
seje wingi lawan iki

Kawruh ingkang rungkud-rungkud
lan kang bundhêt-bundhêt kêlit
marganing gèsèh rêrasan
simpangan ing dugi-dugi
ing saiki wus sinungan
dêling tan samar ing kapti

Nora anyana sarambut
palaling Hyang ingkang prapti
ginanjar ing kamurahan
mring sira kalawan mami
Jayèngraga aturira
inggih kasinggihan ugi

Kawula samantênipun
sangêt prabedane yêkti
wau lan sabên ika
wontên kaotipun ugi
kawula lawan paduka
kaot paduka wus sidik

Kang raka alon amuwus
ya wus padha uga yayi
mung kaot bangêt kewala
ing dalêm jati wus sami
payo seje winicara
mungguh Ki Sèh Amongragi

Yèn wus jênêk ing tyasipun
nèng kene katur kiyai
sokur yèn ana karsanya
Jêng Kyai mring Amongragi
yèn tan ana prayoganya
amatur dadiya krami

Ing bojone lan bokayu
sira dongakêna mugi
ilanga budine wangkal
sokur thukula pribadi
kang rayi matur noraga
inggih kados pundi malih

Nulya ngling mring garwanipun
myang kang rayi Rarasati
karone pada wus wêkas
yèn sira sabên kêpanggih
lan bokayumu dènbisa
supaya lêjar ing kapti

Kang garwa raywa wot-santun
wus mangkana Jayèngragi
pamit kundur mundur ngetan
kalilan wus lèngsèr mijil
lan garwa myang sêlirira
Jayèngwèsthi munggah guling

Ki Jayèngraga kang kundur
rêrêp nèng paningrat jawi
lindhuk kang rayi cinandhak
lungayanira pinithing
pinidih ingaras-aras
adhuh bêgja têmên mami

Anêmu kumalaningrum
campêd sadina sawêngi
kadya tan panggih sapasar
duk mring sira masku ari
kang rayi ngêsah amiwal
mangke ta sampun pinidih

Karsane lir wong dèrèng wruh
dene anyar têmên iki
puniku wontên pun Giyah
si Sikêm lawan si Sati
dumèh-dumèh yèn pêtêngan
niku nyengoh aningali

Kang raka gumujêng nambut
kang rayi pinondhong aglis
kang rayi nut karsa raka
kundur mangetan dèn iring
ing sêlirira têtiga
Wagiyah Saikêm Sati

Kang rayi tansah rinungrum
kinuswa-kuswa samargi
wus prapta ing dalêmira
lajêng tumamèng jinêmrik
ing dalu tan winursita
mangkana wus gagat enjing

Tinabuh bêdhug dhêng Subuh
Jamal Jamil Jalalodin
Nuripin atoya kadas
nulya adan ngalik-alik
sadaya sami sunatan
myang santri lir maring masjid

Araras pujiyanipun
Amongraga asusuci
sawusnya siram akadas
nêlaskên sunat têrêtip
Jayèngwèsthi prapta kadas
wusnya ngambil toyastuti

Sunat kalih rêkangat wus
anêthêk kinèn ngamati
Nuripin sigra akamat
Amongraga angimami
nulya ngangkat pêrlunira
takbirira amatitis

Pasêkat Patekahipun
êmat kasar tan kalêmpit
myang sakathahing Patekah
pipitu kang dènkawruhi
sawuse maca Patekah
surat Sujada walnèki

Surat Kasar akiripun
bêrukut kêlawan têrtib
tumanêm kang tumaninah
suci ing tigang prakawis
suci badan suci lesan
kaping tiga suci ati

Kang suci badan liripun
salate Sèh Amongragi
lamun ngadêg sukunira
bênggange kang sêdhêng kucing
adêge kêncêng tan owah
kang kadya adêging alip

Ana rungon tan rinungu
ana tingal tan ningali
ana swara tan dènucap
anèng ganda tan ngambêti
ana rasa tan rinasa
kang tumèmpèl angganèki

Kang gumrêmêt kumalulur
kang agatêl cumalêkit
kabèh tan ana rinasa
ekraming badan tan osik
nuju ing lapal Sujadah
sunating imam nujudi

Wusing ngadêg nuli rukuk
tungkuling kang bathuk sami
sipat dhêngkul lêrêsira
palêngkuking rukuk nênggih
kadya êlam ingkang awal
iktidal adêgirèki

Abênêr la-ulanipun
lan adêge lêngên kalih
tangan mêgar marêp keblat
mulya sujud sèlèh rai
tangan papak lawan sirah
kadi êlam ingkang akir

Alungguh suku tumimpuh
tangan tumumpang ing wêntis
kadya eke lungguhira
antaraning sujud kalih
adêge kunut apêngal
sucining lesan matitis

Cêtha ing wêwacanipun
utama swarane bêcik
sucining ati kalawan
mukaranahira wêning
mêngkono salat nugraha
kawase Sèh Amongragi

Gènnira asalat Subuh
andungkap tahyat kang akir
trêtib samya tumaninah
tan kasêlan-sêlan dening
tingkah sajabaning salat
nulya salam nganan ngering

Bakda salat lajêngipun
pupujiyan langkung asri
adhikir rêmpêg arahab
wus dhikir andonga Sukril
tinumpa-tumpa utama
mrih manpangat ingkang muslim

Sawusnya pandonganipun
salawat salaman sami
uyêl samya ngalap bêrkah
marang Ki Sèh Amongragi
santri sadaya wus bubar
samya mudhun saking masjid

Sang wirya kalih kang kantun
têpakur suhul ing dhikir
tanjèh ing panaulpana
tan kalingan wus kalingling
linglung pagut kêjumbuhan
loro-loroning ngatunggal

Tan pae paesanipun
kawula kalawan Gusti
nèng sajroning kaênêngan
ênênge onêng kang êning
paworing tunggal kaanan
ana-ananing pribadi

Dènnira suhul bakda wus
pajar byar Hyang Arka mijil
lajêng wêktu tangat Loka
akasut ing pangabêkti
Loka ing rolas rêkangat
nêm salam sampun barêsih

Mangkana sabakdanipun
sasalaman lan kang rayi
Jayèngwèsthi aturira
kados sadalu tan guling
Amongraga lon lingira
inggih pikantuk sakêdhik

Pan alayap ing alungguh
gumujêng Ki Jayèngwèsthi
sarya ngling Nuripin sira
timbalana Jayèngragi
kang liningan sigra mentar
nulya Ni Turida prapti

Anampa dhadharan ngayun
pateyan lan wedang kopi
lèmpèng bang juwadah jênang
puthu-mayang lan surabi
ledre isèn palèrèt sat
carabikang abang putih

Lêmpêr lan sêmar-tinandhu
bakaran pisang matêng-wit
gêmblong ulam bêbakaran
dhèndhèng gêpukan sinapit
yata Jèyèngraga prapta
atur salam angabêkti

Nulya kang rayi tumutur
angirid rampadan asri
kang raka ngling iku apa
bok-ipe kang sirairid
Nikèn Rarasati turnya
saos dhahar mumpung enjing

Kang raka gumujêng muwus
lah ladèkna marang ngarsi
Nikèn Turida agêpah
sêkul ulame rinakit
sinarêng laladènira
sêkul jajanan mawarni

Sinaosakên ing ngayun
dhadharan pinire marik
tinata kang sêkul ulam
liwêt angêt sêkul-gurih
lêmbaran lan pindhang tambra
opor bèbèk bêsngèk pitik

Myang pepesan tambra palung
bothok jambal lawan masin
pal puk abon susujènan
dhèndhèng age srundèng ragi
sambêl lethok lan lalaban
lombok kêncêng lawan pêtis

Cêrubuk kêrupuk-têrung
wus tata dènnya sêsaji
matur sampun mring kang raka
Jèngwèsthi ngaturi wijik
kêmbul ngawirya titiga
wus sira tuturuh wijik

Wus lêkas nadhah têtêlu
sami pakantuk ngabukti
Jayèngraga kokoh nadhah
kang raka anggung anglirik
sinamun dhahar ulam
panadhahe Amongragi

Asêngkut ragi pikantuk
lawan sabêne kèh iki
kêpêlipun sawidara
pinidih kongsi angintip
sarwi tamban dènnya nadhah
pêmamahira aririh

Karsa mêratani lawuh
nyapisan ukur nyasuwir
yèn ulam tan mawi sêga
yèn sêkul tan mawi daging
sabên dhahar sapulukan
gutuk pit atob kikinthil

Kantun sakêpêl adangu
kinêpêl kewala nganti
nganti mring rayi kalihnya
pikantuk dènnira bukti
dhasar sadaya tan nendra
Jangwèsthi micarèng ati

Iku drêmba drêmbanipun
dene gêlêm maratani
angambil kang ulam-ulam
nyajimpit lir wong icip-icip
krowaking sêkul samana
sabithining bocah bayi

Atobe bae dhêrudhut
wit muluk atob ping kalih
tyasira karaos lêpat
duk kêmbul kalih kang èstri
Ki Amongraga tan rêna
mangkana osiking galih

Wasana alon umatur
sumangga ingkang dumugi
Mongraga nauri sabda
inggih yayi wus dumugi
anulya samya wijikan
ambêng linorod cinarik

Sêkul lorodan wus dinum
wêrata jalu lan èstri
Jamal Jamil tinuwukan
pan Nuripin Jalalodin
dhêdharan tinata ngarsa
wêtah pan dèrèng dinimik

Jayèngwèsthi lon umatur
sumangga punika manis
Amongraga lon lingira
atobe dadya pangarsi
inggih sangêt ing panrima
mung wedang satêngah cangkir

Jayèngwèsthi mundhut timun
watang mung sairis tipis
lah ta payo Jayèngraga
mara sunbadhe sirèki
badhe kang abot kewala
juwadah jênang surabi

Kang rayi suka gumuyu
inggih pan amung surabi
kang raka ngling jarku apa
kêna têmên dènaranni
anutug dhahar nyamikan
yata ingkang rayi kalih

Jayèngwèsthi lon umatur
mring raka Sèh Amongraga
paran ing ngarsa paduka
punapa nuntên apanggih
inggih kalawan jêng rama
Amongraga mojar aris

Kewala dhatêng anurut
punapa kang karsa inggih
yèn èstu pinanggihêna
lan ramanta sunumiring
yèn kinèn kèndêl sumangga
ing rèhira sunturuti

Jayèngwèsthi lon umatur
inggih prayogi pinanggih
dhumatêng kiyai bapa
mila kang wau turmami
yèn tuwan kasora mring wang
pêsthi pun-andhêg nèng ngriki

Lan jêng rama yêktinipun
mangke têmah awakmami
kasor lan tuwan atêmah
lajêng ganjar ngèlmu gaib
dadya mangke raganingwang
mring paduka wus ambalik

Pambadhe kulangge sawung
mênggah mring rama jêng kyai
gumuyu Sèh Amongraga
tan anêdya awakmami
mring jêng kyai amungsuha
nêdya guru yèn marêngi

Kadarmanira kang wau
marma nis prapta ing riki
wus kasêdyèng puruita
dhumatêng ramanta nênggih
ngrasèhkên ngèlmu kang nyata
gumujêng Ki Jayèngwèsthi

Sarya ris dènnira matur
katurna ngong atur uning
inggih dhatêng kangjêng rama
yatenggal dènnya lumaris
Jayèngwèsthi Jayèngraga
kêtiga santri Nuripin

Sèh Amongraga kang kantun
nahên ta ingkang lumaris
kocapa kang anèng langgar
kang lagya mumulang santri
sira Ki Bayi Panutra
duk lênggah nèng masjid alit

Mumulang ing para putu
miwah kaponakan sami
tan wontên santri kang liyan
dene santri anggung sami
ngaji anèng masjid bêsar
ingkang mulang para kêtib

Tuwin santri agung-agung
pra samya ngrasèhkên ngèlmi
nênggih lawan kancanira
nahên ta Kiyai Bayi
lan kang garwa sami mulang
Kur'an atanapi Têpsir

Marang para anak putu
tan wontên kang alyan santri
Tambangraras tumut mulang
sinjange cawèni putih
kêmbêne gadhung walaka
rasukan sêmbagi kuning

Kalpikèng kalih amurub
samya barleyan nèng jênthik
asêngkang cêmêng kewala
barleyan panunggul sami
gumêbyar anèng wadana
kadya mêthotêna galih

Sêrawungan lan Kèn Raras cahyanipun
nèng wadana ling sisiring
lan sorote netra barung
kuwung rêbut paran sami
buburon aliru ênggon

Tangèh lamun rinêngga kusuma ayu
tuhu musthikaning bumi
jatmika antêng aruruh
graitèng sêmu awingit
dhasar wus limpat ing kawroh

Nanging têbih sang rêtna ningali kakung
nênggih wit dènnira saking
subrangta karêm ing ngèlmu
ngupaya kakung prayogi
ingkang wus putus ing kawroh

Lan nêngênkên sang dyah wirasating kakung
ing rapli lawan maknawi
marma nguni akèh rawuh
satriya para ngulami
sang dyah myat tan wontên condhong

Saking dening tan kalbèng wirasatipun
kang kenging dipun-gondhèli
ing awal lan akiripun
sang dyah langkung apiknèki
nging gawat tan ana wêroh

Gawatira sajroning tyas karsanipun
besuk ingsun karsa laki
manawa wontên wong kakung
gung kang ngèlmu sih ing èstri
kang tan karêm mring wong wadon

Nikèn rara yèn ningali mring wong kakung
kadya ningali wong baring
wa-ewa sukêr andulu
pangraose kadya najis
sêngit mring wong lanang dhayoh

Lamun maring sêntana myang kang wus wawuh
lir ningali rare bênthik
tan mantra-mantra salêmut
jroning sare nora ngimpi
sajêge duk maksih beyong

Kongsi mendra-mendra malah lungse sêpuh
tan ana birainèki
mung birai maring ngèlmu
bantase mring Dalil Kadis
paham ing Kur'an kinaot

Pan wus inggil sang rara pangraosipun
ngungkuli kang rayi kalih
ngaji Têpsir agung-agung
Têpsir Bahwi-baelawi
Jalalèn murat wus awroh

Lawan kitab gêng-agêng sampun kacukup
tan ana bab kang kalêmpit
ngungkuli kaum pangulu
pambudining Dalil Kadis
lapal makna murat raos

Sabobote èstri pan sampun linuhung
nanging tan kawêntarahli
sabab tan watak dêdarus
mring kaum myang santri-santri
ukur mring kang rayi karo

Asring kandhih kang rayi ing kawruhipun
jomblahe madlul lan Dalil
Ijêmak Kiyas wus putus
nanging raosing kang galih
tyasnya kadho dèrèng manggon

Mung cêcandhang manawa na sin Hyang Agung
pinaring guru kang yêkti
ingumpêd datan kawuwus
sangêt dènnira akunci
mung pasrah marang Hyang Manon

Nadyan ibu tuwin rama datan wêruh
nênggih kang basa puniki
ing karsane sang dyah ayu
kalangkung dènnira wingit
gyan nutupi tan mêrojol

Marma ingkang rama kêlangkung angugung
dhasar putrèstri sawiji
wasis sabarang ing kawruh
yata samana Ki Bayi
kagyat wau dènnira non

Duk praptaning kang putra kalih nèng ngayun
Jayèngraga Jayèngwèsthi
anulya sinapa gupuh
ana karyanira kalih
gati praptèng ngarsaningong

Ingkang putra tur sêmbah alon umatur
kawula atur udani
ing jawi wontên têtamu
arsa marak tuwan inggih
dalu sipêng wismaningong

Santri têbih saking Karang wismanipun
taruna langkung apêkik
jatmika wingit asêmu
cahyanya amindha sasi
ing pandugiulun kados

Dede wijiling ngalit katarèng sêmu
manis têmbunge matitis
kawistarèng tindak tanduk
mèsêm sira Kyai Bayi
myarsa ture putra karo

Yèn mangkana timbalana ngarsaningsun
pan ingsun arsa udani
warnane kang sira gunggung
lan apa ing mau ratri
wus kabrengkal ingkang kawroh

Kothonge lan anane ing isènipun
kang putra matur wot-sari
sampun kaculik ing dalu
lan amba taksih pradondi
dèrèng wontên ingkang kawon

Ulun lan ing ngrika taksih salang surup
Ki Bayi gumuyu bêlik
apa tan ko-culik iku
iya bangsa ingkang iki
pupungkasan kang saking ngong

Ingkang putra nêmbah aris aturipun
pan kawula bèbèr nanging
ing ngrika pan botên ayun
ingaran taksih atêbih
winastan limbang kemawon

Kang akarya punika pundi gènnipun
lan malêbêt kang nèng langit
inggih pintên cacahipun
amba pan dèrèng udani
tuwan dèrèng mulang ingong

Mila amba tinakènan mingak-minguk
kang rama gumuyu malih
sarêng miyarsa turipun
wusana ngandika aris
basakêna sira karo

Têka kêgawokan basa kang puniku
sunduga dhayohirèki
gêgamane iya namung
kang binuntêl saking Kawis
kinarya mêdèni cebong

Ingkang putra kalih aris aturipun
paduka dèn-ngati-ati
mêmêdosi ingkang tamu
yèn kasor ngisin-isini
paduka pan sampun kalok

Satêmahe kasor mring santri angunthul
mindhak nawarkên kang wingking
kang rama angling gumuyu
tuturmu dhayohirèki
sadurunge ingsun wêroh

Êmbuh kasor ingong lawan unggulipun
ing tyasingong lêgawa sih
yèn unggul sun lila muruk
lamun kasor ngong minta sih
raosing tyas anêrontong

Akèh tamu kang brêngga rowa ing kawruh
tan nêdya ingsun praduli
sêmuning dhayoh rumujuk
payo timbalana aglis
manira pan arsa wêroh

Nikèn Rara Tambangraras nambung wuwus
ngandika marang kang rayi
thole dhayohira iku
têkane marene yayi
apa dhasar barang obrol

Lakar arsa ngayoni jêng rama iku
dupèh-dupèh santri Kawis
paran tan adol pangrungu
yèn jêng rama kalok saking
ing tanah kang adoh-adoh

Liwat saking kumaki kang prapta itu
kang rayi umatur aris
kakangbok sayêktosipun
botên anggunggung wakmami
sayêktinipun kakangbok

Kula kangbok mring têtamu sampun kêthur
tan kenging dipunêtohi
punika upaminipun
pun adhi kêlawan mami
sami ambênce kemawon

Sayêktose iba ta ing kathahipun
ngulama kang praptèng ngriki
pungkas dening kula sampun
tan susah kunjuk kiyai
pan punika raganingong

Ngraos kasor marmènggal ngaturi wêruh
dhatêng ing rama jêng kyai
mèsêm kang raka sang ayu
ana karasa ing ngati
myarsa ture yayi karo

Sajroning tyas baya-a ageya wêruh
paranta warnanirèki
ingkang ambêbarang ngèlmu
kang rama angatag malih
marang ingkang putra karo

Payo enggal timbalana ngarsaningsun
trêngginas kang putra kalih
tan na dangu nulya pangguh
Amongraga dèndhawuhi
ingandikan rama gupoh

Yata enggal Sèh Amongraga tut pungkur
wau ta Kiyai Bayi
maksih lênggah ngèmpèr tajug
anak putu ingkang ngaji
wus kinèn bubar gumuroh

Nikèn rara malbèng wisma lan kang ibu
ngrakit sêdhah woh lan malih
sadhiya sugatanipun
yata Amongraga prapti
ingirid kang putra karo

sarêng prapta Ki Bayi kurmat tumurun
ngurmati kang wau prapti
kasmaran tumrap ing tamu
ing solah jatmika wingit
lan cahyanipun mancorong

Sèh Amongraga nulya glis
tur sêmbah angaras-pada
Bayi Panurta ge-age
gènnira anyandhak asta
sigra binêkta lênggah
wus tata dènnira lungguh
putra kalih jajarira

Ki Bayi rêsêp ing galih
ningali têtamunira
jatmika wingit sêmune
pan ora angumbar tingal
tumungkul dènnya lênggah
Ki Bayi awlas andulu
angartika jroning nala

Wong iki sêmune lantip
nanging tan kêtarèng netra
awadi ing pasêmone
sunwêtara ing duduga
dudu wong padarakan
pantês wijiling amêngku
solahbawane katara

Têka mangkana ing galih
dangune dènnya amawas
wusana ngandika alon
anak teja sulaksana
ujare santri Karang
apa ta Karang ing dhusun
apa Karang Kaagêngan

Tur sêmbah kang sinung angling
yêktos Karang Kaagêngan
nanging santri lit kemawon
marmamba marêg ing tuwan
sumêdya puruita
arsa angrasèhkên ngilmu
saking ing ribêtkawula

Tiyang sêpuh anilari
ing ngèlmu kasêlak pêjah
dèrèng uninga surupe
duk nèng Karang pan kawula
takèn kang wus utama
tuwin dhatêng kyai guru
manah amba dèrèng padhang

Marmamba anumpal-kèli
sowan dhatêng ing paduka
Ki Bayi guguk guyune
sarêng miyarsa turira
aris wijiling sabda
dene ing Karang ta kulup
ênggonne wong kang utama

Kawula malih wakmami
iya lamun kadugiya
kajaba tungtunan bae
pirabara yèn pun bapa
bisa amadhangêna
ing ruwêde tyasirèku
langkung saking bêgjanira

Nuwun ingkang sinung angling
Ki Bayi sigra angatak
mring santri Luci pan kinèn
amanggil ing rabinira
lan samêktaning gantyan
trêngginas ingkang ingutus
malbèng wisma wus apanggya

Lan garwa wus dèndhawuhi
mring santri Luci trêngginas
Luci ambêkta gantènne
sapraptaning masjid lênggah
anèng keringing raka
gantyanira apan sampun
sinaosakên ing ngarsa

Ki Bayi wacanèng rabi
nyai sira bagèkêna
mring anakingong akiye
sangêt arêsêp tumingal
marang atmajanira
mèh uga ingsun andulu
lawan karo anakira

Kang garwa angancarani
anak andika ngaturan
pan inggih ing sarawuhe
Mongraga nuwun turira
langkung kalinggamurda
saking sih ingkang dhumawuh
anampar ing kawlasarsa

Lir pinêthot ingkang galih
sira bok Bayi Panurta
srêng miyarsa ature
manahira gogolongan
kêdadak trêsnanira
ya gèn rêrasan dangu
kocapa Kèn Tambangraras

Adangu dènnira ngintip
anèng gribiging pandhapa
kang nèng nglanggar nglela bae
katon salir solahira
yata kusuma rara
ana karasa ing kalbu
kaya wus karsaning Sukma

Yèn badhe ajatukrami
yata dyah osiking nala
dene amèncês wong kiye
pasang sêmune pasaja
bênêr riningsun samya
pangalême mring wong iku
ki dalêm kang lagi prapta

Angêntèk têmên wong iki
pirasate tan angetang
ingong têtêdha ki dhayoh
nglêgakna galihe rama
mugi rama tulusa
asihe ing dalêm iku
ingkang sêmune jatmika

Pirabarane tan ugi
ana sih ganjaraning Hyang
raganingong salawase
sakèh ingkang sami prapta
angguguyu maring wang
tyasingsun nora salugud
tan pisan niyata krama

Mung dulu ki dalêm iki
gêmpal raosing wardaya
upamane raganingong
tinari pinaringêna
marang ki dalêm ika
pirabarane katèngsun
yèn purun anglakonana

Têka mangkana jro ati
sang rara angêmu waspa
dadya rongèh sasolahe
samitane palaling Hyang
marang Kèn Tambangraras
jodho ngawal ngakiripun
yata kang eca pinarak

Nèng langgar yata Ki Bayi
angatak ing rabinira
nyai dene kongsi kasèp
apa nora kasugata
kang garwa aturira
inggih sadangune sampun
ngantosi kang pangandika

Bayi Panurta nganthuki
ni rubiyah sigra mentar
maring wisma ngrakit age
sawarnine kang sugata
sêkul ulam nyamikan
mawarna ulamanipun
tumrap nèng piring rampadan

Dhaharan mawarni-warni
nèng piring jêpun lancaran
samêkta nèng jodhang warèng
kang putra Kèn Tambangraras
wau tumut anata
wusnya winêdalkên gupuh
santri Luci kang ngrarampa

Kalawan santri Nuripin
sapraptaning anèng langgar
pan lajêng sinaosake
sêkul pêthak las wêtahan
nèng panjang giri pradan
jangan kluwih siptanipun
kinêla asêm pêdhêsan

Bêtutu bêsêngèk pitik
dhèndhèng gêpukan gorèngan
êmpal ragi dhèndhèng age
dhèndhèng panjèn lan sujènan
babad galêng sêrêgan
por bèbèk pès-pèsan palung
rêmpah sidhat bothok jambal

Gorèngan kathik gulathik
lidhah ati lawan limpa
brongkos lan sambêl-gorènge
sambêl-kêmiri lan kacang
tur gadhon caplok dadar
abon lan kêrupuk-têrung
lombok kêncêng pêtis banyar

Lalahan kacang kêrai
terong kêcipir lan kara
kunci lêmpuyang têmu poh
wus samêkta anèng ngarsa
sira Bayi Panurta
nulya nyarakkên mring tamu
anuwun kang sinung ujar

Nulya lêkas awawanting
dhahar akêmbul wong tiga
Ki Bayi saambêng dhewe
gadhah lawan ingkang garwa
nutug dènnira dhahar
Mongraga kapêksa tuwuk
ngecani sarak mamèt tyas

Akokoh jangan sakêdhik
imbuh sêkul sakaluwak
adangu dèn onjot-onjot
tan dhahar ulam mung jangan
kewala lan lalaban
têmu poh sadangunipun
angantu dènnya luwaran

Angampêt atobe ririh
Ki Bayi micarèng nala
wong iki apa dhasare
apa gawe samudana
pasang sêmune wanda
tan duwe watak kumlungkung
gajêg watake prasaja

Nora mangan kêlah-kêlih
mung jangan kang kinokohan
kalonge sêga sapungge
kaya wus lantih nastapa
yata dènnira dhahar
wus nutug linorot gupuh
pinaringkên panakawan

Nulya dhadharan mangarsi
pisang mas samangka jingga
jambu bang putih jruk kêprok
pêlêm salak lan rambutan
manggis kalawan duryan
kang nangka kapundhung dhuku
srikaya juwadah jênang

Kêtan-kolak lawan pipis
tuban bantalan sêmpurna
randhakèli kèci lêmèt
lêmpêr pasung tape mayang
êbrêm cucur rêngginang
mêndut lan sêmar-tinandhu
cariping tumpêng walangan

Wus tata kêbêg nèng ngarsi
Ki Bayi lon anglingira
payo anggèr saanane
supaya dadya pangusap
aywa ataha-taha
kang liningan matur nuwun
kapundhi ingkang pasihan

Ki bayi ngandika malih
marang putra kalihira
sirèku dadak lir dhayoh
amiwitana dhaharan
têpa-têpa anèng wang
yèn lagya têmbene mêtu
misih wigih duga-duga

Kang putra gupuh nyarani
sumangga punika kakang
sihipun ramanta mangke
sêdyaningsun kapasuka
lêgawèng tyas sih marma
Mongraga nor-raga muwus
pan inggih yayi sumangga

Ki Bayi gumujêng sarwi
amundhut satunggil jêram
ginêlkah dhinahar age
nulya sami sarêng ngalap
nyamikan sasênêngira
Amongraga mundhut dhuku
satunggal thil pinalêkah

Dhinahar kalangkung ririh
anulya ki Jayèngraga
mundhut kêtan kolak kokoh
Jayèngwèsthi mèsêm mulat
ingkang rayi alatah
kang rama gumujêng muwus
punapi kang sira sabda

Umatur Ki Jayèngwèsthi
putra paduka Jèngraga
pan kenging kawula pêthèk
dènnya nadhah kêtan kolak
kang rama angandika
pan cilik mula adhimu
doyanane kêtan kolak

Tan wun dènnya mêmanuhi
nutug sêsambèn nyamikan
yata wus manjing wêktune
Lohor pan samya asalat
Ki Bayi dadya iman
sadayanya samya makmum
Malarsih lan putranira

Tambangraras lawan cèthi
Cênthini Sumbaling miwah
ingkang makmum sadayane
wus antara dènnya salat
paragat bakdanira
sêsalaman sadaya wus
kang makmum mudhun mangandhap

Sang wirya wangsul gyan malih
anèng surambine langgar
dharan maksih pêpak andhèr
kang kalong wus sinulaman
anyatur batal karam
myang riba sunat lan pêrlu
cêngkah pakon kang rinasan

Mangkana sadangunèki
sinambi dhahar nyamikan
andungkap wêktu Asar-e
nulya samya asêmbahyang
tan owah makmumira
ing wêktu Ngasar bakda wus
sira Ki Bayi Panurta

Mudhun saking langgar aris
sarwi alon angandika
dènpadha tanak lungguhe
sunarsa siram sadhela
putra matur nor-raga
nulya kundur mring wisma gung
Ki Bayi sawusnya siram

Nimbali garwanirèki
pinarak anèng jêrambah
sarta putranira Nikèn
Tambangraras anèng ngarsa
Ki Bayi lon lingira
kae santri kang mêrtamu
dhayohmu Ki Amongraga

Sadangune suntingali
pasang sêmune jatmika
awênês wêning sênênne
salamine ngong tamiyan
santri kang wus utama
tan kadyèki lêgawèngsun
cipta lir gyan ngong ayoga

Sukur yèn sayêkti inggih
ngèlmune wus surup ing kak
lir tuture nakmu karo
nadyan nora mangkonoa
sun calonni ngulama
Ni Malarsih lon umatur
inggih dhatêng kasinggihan

Ing sêmu samya maguti
kang putra ibu lan rama
mapan tunggil kalêthêke
kalawan tyas tan kawêdhar
andhêdhêr pan anêdha
dhaupe dhêdhayohipun
sathithik dadya dhadhakan

Têka mangkana ciptèki
Ki Bayi malih ngandika
mêngko olaha kang adèn
ulam lawan pêpanganan
nora dumèh yèn kathah
sathithik yèn sarwa luhung
dhayohmu iki utama

Kaya wijining amukti
ati-atinên kang sarwa
prayoga pasugatane
Malarsih matur sandika
mangkana wayahira
kang surya wus tunggang gunung
Ki Bayi wangsul mring langgar

Wanci manjing wêktu Mahrib
lajêng sami minggah salat
Nuripin Jamal Jamile
Jalalodin Luci samya
amêndhêt toya kadas
santri Luci kang adan wus
sadaya samya asunat

Ni rubiyah makmum sami
lan kang putra Tambangraras
ana ing gandhok masjide
lêt wrana kajang jêjêdan
kang lèr pawèstrinira
cèthi Cênthini tan kantun
Sumbaling myang pra wadonan

Cênthini tan kêna têbih
langkung karêm ing agama
marma dyah langkung gêng sihe
mring bok Cênthini wit nunggal
ing budi pakarêman
tan kêna sah siyang dalu
wusnya sami kang asunat

Manjing kinèn angamati
Ki Bayi kang dadya imam
ngangkat pêrlu usalline
tibaning takbir asantak
wus usalli sadaya
pan ilhar pamaosipun
Patekah sajak Bintara

Groal-graul angimami
sawuse Patekah maca
pan surat Kulyakayu-ne
kang akir wusing Patekah
pan surat Idaja-a
dumugi ing bakdanipun
iptitah lajêng pujiyan

Wus pupuji lajêng dhikir
wus dhikir donga Rajukna
anumpa donga Sukur-e
anasib Ki Jayèngraga
swara landhung angêmbat
buntas lêga pan anglangut
kang amin-amin ya Allah

Wus bakda pêrluning Mahrib
samya sunat bakdiyatan
Ki Bayi Amongraga-ne
Jayèngwèsthi Jayèngraga
nanjèhkên sunatira
wabinêm rêkangatipun
tri salam tapakur ing Hyang

Asujud takrub ing Widi
poting Mahrib manjing Isa
kinèn angadani mangke
nulya adan yat acatan
Nuripin Jamil Jamal
Jalalodin Luci pan wus
wong lilima sarêng adan

Wusnya sunat sadayèki
Ki Bayi lon anglingira
marang Amongraga kinèn
angimami pêrlu Ngisa
èh anak Amongraga
majuwa ngimami pêrlu
gênti sun makmum kewala

Amongraga nuwun ajrih
ngling aris aywa sumêlang
sun kalilani dhèwèke
wusana matur sandika
lajêng Sèh Amongraga
ngimami angangkat pêrlu
usallinira pasekat

Usalli parlan Ngisaki
arbanga rok-angatina
adha-an imaman kable
yatan lilahi tangala
Allahu akbar nulya
tasbih sarta wajahipun
patitis maca Patekah

Êmat kasare trampil
sakathahe kinawruhan
myang sastra kandêl tipise
tetela tan musabiyat
jais wajib lajimnya
swaranira amlas-ayun
ngalêp-alêp angêmandhang

Nuju kalimah walalin
tumèmbêl kandêl êladnya
ngandhêlong landhung ulone
sêdhêng traping mukaranah
prênah gênah ing talak
sajak Yaman nganyut-anyut
ayat sawuse Patekah

Surat Jumngah awalnèki
akire wusing Patekah
surat Munapèk ayate
têrtib sarta tumaninah
karênan kang makmuman
sadaya tyase tawajuh
sukur nikmat dènnya salat

Wus antara takyat akir
asalami bakdanira
asarèh pupujiyane
nulya dhikir napi isbat
arahab mrih sapangat
ing dhikirira wus suhud
bakda dhikir maca donga

Jayèngraga kang nasibi
dhasar bêsus ahli swara
angêntul-êntul sajake
sawusnya donga sêlawat
samya asêsalaman
kumarubut sadaya wus
samya sunat bakda Ngisa

Nulya bubar kang makmumi
kantun sang para ngawirya
ngasutkên sunat wirite
bakda sunat trap wiritnya
isbandi satariyah
tajèh ing suhul jus junun
sira Ki Sèh Amongraga

Dènnira kasut ngantuni
dèrèng pot têpakurira
pana ing dalêm layape
liyêp marang kanyênyêtan
tanpa padha wus kumplang
pagut ing tingal panahul
pantoging tyas kajumbuhan

Tan minangka minangkani
ing napi kêlawan isbat
cèngèng linuwar ikrame
rasa-rasa yèn luwara
saking sru kawimbuhan
ing rahmat nikmating kalbu
sakbakdaning wiritira

Nulya sujud tanasari
sujud takrub anêlangsa
minta apura dosane
angiringakên bidêngah
giwar saking maksiyat
nimpang ing tyas kang têkabur
kibir angas mring Pangeran

Tobat nasoka sru tokit
waspanya drês marawayan
kalingling kaluputane
mangkana ikraling nala
mupit maring Pangeran
linairakên jroning takrub
kang muga Gusti Pangeran

Kang kuwasa ajumbuhi
kang latip ing kaelokan
dinohêna amba mangke
ing cipta riya sumêngah
kiparat ing sasama
ywa kasêlan ing pandulu
pêmandêng amba ing Tuwan

Mangkana sèh Amongragi
wus purna dènnira kawas
lon anjunjung wadanane
wus muyêng jaman mungayan
ya jaman kalumrahan
lumrah sajabaning wêktu
iya jaman saban-saban

Wus bakda Sèh Amongragi
nulya marêg anèng ngarsa
mingsêr kang rayi kalihe
wus tata dènnira lênggah
Ki Bayi angandika
mring Luci sira dèn-gupuh
manira pundhutna sêga

Mring nyaimu Ni Malarsih
kang liningan sigra mentar
pan sampun dhinawuhake
Nikèn Malarsih agêpah
anuding cèthinira
Sumbaling Cênthini gupuh
samya anampa rampadan

Ni Malarsih anèng ngarsi
sapraptanira ing langgar
kang bucu sinaosake
nèng panjang giri pêradan
rampadan piring lancaran
langking samya pradan luhung
ulamnya tan pati kathah

Pès-pèsan tambra têngiri
bothok jambal mangut utak
bakaran angsalan klalèn
basêngèk opor kambangan
masin ayam mênjangan
ragi ponjèn êmpal duduh
dhèndhèng gêpukan gorèngan

Prit gangsir kathik gulathik
dhèndhèng age ati lidhah
srêgan limpa rêmpah gadhon
lombok kêncêng pêtis banyar
cokak kêlawan kecap
lalaban sêmangka timun
têmu poh terong lan kacang

Sêsambêlan amêpaki
Ki Bayi alon ngandika
lah payo wêwanting anggèr
nulya samya wiwijikan
Jayèngwèsthi Jayèngraga
katri Sèh Amongragèku
Ki Bayi ambêng piyambak

Dyan lêkas samya abukti
pikantuk dènnira nadhah
Jèngraga dhokoh akokoh
brongkosira anglênga
nêmên lir buka siyam
winaratan ulamipun
Sèh Mongraga dènnya nadhah

Kêpêl sawidara bungkik
mung pikantuk nêm pulukan
pan gutuk kêpêl antobe
kantun sakêpêl angantak
-antak nganti luwarnya
Ki Bayi wruh ciptèng kalbu
gya wijik aluwaran

Jayèngraga mêksih bukti
dènnya kokoh kêtanggungan
kasêsa luwaran mangke
Jayèngwèsthi mèsêm lingira
bokkang alon kewala
ngêngantèni ywa kasusu
kang rayi gumujêng nabda

Paduka ngling angêntosi
ngêntosi kèndêl kewala
namung botên wijik wae
kang raka ngling jêr karosan
mênawi têlung buka
Ki Bayi gumujêng muwus
dhimu iku cilik mula

Brongkos duduh dèndoyani
dhèk cilik bêbêde ilang
dènurubkên rêmês brongkos
pan sarêng gumujêngira
mèsêm Ki Amongraga
nulya sami atuturuh
ambêngira cinarikan

Pinaringakên pawingking
Jamal Jamil tinuwukan
Nuripin Jalalodine
Sumbaling Cênthini sigra
anglorodakên dhahar
wong kêkalih sarêng mundur
wangsul anampa dhadharan

Tinata Nikèn Malarsih
ingkang kalong wus sinulam
pêpak sarwa adèn-adèn
wusnya anata dhadharan
Ni Malarsih liningan
kinèn mundur ing wisma gung
nulya kundur maring wisma

Wusana wangsul aningit
lan kang putra Tambangraras
yata kang samya alungguh
sira Ki Bayi Panurta
lon wijiling wacana
murwani patakènipun
marang Ki Sèh Amongraga

Sêdhênge rêrasan ngèlmi
ing wanci asirêp jalma
anak Mongraga yêktine
ingkang dadi pêrlunira
pêpanggih lan pun bapa
lah mara wêdalna gupuh
kang dadi sumêlangira

Babing basa kang piningit
dununge ana lan ora
apan sayêkti anane
curiga manjing warangka
warangka manjing marang
ing curiga balikipun
suksma manjing maring badan

Badan manjing ing suksmèki
lan cacahe malaekat
Nabi Wali ing cacahe
apa iku anakingwong
kang dadi rubêdira
pira-barane nakingsun
yèn bisa amadhangêna

Yèngsun marang ing sirèki
Amongraga aturira
kawula nuwun pan dede
paduka wuwus punika
pan têksih basa swara
kewala pan dèrèng jumbuh
maksih kabar jakin sarak

Sarengat kabiru yakin
nganasir mungguh ing Allah
maksih rambatan Dalile
madêlul Ijêmak Kiyas
kathah jujulukira
Ma Suci Mulya Hyang Agung
Hyang Ngaluhur Hyang Wisesa

Punika pan mêksih ngèlmi
dèrèng abadan sajuga
kajêng kawula yêktine
icala nama kawula
wus roron-roron tunggal
kewala lan Hyang Agung
punika ulun upaya

Kalamun ngêmungna singgih
punika kang tuwanucap
taksih kathah ling-alinge
dèrèng purun lan Pangeran
dadya manah taksih was
ing Kawis sampun angumbuk
sabên wong anom mangkana

