Betaljêmur aturira
puniku tan wontên pikir
pan amung pikir satunggal
sayêkti ingkang ngluwari
ibu paduka nuli
akintuna sêratipun
sêrat kang tapak asta
ibu paduka pribadi
mring kang putra Wong Agung Surayèng Jagad

sayêkti nuntên utusan
Wong Agung Surayèng Bumi
amundhut rama paduka
dhatêng Sang Rajèng Ngabêsi
ujêr sampun kaabdi
pun Maraja Sadat Kabul
dhatêng raka paduka
Radèn Irman sigra amit
sapraptane lajêng marêk ibunira

umatur sarwi tur sêmbah
ibu ature pun kaki
luware jêngira bapa
paduka kintuna tulis
dhatêng pun kakang Amir
sêrat saking ing pukulun
aparinga uninga
yèn kang rama nèng Ngabêsi
sinakitan dening Sadat Kabul Ngumar

yêkti punika angetang
pun kakang Surayèng Bumi
ing wadanane Muninggar
apindha gêbyaring sasi
pasthi pinundhut aglis
inggih marasêpuhipun
mring Sadat Kabul Ngumar
pramèswari ngandika ris
juru jinêm iya kulup sun nênurat

kang katur ing rakanira
puniku sang pramèswari
ibune Irman Muninggar
gangsal patutanirèki
ingkang èstri kêkalih
Muninggar Rêtna Marpinjun
ingkang jalu têtiga
Urmus Sêmakun wuragil
katigane Irman iku ya Ardiman

wus dadya kang punang sêrat
sinungkên utusan nênggih
mantri kaibon sakawan
anyatus turangganèki
lampahira kadyangin
kang turôngga kawan atus
ing marga tan winarna
wus praptèng Kaos nagari
katur lamun utusane ibunira

ingandikan manjing pura
mantrine kang ibu prapti
katur pakintun lan surat
katur ing Sang Jayèngmurti
sêrat binuka aglis
pèngêt mawi taklimipun
urmat ing panjênêngan
kulup iki surat mami
ing Mêdayin juru jinêm ibunira

katur surat winursita
mring putra Surayèng Bumi
Kakungingrat tur minôngka
bapa babune wong mukmin
kang pasthi dèn aubi
marang kadang warganipun
kang punjul pramudita
kang pinuji wong sabumi
aprakosa sudira prawirèng jagad

kang asih murdèng kasihan
palimarmèng pêkir miskin
kang agung dana ing bala
têtulung ing kawlasasih
kang kasub ing sabumi
lêlananging aprang putus
ingkang sinêmbah-sêmbah
dening kang para narpati
kang wus têtêp rijal sangisoring wiyat

kang bisa bengkas amunah
ing sagung lara prihatin
pun biyang gusti tur wikan
lamun wong tuwanirèki
ginawa mring Ngabêsi
kinurungan kadi manuk
nora sinungan dhahar
sadina apêm sacuwil
panggawene Raja Sadat Kabul Ngumar

sinangsaya kaya kompra
wong atuwanira gusti
mring Si Sadat Kabul Ngumar
liwat saking kèsi-èsi
kaya wong dêkêp pitik
sirna tabêt ratu agung
gusti pan pira-pira
gunge wong tuwanirèki
karatone mêngko nêmu kasêrakat

kaya wong tanpa kêkadang
miwah datanpa sêsiwi
dene misih ana sira
sêsiwi Surayèng Bumi
angrèh para narpati
ngêndhanu awor lan mêndhung
babo dêrajatira
prabawa baboni bumi
pirang lagi yèn aja darbea putra

suraya jayèng bawana
mutêr saidêring bumi
ngêndi ana kaya sira
ngatas angin bawah angin
ginusti ing para ji
parandene wong tuwamu
dadi pangewan-ewan
anglakoni kawlasasih
gusti sapa ingkang têtulung pun biyang

lamun ora kang sarira
nadyan wong wawênèh sami
anuhun tulung mring sira
sagung kang para prihatin
mungguh sarira mami
sayêkti sira katêmpuh
pan sira sutaningwang
kang tuwa wode tyas mami
cor lêburên duka ciptane pun biyang

kabèh ari-arinira
miwah wêraganirèki
pangaubane mung sira
tamat ingkang surat titi
tinukupakên nuli
kang sêrat wadananipun
wus dangu gya pinêtak
ingêmbun-êmbun ping kalih
wali-wali tinukupakên wadana

pinêtêk anèng mastaka
ping tiga sinungkên nuli
ing garwa Rêtna Muninggar
Wong Agung Surayèng Bumi
sarwi mijil waspèki
Muninggar mèsêm tumungkul
sarya lon maos surat
kadriya èsthining tulis
ya ta matur mring raka Sang Kakungingrat

paran ing karsa paduka
punika kang murwèng tulis
sayêktos aturing duta
saking ibu pramèswari
yèn pun Irman kang kirim
yêkti tan pantês tinulung
dening ibu paduka
inggih kang darbe panangis
angandika Wong Agung Surayèng Jagad

iya yayi mungguh ingwang
lamun kangjêng ibu sori
anuduh ing lakuningwang
nora ketang praptèng pati
lêbura awor siti
datan garantês sarambut
apa kang sun walêsna
marang kangjêng ibu sori
pamomonge maring sun tan môntra-môntra

lamun putra mantu iya
pangrêngkuhe lair batin
anggêpe putrane lanang
sajêge mring awak mami
Sang Prabu Nyakrawati
ngruntiki pan kangjêng ibu
nora milu ing raka
wêlas gêng trêsna tan sipi
yèn padhakna lan Irman trêsna maringwang

umatur Rêtna Muninggar
nanging tur kawula inggih
tuwan utusan kewala
mundhut mring Rajèng Ngabêsi
sampun tindak pribadi
kawula puniki kawus
wontên Kaos nagara
pisah lan paduka Amir
angandikaingsun dhewe kang lumampah

sayêkti môngsa enggala
yèn ora ingsun pribadi
lan Si Sadat Kabul Ngumar
galêndhête isin ajrih
wajib ingsun nêkani
nglairkên apuraningsun
mijil ing panangkilan
siniwèng sagung narpati
ulubalang miwah satriya punggawa

surat sinungkên Marmaya
winaos sagung para ji
ana ngungun ana suka
Lamdahur lan Umarmadi
gumuyu ting cakikik
guguk pan sarwi tumungkul
wong agung angandika
sun dhewe lawan sirèki
Umarmaya katêlu sêkarduwijan

marang Ngabêsi nagara
umatur Sang Adipati
Tasikwaja yèn kawula
tan tumut mring paduka Mir
lampah datanpa asil
donya ngakirat tan antuk
têtulung wong nora sah
Nusirwan inggih kêpati
saumure anggung akarya musibat

lamun tuwan lumampaha
manawi tan manggih bêcik
wong agung rêngu ngandika
basakêna sira iki
nora milu lumaris
têka malah sangkêr wuwus
gupuh mangsuli sabda
Umarmaya matur aris
inggih botên mugi rahayuwèng lampah

ngandika mring Radèn Maktal
sira yayi milu mami
wong agung ing Parangteja
sandika matur wotsari
wong agung angling malih
marang sagung para ratu
iya sapungkur ingwang
dèn padha angati-ati
Umarmaya dèn agambuh tingkahira

jêngkar lajêng ngadhatun
sapraptane jro pura wong agung
angandika marang Rêtna Muninggarim
iya yayi mêngko surup
mring Ngabêsi angkat ingong

yayi Maktal kang milu
lan sêkarduwi katêlunipun
langkung karsa kang garwa aturirèki
yèn ta kenging amba matur
yêkti sakarsa kemawon

prapta ing wanci surup
saking nagri Kaos angkatipun
lampah dalu yèn sayah kèndêl wanadri
miwah namur anèng dhukuh
angaku wong cilik Kaos

ing marga tan winuwus
miwah ta wau sabranganipun
pan cinêndhak ing lampah pan sampun prapti
ing nagrine Sadat Kabul
wong agung marang kutha jro

nagri Ngabêsi langkung
agêng ajêmbar ing papanipun
duk samana manjinge kitha ing wêngi
wong agung alampah pandung
jujug taman kidul kulon

kiwa tan ana wêruh
hèh yayi sira karia tunggu
sêkarduwi aja mingsêr saking ngriki
sun dhewe yayi kang mangsuk
marang sajroning kadhaton

ing lampah ingsun nambuh
nora wèh wêruh ing praptaningsun
lamun ingsun yayi kongsia kêpanggih
lan Si Raja Sadat Kabul
arandhat ing lakuningong

mêngkono yayi ingsun
paran sira ing pikirirèku
nêmbah matur sumôngga yèn arsa aglis
yèn arsa tamban pukulun
prayogi paduka ngaton

ora yayi sêdyèngsun
panêdya aglis kuwatir pungkur
ya mulane sun lakoni laku maling
pan wus rêmpêg ingkang rêmbug
wong agung angkatira lon

panah gadane kantun
pan namung pêdhang gêgamanipun
lan jêjirêt sutra kêmandèn tan kari
badhe marga lêbêtipun
nyangking krêtas lawan potlot

kasupèn watêkipun
tilar insa Allah sabênipun
mila kêni sêngêr siniku ing batin
ya ta lampahnya wus rawuh
bata bumining kadhaton

nguncalkên jirêtipun
rinambatan praptèng jro pan sampun
sabên-sabên bata kêlir jroning puri
mangkana ing lampahipun
wus prapta jroning kadhaton

wau ta ingkang kantun
Wong Agung Parangteja atunggu
sêkarduwi cinuculan ingkang kambil
pinurugakên gèn rumput
Maktal ngantuk sèndhèn kayon

warnanên kang lumêbu
praptèng jro pura ing têngah dalu
lajêng jujug pasarean sri bupati
sira Raja Sadat Kabul
kapanggih guling angorok

ing dagane sang prabu
kathah saosan janèwêr arum
lawan agung pêpanganan warni-warni
munggèng wêwadhah mas tatur
sinotya pating pancorot

gêlas kang sandhing anggur
wong agung anèng dagan adangu
Raja Sadat Kabul Ngumar eca guling
angadêg nèng gadanipun
wong agung anulya lunggoh

munggèng ngiringanipun
wong agung sigra anyandhak gupuh
nginum anggur kalawan janèwêr wangi
wontên kalabang mèh ngantup
panjang agênge sajêmpol

Sang Raja Sadat Kabul
sukune kang ngarsa dipun antup
dyan ginitik ing potlot mring Jayèngmurti
punang kalabang wus lampus
wong agung eram dènnyanon

mring pawèstri kang turu
bêntêt atap wong sadalêm agung
nora ana wong èstri kuning sawiji
irêng-irêng sadayèku
pan warata lanang wadon

wong agung nulya mêtu
ngupaya wau panggenanipun
mring kang rama Sri Naranata Mêdayin
tinitik nèng pandhapa gung
kang akêmit para katong

sirêp sadayanipun
nèng pojok kidul wetan kadulu
gumarêmêng kurungan agêng kaèksi
pinariksa isinipun
èstu kang rama sang katong

nanging sampun akuru
langkung arisak sariranipun
kari gagra kusika tur mêmpis-mêmpis
wong agung cangkelak wangsul
nulya sapraptanirèng jro

ngambil janèwêr arum
pêpanganan jambu lawan anggur
wangsul malih mring gène Rajèng Mêdayin
ngulungkên sarya umatur
gêlas panganan maring jro

Prabu Nusirwan mambu
gandane ingkang janèwêr arum
wus sawarsa tan kambon pan amung mangkin
angarêjêt dagingipun
wulune ngadêg mangkorog

sarya ngling sapa iku
wêngi-wêngi wèh janèwêr arum
pan angulung asêrêt dènira angling
kang putra alon turipun
kawula pun Jayèngsinom

anangis Prabu Nusirwan
paran solahira gusti
dene nora gawa bala
kang putra umatur aris
inggih namung satunggil
putra paduka kang tumut
yayi mas Parangteja
katiga pun sêkarduwi 
sênggruk-sênggruk Nusirwan sarwi ngandika

paran tingkahirèng marga
kulup praptanirèng ngriki
kayaparan karsanira
umatur Sang Jayèngmurti
kawula amrih aglis
inggih lampah cara pandung
yèn sampun dhahar tuwan
inggih ing dalu puniki
kula bêkta mêdal anilib kewala

sigra dènira nênurat
ing potlot Sang Jayèngmurti
sakêbat ing krêtas pita
têmbunge hèh yayi aji
kang mêngku ing Ngabêsi
sira Raja Sadat Kabul
Ngumar ing praptaningwang
ing prajanira Ngabêsi
mundhut Prabu Mêdayin sira kapanggya

arsa utusan kewala
bok lawas ana ing margi
dadya sun dhewe lumampah
praptaningsun ing Ngabêsi
ana sajroning puri
sira pan katêmuturu
arsa ingsun gugaha
awèh was-wasing aguling
gèt-êgèti yayi Sadat Kabul Ngumar

ana kalabang gêng prapta
arsa ngantup sira yayi
sun gitik ing potlot pêjah
lan saosanira yayi
kang mungging dagan nênggih
anggur lan janèwêr arum
pêpanganan sun pangan
inuman sun inum sami
aywa kagèt Prabu Nusirwan sun gawa

sawusnya dadya kang surat
sinèlèh ngiringan guling
Raja Sadat Kabul Ngumar
saksana Sang Jayèngmurti
marang pandhapa aglis
kurungan sigra pinanggul
mêdal ing pagêr bata
ingulur jêjirêt nuli
sabên manggih bata inguluran samya

sapraptaning jawi pisan
ênggène Maktal anganti
winêdalakên Nusirwan
saking kurungan wus mijil
wong agung gya ngabêkti
rinangkul sarya sru muwus
sigra Sang Arya Maktal
angaras pada sang aji
atêtanya Nusirwan sarya karuna

padha bêcik kang tinilar
iya Nini Muninggarim
apadene sutanira
putuningsun kaki aji
Kobatsareas ugi
miwah sagung para ratu
kang putra matur nêmbah
inggih sadaya basuki
amung wayah tuwan Maryunani pêjah

kalawan putra paduka
ibune inggih ngêmasi
angungun jêlih karuna
sigra Prabu Nyakrawati
katur purwane nguni
Nusirwan asênggruk-sênggruk
nora lawas nèng donya
putuningsun Maryunani
kang atuwa mène angur palastraa

dadi nora duwe kadang
putuningsun kaki aji
Bathara Kobatsareas
mung putuku Kuraisin
pan kêdhana kêdhini
samêngko wayah ngong iku
sawusnya dangu ngatag
Wong Agung Surayèng Bumi
yayi Maktal jupukên sêkarduwijan

Arya Maktal sigra kesah
turôngga dangu tan panggih
kesah doh dènnya mêmangan
langit wetan sirat abrit
sigra nusup ngulati
wong agung mring sêkardiyu
kantun Prabu Nusirwan
warnanên nagri Ngabêsi
wontên rawa pasir upas palêburan

kidul kilèning kadhatyan
tubon wana nguni-uni
umbul wêdhi tanpa toya
panase anglêliwati
sagung wong dosa pati
Ngabêsi cinêmplung ngriku
mêthêl kulit dagingnya
mopol awak balungnèki
lamun pukul sawêlas umob walikan

marine ing umobira
pukul satêngah pat mari
sadalu pisan tan obah
mung ririh pating kacumik
tan kêna dèn anciki
pinggire kaliwat lunyu
sato kang manjing samya
sapandurat ajur sami
pinarêkna ing pinggire lumba-lumba

wong agung datan uninga
yèn ana pasir sêrani
winastanan ara-ara
kasasar kaplèsèd manjing
wus karsaning Hyang Widi
tan bisa mêntas wong agung
busananira sirna
amung lancingan kang maksih
tawèng upas kêmandèn saking Ngajêrak

wau ta kang kawarnaa
kang mêntas wungu aguling
Raja Sadat Kabul Ngumar
sêsotya sri narapati
kagyat dènnya ningali
janèwêr tabêt dèn inum
aningali kalabang
pêjah nèng daganirèki
mengo nganan aningali ana surat

kagyat anulya cinandhak
winaos sinukmèng galih
têmbunging surat kadriya
ningali ratu kang kêmit
lan sagung pra dipati
têdhak paningrat sang prabu
asru dènnya ngandika
gusti Raja Arab prapti
wêngi iki anggawa Prabu Nusirwan

kapat padha siyagaa
turana kèndêl rumiyin
iya sadina kewala
sokur kongsi tigang ari
pan ingsun arsa bêkti
nênuwun apuranipun
sigra sagung punggawa
budhal sang nata pribadi
bala amung sakacandhake kewala

wontên turôngga salêksa
nitih kuda sri bupati
Raja Sadat Kabul Ngumar
sampun byar prapta ing jawi
panggih Rajèng Mêdayin
datan ana rowangipun
têdhak sigra sang nata
marang gèn Natèng Mêdayin
pan kinubêng dening saprajuritira

kathah sumusul kang prapta
para ratu pra dipati
prajurit mantri satriya
umatur Natèng Ngabêsi
marang Prabu Mêdayin
putra paduka pukulun
wontên pundi samangkya
Wong Agung Surayèng Bumi
mêgap-mêgap lingira Prabu Nusirwan

mariku ngilèn lampahnya
ngulati ingkang turanggi
anusul ing Arya Maktal
Raja Sadat Kabul aglis
sigra nusul pribadi
mangilèn ing bata ngidul
jog pasir palêburan
ana tabêt manungsèki
kapêlèsèd kalêbu talaga upas

nulya ngidul malih panggya
Maktal asèndhèn kusambi
ngantuk Sadat Kabul Ngumar
têtanya sira nèng ngriki
wong Menak anèng pundi
Radèn Maktal sauripun
kantun wau alênggah
lan kang rama ing Mêdayin
ingsun kinèn angulati kang turôngga

sigra Sadat Kabul Ngumar
wangsul marang pasir malih
tiningalan tapakira
èstu yèn kalêbèng pasir
karuntêge katawis
jro palêburan ngêduwul
asru dènnya ngandika
sang nata mring pra dipati
nora kêna tinututan Raja Arab

Wong Agung Surayèng Jagad
sayêkti wus angêmasi
ika mau Arya Maktal
ugêrên wit nagasari
gustine wus ngêmasi
yaiku dimène lampus
tumandang pra dipatya
Maktal kinarubut kêni
pan ginodhi munggèng witing nagapuspa

mantri kawan atus samya
satus ingkang pra dipati
lan sawadyabalanira
wangsul umarêk ing gusti
katur saaturnèki
sigra mangkat sang aprabu
marang gène Nusirwan
prapta ngling Rajèng Ngabêsi
kadipundi putra paduka wus pêjah

wontên pasir palêburan
adate sanadyan wêsi
ajur sampun kang manungsa
môngsa kanggea salingsir
mopol adate nguni
kula umatur satuhu
paduka ngandikaa
inggih pangandika pasthi
têtilare sadaya Sang Kakungingrat

balane miwah kang garwa
yèn maksihRajèng Ngabêsi
Raja Sadat Kabul Ngumar
sayêktine botên kêni
rinêngkuh liyan nênggih
marang sagung para ratu
yèn paduka tan lilah
pasrah garwa bala Amir
sayêktine paduka kawula lunas

lah dawêg tuwan piliha
pasrah lawan angêmasi
kabutuh Prabu Nusirwan
sumaur sarwi anangis
yèn èstu angêmasi
iya Menak Jayèngsatru
apa sakarsanira
garwane miwah wadyèki
sun anurut sigra Sadat Kabul Ngumar

manêmbah angaras pada
wau Sang Raja Ngabêsi
marang Sang Prabu Nusirwan
sigra angundhangi dasih
sagung kang pra dipati
tuwin punggawa gung-agung
ratu kang pitung nambang
punggawa kang tigang kêthi
para mantri sayuta sami sanega

wadya lit tanpa wilangan
budhal Sang Rajèng Ngabêsi
marang ing Kaos nagara
Sri Nusirwan pan kinanthi
ngaturan nitih èsthi
wadya kadi wukir kapuk
katrajang ing prahara
kèhing wadya rêbat margi
pan malêdug angêbêki wanapringgga

kunêng kang maksih lêlampah
wuwusên Umarmayèki
kang anèng Kaos nagara
supêna Sang Jayèngmurti
kalêbu anèng pasir
kasêrakat tingkahipun
enjing Marmaya ngucap
mring Lamdahur Umarmadi
lah karia ingsun arsa anusula

dèn angati-ati padha
pamit sira sang dipati
Tasikwaja sigra mêsat
nampèl wêntisira kalih
mêsat saengga thathit
tigang wulan lampahipun
kinarya tigang dina
tan kapêthuk wong Ngabêsi
sanès marga Ki Umarmaya wus prapta

nagari Ngabêsi enjang
sêmune praja amamring
Dyan Umarmaya têtanya
mindha wong saking agrami
saure mila sêpi
sang nata kesah anglurug
marang Kaos nagara
mundhuti garwanira Mir
sabalane jêr wong Menak wus palastra

anèng pasir palêburan
Sang Dipati Guritwêsi
wau kalane miyarsa
kumêpyur tyasira angling
lah prênahe ing pundi
pasir palêburan iku
ing ngrika kilèn bata
kadhaton bing kidul kêdhik
rawa upas Ki Umarmaya gya mêsat

praptèng pasir palêburan
gya ngrasuk wasiyat nabi
kêmandèn topong Suleman
tawa ing upas lan api
Dyan Umarmaya minggir
pan sarwi anguwuh-uwuh
wong agung pan miyarsa
nanging tan sagêd nauri
ing tyas pasrah manggih dêdukane Sukma

Ki Umarmaya ambêkta
sarbat usada kang manis
karuntêging palêburan
Dyan Umarmaya kadugi
saksana mêsat prapti
kêkêjêr kadi kêkupu
Marmaya aoliya
karamate dèn simpêni
durung wêdhar pamêdhare panampungan

mangkana obahing toya
mêngkab palêburan pasir
winiyak nulya katingal
wau Mênak Jayèngmurti
anulya dèn inumi
tumètès kang srêbat arum
manjing rasa graita
anggaotanira urip
dyan tinarik mêntas marang ing dharatan

wong agung pan tinangisan
pan sarwi dèn usadani
pinundhutakên busana
saking sajroning kêkandhi
waluya Jayèngmurti
bagas kadya warasipun
eca samya dhaharan
wuwusên pun sêkarduwi
mantuk marang panggenane Arya Maktal

mantri kang abaris jaga
tigang èwu winitawis
ingamuk sêkarduwijan
nujah mengkal bêrik-bêrik
gègèr gumrubyug sami
wong agung kalih angrungu
kadya swaraning aprang
gupuh mariksa marani
kawistara angamuk sêkarduwijan

angalingi Arya Maktal
Marmaya wangsul turnya ris
punika turôngga tuwan
lan rayi paduka gusti
pun Maktal dipun godhi
anèng witing nagasantun
sigra anarik pêdhang
mangsah wong agung kêkalih
bubar larut kang ingamuk kathah pêjah

wong agung ing Parangteja
godhine wus dèn tatasi
luwar saking nagapuspa
ngabêkti sarwi anangis
wau pun sêkarduwi
kèndêl dènira angamuk
Maktal kinèn mêmangan
juwadah saking kêkandhi
sampun pulih sarirane Arya Maktal

mangkat prasamya mring taman
wong agung katiga prapti
samya asiram sakeca
sawusnya busana sami
lênggah têpining bèji
maruta marwasèng santun
sêkar babar angambar
sumrah sarira gôndra mrik
asanega busana kapraboning prang

turôngga sêkarduwijan
pan sampun dèn kêkambili
kawot sakapraboning prang
wuwusên kang para mantri
tuwin kang pra dipati
ingkang samya kapalayu
katurmring ratunira
prabu anom ing Ngabêsi
kang tanaya dening Sadat Kabul Ngumar

nama Sadat Kadarisman
kesahing bapa sumilih
duk wau myarsa turira
punggawa kang kasor jurit
mêngsah lawan turanggi
kabutuh wong agungipun
prapta amung têtiga
Kalana Surayèng Bumi
gya siyaga têngara umagut ing prang

dêdêg pitung dasa êgas
prabu anom ing Ngabêsi
sêmbada dêdêg parusa
ing ayuda pilih tandhing
sadèrèng madêg aji
kalaka satriyanipun
tate bêdhah nagara
ambônda para narpati
prawirane Prabu Jaka Kadarisman

prakosa ngluwihi bapa
miwah dhapure ngluwihi
mangkana punggawanira
prabu anom ing Ngabêsi
salêksa kalih kêthi
para ratu kawan atus
samya ratu prakosa
saking kayane pribadi
ratu samas wus siyaga ing ayuda

budhal Sadat Kadarisman
prabu jaka ing Ngabêsi
nanging tyasira sandeya
dene mungsuh iki gusti
gustine jêng rama ji
dadya ing prang mangu-mangu
anutuh mring kang rama
pagene amungsuh gusti
iya ngadu para prabu prang kênaka

gumuruh têngara budhal
sanalika kèndêl nèng marga nganti
langkung wagugên ing kalbu
sira Sang Prabu Jaka
Kadarisman paran iki tingkah ingsun
amungsuh lamun dudua
Wong Agung Surayèng Bumi

ing wuri saya gung prapta
kang prajurit prawira para mantri
pating kacècèr kang nusul
miwah kang pra dipatya
para nata sawadyabala gumuruh
sakapraboning ayuda
andhèr nèng ngarsanirèki

sang prabu jaka ngandika
mring punggawa pinisêpuh tinari
hèh apa wadine iku
mungsuh kang anèng taman
Jayèngmurti gustine wong tuwaningsun
mêngko malih dadi mêngsah
apa linawan ing jurit

punggawa tuwa turira
yèn suwawi gusti nungkula aris
sampun umagut prang pupuh
satêmah manggih papa
mêngsah gusti tindak apa kang tinêmu
prabu jaka angandika
iya bênêr turirèki

nanging ingsun arsa wruha
kasêktène Wong Agung Jayèngmurti
dadar kaprawiraningsun
yèn ingsun wis kasoran
nora wurung ingsun dadi abdinipun
lah payo bapa budhalna
angêpung ing tamansari

sigra kang bala sumahab
panganjure kathah turôngga èsthi
praptèng taman sigra ngêpung
kalimput pagêr bata
prabu jaka nèng wurining barisipun
sarwi manggung nèng dipôngga
wadya kinèn anyuraki

kagyat wau Radèn Maktal
duk miyarsa swaraning baris prapti
sigra wêdale andulu
satriya Parangteja
sarêng mulat têtela mêngsah gêng rawuh
sigra wangsul tur uninga
wau ta sagunging baris

gumuruh surak ing jaba
samya surak wong Arab mêngko prapti
mring ngêndi paranirèku
ngungsèkkên nyawanira
duk miyarsa wong agung alon andangu
hèh yayi mas Parangteja
iki bala ing Ngabêsi

sapa pangiriding aprang
apa ulubalang apa putra ji
Radèn Maktal awotsantun
inggih pun Kadarisman
anak Kabul Ngumar kang umadêg prabu
sigra wong agung siyaga
anitih pun sêkarduwi

nulya mêdal saking taman
Radèn Maktal lan Umarmaya ngiring
praptèng jawi tamansantun
wong agung sigra ngêtab
turanggane pun sêkarduwijan mamprung
prênahira prabu jaka
pinêlêng pan sampun prapti

wong agung asru ngandika
hèh ta sira sutèng Ratu Ngabêsi
anake Si Sadat Kabul
sira atmaja tuwa
kawruhana iya dhingin wong tuwamu
anting-antinge sun alap
sah saking astane kalih

mèsêm sarwi narik pêdhang
angayati saking luhuring èsthi
sasolahira amuwung
wong Menak anèng kuda
duk lumarap sinôngga tinampèl runtuh
sigra astane cinandhak
sinêndhal saking ing èsthi

binantingakên dipôngga
gajah rêbah sarêng putra Ngabêsi
gumuling siti sru kantu
wong agung narik pêdhang
mangsah ngamuk ing wadya prajuritipun
gègèr ingkang tinarajang
busêkan sagunging baris

Umarmaya Radèn Maktal
mangsah ngamuk sarwi bandhang turanggi
wus nitih lajêng bêbujung
rusak ingamuk samya
dyan wong agung kalih wangsul wus angumpul
ing gusti Sang Kakungingrat
ênggène putrèng Ngabêsi

gumuling maksih kantaka
tinalenan marang Umarmayèki
ginodhi sariranipun
Wong Agung Parangteja
sigra gugah hèh anake Sadat Kabul
pagene pijêr anendra
tangia padha prajurit

sinêntak talinganira
kagyat wungu Rajaputra Ngabêsi
badan sampun winawuyung
anangis atur tobat
kula botên telad pun bapa rumuhun
sumôngga ing Gusti Ambyah
ing sakarsa pati urip

wong agung alon ngandika
lamun sira tuhu ingsun uripi
bok tiru lir wong tuwamu
Si Sadat Kabul Ngumar
wus ajangji têmah durjana ing pungkur
matur nêmbah prabu jaka
pukulun datan angipi

lamun kadosa pun bapa
tuwan abên amba purun mêjahi
dhatêng pun bapa pukulun
wong mukir kabêcikan
Jayèngmurti suka dènira angrungu
godhine wus inguculan
sinêlamakên nulya glis

kinêkêp-kêkêp priyôngga
mring wong agung nungkêmi pada kalih
sawusnya manêmbah gupuh
ing Radèn Tasikwaja
miwah marang satriya Parangtejaku
matur ngêsrahkên nagara
mring Wong Agung Jayèngmurti

miwah saisining pura
ingaturan wau wong agung katri
samya tumamèng kadhatun
sapraptanirèng pura
pra dipati Ngabêsi wus samya kumpul
sumiwi ing panangkilan
Wong Agung Jayadimurti

wong agung duk siniwaka
sawijile saking ing dalêm puri
lênggah ing made manguntur
nimbali pra dipatya
miwah sagung ulubalang wus angumpul
sakarine para raja
sumiwi ing Jayèngmurti

wong agung asru ngandika
hèh sakèhe punggawa ing Ngabêsi
padha ngèstrènana iku
Si Sadat Kadarisman
sun dêgakên narendra Ngabêsi tuhu
anggêntènana ing bapa
angrèha nagri Ngabêsi

yèn ana kang para raja
myang satriya punggawa ing Ngabêsi
kang mangkêlang nora anut
mring gêgawean ingwang
umaguta ing prang mungsuh lawan ingsun
apragola pupu jôngga
arok bôndawala pati

sagung kang myarsa sadaya
para ratu satriya pra dipati
ature prasamya nuhun
tan wontên kang mangkêlang
sampun mênggah kang darbe waris puniku
sanadyan wong liwat dalan
yèn tuwan karsakna dadi

wong agung malih ngandika
lan maninge besuk sapungkur mami
yèn Si Kadarisman iku
wuri mardut maringwang
punggawane kabèh sun tumpêsi iku
sadaya matur kukila
sang prabu jaka nulya glis

sujud ing ngarsanirambyah
asupata bupati anêksèni
sawusnya lajêng anayub
atur wus tinarima
Prabu Sadat Kadarisman sêtyanipun
arame dènnya bojana
nutug suka-suka sami

anêlas dènnya bojana
sêsaosan tumpa salin-sumalin
awatara pitung dalu
wong agung sukan-sukan
nèng Ngabêsi dènnya ngadêgakên ratu
marang Sadat Kadarisman
sungkême angasmarani

wong agung anulya pamit
marang Sadat Kadarisman
arsa kondur marang Kaos
Raja Sadat Kadarisman
kêdah tumut saparan
lawan saprajuritipun
ratu satriya punggawa

sakantune wong Ngabêsi
kang binêkta mring kang rama
anglurug mring nagri Kaos
wuri samya pinacêkan
purun ginadhang-gadhang
mêngsah lan wong tuwanipun
cinêgah-cêgah amêksa

dadya wong agung nuruti
pamêksane prabu jaka
nêtêg têngara kêndhang gong
gumuruh wong sanagara
samya samêktèng yuda
sumahab kang wadya kumpul
gêgaman tanpa wilangan

budhal saking ing Ngabêsi
kadya samodra balabar
wutah ing bala gorarèh
mamrêg giri gara-gara
ujwalaning busana
kadya girindra katunu
gêmpur sajêmbaring wana

kang têngga nagri Ngabêsi
amung punggawa santana
ingkang binêkta pêparon
samas ingkang para raja
dhomas bupatinira
nyalêksa prajuritipun
sabên bupati satunggal

kang wadya para narpati
nyakêthi prajuritira
marma kadi samodra rob
kunêng kang lagya lêlampah
gantya kang kawuwusa
lampahira Sadat Kabul
Ngumar lan Prabu Nusirwan

prapta ampeyan Mêdayin
Sang Prabu Irman miyarsa
lamun kang rama rawuhe
sigra parentah ing patya
ngrukti sugatanira
Raja Irman sigra mêthuk
lawan kang rayi kalihnya

miwah sira Ratu Jobin
tundhuk samya ngaras pada
pra putra lara tangise
gantya-gantya para raja
miwah Kya Patih Bêstak
sira Raja Sadat Kabul
Ngumar pan wus ingancaran

masanggrahan sawadyèki
anèng sajawining kitha
dulur sêlur sêsuguhe
prasamya sukaning driya
enjang samêkta budhal
sawadyabala wus kêbut
laju mring Kaos nagara

ginêlak lampahing baris
kang lumampah munggèng ngarsa
Prabu Jobin sabalane
wadya Mêdayin wurinya
ing marga tan winarna
nagari Kaos wus rawuh
Raja Sadat Kabul Ngumar

lan sang prabu ing Mêdayin
lajêng samya masanggrahan
Sang Prabu Jobin nulya ge
wong desa Kaos ngundhangan
atur sêsêgahira
wau Raja Sadat Kabul
gunêm lan Prabu Nusirwan

sarêmbugira wus dadi
lan Natèng Kaos nagara
Jobin miwah para katong
lamun salin senapatya
misesa pangrèhing prang
murwani ing rèh têtunggul
Raja Sadat Kabul Ngumar

ing Kaos kinêpung kikis
sagung para ratu Arab
maksih apajêg barise
dènira samya rumêksa
ing Gusti Prabu Jaka
Kobatsareas tan surud
tyasing kang para narendra

mangkana dina sawiji
Prabu Sadat Kabul Ngumar
parentah ing para katong
têngara umijil ing prang
muntab bala sumahab
kadya kang wiyati têdhuh
dhêdhêt gamêng alimêngan

kadya robing jalanidhi
sigra Sadat Kabul Ngumar
nitih dipôngga binarong
mangsah marang rananggana
sagung bala natambyah
barise wus mijil dangu
siyaga jawining kitha

sri bupati ing Sêrandil
Marmadi Kohkarib Raja
panutaning para katong
lan Tamtanus Natèng Yunan
samya ratu pangarsa
misesa murwèng prang pupuh
têtungguling rananggana

wau ta Rajèng Ngabêsi
nêngah asru asêsumbar
mirungu marang mungsuhe
hèh sakèhe bala Ngarab
punggawa para raja
tanpa ngrasane kalangkung
ambêke lumuh nungkula

dene gustine wus mati
anèng pasir palêburan
sira dadak wani mogok
tan ana angêsrahêna
marang putri Muninggar
pan iku kagungan ingsun
kang sira kukuhi padha

hèh ta sagunge para ji
yèn tumrapa pêpanganan
kang luwih asoring asor
tan ana kang sudi mangan
yèn sira mêtu ing prang
tan ana rasane arus
anistha kaskayanira

sapa kang sudi ngambuli
mangkana duk amiyarsa
kadya ginosong mukane
sira sang prabu ing Selan
mangsah nitih dipôngga
wong Arab surak gumuruh
Lamdahur miyos ing yuda

ing pabaratan wus panggih
lawan Sadat Kabul Ngumar
ayun-ayunan kalihe
angling Sadat Kabul Ngumar
hèh sira Rajèng Selan
gêdhe dhuwur tanpa kusur
angukuhi darbek ingwang

iki Batharèng Mêdayin
wus apasrah marang ingwang
yèn Muninggar somah ingong
lawan sabalane pisan
dadi boyongan ingwang
nauri sugal Lamdahur
Kabul Ngumar haram jadah

sira iku sun arani
dudu ratuning manungsa
pantêse ratuning sato
pan sira cidrèng ubaya
dudu traping narendra
pan sira wus utang umur
ing Gusti Sang Kakungingrat

sira buwang anting-anting
mêngko dadak gawe polah
durjana polahing sato
ilang kramaning narendra
nganggo tingkah urakan
yèn maksih urip Lamdahur
tan kalakon sêdyanira

malah sira bakal mati
katiban ing gadaningwang
miyarsa langkung runtike
Raja Sadat Kabul Ngumar
sigra mêlak dipôngga
ginada Prabu Lamdahur
tinangkis ing bôndabaya

rosane ingkang anggitik
kuwate ingkang anôngga
gurnita mubyar agnine
sigra sang prabu ing Selan
malês amutêr gada
Rajèng Ngabêsi pinupuh
orêg bantala paprangan

anglumba kang ponang èsthi
Raja Sadat Kabul Ngumar
kasingsal adoh tibane
tangine anarik pêdhang
Prabu Lamdahur sigra
saking dipôngga tumurun
nadhahi pêdhang-pinêdhang

sadina dènira jurit
rame tan ana kuciwa
otêrgumuruh surake
antuk sisih kang ayuda
samya ratu digdaya
dalu tinêtêgan mundur
kalihe makuwon samya

Lamdahur manjing kitha glis
lawan sagung para nata
baris Arab manjing kabèh
ing dalu samya bujana
Prabu Kobatsareas
kang samya têtêp pinangku
sarèhne kang binathara

angling prabu ing Sêrandil
marang sagung para nata
mungsuh iki prapta manèh
malu lawan ingsun aprang
Si Sadat Kabul Ngumar
mukir marang gustiningsun
ambalik tiru Si Bahman

panggadane sun tadhahi
ya Si Sadat Kabul Ngumar
ukur-ukur nora abot
prasamya ngungun miyarsa
sagunge para raja
dènira bujana nutug
enjing asaos ing yuda

mungsuh tan ana miyosi
lagya mikir pangupaya
amèt ing cidra gunême
ngulati maling digdaya
upama prang satmata
yêkti wrat sêsangganipun
sagunging bala natambyah

upama pinèt ing silib
sayêkti bongoh kewala
para ratu sêsanggane
tan ana wagêd prang cidra
liyane Umarmaya
Umarmaya lagya nusul
marang Ngabêsi nagara

dadya ing wuri asêpi
mila Sadat Kabul Ngumar
myang Ratu Jobin rêmbuge
ngupaya maling prawira
winuwus sayêmbara
mangkana wontên kang sanggup
saking nagari ing Dara

punika ingkang nanggupi
anumpês kang para raja
pinèt ing dalu gêlare
Sang Bandarjani namanya
tuhu maling aguna
binêkta mring ngarsanipun
Raja Sadat Kabul Ngumar

lawan prabu ing Mêdayin
miwah Jobin sayêmbara
kinarya ratu êbange
Bandarjani tur sandika
gagrak sagah samôngsa
numpêsa kang para ratu
ingidèn marang Nusirwan

sigra pothèt Bandarjani
dalu dènira lumampah
tanpa rewang amung dhewe
ki pralenthe lampahira
Bandarjani saksana
manjing ing pukul sapuluh
marang jro kutha anjajah

pakuwon para narpati
diningkik sami winawas
tinandukan sêsirêpe
sirêpe datan tumama
sagung kang para nata
rinêksèng punggawanipun
agilir tan ana nendra

dadya amubêng sawêngi
pakuwon kang para raja
siji tan ana kang sare
malah mèh gagat raina
nulya wau tumingal
wontên pasarean samun
mung pawèstri kang atêngga

sirêp tan ana ngulisik
pawèstri nendra sadaya
ing dagan kanan keringe
ki pralenthe sigra dènnya
mrêpêki sarta mawas
iki baya ratu agung
beda lawan para raja

miwah pasareannèki
rêrênggan nila pêkaja
manik rêtna sadayane
lêlungsir kinara wistha
ing sêsotya mutyara
eram dènira andulu
têpase prabu taruna

Narpati Kobatsareas
lagya kapati aguling
mrêpêki maling aguna
ki pralenthe Bandarjani
sigra anarik sêking
kang sare cahyanya mancur
sang pandung tan uninga
yèn wayah Natèng Mêdayin
dyan tinigas murdane Kobatsareas

pisah utamangganira
tinilar maling wus mijil
nanging akuthah ludira
kunêng wontên kang winarni
ingkang nganglang ing wêngi
patihe Umarmayèku
nama Radèn Sihngiyar
kapêthuk butulan wingking
anggraita tyasira Radèn Sihngiyar

wong mijil saking butulan
sariranya pulang gêtih
pinêgatan wus cinandhak
sinikêp tan bisa osik
uwal mêksa nguwati
tan osik panyikêpipun
kuwat Radèn Sihngiyar
wus katalèn ponang maling
dyan tiniti rinarimuk tinakonan

sru angling Radèn Sihngiyar
angakua sun takoni
sawadine lakunira
saking jro akuthah gêtih
yèn kumbi sun patèni
Bandarjani alon matur
kula inggih cundaka
saking prabu ing Mêdayin
lawan saking Raja Sadat Kabul Ngumar

kula kinèn lampah cidra
numpês ing dalu para ji
nanging datan antuk karya
sagung kang para narpati
sadalu tanpa guling
dadya kawula anglantur
dhatêng jro pura pisan
wontên narpati aguling
bagus anom pan sampun kawula tigas

sru krodha Radèn Sihngiyar
miyarsa aturing maling
anarik pêdhang anulya
pinêdhang kang ponang maling
pagas jangganirèki
Sihngiyar sigra malêbu
praptaning pasarean
èstu kalamun ngêmasi
gilang-gilang Sang Prabu Kobatsareas

gya opyak Radèn Sihngiyar
kagyat wong sajroning puri
angrubung samya karuna
mring prabu jaka kang lalis
miwah kang ibu aglis
ngrungkêbi layoning sunu
Sihngiyar sigra mêdal
mangsuli kunarpèng maling
byar raina ngubêngakên utamangga

sawadya Kaumarmayan
wus samya mêthuk angiring
ing lurah Radèn Sihngiyar
bêkta bandera sasupit
lawan bêndhe satunggil
angiring sirahing pandung
ngubêngi pamondhokan
Sihngiyar undhangirèki
kawruhana sagung para raja-raja

sira padha tanpa guna
tiwas rumêksa ing gusti
kalêbon sandi upaya
prabu jaka angêmasi
tinigas dening maling
maling panggawening satru
lah padha tingalana
sagung satriya bupati
tiwasira sagung para raja-raja

sagung kang samya miyarsa
undhang samya malayoni
nangis ngarsane Sihngiyar
sagung kang para narpati
ingatag manjing puri
sagung para kaumipun
samya angrêsikana
layone gusti sang pêkik
kadya guntur tangise sajroning pura

undhange Radèn Sihngiyar
têmu gêlang angubêngi
sagung kang para narendra
aminta apuranèki
marang kang antuk maling
Radèn Sihngiyar rinubung
samya srah pati tiwas
rêmbag pêpulihing jurit
sabiyantu sagung para raja-raja

lan undhang suka pratôndha
nugêl buntuting turanggi
sagunging kawula Arab
langkung dènira prihatin
miwah Sang Rajaputri
Muninggar tangise asru
nguswa layoning putra
sariranya gubras gêtih
saking sangêt anguswa layoning putra

tanbuh-tanbuh solahira
angadêg aniba tangi
yayah tanpa panoning rat
mangkana cèthinirèki
Kusuma Muninggarim
prasamya sungkawanipun
miyat ing gustinira
wontên parêkan satunggil
anggraita atur uninga kang eyang

inya lumajêng karuna
mring Bathara Nyakrawati
praptaning pakuwonira
sang aprabu ing Mêdayin
inya matur wotsari
yèn wayah tuwan pukulun
Prabu Kobatsareas
kêni cidra wus ngêmasi
pan katigas dening pun maling aguna

malinge inggih kacandhak
tinigas murdanirèki
kumêpyur tyasnya miyarsa
Sri Bathara Nyakrawati
karaos jroning galih
kang ngidini pandungipun
kesah Prabu Nusirwan
anangis mring gèn kang sêpi
sêsambate karuna kadya wanodya

langkung sungkawaning driya
prihatin Natèng Mêdayin
ngungun anutuh sarira
munggèng gon mamring anjêngking
dhuh babo putu mami
adhuh adhuh mati adhuh
sapa pantês madêga
binathara nyakrawati
lan Si Irman pantês Si Kobatsareas

pan kadya tanpanoning rat
Sri Maha Natèng Mêdayin
nêngna kang agung sungkawa
wau Sang Natèng Ngabêsi
nuju dina sawiji
nêtêg kêndhang gong gumuruh
muntab wadya wurahan
kang mijil atata baris
wus apasang Raja Sadat Kabul Ngumar

ratu miwah pra dipatya
akubêng nindhihi baris
miwah para ratu Arab
wus mijil angirid baris
wau Natèng Ngabêsi
anitih turangganipun
asri ingkang busana
nèng papan aminta tandhing
kêmbulana iki Sadat Kabul Ngumar

ya ta tan bêtah miyarsa
Raja Sarsaban Pirkari
amit miyosi ngayuda
angagêm gadane galih
sarwi nitih turanggi
nèng rananggana wus pangguh
lan Sadat Kabul Ngumar
têtanya Natèng Ngabêsi
hèh ta sapa aranmu prajurit tuwa

dene mapag yudaningwang
dudu Sang Rajèng Sêrandil
sira iku wong wis tuwa
kumudu ngadoni jurit
angling Rajèng Pirkari
prajurit bumi pan ingsun
aran ingsun Sarsaban
pamanane Ratu Jobin
nanging ingsun suwita Sang Kakungingrat

dene ingsun tan sêmbada
momong marang Ratu Jobin
sun buwah Kaos nagara
hèh payo Rajèng Ngabêsi
sira iki wong balik
dudu pambêkane ratu
krodha Sri Kabul Ngumar
Raja Sarsaban binindi
rame tangkis-tinangkis gada-ginada

kunêng sakala kang aprang
kagyat kang samya ningali
lêbu limêngan pak-ampak
têdhuh dhêdhêt erawati
gêgaman gêng kang prapti
gumrudug swaraning tambur
kêndhang gong asauran
sarunèn pating jalêrit
kang salomprèt sèwu barung anèng ngarsa

wong Arab gupuh têtanya
iki bala saking ngêndi
saure kang tinakonan
pan iki bala Ngabêsi
ngiringkên Gusti Amir
puniku kang anèng pungkur
garjita bala Arab
wau ta Sang Jayèngmurti
anglancangi praptèng ngarsaning gêgaman

Raja Sadat Kabul Ngumar
mulat Jayèngrana prapti
sigra anyamêthi kuda
lumayu ngungsi wanadri
Sarsaban malayoni
tundhuk lan Sang Jayèngsatru
ngabêkti ngaras pada
punika Rajèng Ngabêsi
prang lan amba lumajêng mulat ing tuwan

wong agung nulya parentah
mandhêga sagunging baris
sun nututi Kabul Ngumar
sigra Sang Rajèng Sêrandil
nitih gajah nututi
mring Gusti Sang Jayèngpupuh
bêbujung Kabul Ngumar
ngandika Sang Jayèngmurti
sira bapa Sarsaban angur balia

dene sira wong wis tuwa
yayi prabu ing Sêrandil
iku bae milu ring wang
tur sêmbah Rajèng Pirkari
sigra wong agung kalih
nusul anututi asru
panandêring turôngga
miwah Sang Rajèng Sêrandil
sru kinêtap anandêr dipangganira

Raja Sadat Kabul Ngumar
anilap saengga pitik
mulat ing wulung mamôngsa
tan wruh ing solahirèki
mèh parêk Jayèngmurti
sêsumbar anguwuh-uwuh
hèh Sadat Kabul Ngumar
mandhêga padha prajurit
wong wus cidra dadak nganggo tundha bema

wong agung sapraptanira
aningali marang Rajèng Ngabêsi
saking turôngga tumurun
anut ing Kabul Ngumar
manjing wismèng brahala angambil gupuh
jêjirêt kêmandèn sutra
kang saking Bagendha Kilir

Raja Sadat Kabul Ngumar
tinut wuri dènnya dhêlik anjêngking
inguncalan jirêt sampun
gulunira kang kêna
aningsêti katuju prapta Lamdahur
wong agung alon ngandika
hèh yayi Prabu Sêrandil

jêjirêt tarikên enggal
dyan tinarik sakuwate anarik
Kabul Ngumar sampun katut
linarak praptèng jaba
sigra narik pêdhang Sang Prabu Lamdahur
pinêdhang gulune pagas
pêjahe Rajèng Ngabêsi

kudanira janggisapar
busanane êmas rong atus kati
pinaringakên Lamdahur
langkung sukaning driya
nulya mangkat anitihi kudanipun
dipôngga kinthil lon-lonan
aririh anèng ing margi

samarga apagunêman
Jayèngmurti lawan Prabu Sêrandil
ya ta kunêng kang winuwus
Sang Rêtna Yu Muninggar
sasedane kang putra awayang-wuyung
tanbuh-tanbuh solahira
ribêng tyas angèsthi pati

abuh netrane kalihnya
angapêndul bintit awaspa gêtih
satêmah kaku tyasipun
abuh thi-athinira
nyandhak patrêm angiwa gandhewanipun
nitih kuda mring paprangan
ngrasuk kapraboning jurit

gya mijil mring rananggana
lajêng nêngah kagyat sagung narpati
asangêt ing marmanipun
nanging kang para raja
samya ajrih lamun ngaturana mundur
tan ana kang sinung wênang
angaturana sang putri

mung Wong Agung Parangteja
lawan Umarmaya kang kandêl sami
winênangakên pitutur
marang Rêtna Muninggar
angosoa ing rèh pan kalilan sampun
dening sagung para raja
pan dèrèng kalilan sami

dadya andulu kewala
sasolahe Sang Rêtna Muninggarim
dènirarsa soroh amuk
ngêtap kuda manêngah
apêpulih ing sedane putranipun
nulya wau kawistara
ing sira Sang Ratu Jobin

lamun Sang Rêtna Muninggar
mring paprangan tanpa rowang pribadi
Jobin ngêtab kudanipun
praptaning pabaratan
rajaputri miyat mênthang langkapipun
Sang Raja Jobin pinanah
jajanya anrus ing gigir

Jobin langkung dukanira
hèh wong wadon ingkang mangkene iki
tuhu tan suka maring sun
ing sapisan-pisana
narik pêdhang arsa amêdhanga gupuh
Rêtna Muninggar angayat
lumêpas ingkang jêmparing

ngênèni bau kang kiwa
Ratu Jobin pêdhot baune kering
sigra narajang sang prabu
rajaputri pinêdhang
ulah mungkur kang kêna walikatipun
marêngi nalikanira
praptane Sang Jayèngmurti

yudane Rêtna Muninggar
kagyat mulat ngandika Jayèngmurti
yayi Muninggar ta iku
apa karane aprang
sigra ngêtab pun sêkarduwijan mamprung
Jobin miyat sigra nilap
lumayu ngungsi wanadri

tinututan wus kacandhak
dyan pinêdhang tugêl Sang Ratu Jobin
cinacah pan kadya timun
Jobin duk pêjahira
sigra wangsul kang nusul samya kapêthuk
praptane madyèng payudan
tumundhuk Natèng Kohkarib

wong agung alon ngandika
hèh Marmadi pagene yayi dèwi
Muninggar mêtu prang pupuh
Natèng Kohkarib nêmbah
mila rayi paduka mijil prang pupuh
dening kang putra palastra
Kobatsareas Narpati

cinidra ing duratmaka
duk miyarsa Wong Agung Jayèngmurti
niba saking kudanipun
kantaka tanpanon rat
dyan rinêbut sagunging kang para ratu
binabayang tinangisan
binêkta manjing jro puri

sapraptanirèng kadhatyan
wus kapanggih sinundhang rajaputri
Rêtna Muninggar tan emut
kaninira angrêbda
Jayèngmurti emut sakêdhap akantu
tan bisa mulat ing garwa
Wong Agung Parangteja ris

umatur sarwi karuna
kadyaparan pratingkah paduka Mir
awuyungan tutur linglung
tan arsa budidaya
ing kanine rayi paduka puniku
wong agung duk amiyarsa
èngêt sakala alinggih

munggèng ulone kang garwa
sru ngandika marang Umarmayèki
paman Arya Betaljêmur
dèn age aturana
Umarmaya mêsat mring pakuwonipun
Betaljêmur ingaturan
tan adangu nulya prapti

apan dangune ki arya
wus uninga sedane rajaputri
sapraptane Betaljêmur
sang putri wus ananjak
lajêng seda mantuk mring antara maut
layar maring desa pana
gumuruh swaraning tangis

angadhaton nagri baka
duk miyarsa Wong Agung Jayèngmurti
ing sedane garwanipun
niba ambanting awak
sangsaya sru kang tangis lir prawata rug
maratani sanagara
saênggon-ênggoning tangis

sagunging bala natambyah
lir kapatèn ing anak lawan rabi
akathah sêsambatipun
mulat ing gustinira
pan wong agung tanbuh-tanbuh solahipun
niba tangi sanalika
gumuyu sarwi anangis

sarya kesah giyak-giyak
nulya mandhêg ngrêrintih nolih-nolih
mangkat malih gandrung-gandrung
mirong kêmandèn sutra
saparane kapirangu gandrung-gandrung
kadya wong edan kadadak
awuyungan kawlasasih

sakala mulat ing garwa
sinungkêman cinêcêp ingkang lathi
kesah malih gandrung-gandrung
wangsul bantali asta
tan adangu kesah malih gandrung-gandrung
cêngkelak angaras asta
tan adangu kesah malih

sarwi ngrêrintih sakêdhap
kesah malih nêcêp jêjêmpol sikil
brêsèt kesah gandrung-gandrung
mirangrong karungrungan
gèdhèg-gèdhèg têbah jaja gandrung-gandrung
kang asta murwèng saarja
lêgèyèh niba ing siti

makuthanira kasingsal
wangsul malih marang gène kang rayi
lêngkèh-lêngkèh gandrung-gandrung
prapta layoning garwa
anungkêmi munggèng ing jêjêngkunipun
anêcêp-nêcêp jêmpolan
sartane nêcêp jariji

kesah sarwi latah-latah
marang taman milang kang sarwa sari
apan sarwi gandrung-gandrung
sarwi angundhuh sêkar
munggèng meja wangsul malih gandrung-gandrung
yayi Muninggar wungua
sêkarira sun undhuhi

putranira karyakêna
bungah bajo dimèn kinarya nangkil
sêbrèt mentar gandrung-gandrung
marani woh dalima
ngundhuh kalih wangsulira gandrung-gandrung
yayi sun ngundhuh dalima
wadhahana dimèn aglis

munggèng ing lancang kancana
patik rêtna jumêrut lan widuri
kang anggawa gandrung-gandrung
marang ing panayuban
marêk marang ngarsane ramanta prabu
iya Bathara Nusirwan
bujana lawan para ji

lah mara yayi wungua
bok dinukan dangu tan ana prapti
nulya kesah gandrung-gandrung
ngundhuh wohing srikaya
mung têtiga wangsul malih gandrung-gandrung
lah yayi iki srikaya
kalawan sêkar taluki

mara yayi saosêna
ing ramanta bathara nyakrawati
môngka usadaning gandrung
payo mring panayuban
sun umiring wurinira gandrung-gandrung
gandrung asmara ru-ara
dhuh Kusuma Muninggarim

sapraptane ngandika ngrêrintih
adhuh ta yayi apuranira
sadangune ingsun supe
pijêr agandrung-gandrung
tanya saos pênding lan kancing
pijêr ngundhuh wowohan
saparan agandrung
lah payo nimas wungua
siyagaa iki pêpênding lan kancing
seba ing ramanira

yun-ayunan Batharèng Mêdayin
dene sira lami tan aseba
tan ambêkta ing wayahe
sang murwèng lara gandrung
Prabu Kobatsareas pêkik
ngiringa ibunira
sêmang gandrung-gandrung
ngaturkên wohing dalima
lan srikaya katiga kêmlaka manis
lah babo dipun enggal

dangu jêtung nulya kesah malih
amangsuli makêna kamandyan
mring gêdhong pasareane
wau sang karya gandrung
lan jêmparing gandhewa gadhing
mungsuh arungan prapta
pijêr karya gandrung
adangu kèndêl kewala
dhuh kusuma sangêt dêduka ing dasih
angênêng tanpa dosa

kesah malih marani turanggi
titihane Sang Rêtna Muninggar
pun imbarêtna namane
atangkêb gandrung-gandrung
kinambilan binêkta aglis
marang gène kang garwa
sarwi gandrung-gandrung
prapta lah yayi wungua
kudanira iki wus ingsun kambili
payo bêrêg mring wana

tan adangu nulya kesah malih
apan sarwi anuntun turôngga
sukane tinuntun dhewe
asmara gandrung-gandrung
mangsulakên ingkang turanggi
lajêng marang wantilan
sarwi gandrung-gandrung
sapraptane saratinya
kinèn sigra amalanani kang èsthi
nama pun ambarsirat

dipanggane Rêtna Muninggarim
wusnya pinêlanan gya binêkta
marang ênggène garwane
prapta ngandika arum
payo yayi nitihta èsthi
Wong Agung Parangteja
gya nungkêmi suku
umatur sarwi karuna
kadyaparan rayi paduka wus lalis
sampun ta rinarêpa

luhung ginaliha sampurnèki
kagyat wong agung duk amiyarsi
niba ing pangkon nglêgèyèh
sagunging para ratu
gumarumung tangisirèki
saking sungkawaning tyas
miyat gustinipun
Adipati Tasikwaja
ngusap jaja tansah waspanya drês mijil
langkung sungkawaning tyas

Betaljêmur pan maksih alinggih
sarwi ngusap layon kalihira
alon ing pangandikane
iku larane gandrung
hèh ta Maktal Umarmayèki
yèn wus rong puluh dina
mari dènnya gandrung
aywa na maras tyasira
ênêngêna yèn prapta rong puluh wêngi
sayêkti têka waras

samya egar kang samya prihatin
sagunging kang para raja-raja
miyarsa ing pituture
gustine gêrah gandrung
yèn praptane rong puluh wêngi
Wong Agung Kakungingrat
mari gandrung-gandrung
Betaljêmur wangsitira
mila sagung satriya punggawa mantri
samyayêm ing wardaya

Bêtaljêmur sigra dènnya pamit
mantuk marang ing pakuwonira
pasanggrahan Mêdayine
wau kang among gandrung
pan ing siyang pantara latri
komêt ing solahira
dènnya gandrung-gandrung
sawusira lama-lama
ing sêmaya jangkêpe rong puluh wêngi
èngêt purwa wasana

pêparentah karya bandhosa glis
lawan undhang yèn badhe budhalan
kondur mring Arab karsane
sagunging para ratu
angundhangi balakuswèki
wau ta kang bandhosa
dadosipun katur
layone Rêtna Muninggar
binandhosa bandhosa pinarnah mungging
saluhuring jêmpana

sinongsongan kalih wêlas sisih
tunggul naga ingkang munggèng ngarsa
kawan èwu parêkane
kang tangis kadya guntur
bêbahing tyas Sang Jayèngmurti
nanging ta ingawêran
sawatawisipun
mundhut modin pitung lêksa
kinèn muji dharat dènira lumaris
sawurining jêmpana

ingkang munggèng ngarsa para kêtib
patang lêksa amawa daludag
tunggul kakôndha lan rontèk
salawate gumuruh
para ratu ingwuri têbih
Wong Agung Kakungingrat
dharat lampahipun
munggèng wurining jêmpana
sabudhale saking ing Kaos nagari
otêr wong sanagara

umbul-umbul apan sèwu sisih
lawan uncal-uncalan kumbala
awor ing upacara kèh
gumludhug kadya ladhu
gara-gara kagiri-giri
sêgara alimutan
môndra kuwung-kuwung
kang obar-abir ambabar
gêtêr-patêr têngis dhèdhèt erawati
yayah milu kung rimang

saluhuring jêmpananirèki
kadya sêsiring kilat-kumilat
pêtha pêpanthan thathite
sumirat turut mirut
kilat kêlab-laban kaèksi
yayah ngayuh ngawiyat
ngayati sumiyut
kadya andhêdhês bandhosa
sindhung riwut siwat-siwut ngêngênêsi
tyasing wadya sadaya

saking jawi kitha sampun têbih
lampahing bala kadi samodra
saparan-parane blèbèr
ing wana lir balabur
kathah ingkang ngurmati margi
atusan pra pandhita
mêthuk lajêng tumut
ngiringkên ing layonira
rajaputri pan wuwuh samargi-margi
mangkana lampahira

datan kèndêl lampah siyang latri
Wong Agung Kakungingrat adharat
saleyoran ing lampahe
asmara gandrung-gandrung
sagunging kang bala Nata Mir
mring gusti wlas kalintang
dènira mong gandrung
tan arsa nitih turôngga
sinaosan jêmpana tan arsa nitih
suka dharat kewala

dadya para ratu ambelani
samya dharat mung punggawanira
kang nitihlan pêpatihe
nindhihi baris agung
anèng kuda dipôngga nêbih
lawan sang kapibrôngta
samarga mong gandrung
anglêgèyèh kapidhara
rinarômpa wus èngêt lumampah malih
gandrung-gandrung karantan

sagunging kang kêtib modin dhikir
kadya guntur nêngkêri ngawiyat
rèh kang samodra gorarèh
kagyat sang among gandrung
amiyarsa swaraning dhikir
mangu kèndêl lampahnya
mangkat gandrung-gandrung
akathah rêsmining arga
jalanidhi kontab ing wuri mimbuhi
kambuh wiyoga kambah

maruta nglut mêsês angêkêsi
ngênês tyasira Sang Kakungingrat
lèr wetan kuwung angèdhèng
sumirat dadya ranu
ananduki sang magêng brangti
bangun wungu kandhahan
sêmang gandrung-gandrung
lir rinêjêg tyasnya rantas
sumarambah sarira sumyar ngowani
lênglêng rèh kalanglangan

lêpasing wadya baris lumaris
ngambah talun-talun nut ing marga
wulusan pinggir alase
èngêt sang among gandrung
katon solahing nguni-uni
lan garwa acangkrama
mangu gandrung-gandrung
kidang munya sêsêngeran
opyak sagung wadya prasamya angungsir
kidang kèh katandangan

mèsêm miyat kang agung prihatin
dening wadya gung kadya pêpara
kyèh wowohan ing pasêtrèn
mênggah agandrung-gandrung
langkung wêlas sagung para ji
miyat ing gustinira
agung gandrung-gandrung
tan wus wuwusên ing marga
sapraptane jajahan antarèng bumi
bumi Mêkah wus prapta

pandhita ngulama mufti
kukama sèh tumut samya
sang adipati lampahe
miyat sagunging gêgaman
mangkana kawistara
risang suta gandrung-gandrung
tumundhuk bêkti ing rama

kang rama mèsêm mrêpêki
ngayuh lungayaning putra
adhuh babo sutaningong
mung wode wardayaningwang
aywa magêng sungkawa
mironging tyas gandrung-gandrung
pan wus titahing Hyang Suksma

luhurira nguni-uni
kang samya ginanjar arja
nora pêgat sangsayane
wus kaprahe wong ginanjar
luwih wibawanira
yêkti kêna lara gandrung
pinêthot ing pakarêman

lêluhur mung Kangjêng Nabi
Ibrahim sinung sangsaya
Raja Namrut ingkang obong
papane munggèng ing ngarsa
nulya Namrut putrinya
kasmaran agandrung-gandrung
mring nabi anut saparan

kang putra nuwun nungkêmi
lilih samya dyan lumampah
badhe mêtak kunarpane
kang garwa Rêtna Muninggar
sarta tuduhing bapa
mangkat sarta gandrung-gandrung
marang ing bumi lêlongkang

Têgal Wasitah namèki
wêwatêsan bumi Mêkah
lawan ing Yahman têngahe
miwah bumi Sam kacahak
Mêsir pan karocokan
sinarèkakên ing ngriku
layone Rêtna Muninggar

rinêngga astana adi
asri ingkang upacara
sami sakala dadose
ginarap ing para raja
pandhita pira-pira
kang samya amatut cungkup
layone Rêtna Muninggar

kang putra daganirèki
wusnya bubar para raja
miwah para kakêm kabèh
kang rama langkung wlasira
mulat sayèng atmaja
kapirangu gandrung-gandrung
kondure kondur pinêksa

mring rama binêkta mulih
aywa magêng larasmara
mukina anèng kadhaton
milanya Sang Kakungingrat
ngecani ingkang rama
kondurira gandrung-gandrung
samarga arawat waspa

sapraptanirèng jro puri
tan antuk nadhah anendra
kapirangu sagèn-ênggèn
kadya mèh antara gila
gumuyu tur karuna
awirangrong gandrung-gandrung
mawas ing rèh karungrungan

sagunging para narpati
prihatin kapati brôngta
asru onêng ing gustine
lami tan kêna sineba
agung abilulungan
saparane gandrung-gandrung
lan Wong Agung Parangteja

môngka ing dina sawiji
kesah tan amawi bala
mung Arya Maktal rowange
marang astana Muninggar
siji bala tan kêna
lampahira gandrung-gandrung
sapraptanirèng astana

sare nèng ulonirèki
wong agung ing Parangteja
pinarnah anèng dagane
mangkana Sang Kakungingrat
nglalupa nendranira
monêng risang gandrung-gandrung
sare mung bangun raina

supêna wontên kaèksi
sajroning nendra katingal
ningali sajroning sare
langit kapitu kang bêdhah
nulya wontên amparan
saking awiyat tumurun
isi kaki-kaki tuwa

anèng malige alinggih
sarwi anôngga dhêdhasar
isi sarbat rum gandane
luwih wêwangining donya
sigra Sang Kakungingrat
mrêpêki malige gupuh
sarwi matur mring wong tuwa

kang lênggah malige manik
lah sintên tuwan punika
wong tuwa alon wuwuse
sun iki lêluhurira
kinongkon ing Hyang Suksma
anglayad marang sirèku
dening sru prihatinira

kapatèn rabi kêkalih
sartane kapatèn putra
iya padha lanang karo
kang dhingin bisa anambak
iya mujadahira
nuli kang kari anusul
Muninggar Kobatsareas

iku sira angot malih
ilang kabudayanira
andina-dina anglamong
tanpa tutur idhêpira
lara damèng wanodya
lawan lara damèng sunu
ilang nalar tanpanon rat

lah nya iki turas mami
ya nyawa sira inuma
dimèn tyasira arèrèh
gêlas sampun tinampanan
lajêng panginumira
wong Menak angrasa tuwuk
langkung saking kanikmatan

sadhasar pisan angênting
nulya jêng nabi ngandika
hèh ta babo darah ingong
sirèku aywa gêng brôngta
lara damèng wanodya
apan ta Hyang Maha Luhur
wus karya titah ing sira

ing takdir tan kêna gingsir
yèn sira prihatin dahat
wus kaêcap pêpêsthène
nanging karsaning Hyang Suksma
ing têmbe pinaringan
kang sêbagi warnanipun
iya kaya Si Muninggar

lawan kadi putri Mêsir
datan ana kalonglongan
ing badan tatah warnane
pasang rakite pan samya
Sang Hyang jalawa ngajwa
angilèni ing sirèku
têtêmpuh Sêkar Kadhatyan

Dèwi Rabingu kang nami
Sirtupelaèli endah
putri Karsinah namane
iya apêputra lanang
bagus prawirèng laga
kadya Maryunani tuhu
dadya kondhanging alaga

dene putri ing Mêdayin
iya Ni Rêtna Muninggar
putri Kanjun lêlirune
Sudarawrêti kang nama
punjul ing pramudita
padha lanang putranipun
abagus pratamèng laga

jumênêng narpati luwih
kadi Si Kobatsareas
abêbala para katong
wau kalane miyarsa
Wong Agung Kakungingrat
anjungkêl nungkêmi suku
karuna tobat ing Sukma

anulya kagyat Sang Amir
wungu dènira anendra
mung kaciptèng supênane
badane arum sadaya
amungu Radèn Maktal
hèh yayi wungua gupuh
wungu Arya Parangteja

ngandika Sang Jayèngmurti
yayi mas ing Parangteja
iya ana paran kiye
Radèn Maktal matur nêmbah
kawula mambêt gônda
saking paduka ing ngriku
gônda rum mulêg angambar

wong agung mèsêm dènnya ngling
yayi mas ingsun supêna
wus tinutur sadayane
ing purwa madya wasana
matur Sang Arya Maktal
ayêmna ing tyas pukulun
punika apan nugraha

sampun ta sangêt ing brangti
wontên pitulung Hyang Sukma
wong agung mijil waspane
angrangkul ing Arya Maktal
yayi mas Parangteja
kaya ngapa awak ingsun
darapon aja kacipta

bak ayunira Mêdayin
tansah cumanthèl ing nala
miwah Si Sêkar Kadhaton
anèng tungtunging wardaya
tumancêb anèng netra
Arya Maktal nêmbah matur
tuwan salinana cipta

Dèwi Sirtupelaèli
punika tuwan galiha
dimène cêlak dhaupe
putri adi ing Karsinah
kang mangsit ing supêna
kalawan putrine Kanjun
nugraha tuwan ciptaa

Ni Dèwi Sudarawrêti
punika tuwan galiha
dimène mêndho anglamong
ngandika Sang Kakungingrat
iya yayi yèn kêna
nanging sakêdhap dang emut
Muninggar Sêkar Kadhatyan

mangkana wong agung kalih
dènira anèng astana
salikur dina lamine
kondur marang jroning kitha
lan Maktal sampun prapta
siniwakèng para ratu
martakkên supênanira

asrêp tyase kang para ji
anyana yèn gustinira
mêndha sirêp panglamonge
enggar tyase para raja
satriya myang punggawa
bupati suka tyasipun
myarsa lire pangandika

sakathahe kang para ji
ing batin dèrèng pitaya
dènnya miyat ing gustine
ulat kang maksih agiras
pratôndha dèrèng mulya
lêlabêtaning tyas kawur
myang-myangan mangu magila

wong agung amondar-mandir
mijil ponang pêpundhutan
anadhah lan para katong
sagunging kang para raja
mrêpêki Arya Maktal
anggèr paran kang satuhu
gêrahe raka paduka

pangandikanira aris
wong agung ing Parangteja
durung sirna sayêktine
dhat-dhatan maksih akêras
susahe tyas manira
cahyane sangsaya nglayung
supe bawaning sri nata

wong agung dènira dhahar
kinêpêl datan binukti
pinijêt-pijêt kewala
kambah ing tyas angranuhi
Muninggar kang kaèksi
binglêng pêtêng tanpa tutur
kêpêlira binuwang
karuna asru dènnya ngling
kayaparan yayi mas ing Parangteja

barubah wardayaningwang
kadyantaka tanpa kanin
sarwi mangkat dènnya lênggah
tilar ing para narpati
amirong ringik-ringik
saparane gandrung-gandrung
Wong Agung Parangteja
wau kang tansah kinanthi
para nata datan kêna tut wuria

satriya ing Tasikwaja
tut wuri tan dèn lilani
dinukan kinèn wangsula
Umarmaya wangsul aglis
lajêng wong agung kalih
marang taman gandrung-gandrung
jajah sakèhing sêkar
tan adangu wangsul malih
sapraptane gène sagung para raja

lajêng kantaka tar-kantar
gumuling pangkonirèki
wong agung ing Parangteja
ngambil toya angusapi
wadananira Amir
wungu sarwi gandrung-gandrung
rinubung para nata
cangkelak wangsul alinggih
julalatan ngandika mring Umarmaya

hèh ta kakang Umarmaya
sagunging para narpati
lamun samêngko tyas ingwang
sêngit siniwakèng dasih
ilang prawira mami
lagi kambah lara gandrung
kabèh kang para raja
muliha prajane sami
aja ana kang tunggu mring raganingwang

nadyan sira Umarmaya
lungaa aja kaèksi
mung yayi mas Parangteja
aja pisah lawan mami
wruha satingkah mami
ing asmara gandrung-gandrung
sagung kang para nata
gumuruh samya anangis
dhuh nah anggèr kadi ngapa kang mangkana

pisaha lawan paduka
silêma sajroning gêni
dèn têmah awu lêbura
tan angipi yèn ngoncati
tumut sabaya pati
mangkya gusti gêrah gandrung
tan nêdya ngingkêdana
ing kapatèn sadayèki
tan acipta mung tuwan gusti kawula

munggèng asmara dilaga
ing mungsuh anyêngka tandhing
nindaki satus sayuta
tumpêsa ngarsaning gusti
tan ngipi nêdya urip
ngayahan tuwan pukulun
ing mangke mangun papa
dasihe tan dèn lilani
atur pêjah ing gusti kang para raja

wong agung datan ngandika
tan antara anungkêmi
pangkonira Arya Maktal
rinubung para narpati
dhuh gusti dipun eling
kadurusan gêrah gandrung
tolihên dasih tuwan
sagung kang para narpati
punggawane bela satriya punggawa

anglilir Sang Kakungingrat
jêtung datan bisa angling
bêbisik mring Arya Maktal
kang wayah kinèn nimbali 
wong agung ngandika ris
aja milu lara gandrung
Ki Sayid Ibnu Ngumar
muliha prajanirèki
amuktia anèng ing Kaos nagara

apan ingsun durung kêna
têtêmu lan wong sawiji
liya yayi Parangteja
tyas ingsun amuring-muring
dene nulya kaèksi
kang akarya lara gandrung
yayi Rêtna Muninggar
tumancêb tungtunging ati
witning èngêt dening wadya kang sewaka

Prabu Sayid Ibnu Ngumar
tumungkul waspa drês mijil
myarsa timbalaning eyang
mring sagung para narpati
sadaya bantu tangis
awlas mring sang among gandrung
wong agung sru ngandika
ingsun ing wêktu puniki
datan ngarsa-arsa yèn dadya manungsa

mulane kang para raja
dèn suka tyasira sami
lilakêna raganingwang
aywa na malang tumolih
mringa prajane sami
aywa milu lara gandrung
padha angrasakêna
iya rasaning kamuktin
nèng nagrine têtêpa aja sangsara

tan kêna dèn arsa-arsa
ing mêngko wak ingsun iki
pirangbara ta ing benjang
amangsuli senapati
ing mêngko datan apti
mung ketang kang karya gandrung
kunêng wau kang prapta
ing Mêsir Prabu Sanasir
èngêt mêthuk sakala Sang Kakungingrat

ing rama atur pra nata
rinangkul Sang Jayèngmurti
Prabu Sanasir turira
dhuh paran marmane gusti
kadya datanpa budi
pijêr meda gandrung-gandrung
pan jênênging prawira
tan kêna atilar budi
ingkang putra wong agung aris karuna

wau ta sang adipatya
ing Mêkah mijil manggihi
ing besan sri maharaja
ing Mêsir Prabu Sanasir
tundhuk jawat astèki
pan sarêng rangkul-rinangkul
aras-ingaras jôngga
Dipati Mêkah ling aris
yayi prabu paran karsa pakênira

dene ta ambuwang badan
tan kêna dipun tuturi
kudu tinggal kawibawan
tan arsa atolih dhiri
tan wontên dèn raosi
saparane gandrung-gandrung
Natèng Mêsir turira
lah paran kakang dipati
sami nglindhung ing karsa Hyang Maha Mulya

sapikantuking kawula
inggih sampun kongsi taksir
duraka kirang têkiyar
paduka lan amba sami
dene kalampah inggih
ing asmara gandrung-gandrung
tan kêni rinaosan
kawimbuhan ing wiyadi
pilang-pilang inggih kuwawi anandhang

dhuh anggèr mugi emuta
lamun titahing Hyang Widhi
dadya lêlananging jagad
siniwèng para narpati
pangaubaning dasih
sampun pijêr gandrung-gandrung
ambuwang pasariran
anglungsur tan arsa mukti
dhuh emuta yèn tinitah Jayèngrana

môngsa kêntèna prawira
kang boya brôngta ing èstri
sungkawa risang utama
toh jiwa amangun jurit
lami-lami amanggih
lêlintoning gêrah gandrung
nugrahaning Hyang Suksma
narima dèn sêmbadani
nora nana luwih saking panarima

apan ta lêluhurira
kang wus mangsid sira gusti
Nabi Ibrahim minulya
iku tinurut prayogi
sapa ginugu malih
têka pijêr gandrung-gandrung
wong agung duk miyarsa
wuwuse kang rama kalih
pan tumungkul dhêkukul sarwi karuna

sagung para raja-raja
mulat ing gustinira Mir
tan bisa mulat sungkawa-
nira Gusti Jayèngmurti
paran ta kangjêng nabi
kang akon maria gandrung
pagene maksih ura
tyase tan manthêng ing wangsit
maksih katon kang akarya lara brôngta

kabêh datan piniarsa
pitutur kang bêcik-bêcik
tur anggawa parmaning Hyang
mijil ing Nabi Ibrahim
prandene gusti iki
têka pijêr gandrung-gandrung
wau ta ingkang rama
lawan sang prabu ing Mêsir
sarêng ngrangkul anangisi putranira

dhuh gustinipun pun bapa
emuta titahing Widhi
badan puniki pan darma
wong agung alon nauri
inggih pan wus nglampahi
nadyan sakit gandrung-gandrung
sami titahing Suksma
mila kawula andhêmi
ingkang rama kêkalih jêlèhkarunaya Allah astapirolah
nadyan padha titah Widhi
kang bêcik dèn lakonana
para raja samya nangis
wong agung datan osik
angandhêmi gandrung-gandrung
ngandikèng para nata
hèh sagung para narpati
dèn santosa muliha prajane samya

dèn angantêpi agama
dèn aris angrèh ing dasih
pamurwaning titi praja
dèn olih apura niti
aja tolih ing mami
agia mong lara gandrung
tan kêna antènana
pirangbara ta ing benjing
bisa mulya angulihi raras driya

maksih onêng mangunêng ngênèni
murang amirangrong
rangu-rangu kaprawiran supe
sagung kaprabon datan kaèksi
mung kaciptèng galih
kang akarya gandrung

datan arsa yèn micorèng mami
liya langên ingong
amung ketang ketung nahing anggèr
tan atolih kawibawan mami
mung sang asmara di
katon gandrung-gandrung

ngulatana saubênging langit
jroning samodra rob
môngsa antuka mirib warnane
ingkang kadya putri ing Mêdayin
dhuh mas jiwa mami
kang akarya gandrung

miwah sira kaki sri bupati
adhuh putraningong
apa antuk lêliron ing têmbe
ambêknya lus mring bapa jrih asih
pamulune manis
ngrangkung gandrung-gandrung

poma sagung kang para narpati
aywa na kang wangkot
dèn age mring praja dhewe-dhewe
ngrasanana muktining nagari
apan ingsun lagi
mangun lara gandrung

kambuh-kambah wiyoga ngênèni
wiyadi anglamong
datan antuk mêndha ing wirage
ragan-ragan ing putri Mêdayin
nayut sambat mati
mênggah gandrung-gandrung

yayi êmas Parangteja naming
kang milu maring ngong
ngawruhana lara wiyogane
samya nangis sagung kang para ji
adhuh paran gusti
anut gêrah gandrung

tan gumingsir sagunging para ji
anglabuhi wirong
lara pati tan wontên kumêdhèp
ajur luluh nèng padaning gusti
yèn ngarsakna ugi
milya gandrung-gandrung

lêbur luluh dasihe ywa kari
manjing samodra rob
ingkang abdi dadya dhêdhasare
ing dêlahan manjinga yamani
kang abdi rumiyin
sampun among gandrung

angandika Risang Jayèngmurti
marang para katong
sun tarima kabèh prasêtyane
nanging padha muliha dèn aglis
mring prajane sami
aywa milu gandrung

durung kêna samêngko tyas mami
pinarêk pra katong
liya yayi mas Parangtejane
pirangbara ing bêsuk yèn mari
sagung kang para ji
sadaya kapiluh

akèh solahe wong trêsnèng gusti
sagung para katong
ana ingkang banting sarirane
ana ingkang napuk-napuk pipi
sawênèh ngrêrintih
kadya milu gandrung

Rajèng Mêsir Prabu Asanasir
nanging matur alon
adhuh kakang dipati ing mangke
sami pasrah ing Hyang Maha Luwih
ing sapolahnèki
risang gandrung-gandrung

samya tuwakup ing rèh puniki
sang arya lingnya lon
yayi prabu sampun pindho gawe
môngsa kêni pinalangan lagi
anyar lara brangti
karêp lara gandrung

para ratu samya angabêkti
ing Jayèngpalugon
sarwi lara-lara sêsambate
tansah monêng mangunêng wiyadi
mung kaciptèng galih
gusti gêrah gandrung

angrêrapu Arya Dul Muntalip
marang para katong
lah turutên bae sakarsane
pinopoa amuwuhi wingit
tyase bangêt rujit
sêmang gandrung-gandrung

tinurutan manawa ing benjing
èngêt ing kaprabon
para ratu anuhun ature
inggih lêrês ing karsa sang yogi
ya ta Jayèngmurti
busanane cucul

Arya Maktal kinèn cucul sami
asalin panganggo
salin cara santri panganggène
angabêkti mring rama kêkalih
mangkat anuwun sih
sarwi gandrung-gandrung

samya jêtung kang para narpati
nangis sarwi jomblong
datan bisa miyat ing gustine
samya nêmbah marang sang dipati
inganthukan sami
sarêng unduripun

Umarmaya miwah Umarmadi
mangkat sarwi jotos
sirahipun kang jinotos dhewe
akèh solahe para narpati
wau kang winarni
risang among gandrung

samarga-marga rawat waspèki
sumung awirangrong
Arya Maktal tansah ing wurine
rêreyongan mung satriya kalih
sarwi nolih-nolih
maswèng gandrung-gandrung

sirêm wiyati jalada putih
tatrangan mawèh ton
datan antara sumusul kang we
kandhêg katawêng angin manipis
tumutur belani
risang karya gandrung

kadya manangisi risang langit
langêne kawuron
sumyur-sumyur kumêpyur ririse
arum-arum ngantariksa rêsik
umiyat sang brangti
mênggah gandrung-gandrung

hèh yayi mas Parangteja iki
langite mangkono
ngênthang-ênthang mêtoni ririse
baya iki rakanta Mêdayin
mêthuk angurmati
ngusadani gandrung

kuwung-kuwung mawa obar-abir
tumiyung angayom
wênês manis tinon prabawane
baya iki yayi Muninggarim
siyagane kèksi
mirong gandrung-gandrung

kontaping astana gapura di
cêplok mêlok-mêlok
kasorotan baskara gêbyare
hèh yayi mas iku kang kaèksi
yayi ing Mêdayin
mêthuk gandrung-gandrung

Arya Maktal matur awotsari
adhuh gustiningong
punapa ta paduka angame
putri Muninggar sampun ngêmasi
cinipta yèn maksih
urip gandrung-gandrung

botên pênêt wong agung dalêming
lali ing Hyang Manon
Jayèngmurti duk miyarsa kagèt
sarwi nolih ngrangkul paran yayi
sapa ngusadani
laraningsun gandrung

dadya rinampêtan ing astèki
lampahe nyêmpoyong
Arya Maktal anarik lampahe
kèndêl sapinggiring gapurèki
wong agung gya manjing
sarwi gandrung-gandrung

praptèng makam nèng ulon anjêrit
Sang Jayèngpalugon
Radèn Maktal wus anèng dagane
jungkêl ing kijing Sang Jayèngmurti
sumaput ngênèni
mêtêg lara gandrung

cinarita pisahe Sang Amir
lan sagung pra katong
saisine bumi langit kabèh
samya mêlas lir kadya nangisi
yayah ambelani
mring sang among gandrung

watu-watu kayu-kayu sami
banyune kumocor
lindhu gonjing gunung-gunung anggrèng
lintang-lintang liyêpira ngidid
jalada nawêngi
upama wèh gandrung

mêndhung-mêndhung madhêndhêng ngadhêmi
surya mari sorot
prapta udan asalah mangsane
prakampita rèh kang jalanidhi
ombaknya ngêbêki
amêwahi gandrung

manuk-manuk rubung anambêri
ing tawang bêburon
kang kêdhasih mlasasih sambate
kadya tumutur pinêdhot sami
trêsnanirèng brangti
mangu gandrung-gandrung

tan wuwusên sêdhihing kang bumi
miyat sang wirangrong
rangu-rangu isining rat kabèh
wau sagunge bala Nata Mir
tontonên kaèksi
ing gusti mong gandrung

Prabu Marmadi marang Kohkarib
nanging mogok-mogok
rasa-rasa prapta ing prajane
kang kaetung ing samargi-margi
mung gustinira Mir
kang sangêt mong gandrung

Prabu Lamdahur marang Sêrandil
arêmbên ponang wong
masanggrahan ing pasisir bae
kang punggawa sami dèn timbali
kang wontên nagari
barise tan kondur

sakathahe sagung para raja-raja
ing manah sônggarunggi
tan arsa kondura
prasamya masanggrahan
tapêl watês prajanèki
siyaga prapta
barise kang para ji

Prabu Sayid Ibnu Ngumar datan arsa
kondur Kaos nagari
mung ngutusi wadya
tumut marang kang eyang
marang nagari ing Mêsir
kang datan têbah
saking Arab nagari

miyarsakna pawartane ingkang eyang
myarsaa saking Mêsir
bala pitung yuta
patang yuta binêkta
marang nagari ing Mêsir
kang tigang yuta
pan samya kinèn mulih

wus mangkana wau kang atunggu makam
anyapu sabên enjing
lawan Arya Maktal
salaminya mangkana
kinirim ing sabên ari
dening kang rama
Wong Agung Jayèngmurti

bubut sukêt sarwi angrêsiki makam
anjêtung angrêrintih
mung iku karyanya
lami-lami kawarta
marang para ratu kapir
kang dèrèng aprang
lawan Sang Jayèngmurti

wontên ratu prawira asugih bala
nagrine Parangakik
anom kaduk sura
anênggih kang pêputra
ing nguni Sang Raja Perid
kang mati aprang
anèng Kaos nagari

aprang lawan Raja Sayid Ibnu Ngumar
kang wayah Bagendha Mir
sarirane rusak
Raja Perid rinunjang
bau pukang dèn têngkêri
mring Ibnu Ngumar
anom wasis ing jurit

ing puniku Raja Perid putranira
jumênêng Parangakik
pan pêparabira
Raja Kanjun prawira
wirutama ing ajurit
sugih punggawa
prawira sura sêkti

duk samana Raja Kanjun undhang bala
sakapraboning jurit
lan kinèn nênurat
nyuruhi para raja
kang wus kasub ing ajurit
ratu sadasa
sugih bala prajurit

sami prapta kang para ratu sadasa
sakapraboning jurit
samya ratu gagah
prakosa ing ayuda
ayutan wadyanirèki
akêkumpulan
nèng nagri Parangakik

Natèng Wisantara Prabu Danurisman
tigang yuta wadyèki
prajurit prawira
kasub kaonang-onang
tate amêcah nagari
ratu sinêmbah
ing sasamining aji

ing Tartukum sira Raja Saridurga
patang yuta wadyèki
ratu wirutama
sugih sura punggawa
wus prapta ing Parangakik
sawadyanira
kapraboning ajurit

Natèng Ngambardara Sang Raja Durdana
tigang yuta wadyèki
ratu prakosèng prang
kondhang punggawa kadang
salawe samya prajurit
nyakêthi bala
wus prapta Parangakik

kathah lamun cinatur kang para raja
kang samya sura sêkti
mangkana narendra
Kanjun sampun têngara
budhal saking Parangakik
gêgaman abra
busana marwatagni

kadya robing samodra wutah ra-ara
Sang Prabu Parangakik
wadya munggèng ngarsa
kang dadya gêgunungan
lan ingkang darbèni kardi
arsa malêsa
ngukum kang wayah Amir

kang pêparab Raja Sayid Ibnu Ngumar
matèni ramanèki
Raja Perid pêjah
duk prang Kaos nagara
mila Rajèng Parangakik
kabina-bina
runtik anrus ing galih

sampun lêpas lampahe saking nagara
wontên winuwus malih
ing nguni satriya
nênggih sutaning raja
Raja Pirjos kang sêsiwi
kala tinilar
punika taksih alit

diwasane lonyotan dadi satriya
dadya pralenthe julig
mangkana miyarsa
lamun Sang Kakungingrat
tilar kaprabon dunyèki
atunggu makam-
ira putri Mêdayin

Radèn Ijras pan arsa amatènana
ing Menak Jayèngmurti
arsa lampah dhustha
mring astana Muninggar
lampahe wontên ing margi
asêsarêngan
lan Prabu Parangakik

rupa druwis lampahe awor gêgaman
kawistarèng narpati
druwis tinimbalan
dinangu karyanira
kalamun arsa matèni
marang wong Menak
amrih ing lampah sandi

kawula mor amrih sampun kauningan
makotên tingkah mami
kalawan paduka
paran kang dados karsa
lumampah kalawan baris
sintên pêparab
wong agung saking pundi

anauri Raja Kanjun parab ingwang
nagriku Parangakik
dene karyaningwang
pan kadya karyanira
arsa ngambil ing Si Amir
amalês pêjah
patine jêng rama ji

druwis matur yèn mêkotên lampah tuwan
sayêkti botên kêni
nadyan barundhula
wong Menak anèng taman
paduka linawan jurit
kawon paduka
pasthi tan môngga pulih

nadyan yutan awêndran bala paduka
sayêkti tan nêdhasi
mring Sang Kakungingrat
linawan tanpa gaman
luwung paduka suwawi
anut ing amba
andhustha lampah sandi

baris tuwan kèndêla dipun atêbah
kawula kang rumiyin
jujug ing astana
sêngadi asuwita
yèn kandêl amba lêbêti
lawan paekan
pan inggih darubêsi

lamun sampun kenging kawula tupiksa
nuntên tuwan dhatêngi
wau duk miyarsa
Kanjun kalangkung suka
bênêr pratikêlirèki
sun turut uga
ing sakarsanirèki

Radèn Ijras angrasuk rasukan tambal
têkên jungkat mantêsi
amoh srêbanira
sêkul cangkinganira
liyêp-liyêp solahnèki
kadi wong sayah
alami tan abukti

sarêng budhal Sang Raja Kanjun kalawan
druwis kinèn rumiyin
gumuruh ing wuntat
ngêbêki wanawasa
wadya gung ing Parangakik
lami nèng marga
druwis ulah mêmanis

KacaSarsaban têluk dhatêng wong agung. ... 3Dèwi Sêkar Kadhaton bela pêjahing putra. ... 9Radèn Maryunani tuwin ingkang ibu dipun pêtak nunggil Kalisahak. ... 12Pramèswari ing Mêdayin mundhut tulung dhatêng wong agung. ... 17Wong agung rawuh dhatêng Ngabêsi mundhut luwaripun Prabu Nusirwan. ... 22Wong agung kêjêgur ing rawa upas. ... 25Kadarisman, Rajaputra Ngabêsi têluk dhatêng wong agung. ... 33Nagari Kaos kadhatêngan mêngsah. ... 38Prabu Kobatsareas pêjah cinidra ing mêngsah. ... 44Dèwi Muninggar bela ing putra. ... 49KacaWong agung gandrung. ... 54Dèwi Muninggar dipun pêtak dhatêng Mêkah. ... 59Wong agung tansah gandrung. ... 64Para raja kapurih wangsul dhatêng nagarinipun piyambak-piyambak. ... 69Wong agung badhe kadhatêngan mêngsah saking Parangakik. ... 74