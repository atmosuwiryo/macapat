anggêgaa atur kula
lawan kula anyagahi
andhatêngakên klangênan
môngka sukane sang dèwi
sadaya ingkang dadi
kabingahan ta sang ayu
kang wontên tambuhana
miwah mêmundhuta malih
saèstu yèn kawula minangkanana

lan malih atur kawula
dhumatêng ibu sang dèwi
nadyan botên amiyata
dhumatêng pun paman rêsi
inggih namung ningali
dhumatêng ing badan ulun
miwah malih paduka
punapa tan kagungan sih
kasrêdhan mring wayah paduka sadaya

atur kawula punika
lir cintaka minta riris
ngarsa-arsa drêsing warsa
môngsa kacatur marêngi
dene manawi ratri
sambat kawula pukulun
kadyangganing kukila
kadhasih angasih-asih
soking swara êrak dènira anggrêsah

dening sonyaning pasaban
makatên ugi manawi
paduka tan paring wêlas
dhatêng ing pamular mami
datan wande akardi
sungkawanira kang kantun
milane kagaliha
ywa kalajêng ardèng galih
lah ing kana duk Dyah Nawangsasi myarsa

aturira ingkang putra
Maha Prabu Parikêsit
minggu mangu sapandurat
angupadi pamalading
tyas kang wus datan kêni
winurung sakarsanipun
puwara angandika
dhuh putra kula sang aji
mugi sampun kaduk ing tyas bela tômpa

mênggah dhawuh padukendra
sadaya tan wontên sisip
ananging kauningana
mênggah lêlangên ing ngriki
yèn linimbang swarga di
kaotnya maèwu-èwu
kathah ing kadewatan
yèn tan makatêna gusti
sayêkti tan wontên kang sêdya angancas

mring jamaning kalanggêngan
dados tanpa karya yêkti
èsthining para sujana
de kaotira kang warni
ing ngriki dèn wastani
jagad nistha têgêsipun
sadaya sarwa kirang
taksih kalimputan dening
soroting hyang surya côndra myang kartika

myang taksih angraosêna
panas pêrih luwe arip
miwah taksih sami nandhang
rêkaosing angga yêkti
taksih rumaos sakit
sarta kataman wulangun
yèn mênggah katimbanga
suka myang sungkawèng galih
sayêkti yèn taksih kathah sungkawanya

dwi winastan jagad madya
punika kahyangannèki
sakèhing bôngsa lêlêmbat
brakasakan miwah êjim
myang sagung pra dhêdhêmit
puniku wus tan kalimput
soroting surya côndra
nanging taksih kêni kingkin
sanadyana sasananira wus mulya

nanging sasananing angga
taksih sami lawan mami
tri wasta jagad utama
sayêktinira puniki
don kahyanganirèki
Sang Hyang Nurcahya linuhung
miwah Sang Hyang Nurasa
tuwin Sang Hyang Tunggaljati
gih punika kang aran jagad sampurna

tan kalimput saniskara
malah mandar anglimputi
dhatêng sagunging kaanan
sayêktosipun sang aji
yèn kang wus wrin ing èsthi
waskitha sakyèhing kawruh
tan wontên sanèsira
ing ngrika lawan ing ngriki
yèn bedaa sayêkti karya rubeda

dene kaote ing ngrika
angupakara rannèki
ngriki kang dèn upakara
mila bêbasanirèki
kaot makêthi-kêthi
de sêdya kula sang prabu
mêksa arsa amuksa
tarlèn mung kayungyun saking
ing bêbasan ingkang makatên punika

ya ta Prabu Dipayana
miwah kang samya sumiwi
dupi miyarsa turira
Dyah Nawangsasi kadyèki
ngunguning tyas tan sipi
dènnya amêdharkên wuwus
kyèhing kaanan karya
pambukaning tyas sajati
ananging Sang Prabu Dipayana mêksa

kêdah asung palimarma
mrih kandhêga karsèng aji
Sang Rêtnayu Nawangwulan
kaya mangkana turnèki
dhuh dhuh adhuh sang dèwi
langkung arsayèng tyas ulun
nalika amiyarsa
sabda paduka sakalir
têka karya pambukaning tyas limêngan

tarlèn ing panuwun kula
lumampah dèn pituruti
rèh wayah paduka samya
taksih sami mudha pingging
tur sami tanpa umi
sintên ta sayogyanipun
kang among mulasara
amung sang maha bathari
kathah-kathah ature Sri Dipayana

nanging datan piniyarsa
jêr karsanira wus pasthi
sang prabu kewran ing driya
nulya utusan nimbali
Sang Dwara nindyamantri
myang Danurwedha dibya nung
kinèn tumamèng pura
sarimbit lan garwanèki
tan antara samya prapta sasrimbitan

sang nata nulya wêwarta
kang dadya arsa Sang Dèwi
Nawangsasi arsa muksa
lir carita sri bupati
miwiti amêkasi
patih kalih myarsa dhêku
sarya ngungun kalintang
ya ta garwanya Sang Patih
Danurwedha kang nama Dèwi Maera

duk myarsa sabdaning nata
yèn ibu Dyah Nawangsasi
arsa muksa wus tan kêna
cinêgah sakarsanèki
tan sarônta ing galih
supe nèng ngarsa sang prabu
anjrit nungkêmi pada
karuna sambat mlasasih
kadya calapita asmaraning driya

gita-gita sambatnèki
dhuh ibu tyang sêpuh kula
kados punapa dadose
manawi paduka muksa
putranta pun Maera
sayêkti nêdya tumuntur
tan wignya kantun priyangga

ibu kawula tan apti
mênawi paduka tilar
luhung pêjaha samangke
tan winarna tangisira
garwa Sang Danurwedha
ya ta wau Sang Aprabu
Dipayana myang kang paman

Sang Maharsi Gurunadi
myang kang sumiwi sadaya
sami angrês wardayane
miyarsa pamularira
Risang Dèwi Maera
têmah sami angêngimur
amrih lipuring sungkawa

dupi lipur sawatawis
Dèwi Nawangsasi nabda
mring sang nata turira lon
sarta karya samudana
mrih suka rênaning tyas
sira Dipayana Prabu
myang ibu Utari Sang Dyah

dhuh pukulun sri bupati
sayêktosipun kawula
saking kumacèlu badhe
umarêk rama paduka
myang eyang-eyang tuwan
kang sampun nèng swarga luhung
dene ing taun punika

bathara miwah bathari
myang sagung para jawata
wontên ing swarga ênggène
saklangkung mukti wibawa
lir Hyang Suksma Kawêkas
lênggah ing dhampar mas murub
rinawis pinatik rêtna

jênêngi pra widadari
miwah kyèhing para dewa
dènira lêlangên gêdhe
pasamuan lenggot bawa
Sang Prabu Dipayana
duk myarsa sangêt kayungyun
mangkana ing aturira

dhuh pêpundhènku sang dèwi
punapa wontên tandhanya
sabda paduka kabèhe
manawi wontên tandhanya
kula arsa uninga
Dyah Nawangsasi umatur
dhuh sang prabu yèn paduka

arsa miyat tandhanèki
lah dèn enggal tumêngaa
yêkti wikan trêsandhane
sang nata datan lênggana
gupuh dènnya tumênga
ya ta saking sêktinipun
widadari dènnya karya

pamangsuling tingal sami
sanalika tan katara
ya ta mangkana sang katong
duk tumênga ing akasa
lajêng umiyat cêtha
rama miwah eyangipun
pinarak ing dhampar êmas

pinatik sotyawiduri
ingayap para jawata
para widadari akèh
katingal kadya satata-
ning arsa suka-suka
wontên ing suwarga luhung
kamantyan arsayèng nala

kang ibu Dèwi Utari
miwah kang samya sumewa
tumênga ningali gawok
sarwi ngungun èsmu suka
dening lêluhurira
amanggih kamulyan agung
kaya mangkana sang rêtna

kusuma Dèwi Utari
duk miyat dhatêng kang raka
satriya Plôngkawatine
Sang Arya Ôngkawijaya
lênggah ing dhampar êmas
sarimbit lan garwanipun
Siti Sundari Sang Rêtna

têmah waspanira mijil
saksana arum ngandika
dhuh atmajèngsun sang katong
ingsun uga lilanana
arsa tumuntur muksa
lan Dyah Nawangsasi mantuk
sumêngka mring ariloka

ya ta mangkana sang aji
duk myarsa sabdaning rena
sangsaya ribêd galihe
dènnya lagya mambêngana
karsèng Dyah Nawangwulan
tan kandhêk mangkya kang ibu
dhawuh mêksa arsa muksa

marma rudah ing panggalih
nging ajrih amambêngana
marang karsaning ibune
puwara pangèsthinira
mupus pêsthining dewa
andikanira sang prabu
mring wadya ingkang sumewa

lah ta kadwi paman Rêsi
Gurunadi Gurundaya
myang kakang Dwara kalihe
kakang Patih Danurwedha
kaya karsaning dewa
yèn ingsun uga tumuntur
dhèrèk ibu bela muksa

bela ibu Nawangsasi
sang rêsi kalih turira
dhuh gusti kula sang katong
kawula môngsa kantuna
yèn padukarsa muksa
nindyamantri dwi sumambung
dhuh-dhuh gusti ratu kula

kawula ugi tan kari
manawi paduka muksa
amba dwi klilana dhèrèk
sang nata alon sabdanya
lah kakang karo pisan
ywa padha sungkawèng kalbu
pupusên wus karsèng dewa

sumendhea marang pêsthi
kewala wruhanta kakang
kaya wus karsaning Manon
yèn samangkya sun wus prapta
janjine arsa muksa
mulih marang don kang luhung
kang ran jaman kalanggêngan

dadi karsane Sang Dèwi
Nawangsasi iki iya
atas karsaning Hyang Manon
anênuntun môngka marga-
nirèng kamuksaningwang
lawan sarèhne jêng ibu
kanthi pramèswariningwang

dene kabèh garwaningsun
sumusul muksa mring mami
marma sira karo padha
sun tanggênah momong mardi
iya marang sutanira
Yudayana Ki Dipati

ywa taha-taha sirèku
anggêpên suta pribadi
manawa ana karsanya
sutanta kang tan prayogi
ywa wêgah gonira nyêgah
ywa pêgat ênggonirèki

sung palimarma kang luhung
supadi dadi pamardi
widadanirèng parasdya
miwah lakuning praja di
aja sira owah-owah
gonira ngrèh misesa mrih

arjaning nagara luhung
amarga sutanirèki
Yudayana maksih mudha
sarta wayahira kaki
Gêndrayana maksih bocah
marma mêngko sira kalih

sayêkti padha katêmpuh
lawan wruhanira benjing
sapungkure ingsun muksa
kèh sambekalaning nagri
marma lamun sira padha
mèlu muksa sarêng mami

ing wuri yêkti tan wurung
sangsaya gêng kang pinanggih
marmane sira kewala
kakang kariya basuki
rêksanên atmajanira
lan prajanira sayêkti

poma-poma wêkas ingsun
aja weya sira kalih
ing sabarang solah-tingkah
dèn abipraya supadi
wuwuh santosaning praja
ya ta nindyamantri kalih

lilih ing sungkawanipun
miyarsa pangandika ji
yèn ing wuri kèh rubeda
sang nayaka waktra kalih
puwara matur sandika
mangkana sri narapati

rèrèh pangandikanipun
kadwi kakang nindyamantri
sun arsa sèrèn karajan
mring sutanta Ki Dipati
Yudayana milanira
dhawuhna ingkang waradin

lan sumiwia kang esuk
nêmbah nindyamantri kalih
saksana nulya bibaran
mêdal sing pura sarimbit
miwah rêsi kalihira
Gurundaya Gurunadi

ing marga datan winuwus
sapraptanira ing jawi
kêmpal wontên kapatihan
samana Sang Dwara Patih
ngêmpalkên para nayaka
miwah Sri Gêndara Aji

wus pêpak sadayanipun
saksana sang nindyamantri
arum dènira ngandika
dhuh paman Gêndara Aji
myang kyèhing para nayaka
kula arsa turupêksi

saking karsanya sang prabu
inggih dintên benjing-enjing
andika sami ngandikan
sumiwia ingkang enjing
karana sang sri pamasa
arsa sèrèn dhatêng siwi

sawusnya sèrèn kaprabun
arsa muksa anyarêngi
Rêtna Dèwi Nawangwulan
garwa Rêsi Gurunadi
myang pramèswari ibundra
sadaya tan ana kari

kang miyarsa sami ngungun
kagyat anjêtung tan sipi
puwara arawat waspa
karônta-rônta ing galih
mèngêt dènnya badhe pisah
kalawan sri narapati

dwi patih samya mangimur
mamrih panglipuring kingkin
kaya mangkana sabdanya
dhuh-dhuh kabèh ari mami
ywa kadurus ing sungkawa
pinupusa karsèng Widhi

wruhanta lêlakon iku
kabèh wus pinasthi dening
Bathara Suksma Kawêkas
yèn samono ingkang jangji
jangjine sang sri narendra
kajaba mung sayuk sami

pasrah mring kang Murbèng Tuwuh
karana jangjining urip
iku pacanganing laya
para nayaka duk myarsi
sabdanya Sang Arya Dwara
karya panglipuring kingkin

mung Sang Gandaprawa Prabu
matur mring Sang Dwara Patih
dhuh kakang mas Arya Dwara
sadangunira pun patik
mirêngkên pangrapu basa
paduka sadayanèki

tan wontên sisip sarambut
ananging limrahing janmi
janmi kang dèrèng uninga
dhumatêng raosing pati
punika nadyan wus prapta
ing jangji tumêkèng pati

yèn kawasa yêkti mungkur
nyinggahi pasthining Widhi
yèn ta kenginga ubaya
kêdah sêmados sayêkti
karana awrat anilar
ing dunya kawiryannèki

pan amung ingkang sinuhun
karya ngunguning tyas yêkti
dènnya adrêng dènnya arsa
muksa atilar kamuktin
manawi mirit ing yuswa
kados dèrèng praptèng wanci

dhuh upami sami munjuk
atur mrih sande karsa ji
kintên-kintêne punapa
dados dukanya sang aji
bilih kenging sinaosan
atur bolèh-bêbolèhi

bok inggiha sami matur
gendholi karsa sang aji
supadya wurunga dènnya
arsa muksa lêbu gêni
yèn saking pangraos kula
owêl yèn katilar mijil

ninging cipta taksih botên yêkti
katilar sang katong
dene dèrèng dumugi anggène
kula sami ngladosi karsa ji
Sang Dwara mangsuli
lêrês yayi prabu

bilih saking sotaning tyas mami
tan kirang sayêktos
anggèn kula matur mring sang rajèng
mrih sandeya karsanya sang aji
nanging sri bupati
adrêng karsanipun

datan pisan yèn karsa manggalih
sagunging panggendhol
kyèhing tangis kabèh tan tinolèh
malah lajêng dhawuh benjing-enjing
karsa myos tinangkil
asèrèn kaprabun

mring Dyan Yudayana sang apêkik
kula sakaroron
taksih matur mêksa tan rinèwès
angaturi karsanya sang aji
ewadene benjing
bilih yayi prabu

arsa matur sang nata pribadi
sun kakang rumojong
rèhning besan bokmanawi lilèh
kadhahar kang dados turirèki
mendah arsayaning
tyas kula sadarum

Prabu Gandaprawa mèsêm sarwi
tumungkul turnya lon
dhuh kakang mas atur kula malèh
pinyarsakna dhatêng sri bupati
punapa nglangkungi
paduka satuhu

tur paduka sang nata tan apti
puwara tur ingong
tarlèn namung mupus ring pêpasthèn
inggih dasa-dasa kadospundi
malih yèn wus pasthi
karsaning dewa gung

môngsa sagêda inggih nyingkiri
pasthèning Hyang Manon
nindyamantri kalangkung sukane
kunêng dalu kawuwusa enjing
Prabu Parikêsit
miyos sitiluhur

pêpak wadyabala kang anangkil
kang nèng ngarsa katong
Arya Dwara jajar lan sisihe
Arya Danurwedha myang Sang Rêsi
Gurundaya tuwin
Gurunadi Wiku

jajar lawan Gandaprawa Aji
miwah putra katong
Radèn Yudayana nèng sandhinge
ingkang rama Sri Dipayana Ji
sang nata nulya ngling
rum wijiling wuwus

kakang Dwara miwah kadang mami
rèhne mêngko ingong
arsa muksa mulane sakèhe
èstokêna kabèh wêkas mami
mangke putra mami
saka karsaningsun

gumantia jumênêng narpati
mêngkoni karaton
ing Ngastina sakarèrèhane
mêngku tanah Jawa kabèh iki
angidhêpa sami
marang atmajèngsun

kaki Prabu Yudayana dening
lakuning karaton
aja owah kadya duk sabêne
maksih ingsun ingkang amêngkoni
myang sarèhna kaki
prabu maksih punggung

aywa lena pangrêksanirèki
mring prajanta yêktos
kabèh padha mriha raharjane
wit sapungkur ingsun sira sami
pan katêmpuh dadi
tuwa-tuwa tuhu

wajib lamun padha anguwati
sabarang kang dados
laku-lakuning praja yêktine
kang sumiwi samya saur pêksi
jumurung karsa ji
samana sang prabu

sakamantyan ascaryaning galih
tan antara miyos
cêcaruhan myang têtigasane
warni-warni saking jroning puri
gya kinèn ambagi
pra wadya sawêgung

kawaratan kang samya anangkil
ya ta kacariyos
wus mangkana radyan putra age
tinarik ing rama kinèn linggih
ing dhêdhampar rukmi
jajar lan sang prabu

Prabu Yudayana nyandikani
nêmbah nulya lunggoh
ing dhampar mas jajar lan sang rajèng
angajêngkên kyèhing brêtyapati
gya sang nindyamantri
sapanêkaripun

majêng ngarsa yun amangênjali
nging sang prabu anom
datan arsa kinuswa padane
dadya amung ajawab astèki
radin ganti-ganti
milanya sang prabu

datan arsa nampi sêmbahnèki
jêr wadya sang katong
kathah ingkang taksih sêntanane
milanira mung salaman sami
mangkana sang aji
pêgat-pêgat muwus

mastutinên kakang Dwara dhawuh ingsun
rèh kaki prabu samangkin
wus anggêntèni kaprabun
mulane karyaa aglis
made kusuma karyanggon

panunturing kamuksaningsun satuhu
ywa nganti anguciwani
prênahna nèng alun-alun
sarta nuduha sirèki
punggawa kinèn tur wêroh

mring aldaka Manikmaya gon Sang Wiku
Sidhikara kakang rêsi
warahên sapêrlunipun
nêmbah sang anindyamantri
nulya animbali gupoh

santanendra Arya Sarômba ranipun
wus winêling rèhing gati
gita ingkang tampi dhawuh
trus bidhal sing pôncaniti
lampahe tan cinariyos

Arya Dwara majêng nêmbah sarwi matur
dhuh pukulun sri bupati
amba kalilana matur
kang kalampah nguni-uni
pra luhur yèn arsa layon

srana muksa prapta ing eyang pukulun
Pandhawa myang Dwarawati
sadèrèngipun tumuntur
kêdah midêr angidêri
mring sajawining kadhaton

nyambi ginêm suraosira sastra yu
kang môngka wadining bumi
kalihan sarana nuhun
môngka pamuksaning lalis
makatên kang wus kalakon

kajawi ing karsa paduka pukulun
prayogi tuwan nglêluri
alurane pra lêluhur
kang sampun sami suwargi
watak tan sangsayèng êndon

nanging bilih tuwan andhahar tur ulun
karsa têdhak angidêri
dhusun jawining kadhatun
karsaa namur prayogi
mrih tan kawistarèng lakon

sampun mawi pandhèrèk kang para wadu
murih gancanging lumaris
ya ta mangkana sang prabu
duk myarsa aturing patih
dahat ascaryaning batos

lon manabda dhuh kakang sadulur ingsun
kang dadi aturirèki
karya sukaning tyas ingsun
marmanira sira nuli
ananggênahna wadyèngong

kang prayoga karya made kusumèku
lan ingkang bakal tut wuri
marang ing salakuningsun
midêr-midêr angidêri
kalawan ingkang mirantos

anggawaa dandananirèng lumaku
ywa nganti kuciwèng margi
dadi bêbasane iku
andum karya padha olih
marma mêngkono karsèngong

apa ingkang dadi lakune pra luhur
jêr eyang Pandhawa Aji
duk arsa muksa ing dangu
sumêdya ingsun lêluri
sun tulad bisane klakon

karantêne sêdya kang rahayu iku
yèn kang dèn sinau yêkti
suwe bisane atiru
beda lan ardaning budi
nadyan tan ginulang yêktos

datan suwe ing panulade puniku
dene pralambanging budi
yaiku upamanipun
kuda ngrab sing pandênganing
ucule gampang kemawon

yèn katimbang kalayan panyandhêtipun
mangkono uga budining
manungsa yèn datan bakuh
kukuh panyandhêtirèki
tan wurung yèn kajalomprong

upamane kuda ngrap sing wrangkanipun
têmah ceda kang pinanggih
tan widada barang laku
marmane pangancas mami
sadurungira waspaos

prayogane kêna wêruha rumuhun
supayane aywa dadi
sangsaya pamasangipun
cipta sasmitanirèki
mung mangkono karsaningong

Arya Dwara manêmbah sarwi andhêku
kaluhuraning sabda ji
puwara lajêng umatur
ingkang prayogi umiring
pêpilihan kang waspaos

limpat pasanging cipta wiweka putus
widagda ing agal alit
supadi dumadya wimbuh
birai marasdya aji
angsal kang dhèrèk sang katong

Arya Dwara Sang Danurwedha tan kantun
lan Sang Rêsi Gurunadi
miwah Gurundaya Wiku
angsal Sang Gêndara Aji
Prabu Gandaprawa kaot

nadyan dèrèng waskitha dhatêng sastra yu
ananging radi bèrbudi
dene wadya kang tut pungkur
mung kang bêkta rajatadi
badhe dêdana ing êndon

Prabu Dipayana kalangkung panuju
lajêng dhinawuhan sami
samapta de enjingipun
dènnyarsa bidhal lumaris
midêr wurining kadhaton

sasmitane sri pamasa
wus katampèn mring mantrimuka kalih
sandika bibaran sampun
Sang Prabu Dipayana
sigra kondur laju tumamèng kadhatun
lan putra Sri Yudayana
dene nindyamantri kalih

matah kang badhe tut wuntat
saananing gênah kang nambutkardi
sawuse atampi dhawuh
mantuk sowang-sowangan
datan katur singa tingkahe ing dalu
wuwusên duk wanci enjang
wijile hyang bagaspati

amadhangi kang bawana
mungup-mungup nèng sasêlaning ardi
abang baranang kadulu
yayah netra kang roga
êbun ingkang nêlêsi ron ting parêntul
kasorot ing diwangkara
lir intên sinarawèdi

karya lam-laming paningal
Prabu Dipayana sigra lumaris
ing ari pandhèrèkipun
duk praptèng Jiwaprama
ya ta laju têrus lampahe sang prabu
jêkikrèking ayam wana
yayah nambramèng lumaris

kathah lêlangêning marga
samirana ngidid sung gônda wangi
ngêngimur ingkang anamur
yèn manggih kabuyutan
ingkang risak nulya dinandosan gupuh
yèn prapta ing padhusunan
kang lumaris pindha pêkir

mêminta sakuwasanya
yèn wus angsal kang atur-atur nuli
ginanjar barana agung
môngka karya pawitan
pan mangkana sang nata salaminipun
manawi nuju lumampah
nyambi raosan salwiring

kacampuran amrih wikan
basukining agêsang kang sayêkti
ya ta mangkana Sang Prabu
Dipayana ngandika
mring marsêpuh Risang Gurundaya Wiku
myang Sang Rêsi Gurunadya
dhuh-dhuh sang maharsi kalih

sarta sira kakang Dwara
lawan kakang Danurwedha sirèki
apadene yayi Prabu
Gandaprawa Gêndara
rèh samêngkowus mangsane muksaningsun
tan kêna sininggahana
saka pêpasthèning Widhi

prayogane padha mriha
widadane parasdyane pribadi
payo padha wawan wuwus
ngrasani rasaning tyas
kang sajati dadine nora katungkul
dènnya mrih arjaning gêsang
sandika kang sinung angling

nulya Prabu Dipayana
dhawuh dhatêng rayi Sri Gêndara Ji
yayi Gandaprawa gupuh
prayogane yayi mas
murwanana môngka panuntuning kalbu
lah age bêbukanana
rasaning tyasira yayi

marma mangkana yayi mas
lamun ingsun yayi ingkang miwiti
karya bêbukaning wuwus
saka pangrasaningwang
tan prayoga dene bêbasane iku
katêrasên ingaranan
karana ing wêktu iki

ingsun lawan sang pandhita
sakarone kang padha darbe kapti
wêkasan pribadi muwus
dadi tanpa ngengehan
marma sira kewala wruh yayi prabu
amurwanana micara
sandika Gandaprawa Ji

dhuh pukulun sri pamasa
mugi linêpatna ing tulah sakit
dera amba kamipurun
umatur cumanthaka
amêmindha para waskitha ing kawruh
datan pisan makatêna
tuhu nistha damèng budi

cupêt salwir pangawikan
sotaning tyas nyuwun wulang sang aji
mila makatên pukulun
wontên atur kawula
kados ta patraping kamuksan puniku
punapa wontên sanèsnya
ingkang pêjah muksa tuwin

pêjah ajalaran roga
yèn wontêna kaotipun punapi
sirnaning atma pukulun
kados sami kewala
awit datan kasatmata ing pandulu
yèn samia kadiparan
samine de patrapnèki

kamuksan punika wignya
nyirnakakên dalah angganirèki
sarêng têmahan dadyawu
kang pêjah sabab roga
pêcating atma atilar raganipun
malah ingkang mudha dahat
ngantos basah wangkenèki

lungkrah wontên ing pasetran
miwah wontên linarung nèng bênawi
tuwin jro kisma pukulun
sapraptaning dêlahan
têtêp sanès punika pundi kang luhur
yèn luhura ingkang muksa
saèstu yèn sabên janmi

wus wrêda tan ngantos roga
saèstu yèn pilih muksa sayêkti
dene manawi kang luhur
pêjah jalaran roga
ingkang pêjah sarana muksa puniku
punapa pakantukira
bok inggiha angêntosi

jalaran roga kewala
mung punika pukulun ingkang patik
ngraoskên salaminipun
rèhne mangke paduka
sampun ngancas ing wêkasane tumuwuh
dados badhe datan ana
kawula dhatêng pun patik

mila sangêt pamintamba
mugi wontên sih paduka sang aji
paring warsita pukulun
amadhangkên ciptamba
ingkang taksih kalimput ing arda dudu
dumunung nèng jiwanggamba
gambuh ing nala kang yêkti

trawacaning kanang hyun
ya ta wau Dipayana Prabu
duk miyarsa aturiraGêndara Ji
kalangkung dènira ngungun
èsmu kewran tyas wirangrong

de sulit sualipun
puwara nabda wau sang prabu
yayi prabu mungguh ing pamanggih mami
praptaning dêlahan jumbuh
tan ana bedane yêktos

dene jamaning lampus
ana dalan rong prakara tuhu
kang sapisan muksa lawan dèn niyati
kapindhone marganipun
jalaran roga punang wong

mangkene lire iku
anadene marga kang rumuhun
jêjalaran muksa lawan dèn niyati
iku wong kêpama tuhu
dene marga kang kapindho

muksa roga witipun
iku wong tan kêpama ranipun
nanging kawruhipun tan beda sayêkti
marmane wasananipun
tan beda têkaning êndon

jaba wong tanpa kawruh
nadyan kêpama yêktinira wus
datan kêna winicara malih-malih
Sri Gandaprawa umatur
dhuh gusti pêpundhèn ingong

saking adrêng pukulun
kêdah-kêdah amba nuwun dhawuh
môngka wulang mring amba kang dahat pingging
sabda tuwan kang satuhu
kados kang sampun kawiyos

kados manawi amung
awit saking tan kêpamènipun
kados botên mêsthi pangancasirèki
tiyang punika sadarum
kang botên kêpama yêktos

sarêng wontên satuhu
tiyang ingkang gêng kabêgyanipun
gêgolongan pantês sinêbut kêpami
saèstu sagêd anggayuh
kamuksan datan rêkaos

tan ngantos mawi rapuh
punapa punika kang kasêbut
ran kêpami prandose kathahing janmi
kang sinung kabêgyan agung
milalah jalaran rapoh

kang makatên pukulun
kadospundi ing darunanipun
lah punika kang amba manah salami
amung punika pukulun
sri narendra nabda alon

wruhanta yayi prabu
sajatine ran kêpama iku
rong prakara siji kêpama kaèksi
lire kêpama kadulu
kaya ta kêpamaning wong

kasamêktan sadarum
kang kalair iku yêkti amung
karya karaharjaning dunya sayêkti
kêpama kaping dwi iku
yèku kêpamaning batos

lire kêpamèng kalbu
iku kêna uga yèn sinêbut
ran kêpama karya waskithaning akir
têgêse kang wêruh tuhu
prapta janjine ing êndon

kaya ta tibanipun
janji ing dina iki wus tamtu
nanging tan karasa roga badanèki
kayaparan ênggonipun
amawa jalaran rapoh

sayêktine puniku
nulya muksa tanpa roga tuhu
kaya ta kang lagi anandhang sêsakit
nanging prapta janjinipun
marêngi lara sayêktos

yêkti uga kasêbut
muksa ajalaran roga tuhu
mangkonoa janma lagi nandhang sakit
yèn janjine durung tutug
sayêkti yèn nora layon

ya mulane ingkang wus
padha pinasthi praptèng don luhung
sayêkti yèn tan ana bedanirèki
lah yayi pan amung iku
gaduging panêmuningong

galihên kang satuhu
ya ta ingkang samya myarsa wuwus
sira nata kalangkung sukaning galih
de wijang jerenganipun
amung sang nindyamantri nom

uninga ing saniskara
Sang Danurwedha Pêpatih
myarsa sabdanya sang nata
sangêt botên nayogyani
dene sulaya yêkti
kalihan pamêjangipun
eyang Sang Arya Bima
sakêdhik datan ngèmpêri
dene taksih sami mangèsthi kamulyan

dêdunungirèng dêlahan
tan wontên ingkang marsudi
kasampurnaning kaanan
ananging sang nindyamantri
dèrèng karsa nambungi
jrih bokmanawyantuk siku-
nira sri naranata
marga gung minggu tan angling
ya mangkana Sang Aprabu Gandaprawa

umatur sarwi manêmbah
dhuh pukulun sri bupati
kalangkung panuwun amba
katrêsan ing têdah jati
kados kang wus kawijil
karya santosaning kalbu
binuka ing tyas amba
sagêd padhang sawatawis
namung kantun satunggal panuwun amba

kados ta wontên sujanma
ingkang dhahat mudha pingging
pralaya botên kêpama
kalih prakawis ing ngarsi
pêjahnya kadospundi
praptèng dêlahan pukulun
napa sewang-sewangan
punapa sagêd atunggil
lawan sami ingkang sinêbut kêpama

manawi sagêd atunggal
patrapipun kadipundi
kang wus waskitha kalihan
kang dèrèng udani yêkti
tan wontên kaotnèki
kang saupami pukulun
sami sewang-sewangan
punapa botên akardi
sêmang-sêmanging panggraita punika

pukulun ingkang akarya
pakèwêding tyas sayêkti
yèn tan wontên sih paduka
ingkang ambabarpisani
saèstu amba yêkti
kalajêng dènnya balilu
tan wande katiwasan
margine mung mutatuli
ya ta wau Sang Aprabu Dipayana

arum dènira ngandika
têka bênêr sira yayi
wajibe wong puruhita
marsudi kawruh pan wajib
ngawruhi nyatanèki
yèn tan mangkono satuhu
kasêbut tuwa tuwas
tan wun tiwas ing pangèsthi
wêkasane bakal nêmu katiwasan

nanging samêngko pun kakang
lilanana karya sulih
kakang Arya Danurwedha
marmane mangkono yayi
wruhanta kang kocap ing
pustaka wedha sadarum
kawruhing eyang-eyang
Nata Pandhawa ing nguni
wêwêngkune wus kawêngku kalimputan

dene kawruhe jêng eyang
Arya Wêrkudara nguni
rèhne kakang Danurwedha
puniku wayahirèki
bokmanawa dèn sungi
yèn saka pangrasaningsun
nadyan thithik kawruhnya
kakang Danurwedha Patih
bisa angêlèbi ing kêkathah-kathah

Nindyamantri Arya Dwara
miwah Rêsi Gurunadi
Rêsi Gurundaya miwah
Risang Gandaprawa Aji
sami anayogyani
ing karsa jêng sang aprabu
matur Sang Arya Dwara
dhuh-dhuh saklangkung prayogi
pamanggihnya yayiArya Danurwedha

margi rumuhun wus tômpa
nugraha pitutur jati
saking eyang padukendra
Sang Arya Sena linuwih
duk arsa muksa nguni
ya ta mangkana Sang Prabu
Dipayanèngêt ing tyas
langkung kacaryaning galih
angandika mring Sang Arya Danurwedha

hèh ta kakang Danurwedha
saka ing pamawas mami
baya tan ana kang yogya
suwalananing pangèsthi
kang akèh-akèh iki
kajaba sira kadangku
awit sira wus tômpa
nugrahaning dewa luwih
jêjalaran piwulangira jêng eyang

Arya Sena duk ing kuna
sayêkti yèn sira uwis
tanpa uwas ing pamawas
kari raharja maligi
lah payo kakang nuli
ywa taha-taha ing wuwus
amung sisa kang môngka
pandam pêpêtênging ati
ya ta Arya Danurwedha duk miyarsa

sabdaning Sri Dipayana
sangêt ascaryaning galih
kadya ingunggar wijilnya
bèrbudi bêbêg upami
êrobing jalanidhi
saksana lon dènnya matur
dhuh gusti sri narendra
kang yêkti pêpundhèn patik
mênggah saking raosing manah kawula

ing pangancas tan prabeda
pêjah kang botên kêpami
utawi ingkang pralaya
taksih sangêt wuta tuli
punapadene lalis
kang sangêt pangawruhipun
punika ing benjangnya
ing kaanan botên nunggil
dene bilih sakalih-kalihe wignya

santosèng budi dyatmika
sayêkti yèn sagêd tunggil
kasbut saingga bathara
nanging wontên kaotnèki
wontên bêbasannèki
ebah lan pribadinipun
lan taksih kaobahna
wadèntên nêdya wus cawis
waskithaa manawi dumuginira

pamuntu lirwa ing tingal
inggih dahat tanpa kardi
nir kyèhning pangawruhira
karana sangsayanèki
saèstu lajêng lalis
èsthi lan panyiptanipun
puwara mrih sasana
ingkang prayogi ing adi
kathukulan pangèsthi eca sakeca

punapa malih sujanma
tanpa cacad dwi prakawis
yèn kaoncatan ciptanya
punika saya tan kenging
winiraos ngêplêki
têmbung salah ing pandulu
santun pangèsthinira
mrih ingkang sarwa pakolih
môngka sajatosnya kang dadya sarana

sarananing kasampurnan
punika sri narapati
tarlèn mung satosaning tyas
myang santosaning pangèsthi
bilih sagêd nglampahi
ingkang makatên pukulun
saking pandugi amba
bêbasan tan mindho kardi
miwah botên kandhêg ing ucap-ucapan

ngaping kalih ngaping tiga
ing kaanan sampun tunggil
têtêp salira bathara
de kang katiwasan sami
karana jroning galih
akanthi sandeyèng kalbu
puwara tan sampurna
pangèsthining ciptanèki
mung punika pukulun atur kawula

punapa wontên èmpêrnya
kalihan ingkang kaèsthi
yayi Prabu Gandaprawa
manawi dèrèng pakolih
rèhning kawula taksih
tunèng budi inèng kawruh
tan langkung tadhah duka
sumôngga sri narapati
kang miyarsa pan samya angguladrawa

tatas titis tètèh wêtuning ling
Nindyamantri Arya Danurwedha
sadaya kang myarsakake
langkung sukaning kalbu
samya nyipta tuk wasita di
pambukaning wêwêngan
kang taksih kalimput
kadyangganing jaladara
nawêng surya katyup samirana ngidid
sumêbar asar-saran

têmah padhang sumilak kaèksi
kaya mangkana pêpindhanira
sri nata alon sabdane
dhuh kakang kadang ingsun
mungguh kabèh aturirèki
pambukaning kêkêran
rasaning tyas ingsun
kaya-kaya wus tan ana
ingkang bangkit nglungguhi aturirèki
malah-malah akarya

santosèng tyas barang-barang kardi
basukining kasantosaningwang
praptèng ariloka têmbe
kakang panawang ingsun
dhasar amung sira pribadi
têtêp dining dumadya
widigda ing kawruh
Patih Danurwedha nêmbah
kadwi rêsi miwah Sri Gêndara ari
lawan Sang Arya Dwara

samya ngalêmbana sarta sami
dahat dènnya narima ing driya
ya ta wau sang pamase
ngandika dhuh kadangku
kurang siji paminta mami
muga sêmbadanana
lan lêgawèng kalbu
têtulunga babarpisan
ing pangawruh kang supadya aywa nganti
kewran praptèng dêlahan

de kang dadya ing paminta mami
marang sira kakang kayaparan
dadining sampurna têmbe
amatia uga wus
datan ana sangsaya

| 
 ya dudu thêthukulan wantah
baya jawata kang duwe
dewa ingkang anandur
yèn lumrahe kayu liyaning
ywan pancêre tan ngambah
ing kisma tan idhup
dwi patih matur tan wikan
kados lêrês sabda paduka sang aji
yèn tanêmana dewa

yèn èmpêrnya kadya mandira wit
nanging radi kagêngên ronira
lan tan gêsang tuwuh ing we
amba sadangunipun
dèrèng wikan kajêng puniki
Sang Rêsi Gurundaya
majêng sarwi matur
pawartosipun ing kina
gih punika kêdadosan pusaka ji
Sang Sri Bathara Krêsna

puspa wijayakusuma gusti
pan makatên purwane ing kina
kawarti eyang ta rajèng
Nata Pandhawa sagung
miwah nata ing Dwarawati
duk sami arsa muksa
punika pukulun
inggih amawi sarana
pitêr puja kadya paduka sang aji
mrih trawacaning cipta

laksananya ugi praptèng ngriki
ngiras nglabuh kang sêkar pusaka
wijayakusuma rane
dènira nglabuh wau
sinung sabda dera sang aji
Sang Sri Bathara Krêsna
mrih wignyaa tuwuh
kaya mangkana sabdanya
hèh wijayakusuma paminta mami
muga sira tuwuha

sawadhahnya ana ing jêladri
dadia tri têmbe sira dadya
sarananing usadane
myang dadi tandhanipun
para nata ing nuswa Jawi
manawa ana ingkang
ngambil sêkaripun
sapira antuknya iya
dadi tôndha lawasing warsa ênggoning
jumênêng naranata

duk samana sabdanyasang aji
tinarima mring Hyang Jagadnata
Sri Krêsna pangandikane
sanalika gya tuwuh
sawadhahnya myang tutupnèki
sarta gya sinauran
swara jumalêgur
dhèdhèt erawati ngakak
gêtêr patêr tôndha jawata nêksèni
kanthining sabda tama

mawa prahara gumuruh
kumocak wening jaladri
enggale kanang ruwiya
eyang paduka anuli
kondur tan antara lama
muksa mancad têpêt suci

dupi kawula angrungu
kabar kabur dening angin
yèn panglabuhing puspita
wijayakusuma mawi
sinabdan ling kang kawahya
drênging tyas amba tan sipi

arsa wikan yêktinipun
puwara amba lumaris
mara mariki punika
inggih sampun têrang yêkti
manawi wrêksa punika
satuhu kadadosaning

wijayakusuma luhung
panguripe wong sabumi
amba tuhu datan samar
dhumatêng warnanirèki
mandar rumuhun kawula
kawêlèh ing tingkah yêkti

makatên purwaning dangu
gyan amba amanggih sisip
sing kayungyuning tyas dahat
kapengin badhe angambil
kleyanging ron ingkang dhawah
ing tirta saking satunggil

yèn angsala kleyang wau
nêdya kawula pêpundhi
kenginga kangge pusaka
wit pralampitanya nguni
puspita jayakusuma
dadya pamurunging pati

klampahan amba anggêbyur
ring samodra ambêk pati
duk prapta ngandhaping wrêksa
kang anèng madyaning warih
wontên patra ingkang rêntah
tan dranarsa amba ambil

nanging datansah marucut
nyalurut kadi tingkahing
mina gêsang nèng narmada
kawula bujung tan kêni
malah lajêng sagêd molah
anglumba lir ngisin-isin

rumaos merang ing kalbu
puwara ngungun tan sipi
kanthi manah sokur suka
dene sukaning tyas patik
amargi saking puspita
wijayakusuma adi

karsaning jawata agung
taksih tumuwuh ing ngriki
dadya pêpundhèn rat Jawa
wah mawi sinabdan dening
eyang paduka Sri Krêsna
bilih dadya sarananing

usada myang tandhanipun
enggal myang laminirèki
panjênêngan naranata
ngunguning tyas awit dening
kaleyang wignya amolah
ing tirta lir mina yêkti

ya ta mangkana Sang Prabu
Dipayana lon dènnya ngling
yèn mangkono kang puspita
wijayakusuma iki
prayogane linuria
mring kang jumênêng narpati

minôngka pratandhanipun
enggal myang lawasirèki
ênggone jumênêng nata
lan kleyanging wrêksa iki
runtuh kawruhan ing janma
nuli dadi mina yêkti

ananging pamintaningsun
mring jawata kang linuwih
ywa nganti kêna pinangan
ing janma salami-lami
sawusnya sri nata nabda
gêtêr patêr anauri

ya ta wau sang sinuhun
têrus laksitanirèki
sêdya kondur angadhatyan
tan winursita ing margi
lingsir dalu praptèng praja
laju tumama mring puri

kang dhèrèk sewang ban mantuk
mring wismanira pribadi
mangkana Sri Dipayana
dupi sakondurnya saking
midêr-midêr putêr puja
tan pêgat ing sari ratri

mêmulang mring putra Prabu
Yudayana mrih lêstari
dènnya mêngku kawibawan
sumawana sabên ari
botên lowong siniwaka
lênggah munggwing pôncaniti

dananya tansah andulur
mring sanggyaning wadya aji
miwah tyang alit sadaya
ing praja Ngastina wradin
dupi tan antara lama
Sang Arya Sarômba prapti

kang dinuta mring sang prabu
saking Manikmaya wukir
sung wrin Rêsi Sidhikara
praptaning praja marêngi
nata miyos siniwaka
pêpak kang wadya sumiwi

Sang Arya Sarômba matur
marêk ing byantara aji
gya sinambramèng pambagya
Arya Sarômba wotsari
matur solahe dinuta
miwiti malah mêkasi

dinangu milanya dangu
wontên Manikmaya wukir
margi Rêsi Sidhikara
pinanggih panuju sakit
dadya ngantos sawatara
sang nata duk amiyarsi

myang Sang Dwara mantri ngayun
dahat ngungun èsmu sêdhih
dwi sang nindyamantri ngarsa
kalih dhinawuhan sami
anggêlak dènira karya
made panunturing manis

mantri ngayun dwi samya wotsari
dhinawuhan kinèn ngundhangana
mring kyèhing brêtyapatine
ing Ngastina sadarum
wadyabala agung myang alit
samôngsa sri pamasa
wus arsa tumuntur
manjing mring made kusuma
kinèn marêk ing ngabyantara narpati
sewaka gya bibaran

sri narendra kondur malbèng puri
sang nayaka waktra myang lènira
sami mantuk mring wismane
enjingira winuwus
nindyamantri kêkalih nuli
andhawuhakên undhang
mring janma sadarum
nglêbêt myang jawining praja
dhinawuhan sadaya kinèn sumiwi
ing ngabyantara nata

duk samana undhang wus waradin
samya dina-dina kang sumewa
pênuh lir jaladri lubèr
ing pagêlaran kêmput
ing bacira sêsêk kang nangkil
malah prapta ing gladhag
kyèhing wadya prabu
gung alit tanpa sangsaya
pra punggawa andina-dina angrakit
angrêngga made puspa

badhe gyannya muksa sri bupati
ya ta kawuwusa duk antara
kirang tri ari muksane
sangsaya dènnya agung
wijiling pamêmule aji
miwah dêdananira
tan pêgat lumintu
andina-dina tan kêndhat
kadyangganing ilining tirta bênawi
gung alit kawaratan

pra pandhita miwah para rêsi
ajar wêwasi sajroning praja
miwah ing jawi prajane
sêsêk sing kathahipun
kang samyarsa tumudyastuti
sampurnaning kamuksan
duk kirang sadalu
sri nata myang ingkang putra
nata mudha miyos munggwing pôncaniti
sagunging wadyabala

kang sewaka blabar angêlèbi
ing bacira tan ana sêlanya
tan kêna winilis kèhe
nanging sadayanipun
tyasnya dahat sungkawanèki
mulat ing gustinira
dènnyarsa tumuntur
murud mangèsthi kamuksan
kang sawênèh luh kumêmbêng têmah nangis
tyasnya karônta-rônta

ketang marang sih marmaning gusti
salaminya tan antara lama
Sang Arya Dwara nulya ge
tur uninga sang prabu
bilih made kusuma tuwin
piranti pangruktinya
wus sangkêp sadarum
mung ngantonsi dhawuh tuwan
sri pamasa kalangkung sukaning galih
puwara angandika

kakang Dwara miwah kakang Patih
Danurwedha lamun wus mangkana
sira samaptaa age
besuk-esuk kang esuk
lawan kabèh kyèhing piranti
pariksanên prayoga
ywa nganti tan patut
karana karsèngsun kakang
pamuntuning kamuksan wus ingsun pêsthi
ing dina benjang-enjang

matur nêmbah nindyamantri kalih
tan adangu Sang Sri Dipayana
paring wulang mring prabu nèm
dhuh babo kaki prabu
rèhne besuk-esuk sirèki
arsa sun tilar muksa
marmanira kulup
èstokna pitutur ingwang
marang sira karana sira wus pasthi
saka karsaning dewa

anggêntèni mring kaprabon mami
miwah dadya pandam pangauba-
ning santananira kabèh
sèsining rat sadarum
kabèh dadi rêksanirèki
mardane sira poma
nêtêpana kulup
ambêk ratu binathara
kèhe ana limang prakara dèn eling
aran pônca pratama

lire utamaning ratu kaki
kang sinêbut binatharèng jagad
mung limang prakara kèhe
mulat ingkang rumuhun
amilala kang kaping kalih
miluta ping trinira
de kang kaping catur
ingkang aran malidarma
ping limane palimarma ranirèki
lire siji-sijinya

mulat iku awas têgêsnèki
awasêna karyanirèng wadya
lir mangkana upamane
wadya karêm mring lêmbut
ywa pinatrap kasaring kardi
kang agal ywa pinatrap
mring pakaryan lêmbut
dadi pamintaning karya
nora wor-suh sarta dèn waspada maring
tingkahing wadyanira

ingkang ala miwah ingkang bêcik
ingkang ala ywa pinarêkêna
ingkang bêcik prayogane
iku kanthinên kulup
mring pangulahirèng praja di
de têgêse milala
dadi ratu iku
dening kêrêp anggêganjar
amisudha mring wadyabalanirèki
kang bêcik karyanira

amiluta têgêse ngrakêti
dadi nata iku ingkang bisa
mardawèng sabda pamrihe
malad dir tyasing wadu
kang supadya widada maring
panêmbahe mring nata
iku poma kulup
de têgêse malidarma
nata iku wajibe kudu darbèni
pangaksama supadya

dumadia santosaning nagri
wondene têgêse palimarma
panjênêngan nata kuwe
kudu kêrêp pitutur
amêmulang klakuan bêcik
mringwadyabalanira
supayaa wêruh
marang kuwajibanira
sarta ingkang rêmên kautaman maring
wêwêngkone samoa

kang supadya bisa anuntuni
mring krahayon lah iku kewala
èstokna ing salawase
wruhanta iya iku
ingkang dadya busanèng aji
anadene patrapnya
ingkang catur têmbung
sama beda dana dhêndha
dudu sira kang matrapake pribadi
sayêktine wus ana

ingkang darbe kwajiban pribadi
Prabu Yudayana duk miyarsa
nêmbah sandika ature
mugi-mugi pukulun
pinarêngna sagêd nêtêpi
dhawuhipun jêng rama
kang sampun kasêbut
wontên ing pônca pratama
Prabu Dipayana langkung sukèng galih
nulya gêntos mêmulang

dhatêng Arya Danurwedha tuwin
Arya Dwara dwi mantri pangarsa
myang sakèhing wadya kabèh
dhuh babo wadyaningsun
rèh samêngko putrèngsun kaki
Yudayana taruna
sira kang katêmpuh
wrêdha marma sira padha
kuwajiban ngêmong mring nata taruni
wêlingku èstokêna

pawitane wong ngawula yêkti
nêtêpana têmbung pônca guna
lire limang kawruh kèhe
rumêksa kang karuhun
ping pindhone aran rumanti
rumangsuk ping trinira
rumêsêp ping catur
kalima aran rumasa
têgêsira rumêksa prajanirèki
kabèh ywa taha-taha

kadidene rumêksanirèki
marang barang darbèke priyôngga
sumawanaupamane
prajanta ana kewuh
iku sira aywa ngêntèni
dhawuhe ratunira
malah sira gupuh
karya rêmbug pamrayoga
yèn mangkana gya lêksananana aglis
dèn padha nguwisana

kapindhone têgêse rumanti
dina-dina padha dèn samêkta
jaga-jaga ing karyane
nyênyadhang batinipun
bokmanawa sawanci-wanci
ana karya tumêka
aywa nganti gugup
kalakon sami waspada
dipun samya marsudi ngububi budi
ing wuri matrapêna

tri prakara kawruhana
ya mangkana lire sawiji-wiji
ilat ulat ulah iku
ingkang môngka gêgama-
nira dènnya ngawula marang sang prabu
de têgêse têmbung ilat
yaiku kêdaling lathi

dèn bisa amatrapêna
pasangkrama kang anibani kapti
iku pusaka satuhu
dadi yuwananira
suwitanta marang ing jêng sang aprabu
ulat mangkono lirira
dèn bisa angon wahyaning

môngsakala myang amawang
sambang liring anambung mirapêti
waskitha ing pasang sêmu
sêmuning pasamuan
yêkti dadya kabêgyanira satuhu
kandêl pangawulanira
marang jêng sri narapati

ulah iku barang solah-
tingkahira dèn bisa anoragi
wiraganira kang patut
dèn padha mamrih rêna
sayêkti yèn dadya santosanirèku
wruhanta kang tri prakara
yèn datan linakyan yêkti

dadya dirgamaning sêdya
suwitanta muwara tanpa kardi
dene têgêse rumasuk
pangrêsanta mring praja
iku padha seka praya sabiyantu
aja na sowangan karsa
wruhanta kang dadya wiwit

nagara têmahan ruksa
iku saka wadya aji
tan nêdya rêksa-rumêksa
dadi tan prayoga yêkti
ingkang bakal pinanggih
wondene ta ananipun
praja dadi raharja
iku sabab tarlèn saking
kadarmane ingkang para nayakendra

we la iki dene salah
têmbang Pangkur dadi Sinom pangrawit
tujune dèrèng kêbacut
sawêg antuk sapada
barêng dêlêng aranging pada lagi wruh
milane ingkang mangripta
nyuwun gunging pangaksami

dhumatêng kang sudi maca
rèhning kula sawêg sapisan niki
yasa srat rinênggèng kidung
nênulad pra sarjana
muhung môngka panglipuring tyas wulangun
ngêtutkên boga mring sabrang
nuruti ardaning budi

sinigêg panglocitamba
nglajêngakên Sang Prabu Parikêsit
dènnya mêmulang mring wadu
kadwi nayaka waktra
lamun sira sarowang ta padha rukun
sabiyantu abipraya
tan ana sulayèng kapti

sayêkti lamun karêksa
sèsining rat dadi wêwêngkonnèki
dene bab kang kaping catur
rumêsêp têgêsira
iku dèn padha rêsêp rumakêt patut
dipun kadi angupaya
sêsotya ingkang linêwih

lawan rumakêta kadya
sudarma kang aningali mring siwi
yêkti tan sangsaya tuhu
tulus dènnya ngawula
mring sang nata dene kaping limanipun
rumasaa lamun sira
dadya kawulaning aji

aywa na darbèni cipta
gunggung dhiri animbangi kamuktin
karana mangkono iku
têmah tanpa wawasan
de manawa sira padha darbe kayun
ingkang mangkana punika
iku amung sun arani

ngajap dahuruning jaman
nora wurung karya rênguning nagri
awit sujanma puniku
kang tan arsa kasoran
ing kuwasa wêkasane bakal rusuh
dene kabèh darbe sêdya
ngungaskên kasêktènnèki

marmane dèn eling padha
pamatrape papan catur kang luwih
wêruha sor-soranipun
ciptanira dèn kaya
angayomi marang kulawarga tuhu
kang asor anyungkêmana
marang lêluhurannèki

adarbea cipta kadya
angaub mring wong tuwane pribadi
yèn sira padha miturut
sarta angèstokêna
palimarmaningwang mring sira sadarum
sayêkti wignya akarya
wiraganirèng pangèsthi

tutug ingkang para sêdya
marmanira babo sapungkur mami
elinga pitutur ingsun
aywa na swalèng karsa
kang supadya tulus arjaning karatun
têlas pangandikanira
Maha Prabu Parikêsit

dwi mantri ngayun manêmbah
sarowangnya sandika turirèki
samana bibaran sampun
Sang Prabu Dipayana
myang putrendra Sri Yudayana ngadhatun
kang sumewa gya bibaran
ing ratri datan winarni

enjingnya para wadyendra
ing Ngastina kang agung myang kang alit
busêkan swara gumuruh
kang sami tata-tata
upacaraning kamuksan myang lènipun
sarta swaraning udrasa
lêbêt myang jawining puri

sapraja sami ru-ara
karêrantan badhe muksaning aji
katon tandhaning wulangun
ri punika hyang surya
sunarira tiningalan katon wêlu
kalimputan dening ima
arêmêng-rêmêng kaèksi

angimba Maharsi Gana
sung sasmita mring buwana waradin
bilih badhe muksanipun
nata sadu sudibya
miwah silir-siliring angin angêmu
kumêpyuring riris mandar
sêsumuk rumêsêp maring

ing angga satêmah maras
marasing tyas malatkung èsmu miris
dènira arsa kapugut
tan sihing sri pamasa
ya mangkana datan kêndhat wijilipun
cêcaruhan saking pura
gêgunungan warni-warni

kyèhning wangi-wangi samya
rinarêngga pinapatut sarwa sri
munggwing kanan keringipun
de kang made kusuma
sasampuning jangkêp upakartinipun
sapirantining kamuksan
ya ta mangkana sang aji

Maha Prabu Dipayana
saha garwa têtiga myang kang umi
Dyah Utari myang sang wiku
kang badhe bela muksa
sampun sami mangrasuk busananipun
sumawana agêgônda
angagêm jêbad kasturi

gandanya amrik angambar
dupi sampun samaptadènnya ngrukti
piranti kamuksanipun
Sang Prabu Dipayana
nulya pamit putra Yudayana Prabu
miwah putra mantu nata
kusuma yu Gêndrawati

myang sadaya para putra
jalu èstri sadaya kawaradin
mangkana ngandikanipun
dhuh babo atmajèngwang
kaki prabu padha karia rahayu
gonira jumênêng nata
lan garwanta ywa mas kentir

pandukêna ing tyas wêkas ingsun kaki
poma dèn prayitna
kang awas lan ingkang eling
de sira manawa lena

sayêkti yèn nuli linimputan dening
nêpsu hawanira
de sira manawa eling
sayêkti anuli bisa

aningali titining jagadirèki
sawusnya ngandika
anênggak waspanirèki
ya ta Prabu Yudayana

saha garwa Rêtna Dèwi Gêndrawati
miwah para putra
karuna sarwi wotsari
sumungkêm anguswa pada

rama ibu myang eyang agênti-gênti
mangkana Sang Rêtna
Dèwi Gêndrawati pamit
dhèrèk miyos sinewaka

awit badhe uninga muksanirèki
ibu miwah rama
nanging datan dèn lilani
mindhak manjangkên sungkawa

têmah karya karônta-rantaning lyali
dadya dhinawuhan
mêmpên salêbêting puri
ya ta Kusumèng Gêndara

tan lênggana tumungkul maèsmu tangis
sawusnya mangkana
nata miyos saking puri
sarwi nganthi ibunira

Dyah Utari myang katri sangpramèswari
myang Dyah Nawangwulan
Sri Yudayana umiring
ginrêbêg para

biyadagya siniwi ing sitibêntar sang aji
saguning wadyendra
wijilira saking puri
sarêng swaraning udrasa

tri gumuruh wus tan kêni dèn sayuti
dupi rawuhira
ing pôncaniti nulya glis
pinêthuk kèhing punggawa

miwah para pandhita wiku maharsi
sang nata gya têdhak
laju mring sêkar cinandhi
sapraptanira ing kana

lah ing kana Sang Aprabu Parikêsit
sigra dènnya lênggah
ing dhampar kusuma adi
myang para garwa sadaya

myang kang ibu Sang Rêtna Dèwi Utari
Rêsi Gurundaya
myang Sang Rêsi Gurunadi
mapan ing kering sang nata

dene Prabu Yudayana amrêpêki
jawining warana
lawan para punggawa ji
sumawana para putra

wadyabala tanapi kang pra maharsi
gung alit sadaya
sumiwèng ngarsa sang aji
sang nata nulya ngandika

kakang Dwara miwah Danurwedha Patih
rèh samêngko ingwang
ing dewa uwis pinasthi
têkaning jaman wêkasan

sotaning tyas kaya-kaya wus tan bali
manèh abêbakal
dadi karsèngwang saiki
sêdyarsa andhawuhêna

kautamaningwang supadya yya maksih
atêtinggal cacad
de pocapane kang kari
lah ta age payo kakang

lan sakèhe kawulaningwang gung alit
sapraja Ngastina
sapa kang sun palagitik
utawa sun karya lara

pan samêngko iku padha sun lilani
malêsa maringwang
aywa na kang wigah-wigih
upama nadyan anaa

duk ing nguni ana kang ingsun tatoni
iya natonana
aywa na sandeyèng lyali
wit wus dadya karsaningwang

dwi nayaka waktra myang sakancanèki
duk samya miyarsa
andikanira sang aji
ngungun sarwi rawat waspa

dangu-dangu umatur sarwi wotsari
kawula sadaya
mung ngaturkên pati urip
karana datan rumôngsa

tanpa sabab antuk bêbênduning gusti
nadyan makatêna
tan gêrantês lair batin
saèstunipun sadaya

amung sêdya sumungkêm ngaturkên sisip
Prabu Dipayana
tan kandhêg karsanirèki
dhawuh mêksa kèn malêsa

sang nayaka waktra kalih awotsari
dhuh pêpundhèn amba
bilih makatên karsa ji
kawula inggih sandika

nanging rèhne kalampahanya wus lami
wus mawarsa-warsa
bêbasanipun andugi
ngintên kang dèrèng kantênan

pamalêsnya kabatos mawon prayogi
tan kawêdalêna
dadya samya antuknèki
sri nata duk amiyarsa

jumbuh panuju ing karsa
ya ta mangkana sang aji
wontên cobaning jawata
anôndha santosèng lyali-
nira nata linuwih
jlêg wontên taksaka agung
tanpa sangkan prantannya
marêk ing ngabyantara ji
Prabu Yudayana miwah Arya Dwara

myang Sang Arya Danurwedha
lawan sagung punggawa ji
kagyat mire dènnya lênggah
dupi arsa dèn patèni
sang taksaka nulya ngling
angrêrêpa aturipun
dhuh sang kiswarotama
kang satuhu môngka dadi
pandaming rat ngaubi jagad wiryawan

mugi sampun anangsaya
kawula punika yêkti
dede jrêga kala murka
tan nêdya sikarèng budi
sowan kawula ngriki
kêdah mangastuti tuhu
nênggih kamuksanira
rama paduka sang aji
ya mangkana Sang Aprabu Yudayana

kèndêl saha wadyanira
Sang Aprabu Parikêsit
langkung ngunguning wardaya
karana dènnya miyarsi
wuwuwse sang naga ji
dadyalon andikanipun
mring putra dhuh sutèngwang
aywa sira padha murih
amisesa marang taksaka kang prapta

bokmanawa iku arsa
darbe atur marang mami
sadaya sami manêmbah
tumungkul konjêm ing siti
mangkana sang angèsthi
kamuksan lon wuwusipun
hèh-hèh titahing dewa
kang bôngsa uni awarni
taksakendra apa ta mulane sira

narukrama murang tata
nir subasitanirèki
maripaksa sumiwèngwang
yèn ana karyanirèki
kang pancèn awigati
payo matura dèn gupuh
aja ataha-taha
ature sang taksaka ji
dhuh pukulun sang mahambêk sadu dibya

paramarta sih ing wadya
waskitha rèhing dumadi
dhuh marmanipun kawula
sumiwèng ngarsa sang aji
dene amba puniki
sanadyan sarpa pukulun
dede sabarang sarpa
kauningana dhuh gusti
yèn kawula punika nadyan têbiha

taksih têrahing jawata
Hyang Anantaboga nguni
punika lêluhur amba
dene ta amba puniki
têtiyang amastani
taksaka raja pukulun
de pisowan kawula
karana miyarsa warti
jêng paduka andhawuhkên kautaman

singa ingkang sinikara
kalilan malês samangkin
punika ingkang akarya
raosing tyas amba gusti
dhuh ingkang saupami
amba punika pukulun
ngèstokkên dhawuh tuwan
ingkang wus kawahyèng ngarsi
kadipundi pêthanipun dadosira

kalihan tan pisan-pisan
manawi amba darbèni
cipta kang kadya mangkana
papa cintraka punapi
ingkang amba lampahi
pêjah punapa pukulun
ingkang kawula têmah
de atur ulun puniki
mung dadosa kauningan jêng paduka

bilih sampun kauningan
prasasat sampun nglampahi
atur pamalês kawula
makatên purwane nguni
kala Sang Hyang Basuki
mindha pandhita pukulun
martapèng wukir agra
ngagêm kêthu bujangga ji
gêlang sarpa ran Rêsi Ardawalika

duk kala samana tuwan
kinoncang ing dewa luwih
jêngkar saking pagrogolan
dupi rawuhnya ing wukir
agra gyan Hyang Basuki
padukandhawuhkên bêndu
Rêsi Ardawalika
paduka goco ing kêris
têmah sirna dalah sawarnining sarpa

dadya badhar warnanira
wangsul Hyang Basuki malih
anulya aparing wulang
dhatêng padukendra gusti
puwara Hyang Basuki
muksa mring kahyanganipun
dene sarpa kang dadya
gêgêlangira Sang Rêsi
Ardawlika kala rumuhun punika

sajatosipun gih amba
malah nalika têmpuhing
kadga tuwan mring sang tapa
angèngingi pêthit patik
kalampahan sakêdhik
pugut ing pêpucukipun
ngantos praptèng samangkya
bêbunthungan tanpa pêthit
nanging botên pisan-pisan yèn karyaa

sungkawaning manah amba
malah kapara pun patik
kang badhe angaturana
wêwalês prayoganèki
dhatêng paduka gusti
de marganipun pukulun
kawula sagêd mulya
mantuk mring kaanan jati
tarlèn saking lêlantaran padukendra

têlas ature taksaka
ya ta mangkana sang aji
èngêt ing tyas sanalika
lêrês ture sang naga ji
nulya ngandika sarwi
èsmu ngrêrêpa lingnya rum
dhuh babo mitraningwang
taksaka raja sirèki
ingsun minta aksamanira kang rila

rèh nguni sun katambuhan
eling yèn maksih taruni
têmah tan wruh subasita
liring kawruh kang utami
marmanira samangkin
sun mintaksamanta tuhu
wit sotaning tyas ingwang
iya prasasat misakit
marang sira yèn mangkana prayoganya

sira malêsa maringwang
ywa ragu-ragu amargi
wus tan na kang ngregonana
lawan ywa sandeyèng lyali
sarèhne uwis dadi
karsèngsun pribadi tuhu
mangkana sang taksaka
dahat lênggana tan sipi
nanging ajrih dene ta pinêksa-pêksa

puwara umatur sagah
dhuh pukulun jêng dewa ji
kang tuhu sampun waskitha
dununging pramana yêkti
yèn makatên karsa ji
inggih sandika miturut
karsanya sri pamasa
pinasthi karsèng dewa ji
nanging rèhne mung kasrèmpèt pêthit amba

dados amba kalilana
dilat pucuking dariji
paduka namung dadosa
timbanganing pêthit patik
karana yèn sujanmi
kang môngka pikuwatipun
dumunung sukunira
yèn sarpa wontên ing pêthit
milanipun atur kawula punika

sampun dados têtimbangan
Sang Aprabu Parikêsit
langkung sukaning wardaya
sang taksaka dèn dhawuhi
majêng cêlak sang aji
dilata drijining suku
sarpa matur sandika
majêng mangsah mring ngarsa ji
lah ing kana sang nata angguladrawa

wali-wali dènirandhawuhi
kang supadya darijining pada
nulya dinilata age
duk dinilat sang prabu
sanalika lajêng mangèsthi
pangracuting sarira
angglarkên pangukud
myang pangrakêting dumadya
sing sarira tunggal ing wisesa jati
waskitha tanpa samar

maratani sakyèhning dumadi
ingkang ana mungpurbaning gêsang
garwa tri miwah ibune
sigra cinipta gupuh
sarêng murud mring têpêt suci
de sang taksaka raja
sirna tan kadulu
lah ing kana Sang Pandhita
Gurundaya miwah Rêsi Gurunadi
myang Rêtna Nawangwulan

duk umiyat manawi sang aji
sampun muksa gugup asamapta
sigra muntu ing karsane
musthi kamuksanipun
tanpantara dangu anuli
muksa katiga pisan
sirna sing pandulu
ing wiyat gya wontên swara
jumalêgur tri bawana kawaradin
môngka pratandhanira

sampurnane ingkang muksa sami
pinèngêtan ing pamuksanira
taksih Asiya warsane
môngsa Citra lumaku
ya ta wau Yudayana Ji
miwah para nayaka
Ngastina sadarum
duk miyarsa swara gora
jumalêgur ing akasa angèbêki
bawana wus acipta

yèn kang rama lawan ingkang umi
sampun muksa marang ariloka
sang nata langkung wirage
sungkawèng tyas wulangun
sèwu sêdhih dadya sawiji
dahat karônta-rônta
drês wêdaling kang luh
sruning tikbra awigêna
gya lumuntur saking palênggahannèki
supe purwa duksina

Arya Dwara myang sarowangnèki
duk umiyat manawi sang nata
lumuntur saking dhampare
enggal rinômpa gupuh
pan gumuruh swaraning tangis
sri nata gya binêkta
mring bale manguntur
linênggahakên ing dhampar
Patih Dwara tansah ngimur angamêri
sabda pangrapu basa

dupi lipur Sri Yudayana Ji
katingalan tandhaning katrima
kamuksane sri pamase
tumurun drês ingkang truh
sêkar mêkar angambarnya mrik
yayah mangimur risang
kang kataman ing kung
myang mrih lipuring duhkita
samantara sirêping truh sri bupati
ngandika mring kang uwa

mantrimuka srêt wijiling kang ling
hèh wa patih kadwi yèn mangkana
rama aji kamuksane
nora sawantahipun
têtêp saking wisa naga ji
dene tanpa karana
kya patih turipun
dhuh pukulun sri pamasa
kados botên makatên pamanggih patik
punapa kang cinipta

ing karsa ji lamun dados margi-
nirèng kasampurnan rama nata
wontên ucap-ucapane
nadyan wontêna tuhu
kang bêbaya makêthi-kêthi
bilih sampun waskitha
sayêkti tan kerup
malah mandar angirupa
sawarnining dirgama ingkang pinanggih
kados ta rama tuwan

saèstu yèn datan samar yêkti
sampun limpat anglimputi warna
pana sagung lêksanane
pan botên badhe keguh
ing pangirup kang angarêpi
punapa kirangannya
ing wêwulangipun
jêng eyang-eyang paduka
buyut Nata Pandhawa ing nguni-uni
mring swargi sri pamasa

sampun tumplak pêpak amêpêki
wontên sanubari rama tuwan
lah ing ngriku sri pamase
sarêng miyarsa atur-
irèng uwa Sang Dwara Patih
rêrêm panggalihira
lajêng adhêdhawuh
kinèn karya panunturnya
ing kamuksan lawan kinèn sami ngrakit
sagunging cêcaruhan

marang para pandhita pra rêsi
Arya Dwara umatur sandika
samana nulya binage
waradin mring pra wadu
sri narendra ngandika malih
hèh uwa Patih Dwara
pamrayoganingsun
mungguhing kamuksanira
kangjêng rama iki nêdya sun têtêpi
patraping dwi agama

Brahma lawan Wisnu kang agami
têturutan aluraning eyang
Nata Pandhawa kabèhe
Brahma agamanipun
têturutan jêng eyang aji
Maha Bathara Krêsna
agamane Wisnu
marma saka karsaningwang
karo pisan iku padha sun têtêpi
awit rosane padha

anadene mungguh kang agami
kabèh ingkang padha dhèrèk muksa
nora ingsun patrapake
dene padha kawêngku
mring jêng rama agama kadwi
Wisnu kalawan Brahma
mungguh patrapipun
gonira nglêksananana
rèhne kangjêng rama iku muksanèki
tan ana kang tinilar

dadi apa kang bakal binasmi
iya amung ingkang candhi sêkar
sapalênggahane kabèh
awune gya linabuh
mring narmada sarta amawi
kinurmat wong sapraja
Arya Dwara matur
sandika lajêng bibaran
Prabu Yudayana kondur ngênyapuri
sagung para nayaka

sumawana nindyamantri kalih
nulya sami mantuk sowang-sowang
mring wismane dhewe-dhewe
tan rinuwiyèng dalu
enjingirapatih kêkalih
miwah pra wadyabala
pêpakan sadarum
sowan dhatêng pagêlaran
sarwyambêkta pirantinipun ambêsmi
ponang candhi kusuma

nanging sri nata datan tinangkil
awit taksih sangêt sungkawanya
mila sang patih kalihe
sigra angatag gupuh
kinèn sami ambêsmi candhi
sadaya tur sandika
anulya tinunu
sirêpe ponang dahana
awunipun lajêng winadhahan nuli
pancaka panti sawa

miwah dipun upakara kadi
mangun pangupakaraning sawa
kadya sang prabu dhawuhe
ya ta sasampunipun
paripurna sigra lumaris
linabuh mring narmada
kang ngiring gumuruh
dupi sêsampating karya
pra wadyendra wangsul dhatêng pôncaniti
tantara dangu nulya

wontên duta nata saking puri
kinèn dangu panglabuhing palwa
patih kêkalih ature
sampun palastha tuhu
duta nata wangsul mring puri
datan antara lama
nulya mêdal brubul
gêganjaran saking pura
langkung kathah kinèn bagi kang waradin
samana gya bibaran

kadwi patih myang para wadya ji
sampun sami mantuk sowang-sowang
gantya kang winarna manèh
kala samana nuju
amarêngi tanggaping warsi
Ananda kang lumaksa
de angkaning taun
pitung atus pitung dasa
langkung tiga marêngi môngsa Manggasri
kasmaraning ruwiya

ingkang rinuwiya malih
nagara gung ing Ngastina
Sri YudayanaSang Katong
samuksane ingkang rama
Sang Prabu Dipayana
ngantos samangke sang prabu
dèrèng miyos sinewaka

tajin dhahar lawan guling
tansah mêmpên nèng paprêman
dèrèng karsa miyos-miyos
kang dadya sungkawanira
tarlèn muksaning rama
dinalih pakartinipun
sarpa sang taksaka raja

marmanya sri narapati
dahating bramintanira
gung manungku ing panêpèn
kang pininta ing jawata
pajampua lêjara
kang dadya tikbraning kalbu
kacarita duk samana

dhawuh dhatêng Dwara Patih
supadya atur uninga
muksane rama sang katong
dhatêng wukir Manikmaya
gyan Rêsi Sidhikara
punggawa ingkang tinuduh
nama Sang Arya Supadma

sutèng Dwara mantri ngarsi
bidhal sapanêkarira
ing marga tan kacariyos
sapraptanirèng aldaka
Manikmaya wus panggya
lan Sidhikara Sang Wiku
sinambrama ing pambagya

Arya Supadma wotsari
matur yèn dinutèng nata
kinèn angaturi wêroh
muksane Sri Dipayana
myang ibu garwanira
ing sasolah-tingkahipun
kamuksan katur sadaya

miwiti malah mêkasi
Sang Maharsi Sidhikara
dahat sungkawèng driyane
gung karônta-rônta dahat
dene muksane nata
saha garwa miwah ibu
sang rêsi datan umiyat

de sang rêsi nuju sakit
wêkasan nulya karuna
kadya pawèstri tangise
ingimurdening Sang Arya
Supadma mrih lipura
sungkawanira sang wiku
dupi sawatawis lêjar

sêrêt wijile kanang ling
hèh kulup Arya Supadma
dahat piduwung tyas ingong
dene sun datan uninga
muksane sri narendra
karana ing waktu iku
ingsun lagya nandhang roga

malah tumêka samangkin
durung mari babarpisan
marma inguni antuke
duta Sang Arya Sarômba
sun tan wigya dhèrèkna
mring praja Ngastina kulup
de lagi bangêting roga

sang arya ngungun miyarsi
puwara sukur ing dewa
ing ngriku tan kacariyos
dènira wontên pratapan
ing wukir Manikmaya
sang arya pamitan sampun
mring Sang Rêsi Sidhikara

arsa mantuk mring nagari
sang rêsi mangayubagya
akathah-kathah wêlinge
marmanira datan sowan
karana dèrèng kiyat
lumaris têbih sang wiku
sang arya matur sandika

bidhal sapanêkarnèki
ing ênu tan cinarita
sapraptaning praja anjog
wismèng rama Patih Dwara
awit sri naranata
dèrèng myos saking kadhatun
matur solahing dinuta

purwa wasana tan cicir
suka ngungun kang muyarsa
kang dadya sukanya dene
sang wiku taksih raharja
kang dadya ngunguning tyas
de sang rêsi dèrèng mantuk
ya ta sang nayaka waktra

laju tumamèng mring puri
ngaturkên aturing duta
nging tan panggih lan sang katong
kang nampèni aturira
mung pramèswari nata
wit Sri Yudayana Prabu
taksih gung sungkawa dahat

ya ta mangkana winarni
praja Ngastina samana
tingkahe pra wadya katong
dènira nêtêpi karya
datansah tidha-tidha
karana saking sang prabu
dèrèng miyos sinewaka

saking sangêting rudatin
dadya sabên wontên karya
têrus mring pura kemawon
yèn wontên dhawuhing nata
lajêng dhinawuhêna
dhumatêng sang mantri ngayun
salêbêtipun sang nata

dèrèng yun miyos tinangkil
sadayaning paprentahan
nèng kapatihan kemawon
rinêmbag lan pra nayaka
ya ta tantara lama
ing sawiji dina nuju
amarêngi môngsa Jita

Sri Yudayana sung uning
mring kadwi nayaka waktra
manawi mangke sang katong
arsa miyos sinewaka
sagunging wadyabala
kinèn anangkil sadarum
dupi sang matri wisesa

tampi timbalaning aji
saha wadya langkung suka
sigra undhang mring sakèhe
punggawa gung alit samya
ing Ngastina sadaya
sung wikan bilih sang prabu
karsa miyos sinewaka

praptèng ri Rêspati Manis
Sang Aprabu Yudayana
enjing saèstu umiyos
sinewakèng sitibêntar
pêpak sagunging wadya
sumiwèng byantara prabu
tan ewah lir saban-saban

sri nata dhawuh mring patih
yèn arsa anyirnakêna
ing taksaka sakathahe
karana ciptaning nata
muksane ingkang rama
mawi jêjalaran tuhu
cinakot taksaka raja

dadya ing mangke sang aji
karsa malês angukuma
dhatêng sawêr sadayane
Patih Dwara Danurwedha
matur amambêngana
supados sampun kadurus
dêduka dhatêng taksaka

kathah dènnya bêbolèhi
karana misuwurira
sayêkti langkung sarune
nata agung binathara
karsa numpês taksaka
bôngsa gêgrêmêt minungsuh
punika bilih têmêna

mêmêngsahana sayêkti
môngka pun taksaka datan
tur sêrat dadya panonjok
tunggul panantanging yuda
dadya karan nêmaha
asalah karya pukulun
luhung panjênêngan nata

tulusa ulah kamuktin
mangun kridhaning kalangyan
lah punika misuwure
sakalangkung prayoginya
sawadyabalanira
tanpa sangsaya tur tulus
sinêmbah ing para raja

manawi kalajêng apti
nyirnakkên kèhing taksaka
lah punapa pikantuke
saking tur panuwun amba
wontên bêbasanira
salêmbat-lêmbating ranu
yêkti taksih lêmbat manah

kajawi makatên gusti
sarèhning taksaka kathah
manawi wontên ing têmbe
kang bôndakalani têmah
sayêkti tan tumimbang
lawan kasusahanipun
sri nata mengo mring wuntap

jinjaning tyas duk miyarsa
ing ature sang mantrimuka kalih
kawistarèng netya rêngu
Patih Dwara waspada
ing sêmune sang nata yèn tan saarju
dadya matur amêmalad
prana mrih rênaning aji

dhuh pukulun sri narendra
yèn makatên ingkang dados karsa ji
luhung mêndênga pukulun
salah satunggalira
ingkang dosa kewala manawi sampun
sirna wadyabalanira
sang taksaka raja nguni

sayêkti gampil kewala
anumpêsi sarpa sanèsirèki
jêr sampun uninga tuhu
raose nyirêp wisa
Prabu Yudayana langkung sukèng kalbu
lajêng andangu kitanya
sang taksaka raja nguni

aturipun Patih Dwara
srapat-srapat gusti kala rumiyin
pamirêng amba rumuhun
saking wiraosira
tiyang kina mênggahing kadhatonipun
taksaka raja punika
taksaka Sila rannèki

cêlan agrèng wukir Sasra
sisih kidul wus cêlak ing pasisir
caritanira ing ngriku
kadhatone taksaka
Prabu Yudayana langkung sukèng kalbu
dhawuh kinèn samêktaa
kados satingkahe jurit

wadyendra pinilah-pilah
kang umiring myang kang têngga nagari
patih sandika turipun
lajêng dènnya bibaran
sri pamasa kondur malêbèng kadhatun
Sang Dwara myang Danurwedha
myang sagung punggawa mantri

umantuk sowang-sowangan
saput ratri sang hyang côndra gumanti
tan winarna duk ing dalu
enjingnya Patih Dwara
amêmatah punggawa kang sêpuh-sêpuh
umiringa sri narendra
ngrakita sikêping jurit

sanjata kang kangge karya
sawarnining gêgêbug myang gêgitik
bêbandhêm miwah pêpukul
parasu miwah kunta
alugora cacap lêmbing nanggala gung
candrasa bindi lan gada
gandhi myang sanèsirèki

gaman kang tan wal sing asta
pra pandhita pra êmpu miwah rêsi
kinèn umiring sadarum
ingabên kagunannya
lawan sarpa ing taksaka Sila wau
sarpa sampun ananggênah
wadyendra kang têngga puri

sadaya pinatah-patah
sowang-sowang kang dadya rêksanèki
tan kawursita ing ênu
dènira tata-tata
dupi pêndhak dintênipun malih sampun
samapta sagêgamannya
budhal sabalanirèki

gumuruh suwaranira
kacariyos tingkahira wadya ji
analasak wana agung
ngosak-asik jêjurang
yèn kapêthuk taksaka lajêng linampus
têmahan wangkening sarpa
balasah datanpa wilis

kêkayoning wanapringga
kang katrajang sami abosah-basih
ingobrak-abrik têmah swuh
dening bala Ngastina
tan kawarna ing marga sapraptanipun
ing taksaka Sila sigra
gya ngrabasa kahyanganing

sang hyang narendra taksaka
nanging ratunira pan sampun sêpi
wus muksa sarêng Sang Prabu
Dipayana samana
dadya mangke kantun wadyabalanipun
miwah pangagênging naga
gêngira anggêgirisi

wontên ingkang sawiting tal
wontên ingkang sapucang myang satiris
sakalangkung kathahipun
sarpa taksaka Sila
duk tinêmpuh dening wadyabala agung
kèhing sarpa kagegeran
wontên ingkang nêmpuh wani

ngamuk wadya ing Ngastina
parandene taksaka tan ngundhili
kacariyos kathahipun
sarpèng taksaka Sila
mung tri ari wus tumpês sadayanipun
sirna datan môngga sesa
mung kantun sawêr lit-alit

samya lumajêng sar-saran
ngungsi gêsang mring jurang ingkang sungil
sawênèh sami lumayu
dhêlik sêlaning têla
duk samana sirnaning kang taksaka gung
Sang Aprabu Yudayana
sawadyabalanya sami

langkung sukaning wardaya
sigra dhawuh tata-tata yèn apti
sri narendra karsa kondur
datan winarnèng karya
sasampuning samêkta budhal gumuruh
ing marga tan winursita
sapraptanira ing nagri

Ngastina Sri Yudayana
sigra laju tumamèng jroning puri
pra punggawa klilan sampun
mantuk sowang-sowangan
ya ta sarêng antawis tigang sitèngsu
amarêngi môngsa Citra
taksih Ananda kang warsi

nuju dintên Soma enjang
Prabu Yudayana miyos tinangkil
ing pôncaniti supênuh
Patih Dwara kalawan
Patih Danurwedha myang pra wadya prabu
sumiwèng byantara nata
tan siwah lir sabênnèki

Sri Yudayana dhêdhawah
dhatêng patih kalih manawi apti
nglajêngakên karsanipun
anumpêsi taksaka
sartandangu gyan kang kathah sawêripun
ture sang nayaka waktra
dhuh pukulun jêng dewaji

kawarti ing tanah Lagra
wêwêngkoning wana Malawapati
taksih kathah sawêripun
nanging taksaka rucah
tanpa raja lir taksaka Silèng ênu
sri nata duk amiyarsa
jingga nom suka tan sipi

tanpa mêndha ingkang wadya karsanira
lajêng dhawuh miranti
kinèn asamapta
karana sri narendra
nuntên arsa têdhak malih
mring wana Lagra
sabdanya sri bupati

mungguh ingkang dadya gêgamaning yuda
ywa na kang nguciwani
kinarya anglawan
ywa nganti kêkurangan
apadene para rêsi
para pandhita
myang para êmpu tuwin

wadyaningsun kabèh kang para punggawa
ywa kurang ngati-ati
lir kang wus kalakyan
dwi patih tur sandika
bibaran dènnya tinangkil
Sri Yudayana
kondur angênyapuri

pra wadyendra umantuk sowang-sowangan
duk enjingipun malih
dwi patih mêmatah
punggawa myang pandhita
êmpu kang arsa umiring
mring wana Lagra
miwah kang têngga puri

tan winarna tingkahe dènnya siyaga
datan antara lami
wus pirantinira
sadaya wus samapta
sri nata budhal tumuli
sawadyabala
umyang gumuruh atri

urut marga agung mêjahi taksaka
kang agung myang kang alit
sauruting wana
gunung myang jurang-jurang
sakèhe taksaka gusis
atêtumpêsan
pra pandhita myang rêsi

ngêmpakakên môntra myang kagunanira
kang môngka panyirêping
wisaning taksaka
nanging tan rinuwiya
tingkahe dènnya mêjahi
sakèhing sarpa
ingkang dipun margèni

sarêng prapta ing wana Lagra tan taha
sigra ingobrak-abrik
saisining wana
satwa samya sar-saran
ngungsi wana jurang trêbis
myang mring aldaka
sadaya samya ajrih

aparêka lan wadyabala Ngastina
nanging dhawuhing aji
gunging buron wana
tan parêng sinikara
mung sarpa ingkang pinurih
winisesaa
têmah lêburan gusis

têtumpêsan tan pisan môngga-puliha
sri nata duk ningali
sirnaning taksaka
kalangkung sukanira
sang nata suka ing galih
puwara dhawah
bêdhag sato wanadri

warakendra sawadya matur sandika
lajêng tumandang sami
bujêng sato wana
nanging tan patos kathah
karana wus bibar têbih
sing wana Lagra
duk rêrêm sawatawis

Prabu Yudayana dhawuh tata-tata
yèn arsa kondur nuli
sarta kinèn samya
ngrukti pambêktanira
sato antuk-antuknèki
dera bêbêdhag
dupi sampun cumawis

sigra budhal gumuruh sawadyanira
tan kawursitèng margi
sapraptaning praja
nata tumamèng pura
pandhèrèknya wangsul sami
sowang-sowangan
tuk-antuknya binagi

kacarita sarêngantawis sawulan
marsêpuh sri bupati
Prabu Gandaprawa
amit mantuk mring praja
Gêndara awit wus lami
dènira mendra
ugi wus dèn lilani

sapta ari praptanya prajèng Gêndara
mangkana tan winarni
ing antawisira
sajroning astha côndra
Kakung kasantuning warsi
suryasangkala
sapta tus sapta dèsi

langkung catur duk lumaksana sacôndra
côndra sangkalanèki
lumaksa dwi côndra
angkaning kanang warsa
sasta tus lan nawa dèsi
astha langkungnya
Rancana raning warsi

amarêngi salêbêting môngsa Pusa
mangkya kacriyos malih
dadya ing Ngastina
Sang Prabu Yudayana
ing ari Rêspati Paing
myos sinewaka
gêgandhengan kang nangkil

sing mandrawa tinon luhung
untabe wadya kang nangkil
yayah kang jaladri pasang
tan pae lir sabênnèki
kaya mangkana sri nata
tansah dènira manggalih

nglajêngakên karsanipun
dènirarsa anumpêsi
mring sakathahing taksaka
saindênging tanah Jawi
margi kang dadya karana
muksaning rama sang aji

mila ing mangke sang prabu
sangêt murinaning galih
datansah mangônta-ônta
tan pêgat dêdukanèki
dhatêng sakathahing sarpa
ya ta mangkana sang aji

andangu dwi mantri ngayun
wana miwah wukir-wukir
pundi kang kathah sarpanya
karsendrarsa dèn têdhaki
ture sang nayaka waktra
dhuh pukulun jêng dewaji

pamirêng amba rumuhun
pawartosirèng sujanmi
kang sampun nate angambah
Gôndamadana wanadri
punika kang taksih kathah
sarpa gêng-agêng sayêkti

de Gôndamadana wau
prênah sacêlakirèki
ing wulusan Tibrasara
saêlèr wetaning wukir
Côndramuka mangidulnya
praptèng wukir Côndragêni

punika pawartosipun
taksih kathah sarpanèki
dene wana Tibrasara
pukulun punika nguni
nalika eyang paduka
buyut Rahadyan Pamadi

duk kasedan garwanipun
kang wasta Dyah Banowati
punika lajêng martapa
ing Tibrasara wanadri
dene ing Gôndamadana
pratapan agêng nglangkungi

nênggih patilasanipun
Sang Wiku Jêmbawan Kapi
sudarma eyang paduka
kang wasta Dyah Jêmbawati
pramèswari Dwarawatya
ing nguni pêputra kalih

sudarma amba kang sêpuh
Radèn Sômba asmanèki
arine wanodya asma
kusuma Siti Sundari
kagarwa eyang paduka
Sang Arya Bimanyu nanging

dèrèng ngantos asêsunu
kasêsa muksa belani
nalika prang Bratayuda
punika aluranèki
têlas turnya Arya Dwara
duk miyarsa sri bupati

datan ascaryaning kalbu
puwara ngandika aris
uwa Dwara yèn mangkana
kapasang yogya sayêkti
manawa ingsun tumêdhak
mring Gôndamadana wukir

ngiras pantês têdhak ingsun
ngopèni tilasannèki
lêluhur kang wus suwarga
bokmanawa anjurungi
ingkang dadi karsaningwang
anumpêsa sarupaning

taksaka kabèh puniku
ya ta nindyamantri kalih
sami amangayubagya
sagunging karsa narpati
ananging jumurungira
sang nayaka waktra kalih

datan saking bingahipun
mung katarik saking ajrih
karana karsa narendra
drêng tan kêni dèn pambêngi
dahat lumuh ingaturan
ingkang amrih pamrayogi

puwara amung sak manut
ngèli karsaning narpati
marmanya kala samana
supe pangrèhing kayuktin
ya ta mangkana sang nata
dhawuh mring sang patih kalih

kinèn samêktaa gupuh
sadandananing ajurit
karana sri naranata
karsa têdhak mring wanadri
ing wukir Gôndamadana
sandika kang dèn dhawuhi

wusnya mangkana sang prabu
jêngkar dènira tinangkil
sri nata wus malbèng pura
sang mantri wisesa kadwi
miwah sapanêkarira
bibarkên kang samya nangkil

winursita enjingipun
sagunging wadya narpati
wus samapta sigra bidhal
gumuruh swaranira tri
samarga-marga tan pêgat
dènira amêmêjahi

taksaka ingkang kapêthuk
tanpa wilangan kèhnèki
sapraptanirèng wulusan
Gôndamadana anuli
angosak-asik jêjurang
pêpèrèng têmbinging wukir

yèn wontên ingkang kapranggul
mring sarpa agung lan alit
gupuh lajêng pinarbutan
dening wadyabala aji
têlas sirna sadayanya
kèhing sarpa ing wanadri

Tibrasara wulusan gung
myang Gôndamadana wukir
miwah wukir Côndramuka
sang nata karsanirèki
têrus ngidul dhatêng arga
lêlêngkèhing Côndragêni

sapraptanira ing ênu
laju dènnya ngobrak-abrik
wana miwah jurang-jurang
satêmah abosah-basih
kambah wadya ing Ngastina
kang marwasa sarpa sami

wusnya mangkana sang prabu
gya wangsul mangalèr malih
mring wana Gôndamadana
tan kawursita ing margi
wus praptèng Gôndamadana
karsanira sri bupati

dhawuh mring sang mantri ngayun
kinèn sami andandosi
patilasane partapan-
ira Sang Jêmbawan Kapi
sagung ingkang wêwangunan
pinulihkên lir ing nguni

tanapi partapanipun
Sang Arya Parta ing nguni
duk nèng wana Tibrasara
kang dhinawuhan tumuli
sakancanira tumandang
ngèstokkên dhawuh sang aji

pinatut miwah winangun
wêwangunannya sarwa sri
tinata kang padhêkahan
kanan keringira sami
sinung janma catur somah
kinèn sami angênggèni

têngga patilasanipun
rumêksa kanang asrami
janma catur somah ika
kang môngka bêbuyutnèki
awasta Ki Buyut Goma
miwah sami dèn paringi

sarananing wong dhêdhukuh
pirantining among tani
ya ta sawusnya mangkana
Sri Yudayana tumuli
kondur mring praja Ngastina
sawadyanira tan kari

lampahing wadya gumuruh
tan winursita ing margi
sapraptanira ing praja
sri nata tumamèng puri
kadwi sang nayaka waktra
miwah pra punggawa mantri

linilan sami umantuk
mring pantinira pribadi
duk samana tan kacrita
tan lama antawisnèki
amarêngi santun warsa
suryasangkala umijil

kawursita duk antuk tri sasi
nglêrêsi wulan nom
suryasangkala dene angkane
pitung atus pitung dasa luwih
pônca langkungnèki
utawi lumaku

candrasangkalantuk catur sasi
angkane kawiyos
pitung atus myang nawa dasane
langkung sanga ing Pinggala warsi
Citra mangsanèki
nalika puniku

rinuwiya ing Ngastina nagri
sang sri narakatong
ari Soma miyos sitinggile
pêpak sagung wadya ingkang nangkil
lir sabênirèki
kang pratisthèng ngayun

Danurwedha miwah Dwara Patih
mangkana sang katong
kang dinangu nênggih panggenane
unggyan ingkang kyèh taksakanèki
arsa dèn têdhaki
tinumpês sadarum

Arya Dwara matur mangênjali
dhuh jêng sang akatong
kang satuhu minôngka pêpundhèn
saking pangraos kawula gusti
kados sampun ênting
kajawi gyanipun

wana-wana miwah wukir-wukir
tuwin jurang sigrong
taksih wontên ananging tan akèh
ênggènira sakalangkung sungil
sisah dèn têdhaki
saking rumpilipun

mung saênggèn amba myarsa warti
taksaka rêraton
langkung wingit ing kina wartine
para nata duk ing nguni-uni
tan wontên kang bangkit
nyirnakkên puniku

awit kraton miwah balanèki
nyiluman tan katon
jare wartos namane sang rajèng
taksaka raja siluman gusti
Sang Raja Sarani
de kadhatonipun

wontên graning kang Maendra wukir
iring kidul kulon
nanging tan katingal sawantahe
lir kadhatoning manusa gusti
wartine ing nguni
yèn wontên ingkang wruh

kadhatonnya sang taksaka aji
sarwa sri yèn tinon
angungkuli asri myang rarase
kahyangannya Sang Hyang Surapati
miwah kang pawarti
kyèhning balanipun

sakalangkung dènnya dibya sakti
wignya mancala wong
sanèsira para pangagênge
balanira sarpa agung alit
kathahnya nglangkungi
mangkana sang prabu

kèndêl èsmu kèwêraning galih
locitèng tyas katong
badhe kalajêngakên karsane
anumpêsi balane naga ji
sandeya manawi
aniwasi tuhu

datan wande sayêkti nêmahi
sirna anèng êndon
arsa datan saèstu sang rajèng
têdhak dhatêng ing Maendra wukir
merang mring wadya ji
myang dwi mantri ngayun

yèn dinalih mring pakewuh ajrih
puwara kawartos
langkung saru wasana sang rajèng
pêpuntoning driya angantêpi
ing karsanirèki
rèh sampun kabanjur

nulya dhawuh samaptaa malih
dènira sang akatong
arsa têdhak cangkrama karsane
dhatêng graning kang Maendra wukir
sumêdya ngayoni
ing kasaktènipun

nataning sarpa Naga Sarani
nindyamantri karo
matur amambêngi ambêbolèh
aturira dhuh jêng sri bupati
kang satuhu dadi
sêsêmbahan ulun

kuningana ing Maendra wukir
taksih wingit yêktos
wus misuwur pangalapan gêdhe
amba nguni sampun antuk warti
yèn kasêktènnèki
nataning naga gung

angasorkên kasêktènirèki
para dewa yêktos
yèn nalika krodha naga rajèng
sèsining rat kalêbwèng angganing
sang taksaka aji
milanya pukulun

sampun ngantos kalajêng karsa ji
sandeya ing batos
amba botên jrih ing pakewuhe
mung amirma paduka sang aji
sang nata duk myarsi
turnya mantri ngayun

kawistara ing netyasmu runtik
rongèhing pasêmon
kadwi mantri kalangkung ajrihe
dadya matur sandika karsa ji
mangkana sang aji
kondur dhatêng pungkur

