mangkana Prabu Gulanggya
têdhak saking awaniti
angrucat kapraboning prang
mara lan astanirèki
jisime ratu kalih
Siwana Diwana iku
rinangkêp asta kanan
kang kèri jisim satunggil
wus binakta marang gène putra Kelan

ambopong jisim katiga
saingga pari sawuli
eram kang sami tumingal
Gulangge pratingkahnèki
prapta ngarsa sang pêkik
para ratu kêkês dulu
mring Gulangge gêngira
miwah jarote linuwih
piyak sagung kang bala ngampil ing ngarsa

angadêg saking amparan
Pangeran Banjaransari
sarwi nêkêm gandhewanya
Gulangge ngrêpèpèh manis
umatur sang apêkik
anggèr gambène pra sunu
punika wadya tuwan
amba tan nêdya matèni
kasaliyo kapara ginayuh gada

balane ratu katiga
santanane prapta nangis
tinampèn layon katiga
Gulangge umatur aris
yèn ngarsakna sang pêkik
ngukumi kawula katur
amba tanpa gêgaman
angêsrahkên pati urip
sakarsane putra Kelan pan sumôngga

rêngu panduking sasmita
pangerane Suwangsèki
sumunu wulan tumeja
sudama bangun sêsiring
linar pratisthèng lilin
kataman ing maruta rum
eram Gulangge mulat
ing cahyanira sang pêkik
angandika Pangeran Amiratmaja

hèh Gulangge tambung lampah
ya ngêndi ana prajurit
matèni wong tanpa gaman
yèn sira rêp sun patèni
mundura sira dhingin
anggonên sadayanipun
kapraboning ayuda
ing mêngko nuli ajurit
singa tiwas anèng papan pinatenan

dudu carane prawira
amatèni wong malêdhing
tangèh manggiha utama
mungsuh kurang dèn wuwuhi
gêgamaning ajurit
sira iku tambung laku
lamun trahing Kuparman
tan arsa matèni silib
nora arsa mungsuh wong kurang gêgaman

apa jampêng tan miyarsa
watêke trah Pusêr Bumi
yèn aprang milih sumêngka
nora tate dèn sêngkani
Gulangge lah dèn aglis
anggonên pêdhang gadamu
lawan parisanira
dèn samêkta payo jurit
undurira Gulangge ngusapi waspa

pan kalorop solahira
wêkêle kang dèn ugêmi
sêca tuhu paribawa
tinampan angrusak wingit
angilani wêwadi
bubrahkautamanipun
tur pati tanpa gaman
ingaran amêjanani
pan tinarka nuntun panggawe urakan

nyarimpêt ing kaprawiran
wau ta rahadèn mantri
angrasuk kaprajuritan
kudagêm kinèn ngambili
sumaos Jonggiraji
ingkang sayêktine iku
wêton dhasar lautan
anaking jin Jonggiroji
yèn kinarsakêna mring ki putra Kelan

bisa nglumpati parbata
nging ki putra sangêt wingit
tan arsa ngacèni titah
ing sama titahing Widi
sigra nitih turanggi
wong Kelan surak gumuruh
langkung sami marmanya
para paman lan para ji
dènnya sangêt datan kêna ingaturan

kadya kang basônta memba
nganglangi rêsmining bumi
Gulangge nurut parentah
angrasuk kaprabon jurit
kitêra adèn mantri
ngatepang wêdhar alurus
wiragane pasaja
cahya nuksmèng sitangsenjing
gêbyar-gêbyar nyurêmi kang diwangkara

ebat sangêt kang tumingal
ing cahya anukmèng sasi
durung tumon kang mangkana
amung putra Kaelani
ngêndhih rêsmining sasi
sorote ngôndakara lum
marpêki asêsumbar
Gulangge Sri Narapati
anggadaa payo prang silih prakosa

bêbêg Gulangge tyasira
paran tingkah ingsun iki
saru loking pramudita
lare sun ladèni jurit
yèn nora sun ladèni
muring-muring sang abagus
lah iya ngarah apa
sun watarane ing jurit
jêr karsane dhewe ingkang ngajak aprang

marpêki angundha gada
Gulangge sarya ngling aris
wong abagus dèn prayitna
amutêr gadanira glis
sang pêkik masang tangkis
Gulangge gadane nêmpuh
tibane winatara
sugal pangandikanèki
apa aprang Gulangge apa dolanan

dora lamun samenea
pêpukulmu ing ajurit
kang jamak padha prawira
angêntèkakên gêgitik
bok aja majanani
ngandêlakên gung aluhur
samôngsa anggadaa
manusa ajur wor siti
manawa na manusa tinitah kuwat

pan ingsun durung narima
sira matara gêgitik
Gulangge kaku tyasira
ingundhakan panggadèki
jumêbrèt tibèng tangkis
mêtya gêni paris murub
agni kentar kumantar
muluk marang awiyati
pêksi liwat katrajang kumrutug tiba

malah matêng tibanipun
wong baris kalangan aglis
kang matêng lajêng pinangan
suka manahe wadya lit
kang lagya mangan pêksi
surak sarwi nyamuk-nyamuk
ginada kaping tiga
tan osik dènira tangkis
angandika payo Gulangge êntèkna

Gulangge aris saurnya
suwawi gèr sampun ping tri
anggèr pamupuh kawula
inggih lêrêsipun gênti
sampun ta amastani
ing panggada ukur-ukur
kawulantêp punika
èstu kawula amuji
pasêk sêsêk anggèr panangkis paduka

putra Kelan saurira
hèh Gulangge sri bupati
durung tèk pukulmu uga
katara tibaning tangkis
pan akèh ingkang kari
Gulangge kuwatirèku
môngsa malêsa ingwang
yèn durung êntèk sirèki
mêtu kabèh kuwate panggadanira

kaliwat dora sêngara
mung sêmene kuwatnèki
môngsa matènana raja
amunga samene ugi
Si Diwana prajurit
lan Raja Siwana iku
tate nadhahi gada
rosane narendra kalih
apan ika santananingsun misanan

anaking ratu prakosa
andêl-adêl Kaelani
payo maning wêtokêna
pamupuhira kang yêkti
Gulangge ngangkat aglis
pinartêlu kuwatipun
mung kari kang saduman
kang rong duman ingkang mijil
pan tumêmpuh gada gêng mring putra Kelan

kadya balêdhèg sayuta
orêg prakêmpa sabumi
obah sakathahing kuda
karungane kang para ji
miwah karungan èsthi
wadya gung pan sami jumbul
ewa mangkono uga
tan osik dènira tangkis
tuhu lamun widigdaya putra Kelan

kadya kidang mungsuh gajah
sayêkti sèkêt lan siji
môngsa na mèlu si kidang
pangrasane kang ningali
nora kongsi ping kalih
sapisan wus dadi bubuk
prandene putra Kelan
winuwung awanti-wanti
nora môntra karasa panangkisira

surake kadi ampuhan
eram kang sami ningali
mantêping prang putra Kelan
panyêngkane satus tandhing
wau ta paman kalih
Raja Urmus lan Sêmakun
sami tan bisa mulat
tumungkul waspa drês mijil
saking sangêt tan kuwawa nahên maras

têtanyaSang Raja Selan
kakang prabu kadipundi
tan môngga kula mulata
ing yudane kaki mantri
karya rujiting ati
nauri Prabu Lamdahur
anggèr dipun santosa
tuwan pasrah ing Hyang Widi
lah punika tingkahe putra paduka

wus pinupuh kaping gangsal
kaping nêm dèrèng malêsi
anggèr kawula kemutan
putra paduka puniki
ayême ing ajurit
blêg raka dika puniku
Wong Agung Surayèngrat
sangêt pêdhêse kang gitik
tiru ibu Kelaswara putri Kelan

kula duk aprang binuntar
lir katiban gunung wêsi
lah puniku raka dika
Yujana padha ngrasani
Kewusnendar nambungi
anggèr iku tiru ibu
kawula gih binuntar
gumamplêng lir puthon wêsi
kula anggèr tan emut purwa duksina

wau kang abôndayuda
Gulangge lan radèn mantri
Prabu Gulangge turira
suwawi malêsa aglis
kawularsa ngrasani
gêgitike wong abagus
nauri putra Kelan
lah iya sri narapati
dèn prayitna kudhunga parise waja

mêngko angrasakna sira
pêpukul trah Pusêr Bumi
Gulangge tangkis lêgawa
tumungkul sarwi ningali
Pangeran Kaelani
ngêtab kuda matak jabur
ngikal amutêr gada
milar kuda Jonggiraji
sanalika angungkuli mungsuhira

tumêmpuh panggadanira
jumêbrèt surake anjrit
sagunging bala Kuparman
têkan sikêp dèn undhangi
surake padha anjrit
lir wukir kêthèn gumuntur
kuwat Gulangge Raja
dènira nadhahi tangkis
prakosane pêpukule putra Kelan

mubal parisane waja
kumantar marang wiyati
sumaput paningalira
sakala sang sri bupati
obah bêbalungnèki
kang rong atus têlung puluh
andakane tan bisa
gumêtêr lir dèn sirami
karingête kêkotos sarwi dhog-dhogan

anjêntung Gulangge Raja
sajêg ingsun anadhahi
panggadane para nata
mungsuh ingsun nguni-uni
akèh para narpati
mung iki karasa balung
tuhu moncol ing jagad
putra Rab sawiji iki
panas lêsu rasane saliraningwang

lamun kongsi pinindhoa
kaya êmbuh ingsun mangkin
sapisan samene uga
êmare bêbalung mami
ngalokor otot mami
ros-rosan padha alinu
kaya pêcah-pêcaha
pangêlune sirah iki
komêt mumêt kidul têmah katon wetan

anggèr suwawi luwaran
punika apan mèh wêngi
inggih ing benjang pangeran
punika sayah tan sipi
kawula prang sakenjing
kang badan sampun alêsu
luwung enjing kewala
pun bapa ngladosi malih
angandika Pangeran Jaswadiputra

lah iya sakarsanira
sang nata ingsun turuti
ing esuk bae mêtua
têgêse kang satriya di
utamaning prajurit
nurut panjaluking mungsuh
bubar ungkur-ungkuran
putra Kelan praptanèku
pan rinubung tinangisan para nata

gumrumung nungkêmi samya
para paman anangisi
pangrasa kadi supêna
aningali maring gusti
lajêng têtêgirèki
sagung ingkang baris dhaut
bubar mungsuh lan rowang
sami makuwon para ji
dalu lajêng bojana andanasmara

mangkana ingkang ajurit
cinaturakên kewala
wus pitung dina lamine
prangira putra ing Kelan
lawan Prabu Gulanggya
arame bubar yèn dalu
pan dèrèng wontên kasoran

ingkang têmbung walangati
Prabu Sêmakun utusan
ing raka Jayèngpalugon
sêrat dadya rong prakara
dhingin paripolahnya
têtêkone solahipun
Prabu Gulangge ing Rokam

lawan dènira ajurit
wangkode wau kang putra
Patih Jèdhi gya lampahe
mêsat mahawan gêgana
surat kalih binakta
ing marga datan kawuwus
praptèng nagari Sorangan

maksih yun-ayunan jurit
barise angêmput kitha
Wong Agung Jayèngpalugon
lan sawadya para nata
kang mêngsah dèrèng mêdal
Gajimôndalika Uktur
angêkêp sajroning kitha

wus katur praptane Jèdhi
surat pinundhut kalihnya
binuka lajêng winaos
saking kang rayi Gumiwang
surasane kadriya
gugup tyasira wong agung
animbali Arya Maktal

Adipati Guritwêsi
sami sinungan pariksa
yèn nagri Ngrokam prang rame
Adipati Tasikwaja
kinèn agya lumampah
anyapiha ing prang pupuh
kang putra Pangeran Kelan

lawan Sang Gulangge Aji
nulya mêsat Umarmaya
lan Patih Jèdhi sarênge
lampahe sang adipatya
tajêm nginggil lan gandhap
sang dipati mamprung-mamprung
ing marga tan kawursita

prapta ing Rokam nagari
pabarisane wong Arab
nuju yun-ayunan mangke
Gulangge lan putra Kelan
baris sampun akapang
nèng wijoan palowanu
Pangeran Bakdingujaman

banjêng kang para narpati
ingkang paman kering kanan
Urmus Sêmakun jajare
Sang Prabu Tasangsulngalam
lawan Sri Kewusnendar
Lamdahur Maliyat Kustur
miwah sagung para nata

aglar satriya bupati
para satirya ing Kelan
kadya hèr nawa barise
tuwin para rajaputra
mangkana baris Kelan
lan baris ing Rokam têpung
Prabu Gulangge alênggah

anèng singangsana rukmi
lawan Prabu Ibnu Ngumar
amung mèh kari wêdale
Gulangge lan putra Kelan
kadi sabên andina
rame dènira prang pupuh
dèrèng wontên kang kasoran

wus manjing patbêlas ari
prange ki putra ing Kelan
lawan Sang Prabu Gulangge
wau ta mèh mêdalira
kasaru ingkang prapta
Dipati Tasikwajèku
jujug satêngah paprangan

praptane lajêng sêsirig
bala Rab sami uninga
ki adipati praptane
nanging jujuge kapara
ngarsane Sri Gulanggya
malêmbung asêbrang-sêbrung
Gulangge awas tumingal

sapa ingkang prapta iki
apa wong mêtoni ing prang
têka mangkono polahe
angguguk Gulangge mulat
dene kaya parênjak
wong iku tanaganipun
ing ngêndi mau sangkannya

rêkyana patih wotsari
botên saking baris Ngarab
tiyang puniku praptane
saking lèr kilèn katingal
lajêng alincak-lincak
wau Ki Umarmayèku
lincake sangsaya mêrak

ngarsane Gulangge Aji
alatah suka tumingal
wong apa iku polahe
dene kayungyun kalintang
cêlak ngarsa Gulanggya
nulya umêsat sumêbrung
anêbih malih kêkayang

lincak-lincak nyêlak malih
gèdhèg-gèdhèg palêmbungan
sagsaya suka sang katong
Prabu Sayid Ibnu Ngumar
waspada tingalira
saking singangsana mêdhun
ngadêg anèng ngarsanira

Prabu Gulangge tanya ris
mila ta anggèr tumêdhak
saking ing singangsanane
Prabu Sayid Ibnu Mar
alon ing aturira
inggih kang prapta puniku
pan pun eyang Tasikwaja

Adipati Guritwêsi
Jêng Pangeran Umarmaya
ngatag Sang Prabu Gulangge
ragane eyang andika
Umarmaya kang prapta
Prabu Gulangge anguwuh
marenea Umarmaya

sarwi ngawe astanèki
wau astane kang kanan
ngalumahakên pèk-èpèk
payo kene Umarmaya
lungguha astaningwang
Ki Umarmaya sumêbrung
wus linggih nèng ngarsanira

sinôngga sarwi alinggih
nèng èpèk-èpèkanira
Ibnu Ngumar anulya ge
ngabêkti marang kang eyang
Gulangge atêtanya
bagea Umarmayèku
lêga têmên ing tyas ingwang

manawa ta sira dadi
têtômba kaprihatinan
rajaputra daruwênge
gène ngajak prang lan ingwang
pan wus patbêlas dina
ingsun ladèni prang pupuh
pan durung ana kasoran

punggawane têlu mati
Raja Diwana Siwana
Ratu Sarsit misanane
lawan Si Gulangge ika
ratu kang madha aran
Rokam bawahangin iku
ing tanah Ngindi kuthanya

lawan kang mêtu prang malih
Si Lamdahur mundur waras
Maliyat Kustur ipene
iku padha mundur waras
iku ta yèn kênaa
bok aja prang lawan ingsun
Pangeran Bakdingujaman

iku dudu cipta mami
apranga lan rajaputra
dene sêdyaningsun kiye
kudu arsa ngawruhana
prakosane kang rama
ingsun nora angrêmpêlu
mungsuh lan Wong Agung Arab

Adipati Guritwêsi
angling ingsun amiyarsa
ing watakanmu Gulangge
lah ta iya aja susah
sun mara mringki putra
anayuti karsanipun
lan parentahe kang rama

Gulangge ngandika malih
balia poma Marmaya
nginêpa kadhaton ingong
nauri sira Marmaya
iya tan suwe ingwang
Ki Umarmaya sumêbut
saking èpèk-èpèk mêsat

maring baris Ngarab prapti
rinubung ing para nata
putra Kelan nêmbah age
angaras padaning uwa
wusnya tata alênggah
Ki Umarmya tanya rum
babo sutaningsun nyawa

mênênga aja ajurit
wêkase wong tuwanira
iya lawan Si Gulangge
andhêku ki putra Kelan
kang uwa wuwusira
sêdhêng wong ngayoni iku
prang kongsi patbêlas dina

sêmune narendra iki
karsane wong tuwanira
yèn dadi kanthi ing têmbe
wis kulup sira bubara
luwung sukan-sukana
lan santana para ratu
anèng pasanggrahanira

sumêbut amêsat malih
Adipati Tasikwaja
prapta linggih ngèpèk-èpèk
ing wuri dhaut barisnya
rajaputra ing Kelan
lawan sagung para ratu
sami bubar masanggrahan

Umarmaya gunêm malih
lawan Sang Prabu Gulanggya
inggih nèng èpèk-èpèke
Prabu Gulangge tumingal
bubare baris Ngarab
hèh Umarmaya wus dhaut
barise Pangeran Kelan

payo mulih mring jro puri
nêtêg bubar barisira
nitih dipôngga sang katong
katiga munggèng palana
Marmaya lan kang wayah
Natèng Kaos nagarèku
katri Gulangge Narendra

anging Umarmaya maksih
lênggah ngèpèk-èpèkira
anging ingalih ênggone
dangune nèng asta kanan
mangkya nèng asta kiwa
kumêrut wadya gumuruh
praptane sajro nagara

dadya tontonan samargi
ana bala ing jro kitha
tembak pinggir marga gêbèl
satêngah ana angucap
kang sinôngga sang nata
kang anèng ing astanipun
iya baya urangutan

kang sawênèh anuri
ika dudu urangutan
manusa omahan bae
nanging dudu wong ing Rokam
wong ngêndi ika baya
têtopong sarwi kêkalung
apa antuk tuku anyar

dadya mêng-amêngannèki
kang adol baya wong Arab
dene kayungyun rupane
ana wong dhasar samodra
ika anaking iwak
mulane ika kayungyun
yèn ika wêton dharatan

yêkti anaking pring ori
kang tuwuh pinggir jêjurang
pantês rupane mangkono
yèn ora anak wa-uwa
sêmune tiru bapa
parbutan panarkanipun
tan ana kang kabênêran

ing panangkilan duk prapti
têdhakira sri narendra
lajêng tumamèng kadhaton
kinanthi Ki Umarmaya
munggèng ing asta kiwa
kang kinanthi têngênipun
Prabu Sayid Ibnu Ngumar

praptèng pura tata linggih
wau wong agung katiga
lajêng dhêdharan sang katong
langkung dènira sinuka
suba-suba pyaboga
linarih winantu-wantu
Marmaya agung lêlewa

Gulangge Sri Narapati
manggung ngakak cukakakan
langkung kacaryan sang katong
wusnya wau dhêdhaharan
lajêng kang nyênyamikan
Prabu Gulangge amuwus
hèh Adipati Marmaya

ingsun têtakon sayêkti
nguni-uni mungsuhira
padha kamalingan jenggot
kaya pa pratingkahira
jêjenggot para nata
dene kêna sira cukur
sira bisa anyiluman

ingsun arsa angrasani
kakang gêguyon kewala
bisa nyukur jenggot ingong
Ki Umarmaya lingira
yèn ana pakonira
mêngko bêngi ingsun cukur
nanging ta bulubêktia

dêdimène bisa bali
sang nata jêjenggotira
nauri Prabu Gulangge
lah iya anjaluk pira
angling Ki Umarmaya
iku etungira manut
ing tuwane umurira

pira ta umurirèki
Prabu Gulangge lingira
umur ingsun lagi bae
ana patang atus warsa
angling Ki Umarmaya
wong kang umur patang atus
iya patang kêthi dinar

lamun nora patang kêthi
patang lêksa amrasanak
bulubêktining jêjenggot
sakala lajêng sok-sokan
dinar kang patang lêksa
patang èwu patang atus
asuka Ki Umarmaya

dinar sigra dèn wadhahi
munggèng ing kêkasangira
manjing kasang sadayane
sakilan mubêng gêngira
manjing kasang sadaya
agawok angling sang prabu
lah iku wêwadhah apa

têka doyan têmên isi
prandene nora katara
Ki Umarmaya saure
iki walungsungan jagad
sanadyan isènana
gajah sangang yuta iku
lan turôngga pitung wêndra

lan wonge sayuta kêthi
pan iku môngsa sêsaka
Prabu Gulangge andongong
angagêm tatopongira
Dipati Tasikwaja
kang saking Ngajrak rumuhun
ingangge sakala ilang

gumujêng sri narapati
maring di Si Umarmaya
sigra pêpanganan kabèh
kang munggèng panjang kancana
sadaya ingambilan
kalawan wêwadhahipun
kabèh pan sami kancana

gumujêng sri narapati
sawusnya têlas panganan
Ki Umarmaya angaton
kagum Sang Prabu Gulanggya
sarwi nyandhak Marmaya
lah iki Umarmayèku
sarwi guguk gujêngira

panjang mas mau nèng ngêndi
kabèh mau pitung dasa
anyatus reyal bobote
êmase atuwa-tuwa
nauri Umarmaya
si kaki dhêlak kang juput
iku kang tunggu kêkasang

sang nata aja baribin
bok karungu kaki dhêlak
manawa dadi runtike
kadhatonira dèn untal
angling Prabu Gulanggya
lah iya uwis bêgjamu
mas kabèh rêjêkinira

nanging iya Marmayèki
payo janji pawong sanak
matêng sira lawan ingong
Ki Umarmaya lingira
lah iya insa Allah
nanging cili lawan agung
luwih tama ngakunira

sira ratu ingsun abdi
Prabu Gulangge ngandika
iku pan anjarag ingong
ing mêngko bêngi lah mara
cukurên jenggot ingwang
sun wêkasane sadalu
yèn bisa tuhu prawira

ing siyang diwasa latri
Prabu Gulangge amêpak
prajurit ingkang pinêthèt
para ratune sakawan
santana kang salira
pan têlung atus rong puluh
pêpilihan pêpucungan

Raja Badrun Raja Wangsèn Raja Bulkum
Raja Burindiya
kapat wasis ing prang rêmpit
tate maling antuk sirahing narendra

kanthinipun wong têlung atus rong puluh
bisa rupa papat
iya wong ingkang sawiji
yèn aturu kang rupa papat ajaga

Marmaya wus apamit angilang dalu
sang nata alênggah
nèng jarambah sawadyèki
mring panggenan Prabu Sayid Ibnu Umar

Sang Aprabu Gulangge ngandika asru
mring ratu sakawan
padha angêntèkna gêndhing
Umarmaya pêpothète Raja Arab

sira iku kabèh pan pêpothèt ingsun
lah iku sun jajal
ing batin ingsun ngayoni
aprang aris bêbêcike Raja Arab

Badrun Bulkum wêtokna kabèh gêlarmu
Wangsèn Burindiya
sêktimu kang dhingin-dhingin
iya ikiwêtune marêngi môngsa

iya lamun jenggotku kongsi cinukur
nyata Raja Arab
pinasthi lêlanang bumi
wadyanira inginuman winatara

pamrihipun bêtaha sami alungguh
doyana mêmangan
sawêngi pating kacêmil
katungkula aja kongsi arêp nendra

wadyanipun kang têlung atus rong puluh
kabèh sinandhingan
pêpanganan nêlung piring
kang sarwa di sawêngi kang aja têlas

pan rinubung Gulangge ing lênggahipun
ing pukul sawêlas
Adipati Guritwêsi
wus angangge kuluk kang saking Ngajêrak

sigra mundhut hikmat saking kasangipun
warni sêkar pudhak
sigra wau Adipati
Guritwêsi lumumpat mring pamidhangan

nginggilipun lêlangit dènira lungguh
ngirab sêkar pudhak
Adipati Guritwêsi
pan malêdug sarine pudhak angambar

luhuripun kinêtab sarine mawur
nalabi sang nata
miwah sawadyanirèki
katawuran ing sarine sêkar pudhak

sang aprabu tan angrasa sawadyèku
wangine kewala
nanging pangrasane sami
labêtipun ukupe kang pêpanganan

dangu-dangu sami ngantuk ting kalêngguk
sirêpe tumama
tuhu yèn ratuning maling
punjul ing rat Ki Dipati Umarmaya

têngah dalu têdhak radèn selaulun
sagung pêpanganan
cinaruban darubêsi
tangi ngantuk pan sami mangan panganan

sang aprabu dhahar sêsaosanipun
wus baliyur samya
tumama kang darubêsi
kang prajurit sadaya amatak môntra

praptanipun pura wong papat nèng ngayun
ana ing ngiringan
wonge têmên rêbah sami
pan wus kêna ing darubêsi balasah

ratunipun Gulangge pan sampun ambruk
tan ana karasa
kuwatire tan katolih
kang arupa wong papat lungguh ajaga

têlung atus rong puluh mapat wongipun
jibêg kang atêngga
rolas atus sulapnèki
joto bae jêr iku tan nganggo nyawa

sang aprabu cinandhak tan bisa wungu
mèt sang adipatya
peso landhêp kadi angin
wus cinukur Gulangge jêjenggotira

brêngosipun kang têngên ingkang cinukur
Wangsèn Burindiya
ratu papat wus balindhis
Raja Wangsèn puniku dhasare buthak

nora ngingu jenggot dhasar nora thukul
Raja Wangsèn ika
nagarane inglênthiri
mung bathuke kiwa têngên binarsihan

wus cinukur watêsing gêgithokipun
nuli dèn rêmpêlas
amêlêng-mêlêng kalimis
Raja Wangsèn tuwa untune wus sirna

tan winuwus ing dalu byar siyangipun
tinawa ing jêram
pêcêl lisah wijèn sami
Adipati Marmaya sampun singidan

wungunipun gumêdêr guyu-ginuyu
miwah sri narendra
ngusap jenggote sasisih
datan ana tuwin sasisih brêngosnya

sang aprabu kapingkêl-pingkêl gumuyu
lan narpati papat
supe nèng ngarsasang aji
gujêngira sami têbah-têbah jaja

Sang Aprabu Gulangge anguwuh-uwuh
Marmaya muncula
wus têtela sira iki
ya mung sira gurune maling sajagad

para ratu papat kang samya tinuntun
marang gèn pawongan
girap-girap sami gêndring
singa mulat awirang tutup wadana

priye mau kasukan ngilangkên dhapur
iku dhapur apa
durung tumon lan miyarsi
gêndhing anyar dubilah pratingkah apa

dyan rinangkul marang Gulangge Sang Prabu
èstu sira liwat
prawira maling sinêkti
sun têbuse jêjenggot ingwang salêksa

yèn sira sung sarta manèh jenggot ingsun
aja kongsi owah
Umarmaya ulês mami
sun pinulih Gulangge jêjenggotira

pan ingêlus tabête lan hikmatipun
pulih tan katara
mung Rajèng Wangsèn tan mari
pan sirahe balindhise rinampêlas

tan kawuwus kang suka-suka andulu
ing pratingkahira
Adipati Guritwêsi
sampun pamit Prabu Gulangge lingira

iya ingsun amêmêkas ing sirèku
nuli aturana
Wong Agung Surayèng Bumi
yèn wus pêcah kutha Gajimôndalika

nitih lêmbu andaka gêng kang kulawu
Gulangge angucap
lah goncènga Marmayèki
ingsun atêr ing lêlakon têlung êjam

Marmaya wus anggoncèng Gulangge Prabu
datan mawi bala
ngatêrakên sang dipati
Umarmaya lah sira tutur-tutura

solahipun lamine andon prang pupuh
anjajah nagara
Wong Agung Surayèng Bumi
sun rungokne iya baria lêlampah

pan kapencut sayêktine sun angrungu
pratingkahing aprang
Wong Agung Surayèng Bumi
untung bae kalana jajah nagara

apitutur mring balane para ratu
panggawe raharja
kang sayoga anglabêti
wuri-wuri kaluhuran kautaman

nadyan mungsuh lagya sadina dènnya nut
anuli pinadha
nora nganggo sônggarunggi
pangandêle kinulid daging dinarah

iya iku sapa ingkang bisa niru
tuwajuhing manah
têtêge kapati-pati
santosane abangêt pangrunguningwang

sadalanggung gantya Marmaya pitutur
solah tingkahira
ing pratikêl sangkan alit
tinuturkên ginalur marang Marmaya

Sang Aprabu Gulangge anjêtung-jêtung
wus antuk têlung jam
rêrangkulan dènnya bali
Umarmaya Gulangge ungkur-ungkuran

wangsulipun Prabu Gulangge wus rawuh
ing kadhatonira
nimbali rêkyana patih
kinèn sêgah mring barise putra Kelan

lampahipun mêntah matêng dènnya suguh
jodhange salêksa
mêntah sapine sakêthi
wêdhus bèbèk pitung kêthi lawan bêras

kadi gunung sarêm brambang bawangipun
jêruk pêcêlira
winot ing sèwu padhati
langkung suka jêng pangeran ing Suwôngsa

lajêng dinum ing sakèhe para ratu
wau kawuwusa
Adipati Guritwêsi
lampahira praptèng pungkuran barisan

Kaca:
Candhakipun wong agung nglurugi Raja Uktur. ... Prabu Unuk Marjaban pêjah dening Prabu Sayid Ibnu Ngumar. ... Pangeran Kelan nantang Raja Wuskahar. ... Nagari Nglimaya bêdhah dening Prabu Tasangsulngalam. ... Pangeran Kelan kintun sêrat dhatêng Raja Kasinggi, Ratu ing Turgan. ... Nagari Turgan bêdhah. ... Raja Ungkadi ing nagari Burtun pêjah dening prajurit Kuparman. ... Pangeran Kelan nonjok sêrat panantang dhatêng Prabu Gulangge ing Rokam. ... Prabu Gulangge tandhing lan Prabu Lamdahur. ... Ratu wadya Kuparman gêntos-gêntos nandhingi Prabu Gulangge. ... Pangeran Kelan tandhing lan Prabu Gulangge. ... Umarmaya nyapih pêrangipun Pangeran Kelan. ... Prabu Gulangge dipun cukur Umarmaya. ... 74