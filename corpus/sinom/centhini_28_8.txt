Kang sinung ling matur nêmbah
paran ingkang asal angin
lawan kang asal pratala
sang pandhita anauri
adêg uripirèki
sabda Allah tahyadipun
pan iya iku Allah
sabdèku rukuning singgih
sujud Allah urip nêlahi buwana

Pan lungguhe ingkang sabda
sêmbahyange iku singgih
tan pêgat ing takbirira
rukun sadat sarengati
kang tarekat puniki
sêmbahyang rêke pamuwus
asal angin punika
kalawan toya sajati
ayun awas babo ing paningalira

Dene sipat têgêsira
karêp-karêp kang puniki
marang panggawe utama
karêp kang mring rasa jati
rasa kang idhêp maring
Muhamad tuwin Hyang Agung
asale bumi ika
lungguhe kakekat singgih
asal angin pan orang kêna ingêsat

Asal bumi saking hawa
banyu saking aksarèki
alip kang mangke wêkasan
kang liningan matur aris
tuwan lajêngna malih
pan mèh padhang manahulun
gumujêng sang pandhita
sarwi awêcana aris
karêp lawan cahya pan ing têgêsira

Madi têgêse Muhamad
kahnaning nêpsu puniki
kang asal angin punika
dadi badan iku yêkti
dhadha dadining warih
êdad saking bumi iku
ampêru saking brama
banyu apan dadi ati
banyu luhung seje ingkang dadi dhadha

Angin apan dadi swara
bumi luhung dadi budi
êndi kang katur Pangeran
iya ingkang anèng ngarsi
dènwaspada sirèki
bumi kang katur rumuhun
paran ing aturira
nur cahya ingkang sayêkti
asal banyu nênggih sujude punika

Nora katur ing Pangeran
nur-mani yun kang nampèni
asal bumi saking rasa
ya rahman iku sayêkti
ranne kang ngrungu nênggih
de pangucap jroning kalbu
iyèku abulolah
lir cahya warninirèki
jro sêgara uripe pan kadi rêtna

Lungguh pucaking kang grana
kang rukuk pan asal warih
dènadhêpkên mring sirolah
cahyaning lir lintang ngalih
wruh ing jasad pribadi
parêke lawan Hyang Agung
nora sakuthu iya
lan Pangeran rasa tunggil
ing artine wus nora nana Pangeran

Wus puji-pinuji dhawak
angèl kang ujur puniki
yèn kang tan sinung nugraha
saratana mati-raga
karêmêning Hyang Luwih
manungsa kang tabri namun
kang anggung mati-raga
kang rumasa gènnya urip
nora pisan ngaku uripe priyangga

Ngrasa-a yèn badhe pêjah
anèng donya iki kampir
sumungkêm Kimas Cêbolang
ing padanira sang tapi
matur kang mugi-mugi
angsala brêkah pukulun
sagêd anglampahana
ing wulange sang ayogi
pan sinigêg samana wus byar raina

Sadaya dènnya mumulang
ing ngèlmu ingkang ginaib
kang winulang tyasnya padhang
samana tinundhung mulih
sarta winêling-wêling
tur sêmbah kimas dyan mundur
mêdal saking jro guwa
wus panggih lan rencang sami
pan winartan sarèh kalanèng jro guwa

Rencang papat samya bungah
nêrka yèn kimas ing mangkin
karêm marang kautaman
yata lajêng mangkat sami
darung lampahirèki
gènnira badhe umantuk
daya-daya wikana
nênggih dhatênging têtami
kunêng ingkang nèng marga gantya winarna

Kang nèng gunung Sokayasa
Jayèngsari pan wus lami
anèng ardi Sokayasa
lan ari Kèn Rancangkapti
anglir putra gèn-yogi
sang tapa pangrêngkuhipun
pan wus têlas sêdaya
ngèlmu ingkang haib-haib
kang ginêdhong kinandhut wutah sêdaya

Dhasar manahe rahadyan
pasang graitane lantip
marma sang tapa sangsaya
trêsna trusing lair batin
dening asmarèng ngèlmi
mèh supe putra kang nglangud
nanging sang apandhita
tan samar putra mèh prapti
lawan sarta antuk nugrahaning Suksma

Samana sang tapèng lagi
pinarak anèng ing langgar
bakda Asar ing wayahe
pan amulang ngèlmu rasa
marang kang wau putra
lan mulang rakiting laku
kang bisa mati jro gêsang

gêsang sajroning kapatin
sêlamine mung punika
kang dèrèng winulangake
santrine ngadhêp nèng ngandhap
nênêm ingkang sadaya
nèng têgal adhangir kimpul
otèk jagung lan kêtela

Timun kênthang lan kêrai
nahên wau kang lumampah
kapidulur lan santrine
datan kawarna ing marga
samana sampun prapta
ngandhap Sokayasa gunung
yata langkung patêgalan

Kagyat kabèh wong kang dhangir
tumingal mring Mas Cêbolang
sigra sami mara age
praptane sami karuna
angling kula tan nyana
yèn andika ingkang rawuh
dene lami têmên nyawa

Kesah andika mring pundi
kanca-kanca pan anêdya
ngupaya ing sarirane
rama andika tan suka
makatên kang timbalan
wus aja kudu koruruh
besuk pan eling priyangga

Balèni panggawe bêcik
guwang panggawe kang ala
yèn sanyata anakingong
aywa susah kaupaya
besuk mulih priyangga
tur anggawa ngèlmu luhung
punika kang pangandika

Rama andika ing nguni
marmane kanca manira
sami akèndêl kemawon
gumujêng Kimas Cêbolang
sami aris wacana
dening daya-dayanipun
oliya ngèlmu sampurna

Lawan suntanya sayêkti
kangjêng rama kadhatêngan
rara sawiji bature
ing pawarti wus alawas
ing kene kadhatêngan
ingkang tinanya amatur
saèstu wontên wong prapta

Saungkur andika inggih
mung kaot sapuluh dina
tamu punika praptane
bêkta sadhèrèk wanodya
warnanipun yu endah
rama paduka sang wiku
kalangkung gènnira trêsna

dhatêng ingkang wau prapti
kinêmpit dalu raina
lir putra gèn yoga dhewe
miwah ta ibu paduka
sami makatên uga
tan mantra-mantra puniku
lamun putra pêpanggiyan

Nanging ta wartaning warti
puniku pan palajêngan
putra ing Giri Kêdhaton
duk bêdhahe Sukaraja
garwa putra parêkan
binoyong marang Mantaram
puniku gènnipun kesah

Têgêse puniku ngungsi
anamur amêndhêm kula
marma ramanta yêktine
kêlangkung gènnira wêlas
dhatêng kang wau prapta
kados tan samar puniku
ramanta sang apandhita

Marang puniku kang prapti
Mas Cêbolang aris mojar
wis payo matura age
iya maring kangjêng rama
kalamun ingsun prapta
pan wus tobat kapok ingsun
narajang walêling bapa

Aturêna kabèh sami
sagunging supataningwang
agupuh ingkang kinèngkèn
minggah marang ing aldaka
yata sapraptanira
ing ngarsanira sang wiku
sang pandhita wus uninga

Sinamur atakèn aris
dene gati lakunira
lah baya ana gawene
Ragatruna atur sêmbah
amba atur uninga
yèn putra paduka rawuh
kèndêl anèng patêgalan

Amba kinèn tur upêksi
inggih dhumatêng paduka
pan akathah prasêtyane
karuna dhatêng paduka
yata katur sadaya
saliring pitungkasipun
sang tapa gumujêng suka

Ngandika sukur yèn mari
panggaweyane kang salah
eling lamun putraningong
Jayèngsari matur nêmbah
punapa ta punika
kang tuwan raosi dalu
putra paduka kang kesah

Sang pandhita anauri
iya kulup arinira
kang suncatur salawase
nanging sunduga ing mangkya
wus eling têtêmênan
kadangira watarèngsun
bangêt tobat ing Pangeran

Jayèngsari matur aris
kados lêrês sabda tuwan
inggih kadospundi malih
kalamun botên mantuna
punapa tan rumangsa
lamun putranta pukulun
gya gumujêng sang atapa

Ngandika Ragatruna glis
inggal nulya timbalana
Ragatruna wangsul age
praptaning ngandhap wus panggya
lawan Kimas Cêbolang
Ragatruna lon umatur
paduka anggèr ngandikan

Ing rama tuwan dèn-gipih
pan sampun katur sadaya
sawêling andika rêke
prasêtya katur sadaya
dhatêng rama paduka
sarêng myarsa aturulun
ramanta kalangkung suka

Kula kinèn wangsul gipih
animbali jêngandika
yata Mas Cêbolang age
minggah umarêk ing rama
sarêng wau katingal
kang rama angawe gupuh
kang putra lumampah enggal

Sapraptaning ngarsa nuli
anungkêmi padèng rama
kang rama nêsêp êmbunne
pan sami anênggak waspa
Mas Cêbolang karuna
akathah prasêtyanipun
katur dhatêng ingkang rama

Yata Radèn Jayèngsari
tumungkul anênggak waspa
pan karasa sarirane
akathah ingkang karasa
kèngêtan kadangira
tan karuwan parannipun
nêbut sadalêming driya

Sang pandhita ngandika ris
mring putra Kimas Cêbolang
lah payo kulup dèn-age
ngabêktiya kakangira
lan babo iku nyawa
pan ya sêdulurmu sêpuh
suntunggilkên roh lan sira

Yata ingkang liningan anulya gupuh
ngabêkti mring Jayèngsari
sawusnya tata alungguh
rêsêp tyase Jayèngsari
marang ingkang lagya rawoh

Ngalêm ing tyas Jayèngsari mring kang rawuh
iki wong ladak mantêsi
sasolahira apatut
layak wanodya kèh asih
andulu wong kang mêngkono

Tan prabeda Mas Cêbolang mawas dulu
angalêm sajroning ati
angling ing tyas dene bagus
dhayohe rama kiyai
wingit cahyane mancorong

Ajatmika pasaja bagus aruruh
yata kang rama ngling aris
Jayèngsari putraningsun
aja taha-taha kaki
mring arinira angrêngkoh

Kang liningan tur sêmbah langkung anuwun
umatur sarwi wotsari
mugi èstuwa pukulun
sagung timbalan kang maring
kawula wau kang dhawoh

Dene sangêt arêmên tuwan angrêngkuh
mring kula wong kawlasasih
marmamba langkung anuwun
mung Allah kang Maha Tinggi
nêksènana raganingong

Anggêpamba mring tuwan trus batin kalbu
atanapi sira yayi
aywa taha mring wakingsun
ingsun iki ngungsi urip
ngungsèkkên sadulur wadon

Anèng kene têmahan ingambil sunu
marang ing kangjêng kiyai
pan yakti sun utang umur
nuhun-nuhun kang sinung ling
yata sang tapa agupoh

Animbali marang ing rubiyahipun
kang pinanggil mêdal nuli
lawan wau putranipun
sira Nikèn Rancangkapti
dangune pijêr nèng pawon

Bok rubiyah tan uning yèn putranipun
Mas Cêbolang ingkang prapti
sapraptaning langgar dulu
mring putra pan rada pangling
wus lami dènnira bolos

Sang atapa anjarag pan ora tutur
Mas Cêbolang gupuh nuli
ngraup padaning kang ibu
kang ibu wus mari pangling
wusana nangis anggêmbor

Lara-lara akathah sêsambatipun
katuwone sira gusti
apa tan wêlas maringsun
lan malih sira wus eling
yèn atmajaning kinaot

Ingkang putra wlas tangise ingkang ibu
sênggruk-sênggruk mèlu nangis
Rancangkapti lênggah pungkur
dhakukul barêbêsmili
langkung wlas mulat ing êmbok

Dening langkung bok rubiyah trêsnanipun
lir ibu-ibu sayêkti
marma Rancangkapti muwun
tan nangisi ingkang prapti
saking wlas dulu mring êmbok

Sang pandhita alon angandika arum
wis padha aywa nangisi
aran praptane rahayu
sung tarima sinung eling
marang Hyang Suksma kinaot

Tan winuwus kang onêng marang ing sunu
yata ing antara lami
rêmbag kalih-kalihipun
Jayèngsari anglangkungi
mau dènnira acondhong

Marang Kimas Cêbolang lir kadang tuhu
tan kenging pisah saari
samya angrasakkên ngèlmu
runtut wus tunggil pamanggih
marma ywa tanggung dadya roh

Pan cêndhake bae ing wau cinatur
samana sampun apanggih
Mas Cêbolang lawan wau
sira Nikèn Rancangkapti
siyang dalu akarongron

Ibu rama langkung sukanirèng kalbu
miyat mring putranirèki
gènnira krama aruntut
yata ing antara lami
kang rama grah lajêng layon

Ingkang putra langkung sungkawanèng kalbu
antawis ing pitung ari
kang garwa nusul asurut
lajêng sinare anunggil
lan sang tapa kilèn gandhok

Langkung dening sungkawa kang kantun-kantun
saya kagagas ing galih
Jayèngsari ciptanipun
dene ta kurang sathithik
dhawuh kang timbul maring ngong

Pan antara sawulan surudirèki
sira sang atapa
santri Saloka tur pèksi
mring Jayèngsari wawarta

Amarêngi lênggah masjid lan kang rayi
sira Mas Cêbolang
lan garwane Rancangkapti
pan agunêm ngèlmu rasa

Kagyat myarsa Saloka sarêng turnèki
ilang bayunira
sira Radèn Jayèngsari
tumungkul asangga uwang

Ki Saloka matur malah wus kaping tri
ing sasurudira
ramanta kangjêng kiyai
wong punika gènnya prapta

Panggih lawan kula langkung nyalawadi
wong kakalih apan
abusana cara santri
ngakên santri Surabaya

Tan anyana kula yèn punika têlik
gèn takèn ing radyan
langkung dening niti-niti
kawula inggih bêlaka

Wingi kula mring ngare sampun kapanggih
sanak Surabaya
mring wismanipun Pak Kêmis
lajêng jawil mring kawula

Yèn paduka kaginêm Pangeran Pêkik
sabab wong punika
padagange Pangran Pêkik
marma ing gunêm waspada

Saya anglês rahadèn duk amiyarsi
aturing Saloka
ngandika ris mring kang rayi
lah yayi sira kariya

Ingsun titip marang garwanira yayi
bok mênawa lêpat
poma apuranên yayi
manira arsa mulana

Ngong-oncati gunêm kang tan bêcik iki
nanging iya poma
wartakna goningsun yayi
yata kang sinung wacana

Mas Cêbolang lan garwanira nungkêmi
padane kang raka
sarya sru dènnira nangis
Rancangkapti mêgap-mêgap

Apan lajêng kantaka Kèn Rancangkapti
pan wus timur mula
yèn muwun pêgêl kang galih
atêmah niba kantaka

Jayèngsari yata angandika aris
adhuh ariningwang
adat têmên sira iki
yèn nangis banjur kantaka

Ngêndi ana ing wong pipikiran bêcik
têmahane padha
andadak sira tangisi
yata sira Mas Cêbolang

Ingkang garwa pinangku sarya anangis
adhuh mirahingwang
paran polahingsun kari
yèn sira tulus palastra

Baya-baya ingsun edan turut margi
nimas awunguwa
yata Radèn Jayèngsari
kang rayi wus sinotyanan

Nulya nglilir pupungun anangis ririh
angling ingsun kakang
suthik kari anèng ngriki
sanadyan mati uripa

Nora gêlêm pisah lan sira sayêkti
gumujêng kang raka
nora kaya sira iki
munduran kaya duk bocah

Pae dhingin sira duk durung akrami
saparan pan mangsa
kênaa sah lawan mami
ing mêngko wus duwe krama

yêkti abot wong angladèni ing laki
sira Mas Cêbolang
nambung sabda sarwi nangis
punapa inggih kawula

Tuwan kesah kula pan dinalih kari
mangsa ta purunna
sapurug amba tut-wingking
sanajan pêjah gêsanga

Nadyan inggih pêjah gêsang ajêng uning
kang raka ngandika
paran polahingsun yayi
lamun sira tut-wuriya

Sayêktine nora olèh dene yayi
iya pêt-umpêtan
Saloka nambung sabda ris
yèn kêdah têmên arinta

Atutwuri marang ing paduka inggih
pan kêjawi kanca
sadaya kinèn angari
yèn malih wontên wong prapta

Yèn pitakèn ing paduka inggih gampil
ingsun awat-awat
kula warti yèn wus anis
saking ing riki wikana

Ing puruge kula botên nguningani
yèn sampun paduka
andhok nuntên tuwan nuding
asung wruh dhatêng kawula

Gèh pun Buras tumuntên paduka tuding
pêsthine kawula
lan sanak anusul sami
inggih dhêmitan kewala

Pan sadaya mangsa si dadaka inggih
pisah rayi tuwan
wong kanthèt-kinanthe sami
tan wontên seje satunggal

Bab kabèh santananipun
wus ingundang sami prapti
andhèr sadaya nèng langgar
yata sampun dènwartani
marang sira Ki Saloka
kabèh panuju ing pikir

Wusnya dadi rêmbugipun
Jayèngsari sukèng galih
tuwin sira Mas Cêbolang
langkung suka Rancangkapti
dene wurung tinilara
nahên ta kasaput ratri

Ing dalu datan winuwus
sarêng byar angkatirèki
sagung kang para santana
ngatêr wangsul ngandhap ardi
pra samya angêmu waspa
kang lunga lawan kang kari

Yata kang kesah lêstantun
Mas Cêbolang Jayèngsari
Kèn Rancangkapti pun Buras
nèng ngarsa atuduh margi
katiwang-tiwang lampahnya
Sokayasa wus tan kèksi

Lampahe kawêlasayun
dulur wong catur lumaris
wus têbih ing lampahira
sampun manjing ing wanadri
mudhun jurang minggah arga
Rancangkapti anggung nangis

Ngrêmpong tan bisa lumaku
ginendhong mring raka nuli
Mas Cêbolang langkung sayah
pun Buras ingkang gêntènni
sadangunira mangkana
wau dènnira lumaris

Nurut wana ardi kidul
mangilèn lampahirèki
tan winarna solahira
ing lampah wus tigang-ratri
kèndêl yèn dalu kewala
kêlangkung kawêlasasih

Yata aningali gunung
alit kalangkung rêspati
ing pucak anèng wong tapa
gènnipun tapa wus lami
siji datanpa rowang
kinasihan ing Hyang Widdhi

Aran Ki Sèh Hèrcaranu
tuwa pan wus kaki-kaki
apan ta kaprênah canggah
mring Ki Banyubiru nguni
kang martapa ardi Lima
wus angraga-suksma yêkti

Arang wong kang wruh ingriku
saking angkêre nglangkungi
Sèh Hèrcaranu tan samar
yèn badhe wontên wong prapti
satriya alaku papa
langkung asih kawlasasih

Langkung awlas sang palungguh
marang sira sang kaswasih
yata wau kang lumampah
kèndêl anèng soring wuni
suku ardi kang lèr wetan
tumawing jurang atrêbis

Gurda gung langkung asingup
singube ngungkuli wuni
samya tumiyung ing jurang
jurange langkung atrêbis
ngisor panggenanning sima
ting galêro mêmêdèni

Kang rarywan pan ora kèngguh
ngêningkên ciptaning galih
mung ketang kang Karya-jagad
marma rumarasira nir
kwèh swaraning pêksi munya
mangsa wohing gurda sami

Umyung rêbut woh ambarung
mawarna-warna kang pêksi
mrak nyangungong ing paragak
kang satawana nauri
jêgigèr swara angatak
kinèn panggiha Sang Rêsi

Kang mangkana pèngêtipun
kang rarywan graitèng galih
yata non pucak aldaka
ana wong tuwa alinggih
pitêkur muji Pangeran
sêmune brangti Hyang Luwih

Yata radyan mara gupuh
sumêngka marang ing wukir
sadaya pan samya minggah
sapraptanira ing nginggil
sarêng cêlak lan sang tapa
Ki Sèh pan angawe gipih

Lah banjura putraningsun
aja sira wêdi-wêdi
gupuh wau kang ingatak
sapraptanira ing ngarsi
ngaras suku dêlamakan
sang tapa angrangkul aris

Sarwi ingaras kang êmbun
katiga ginênti-gênti
ri wusnya tata alênggah
langkung samya aminta sih
tumungkul dènnira lênggah
sang tapa angrês ing galih

Tan samar sasolahipun
wasana ngandika aris
sang pandhita mring rahadyan
adhuh putuningsun kaki
dene liwat kawlasarsa
ing solahira mas gusti

Dèn-narima putuningsun
pan wus karsaning Hyang Widdhi
sira dadi lêlampahan
kawit wong tuwa kang mawi
ramanta marma dinukan
dening Hyang Kang Maha Luwih

Lali pancèn arsa mêngku
angangkah ing tanah Jawi
kuwalèn arsa binuwang
marma apantês malati
tuwas rusak ngajak-ajak
marang anak-puti wuri

Marma putu wêkasingsun
marang ing sira dèneling
ywa ngambah pikir bêlasak
lan dènawas sira kaki
kang katibanan nuring-rat
aja sira wani-wani

Ywa tiru ramanirèku
lali ing bangsèku yêkti
marma sru dukaning Suksma
kang liningan awotsari
saglugut pan botên nêdya
anyipta kadya kang wingking

Sangêt panuwun kawula
lamun amba darbe krêkat samênir
mung mikir lujênging purug
sampun binurak-burak
inggih namung têntrême manah pukulun
lan malih kang dados manah
kadang kawula sayêkti

Sêpuh punapa inggiha
maksih gêsang utawi yèn ngêmasi
sang tapa mèsêm sumaur
ywa susah manahira
kadangira sayêkti misih rahayu
nanging adoh panggènannya
mangulon paranne ngungsi

Aja susah mikir kadang
awakira lah rêksanên pribagi
yêkti gal lawase têmu
sok uga salamêta
Jayèngsari tursêmbah alon turipun
kadospundi karsa tuwan
mring amba manggih basuki

Sang tapa gumuyu suka
aja maras tyasira putumami
yèn ta maksih jênêngingsun
nanging ta lujêngira
lan sirêpe aja na ingkang angruruh
nanging sarate mas-nyawa
dènasru brangti Hyang Widdhi

Lah nuli sira mangkata
ana alas kapit ing ardi alit
pan kinêpung jurang trêjung
aranne Wanataka
dhudhukuha mas-putu wontên ing ngriku
matèkêna raganira
amung dêlêngên sawiji

Marang Hyang Suksma Wisesa
matur nêmbah wau kang sinungan ling
sandika sak-rèh pukulun
amba darmi lumampah
sang pandhita ngandika ingsun tut-pungkur
angêtêrakên ing sira
mrênahkên ênggonnirèki

Lêga tyasira sadaya
ya dening sang pandhitarsa tut-wingking
sang tapa ngandika arum
wus kabèh putuningwang
iya padha gujêngana nyamping-ingsun
lan poma padha mêrêmma
aywa na kang mêlèk sami

Yèn ingsun durung parentah
pan sandika wau kang dèndhawuhi
nulya sami nyandhak gupuh
ing nyampinge sang tapa
sang pandhita dhatêngkên karamatipun
sakêdhap anulya prapta
ing ênggèn kang dènêsiri

nênggih ardi Wanataka
kang ing têngah kapit gunung dèn gonni
kinêpung jurang atrêjung
masjide pan wus ana
langkung pelag kinêpung balumbang têpung
rêsik palataranira
sasêkarane mêpêki

Miwah ingkang palakirna
ingkang tiris angubêng karangan sri
andadi-dadi wohipun
rakit-rakite kadya
kaya uwus dhukuh kanggènan sêwindu
sajatine kang karamat
Sèh Hèrcaranu linuwih

Mèh timbang lan waliolah
karamate sasat pandhita linuwih
lan agêng subratanipun
sajêg tan kambon upa
milanipun kinasihan ing Hyang Agung
barang saciptane dadya
yata wusira anuli

Kang wayah kinèn mêlèka
kang ingatak kagyat mulat umèksi
anon pakarangan agung
sangkêp pan sarwa ana
wus anarka karamate sang awiku
langkung sami ajrihira
sang pandhita angling aris

Wis dènenak atinira
anèng kene aywa amutawatir
kang sinung ujar anuwun
cinêndhak kandhanira
pan cinatur sang tapa têngga nèng ngriku
mumulang marang rahadyan
apan ngantos kalih sasi

Wus antuk wêdharing rahsa
langkung suka wau rahadyan kalih
sang tapa ngandika arum
lah wis sira kariya
apan sira uwis padha lawan ingsun
lêwih ing panganggènira
lan malih ngaliha nami

Putuningsun kang atuwa
Jayèngsari asiliha wêwangi
Sèh Mangunarsa apatut
dene Kimas Cêbolang
anama Sèh Agungrimang pan anut
angêpèk namaning bapa
putraningsun kang pawèstri

Mêksiya aranning lama
ya si Buras ingsun paring wêwangi
Ki Santri Monthèl puniku
nuhun kang sinung aran
angling malih sang pandhita manis arum
putuningsun Agungrimang
bêcik misaha gènnèki

Anaa saloring jurang
dadya antuk wong ngêningkên pandêling
lan tan ngrêregoni iku
ing ciptane rakanta
kang liningan sabda sandika turipun
punapa sak-rèh paduka
amba pan darma nglampahi

Yata sang tapa anulya
anuduhkên kang putra kalih ngiring
saonjolan têbihipun
lawan ênggènning raka
pan wus manggih padhukuhan sri dinulu
saking sabdaning pandhita
barang saciptane dadi

Kêlapa kadya tinata
pan atharik nèng pinggir wadhah sami
wowohan palagumantung
amêpêki sawarna
wismanira alit-alit jajar têlu
cèkli masjide araras
balumbange angubêngi

Sèh Agungrimang kacaryan
aningali rakiting dhukuh asri
ri wusnya mrênahkên wau
sang tapa amit mentar
wayahe kang ngatêrkên jawining dhukuh
sawusira wangsul sigra
mantuk mring dhukuhe sami

Kacatur Sèh Mangunarsa
anèng langgar apan raina wêngi
mung Ki Monthèl rowangipun
langkung subratanira
tan ana lyan katon mung sihing Hyang Agung
têrkadhang anglugas raga
anurut manah gung brangti

