Tan susah amba umarak
dhatêng ing paduka nênggih
marmamba marêg ing tuwan
kawarti saking ing Kawis
paduka sampun sidik
nênggih basa kang puniku
jêthung Bayi Panurta
sarêng miyarsa turnèki
sapandurat datan kêna angandika

Yêktine amung punika
agême Kiyai Bayi
nadyan lambang jêr pungkasan
sirahing Suluk sakalir
wusana angling aris
Ki Bayi lah mara gupuh
jawabên kang pratela
sakèhe ujarku iki
apa rapak lawan kawruhe wong kana

Mangkana Sèh Amongraga
matur mring Kiyai Bayi
wondene timbalan-tuwan
basa kang paduka pingit
dununge ana yêkti
puniku jisim kang wujud
jisim jriyah karijah
inggih ana ing sakalir
pan asyakang jirim anse astidelal

Puniku ana ing aral
kawula-kawula yêkti
tan kuwasa gadhah purba
lir sarah anèng jaladri
tan kêna ngarsa tunggil
Gusti têtêp Gustinipun
kawula têp kawula
tan kêna silih sinilih
mung angandêl wujude kang sipat murah

Wondene dununge ora
kita puniki ngandhêmi
tan nêdya myat ing Pangeran
wujude ingkang saiki

wus angandêl yèn Hyang Agung
tan arah ênggon ora
kantha warnambu rasèki
tanpa dunung nanging dunung tan dunungan

Tan kêna kinarya apa
punika tetela mukmin
kumpule ana lan ora
jumblahtun mukkin pi jirim
jirim wus têtêp mukkin
mukkin ngadam kadal wujud
mukkin jud badal ngadam
punika mungguhing dalil
ingkang lêrês murat kang kadya punika

Wondene kang salang-sêrap
ing graita dènwastani
anane ana ing kita
rinêngkuh wujuding Widi
tan tinunggal tunggali
datan ana kang nyêkuthu
êkaking dhèwèkira
piyambak tan ana kalih
ingkang nora wiwitan nora wêkasan

Punika botên sakeca
karantên kita puniki
dèrèng binuka dening Hyang
kuwasa nampik amilih
liripun nampik milih
kamurahaning Hyang Agung
murah karana dunya
rijêki sandhang lan bukti
taksih amilala enak lan kêpenak

Angrasa sakit sakeca
bênêr luput ewah gingsir
gingsir maring kaelokan
kêpengin sampurnèng urip
kasusu bungah ati
atine akudu-kudu
kudu ngaku Hyang Suksma
gèsèh tekade tan nunggil
ngèlmi êkak tekad ngam abangsa riyah

Dados pèndhèking paningal
copètan rimbag lan ngèlmi
ngèlmi kak kêdah kas tekad
anampik tan melik pingil
pingil donya puniki
melik pingil mung salêmut
langkung kagêngan brangta
sapele dipun-kedani
botên amput lawan kamulyan akerat

Ki Bayi micarèng nala
rada bêlero ing galih
dene kêkalih muradnya
dènnya muradi kang dhingin
dèrèng pati nyurupi
dene murade kang kantun
satêngu nora gagal
wus tumanêm tyas kadjèki
wusananya dènaranni kaluputan

Manthuk-manthuk pan rinasa
rasa surasaning ngèlmi
yata lon dènnya ngandika
tutugna gèr kang patitis
Mongraga matur aris
dene kang paduka wuwus
nênggih ingkang curiga
manjing ing wêrangkanèki
elokipun warangka manjing curiga

Punika pralambangira
suksma manjing badannèki
lan badan manjing ing suksma
inggih salat-jatinèki
wontên ing dalêm takbir
atul ikram campuhipun
panjinging sukmèng badan
badan manjing ing sukmèki
nalikanya ing ngriku campuring karsa

Minangka sakèthèngira
lawan ati sanubari
binuka kêlawan ikram
mirad munajat tubadil
lêstari panjingnèki
suksma maring badannipun
mangka punika badan
umanjing maring sukmèki
yèn wus kusni ing dalêm ikraming salat

Minangka sakèthèngira
pambukane roh ilapi
binuka kêlawan salat
kusta daim ismu ngalim
lêstari panjingnèki
imam maring sukmanipun
sukma pan wus kapurba
maring badan sabab dening
badan sagêd anêmbadani ing sukma

Dene ingkang salah tampa
kang salang-surup ing ngèlmi
tan guguru kumabisa
anggêpe kita puniki
dinalih badannèki
manjing maring badan luhung
sirna wujuding badan
wus badan sukma sêkalir
nora nana badan mung sukma kang ana

Obah osik salah tingkah
ing siyang kêlawan ratri
ing kêrsa-kêrsaning sukma
tingkah-tingkahing sukmèki
badan wus dèntambuhi
badan sukma sajêgipun
tan ana watêsannya
ing awal tumêkèng akir
kang punika tiyang kasliyo ing tekad

Murungakên ing kasidan
sabab pambaliking ngèlmi
maksih solaya tan saplak
cèwèng dening kanthètnèki
pan tan kenging sarênti
ing ngèlmi kalawan laku
sarengat lan makripat
wontên lampahe pribadi
yèn makripat kêdah santosa ing tekad

Mapan wus anêdya nyungkap
mring pribadine Hyng Widi
tan sêdya mor ing asya-a
wus muslim maring pribadi
kêdah mêkatên ugi
lamun tan makatên ribut
Ki Bayi tyasnya wêwah
sumêrêp murat kakalih
pan ginêgêt-gêgêt sangsaya karasa

Ki Bayi lon anglingira
tutugna manèh nakmami
Mongraga lon aturira
de cahyaning malekati
padhange tingal-jati
wontên sênêning aluhung
luhung ingkang wus limpat
winahyu ayuning budi
sinung cahya kêlomodan ing malekat

Tan têkdir sawiji rupa
malekat punika aib
nglimputi sakèhing rupa
rupa rupaning cahyèki
cahya sasmita wingit
wêwarah sadèrèng mojud
pan datan kawangênan
namung kang kinarsan dening
Hyang Maha-gung kang asipat bijaksana

Kewala ingkang kinarsan
idayatulah minihi
idayat cahya malekat
punika sajatinèki
dene nabi lan wali
para nabi cacahipun
sajabare ing Kur'an
wali sajère Kur'ani
mukmin êkas sa-êpèse Kur'an kèhnya

Yêktine nabi punika
walburhanu ambiyai
ina pi dati alaka
karijah bil mukjijadi
pratandhaning para nabi
karêm ing dat sartanipun
mêdal ingkang mujijad
tur anu waliulahi
ina pisipati alaka karijan

Bil karamati punika
pratandhaning para wali
para wali karêm ing sipat
mêdal karamatirèki
walburhanu mukminin
wa ina pi apêngalu
alaka karijatan
mangunaha pratandhaning
muknin ingkang êkas karêm ing apêngal

Lan mêdal mangunahira
ingkang pangkat tri prakawis
sajatinipun punika
wujuding ratu hakiki
ratu ajaman nabi
sih nugrahaning Hyang Agung
wahyu cahya nurbuat
ing kanabeyan pinêsthi
sinung rahmat kamulyan donya akerat

Ratu jaman waliolah
sih nugrahaning Hyang Widi
wahyu cahyaning idayat
ing kawaliyan pinêsthi
sinung rahmat ing akir
ratu jamaning mukminun
ing sih nugrahaning Hyang
wahyu cahya latul kadri
kamukminan pêsthi sinung rahmat donya

Dene kang salah tampinya
malaekat nabi wali
mukmin êkas anèng badan
datan marèjèl sadême
cahya mukjijat tuwin
kêramat mangunahipun
anèng badan sadaya
badan wujud malekati
wujud nabi wali mukmin anèng badan

Punika botên sakeca
anggêpe ngangas-angasi
botên tèyèng ing kasidan
kang tan jomlah tekatnèki
kawruh punika nilib
mlèsèt kajangkêlok lumpuh
wa punika sumangga
sarèhning murat kêkalih
akikirih satunggilipun papalang

Kirih punika umpama
wowohan jambu kang manis
tan mawi oncèk-oncèkan
kewala ajêng binukti
papalang saupami
wowohan durèn kang arum
kêdah angarah-arah
wruh jujuringaning isi
pinalêkah yèn dèrèng mlêthèk rêkasa

Ngèlmi kang paduka ucap
lêrês sayêktine yakin
namung sulaya ing tekad
wus sami nabon pribadi
Ki Bayi duk miyarsi
tyasnya lêjar manthuk-manthuk
saya sumêrêp gamblang
katêgor tyase Ki Bayi
wus kacupan tan gulawat mawalana

Mongraga pambatangira
sakawruhe dènwastani
gênah ing satunggal-tunggal
malah ragi dènwêwahi
inginggahkên kang ngèlmi
Ki Bayi anjumbul-jumbul
mendah dèntelakêna
parandene Kyai Bayi
pangraose wus panggih lawan Pangeran

Yata glis angrangkul madya
sarya ngling dhuh anakmami
ya pagene sira nyawa
wus nyêkêl ngèlmu prêmati
kongsi prapta ing ngriki
adoh-adoh para jujug
sayêktine manira
mung iku buntêlan mami
arinira karone durung ngongwarah

Ngongwèhi basa punika
mirah kang para bupati
kang samya ngangsu maring wang
sunwèhi ngisore têbih
têmah tibèng sirèki
mèh ta ana karyanipun
ing Karang pan jêlanah
wartanira iku kaki
yèn ing kene ngèlmu iku gêgêdhongan

Aywa ingkang mungguh kaya
kang sira ucapkên inggih
yèn pun bapa sumurupa
lagya ku buntêlan mami
parandene tyasmami
bolong saiki katèngsun
Amongraga turira
basa kang punika inggih
sayêktine kawula sampun uninga

Marma gêpah amba marak
ing tuwan punapa sami
murade lawan kawula
nênggih basa kang piningit
wusana tuwan sêpi
Ki Bayi malih angrangkul
dhuh bêndara sutèngwang
pan pun bapa wus ambalik
wakmanira sira gèr kang madhangêna

Nênggah basa kang punika
umatur Sèh Amongragi
inggih tan kenging yaktinya
yèn tan ajrih jiwa ragi
lan malih botên kenging
yèn kajarwa ing lyannipun
kêjawi kang wus padha
angalap punika kenging
Ki Panurta andhêku ing wuwusira

Pan sarya asrah prasêtya
kathah-kathah Kyai Bayi
lingira mring Amongraga
yata mangkana anuli
anyimpar maring jawi
mulya mijil saking tajug
kilènne pangimanan
anèng sasoring kumuning
Kyai Bayi Panurta madhêp ing keblat

Sèh Amongraga atangat
sarêkangat salam nuli
têpakur ngêningkên tingal
ing gaibira Hyang Widi
amancat ing tarèki
mikrat lêpas ing pandulu
plêng komplang sanalika
ing jaman sapta tinarik
alam kamil alam misal alam ajsam

Ping sakawan alam arwah
kapitu gaibe katri
wakidiyat lawan wahdat
akadiyat sami gaib
jisim sajroning gaib
ing riku dènnira suhul
êning tan kacamboran
pinalal pana ing takdir
tan kalêmpit ing tingal tan kumalêndhang

Wruh papancèning asya-a
myang ganjaraning kamrêki
siksa ganjaraning dabah
mangkana dènnira mupid
tan pae anjumbuhi
tarèk kinira tanajul
akadiyat wahêdat
wakidiyat gaib akir
alam arwah alam ajsam alam misal

Alam insal-kamil luwar
wus bakda tanajul tarki
wus mulyèng jaman wèntèhan
mangkana Sèh Amongragi
ningali kang nèng wuri
Ki Bayi taksih tumungkul
sêsangat antaranya
dhêkukul konjêm ing siti
Ki Sèh Amongraga alon wuwusira

Lah wus tuwan tumênga-a
prayogi sami alinggih
sira Ki Bayi Panurta
gupuh dènnira atangi
tingkahe ingamisik
timpuh wiyung ngabên dhêngkul
mathis tan ana obah
jangjine angalap jangji
jangji sêtya tuhu ing donya akerat

Ki Bayi asrah prasêtya
kasanggêman yata nuli
winisik basa sampurna
sarêng miyarsa Ki Bayi
sênggruk-sênggruk anangis
tangis cumêplong ing kalbu
manah padhang nêrawang
ngraos tuwuk tanpa budi
pangraose wus ana sangisor aras

Ambalik sami sakala
kramane mring Amongragi
mèh-mèh kaya ngabêktiya
saking tan nyipta kêkalih
mung mangsud guru yêkti
Ki Bayi aris turipun
rayi dalêm kalihnya
sumangga ing karsamami
ingkang mugi wontêna sih wulang tuwan

Inggih kang basa punika
Mongraga umatur aris
gih putranta sakaliyan
sampun kawulawêjangi
ing ratri kala wingi
kalihe wus sami suhud
matur Alkamdulilah
kawula dados wuragil
sakalangkung panrimakula satitah

Amongraga pan wus wikan
ing dalêm pêpancènnèki
Ki Bayi lan putranira
Jayèngwèsthi Jayèngragi
beda ganjarannèki
Ki Bayi ganjarannipun
sih kamulyan ing donya
kang putra ganjarannèki
pan cêcalon ganjaran mulyèng akerat

Kawawa ngèlmi makripat
de Ki Bayi Panurtèki
kahidayat ngèlmu sarak
sarengat utamèng urip
Mongraga matur aris
paduka ingkang akasud
têpakur maring Allah
lan tangat kalaning wêngi
lawan ngagêngêna salat pêrlu kala

Ywa pêgat adarus mulang
ing kitab Kur'an amêrdi
ing janma pêkir kasihan
Ki Bayi nor-raga ajrih
ing wulang Amongragi
Mongraga malih umatur
sumangga maring langgar
Ki Bayi anèng ing wingking
anèng langgar mingsêr kang rayi kalihnya

Wus tata dènnira lênggah
Ki Bayi langkung nor-ragi
Jayèngwèsthi Jayèngraga
mulat mring Sèh Amongragi
cahyane anguladi
sênênning guwaya mancur
cacangkoking ngawirya
ngusuma sêmune wingit
pan katara pasang tejaning oliya

Kang putra kalih tyasira
bungah amêrwata siwi
aningali mring kang rama
antuk nugraha jinatin
ingga sampurna nunggil
samyangsal wêjangan guru
Ki Bayi lon ngandika
marang putranira kalih
sira padha wus sinuci ing paningal

Kang putra aris turira
mring rama gumuyu sami
paduka andangu marang
kawula lawan pun adhi
inggih sampun pinaring
marang ing putranta nêngguh
basa ingkang punika
paduka kita sisani
ingkang rama mèsêm lêga ing tyasira

Ngling malih mring Amongraga
ibunta punapa kenging
mirsa basa kang punika
Amongraga matur aris
punika botên kenging
èstri ripak wadhahipun
botên kadi ni Dhara
Murtasiyah garwèng Arip
inggih mindhak amêwahi kang duraka

Susah-susah makatêna
jangji sok têmêna ugi
gènnya palakramèng tuwan
pêsthi ing têmbe pinanggih
yata bok sori Bayi
dènnira ngintip wus dangu
anèng kajang jêjêdan
pinalêthèk mrih udani
lawan ingkang putra Nikèn Tambangraras

Apan wus sasontên mila
Tambangraras lan bok sori
cèthi Cênthini tan têbah
dènnira sami angintip
katon sasolahnèki
kang samya rêrasan ngèlmu
kyaine duk winêjang
wong roro sarêng umijil
sapraptane Ki Bayi sangêt nor-raga

Ni sori lan Tambangraras
tyas sukur bungah kapati
Tambangraras sadangunya
myarsakkên rêrasan ngèlmi
gêtun dene ngêplêki
ing ngèlmu osiking kalbu
kabèh raosing driya
ing murat basaning têpis
nora gothang kang liningkên Amongraga

Tuwin dènnira umiyat
Tambangraras mring Mongragi
sapraptaning pamisikan
cahyanira angênjali
kilah-kilah mawingit
ing sênênnira sumunu
wênês manis sumilak
tumeja amêrbawani
pan sangsaya mêdhar kabagusanira

Nikèn Tambangraras rantas
tyasira tumpês kêtawis
kêdaut dahat karantan
runtuh tyasira mawêrdi
tanpa awêr rêdatin
katêmbèn dènnira wuyung
wiyung nguyang ing driya
andrawaya waspa mijil
manah bêbêg jujur kajala ing priya

Priya ingkang lagya prapta
pratamèng ngèlmi kajatin
Tambangraras ling ing driya
ki dalêm bisa karya gring
paran bisa wakmami
lumadèng pada angèstu
mring ki dalêm kang memba
nyudama purnama sidhi
dhuh ki dalêm dalêma ing Wanamarta

Têka mangkana linging tyas
tan kawawa anyabili
saking gêng kandhuwan brangta
tan lyan kaèksi kaèsthi
pan amung Amongragi
kang mojok mêjêg jêjantung
ngêrajang jijang goyang
puyêngan sajroning galih
nanging taksih angêkêr ing sangkribira

Dadya angganya jatmika
tan owah dènnira linggih
astanira aliyangan
inggapit kajang galamit
pinalêthèk rong nyari
dulu sarya sangga janggut
mangkana Tambangraras
angingkut tyas ingkang wingit
pinapankên tapakurirèng Hyang Suksma

Ya Ilahi subkanalah
he Allah kang Maha sukci
kang muga Gusti Pangeran
kang agung kang anglimputi
kang sipat murah asih
sayêkti amba nunuwun
muga pinarêngna
ki dalêm kêlawan mami
ing pangajabamba Tuwan têkanana

Mangkana ekraling nala
nalika amuntu budi
alayap ing palinggihan
pan ahul ciptanya êning
kang ana kang udani
mring sang rara dènnya kasud
Nikèn Malarsih miwah
cèthi Cênthini tan uning
yèn bêndaranira lagya sulul ing Hyang

Sêsangat dènnira ikram
kêncêng cêngêngira ngikis
apêpês napas mrih kawas
wus bakda datan katawis
yata bok Sori Bayi
dènnira ngintip wus dangu
lan putra Tambangraras
kumanyut sarêng miyarsi
ing wuwuse wau Ki Sèh Amongraga

Kalamun èstri tan kêna
ngalap ngèlmi kang piningit
abot muwuhi duraka
yèn dèrèng nir ingkang budi
osikira bok Bayi
lêga dene kakungnya wus
amung Ni Tambangraras
tumungkul barêbês-mili
sênggruk-sênggruk lajêng mantuk marang wisma

Kang ibu pan wus uninga
yèn putra sangêt prihatin
lajêng manggihi kang raka
Ki Bayi kagyat duk uning
miyat ing garwa nuli
sinapa sarwi sinêndhu
garwa lajêng tan wang-wang
matur bibisik awadi
sawusira garwa lajêng mantuk wisma

Yata Ki Bayi Panurta
jêtung dangu datan angling
miyarsa aturing garwa
langkung putêg jroning galih
sinamun sangkribnèki
wus datan kêtarèng sêmu
Mongraga ris aturnya
mring rama Kiyai Bayi
tuwin marang Jayèngwèsthi Jayèngraga

Utamaning kalakuan
ing pana tigang prakawis
wajib sami ngrawuhana
pananing dat kang satunggil
pana kang kaping kalih
pananing sipat puniku
pana kang kaping tiga
pananing apngal jangkêp tri
pananing dat têgêsipun yêktinira

Tan ana wujud kalihan
amung wujudipun Hyang Widi
sadaya wujuding Allah
pana sipat têgêsnèki
sakathahe kang urip
tan liyan Allah kang mujud
tan ana ingkang kuwat
tan ana kang ngudanèni
ing asya-a kang maujud ananing Allah

Têgêse apan apêngal
tan ana panggawe mosik
kabèh panggawene Allah
punika ingkang kalingling
ing siyang lawan ratri
Ki Bayi saya sumurup
kang putra kalihira
nuwun-nuwun wus mangrêti
matur malih sira Ki Sèh Amongraga

Dene tekat pupungkasan
pan inggih kalih prakawis
sarengat lawan makripat
manut takdiring kang ngèlmi
yèn sarengat kang ngèlmi
ing tekad kêdah tawajuh
kang santosa ngibadah
sumungkêm ing parlu wajib
anglakoni cêgah pakoning sarengat

Punapa jangjine sarak
aywa kongsi anggêgampil
purun-purun karya wênang
nglong-longi ukum kang wajib
pungkase mung sawiji
tan kenging pot salatipun
amung sawiji rahap
ing wêktu pêrlu lan wajib
yata darus ing kitab kalawan Kur'an

Ngrasèhkên Ijêmak Kiyas
sarya sêdya angantêpi
dèn-toh-jiwa dèn-angrasa
wirang yèn tan anglampahi
dene kang kaping kalih
makripate tekadipun
kêdah eklas amberat
ing misil karana lahir
tan marduli ingkang kipayah kal-donya

Dènkirigakên sadaya
sêmbahyang ngaji tan sudi
tan kêpengin majêmukan
tan kadêrêng nyandhang mukti
tan kapengin kamuktin
nendra rajah têmah nginum
tan parduli sadaya
pan amung dhatêng Hyang Widi
kang kaèsthi majênun mungguling Allah

Punika tekad kang tama
cangcalan cêcalon dadi
ing kasidan pinardika
kang angga saingga katri
muyêg tumruna adi
tan ana lêng-olêngipun
bèsèr wohe ngayangan
punika ingkang supami
salah satunggale aywa apepeka

Ki Bayi angling nor-raga
inggih kasinggihan ugi
tyaskula sangsaya padhang
nêrawang datan kalêmpit
rumaos tekad sisip
ing ngèlmukula kang wau
mangke wus angsal brêkah
winulang jatining ngèlmi
inggih mugi kinuwatna dening Allah

Sarta sawabe pun anak
kang tansah kawulapundhi
lah kapriye kono sira
kulup apa kaya mami
matur kang putra kalih
inggih ing manah saèstu
tan pae lan paduka
kathah indhakipun wêning
andhêradhag tyaskula kadya pinilar

Wus samya suka pirêna
datan mamang ing pangèsthi
Sèh angling Alkamdulilah
Allah ingkang nêmbadani
lulus santosèng ngèlmi
kang rimbag iktekadipun
yata malih ngandika
mring rama myang rayi kalih
lamun parêng paduka sami kundura

Kawula arsa iktikap
tangat palilah ing ratri
anuwun maklum paduka
mugi paduka lilani
Ki Bayi Panurta ngling
inggih sumangga aplalu
payo kulup alinggar
madal pasilan umijil
ingkang putra kalih umatur sumangga

Nulya mêdal katrinira
santri Luci angêluti
pinire ingkang dhêdharan
dènnya têtêbah wus rêsik
mulya mundhut paguling
kajang sirah klasa batu
tinata anèng langgar
sira Ki Sèh Amongragi
mring patirtan susuci sawusnya kadas

Mring langgar tangat palilah
tan cinatur solahnèki
yata Ki Bayi Panurta
nèng wisma lan putranèki
Jèngraga Jayèngwèsthi
Ki Bayi alon amuwus
tanya èsmu sungkawa
mring garwa Nikèn Malarsih
priye mau tutugêna tuturira

Lan sutanta Tambangraras
dene nora na kaèksi
kang garwa matur pasaja
putra paduka pan lagi
atangat ing awêngi
sasontên mila andulu
nginte lawan kawula
malêthèk kajang rong nyari
aleyangan saêlêr gapit jêjêdan

Kawula inggih kadyèka
sami nêdya aniniling
myarsa gyan paduka bantah
lan tami sang Amongragi
uning sasolahnèki
paduka pan jinatèn wus
putranta Tambangraras
kalêsêdan dènnya linggih
kados lamun kawuron myat tamu tama

sarêng paduka ngandika
ibunta punapa kenging
mênggah ing basa punika
tamu dalêm matur aris

sayêkti wontên anggêripun
angsal bêkti ing priya
agung ganjaran pinanggih
putra tuwan asênggruk-sênggruk karuna

lajêng mantuk maring wisma
anumpa tangatirèki
sapunika dèrèng kêndhat
putranta kandhuhan kingkin
sumangga gyan anggalih
putra paduka puniku
saèstu wus kantênan
brangta mring Sèh Amongragi
mugi-mugi kagaliha putra tuwan

Kang rama tyasnya wus lêjar
myarsakkên aturing siwi
wusana alon ngandika
ingsun nuruti sirèki
yèn wus padha ngrêmbagi
sun têmbunge mêngko esuk
matur inggih prayoga
yèn paduka wus marêngi
pan sadalu dènnira arêrêmbagan

Wanci wus akir ijabat
manjing Subuh pajar gidib
myarsa swaraning wong adan
ing langgar Ki Jamal Jamil
nulya samya mring masjid
jalu èstri samya Subuh
mung Nikèn Tambangraras
Subuh ing wisma pribadi
wusnya kadas sadaya sami asunat

Wusnya sunat nulya kamat
Sèh Mongraga angimami
ngangkat usolli parêlal
Subêki rakangatèni
ada-an imamami
lilahi tangalahu
akbar tasbih kabiran
alkamdulilahi kasir
ran wa subkanallah bukratan wasilan

Lajêngira maca wajah
ini wajahu wajêhi
ya aliladi pataras
samawati wa arli
kanipan muskinani
wa mahyaya wa mahmatu
ila almurikina
nulya takbir kang makmumi
Amongraga pasêkat Patekahira

Wacan sawuse Patekah
surat Sujadawalnèki
akire wusing Patekah
surat Kasar kang kinardi
panjang wawancanèki
ing Sujada mawi sujud
dadya dangu dêgira
tumaninahira trêtib
ingkang makmum sadaya kalangkung rêhab

Datan ana kang kuciwa
trap tingkahe kang ngimami
kang salat antaranira
prapta ing tahyat kang akir
salawat atasing Nabi
myang atas kulawargèku
tumaninah iptitah
nulya salam awal akir
bakda salam pupujiyan sasarêngan

Nganyut-anyut swara rampak
wus pupuji nulya dhikir
lalagon lajêng asantak
ambata rubuh kapyarsi
wus kawanatus dhikir
numpa donga limang wêktu
kang nasib Jayèngraga
swaranira rum amanis
wusnya donga sêlawat asêsalaman

Miwah kang samya asolat
ing masjid mangu pan asri
ing mangu kang dadya imam
kêtib Kyai Nursukidin
gilir lan Talabodin
kang salat ing masjid agung
sabên kang dadya imam
Ki Pangulu Basarodin
kadhang Kyai Bayi Panurta piyambak

Swaranira sêsauran
kang lagya arame dhikir
wênèh sawêg pupujiyan
myang lagya donga anasib
piniyarsa mêwahi
asri sênênning desa gung
sabên kang kuwat-kuwat
santana sudagar sugih
nadyan pipit masjid piyambak-piyambak

Wêktu Subuh Mahrib Ngisa
rame swarane sarênti
warata sadesa pisan
kathah sabawaning santri
tuwin yèn nuju sasi
Ramêlan trawèhanipun
sagolongannira
karsanira Kyai Bayi
satus trawèh sajroning ing Wanamarta

Tan wun arjaning kang desa
yata kang salat ing masjid
sira Ki Sèh Amongraga
wus bakda Subuh anuli
tangat Loka akasil
nêm rêkangat tri salam wus
dhikir tapakur ing Hyang
mupid dènnira awirit
sawusira luwar saking pasuhulan

Nulya samya lalênggahan
lan rama myang ingkang rayi
Jayèngwèsthi lan Jèngraga
wus wau bakda anganti
dhêdharan gya sumaji
Sumbaling Cênthini wau
kang ngladèni ing ngarsa
pateyan lan wedang kopi
gêmblong lèmpèng tan-kolak juwadah jênang

Ledre isèn lawan bikang
puthu gêdhang mayang cangkir
glali-sutra jênang-caca
surabi lan kupat mujid
bakaran pisang kuning
bakaran dhèndhèng ginêpuk
wus tinata nèng ngarsa
Sumbaling cèthi Cênthini
mundur sarwi bêkta tup saji karangan

Luci kang têngga cèrètnya
uthi anepassi gêni
mangkana Sèh Amongraga
aris matur mring Ki Bayi
punapa wus kaèsthi
masalah mênggahing ngèlmu
manawi wontên ingkang
karaos sumêlang galih
inggih mugi paduka anglairêna

Miwah putranta kalihnya
punapa sampun anunggil
manawi salayèng karsa
tuwin kirang rêsêpnèki
prayogi kang kawijil
karana Allah apllalu
gyan tuwan sarasehan
lan putranta yayi kalih
ing rujuke kang ujar wau punika

Ki Bayi aris aturnya
botên anggèr gih sayêkti
apan ta mamang samêndhang
ujar punika wus êning
sayêktine nakmami
ibunta duk panggih mring sun
yata mêdhar pasaja
saliring solah sakalir
saraose sira Ki Bayi Panurta

Andhêku Sèh Amongraga
myarsa lingira Ki Bayi
putra kalih nambung sabda
mangrêpa aturirèki
kathah-kathah minta sih
mring Amongraga mlas-ayun
yata Sèh Amongraga
umatur marang Ki Bayi
pan amêdhar sajarah nênggih ing lampah

Asal-usule wus jarwa
nênggih duk rusakirèki
nagari ing Sukaraja
wus jinarwakakên sami
Ki Bayi duk miyarsi
lawan putra kalihipun
anjêtung ngêmu waspa
sadangunira alinggih
saking dening ngunngun myarsa tuturira

Sadaya ciptaning nala
tan bodho kêncêng tyasmami
nyata wijiling ngawirya
trah kusumandana warih
turasing amêrtapi
ngulama abangsa luhur
nulya nutugên rêmbag
yata Ki Sèh Amongragi
anuruti yèn wus panggih kadangira

Samangke langkung lênggana
Ki Bayi ngêmu waspa ngling
tanapi putra kalihnya
aturnya angasih-asih
yèn ta lamun wus panggih
sakarsa rinta puniku
tan ketang mung sadina
ing panggih tilarên gampil
mung wêlasa mring rayinta lir kukila

