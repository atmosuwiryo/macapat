marêk ngarsane kang rama
sira Radèn Panji sigit
rêspati sasolahira
jatmika susilèng budi
limpad graita lantip
sêdhêng yuswanta sang bagus
lagya patbêlas warsa
upama puspita lagi
mèdêm endah ing warna mandarèng slaga

kang rama alon ngandika
dhuh putrèngsun kaki Panji
iki wujuding wasiyat
gada bobot sèwu kati
dèn enggal putra mami
junjungên nganti kajunjung
rahadèn tanggap prana
kang bindi sigra tininggil
kinaryonclang ing asta kiwa kewala

kya patih ascaryèng driya
miyat jayane kang siwi
pra janma mêmuji jaya
jayane sang jayèng jurit
kang langkap gya cinangking
asta ingkang kiwa mungguh
pinênthang kang gandhewa
gumrèt swaranira atri
miris maras sagunging wadya tumingal

kinuwatan panariknya
tikêl kang gandhewa sêbit
sangsaya eraming driya
sagung kang samya ningali
môngka ta nguni-uni
akèh prawira nung-anung
tan ana kuwat ngangkat
kang wasiyat loro iki
amung radèn putra atêka kuwawa

kya patih alon ngandika
wus lêga rasaning ati
dene katon kadayanta
yakti pinunjul sabumi
ananging wêkas mami
marang jênêngira kulup
tyas aywa katabêtan
kasuran sarênging kapti
budyangkara mêmarah murkaning nala

karana sagung manungsa
kang padha tinitah luwih
pirang kêthi pirang yuta
upama lamun winilis
dayane kudu ugi
sarèh rèrèh barang kayun
noraga parikrama
têbah cêngil mring sasami
mardi basa basukining sêdya tama

banjurna dènira arsa
lêlana sun nayogyani
marang ing liyan nagara
supaya mundhak kang budi
jatine bae kaki
ana rasane tyas ingsun
ing têmbe kaya-kaya
sira bisa madêg aji
amijèni karaton ing Sokadana

karana sri narapatya
tita nora darbe siwi
môngka ta sun iki iya
maksih mèlu darbe waris
marmanta sira kaki
sun tuduh lêlana nglangut
amèta têtuladan
ing praja sawiji-wiji
bênêr luput ala bêcik titènana

jêr ujaring kuna-kuna
sapa ingkang arsa luwih
ngêgungna prihatining tyas
sarana sarèh ing budi
yèn pandak ing pangudi
dadi sasêdyaning kayun
iku yèn katarima
ing panêdhanira kaki
bok ing benjang jumênêng nèng Sokadana

marma mêngko kaki sira
aywa pêgat atêtèki
talitinên mupung mudha
mungguh patitising kapti
titinên dèn akongsi
kaèksi saèsthanipun
karana kaki sira
cêcalon pakuning bumi
kudu wikan kukum lawan pangadilan

bok ing têmbe kalampahan
sira jumênêng narpati
asiha mring wadyanira
kang gêdhe lawan kang cilik
kang ala lan kang bêcik
padha prihên suyudipun
karana narèswara
kuwate saka wong cilik
yèn suwunga wong cilik tan ana raja

natèku ngratoni janma
ing salaladaning nagri
nadyan gêdhe prajanira
yèn kurang wêtuning bumi
paran antuking asil
kang wadya cilik sawêgung
sri nata kang amriha
sarat sarananing bumi
dimèn gampang kang samya mangolah kisma

susahing pangupakara
saking tan kailèn warih
ratu kajibah prentaha
karya kalèn jog mring sabin
tuwin para narpati
darbea panginte prêlu
dadya wadya kang samya
sawênang-wênang kapyarsi
mantri lintah bêtah ngisêp gêtih mêntah

yèn nora nuli pinapas
si apus ngapês-apêsi
lan wajibing narèswara
ywa melik darbèking alit
upama kang wadyalit
asimpên barang linuhung
pantês kagêm sri nata
ingaturkên môngka tampi
tinukua saajine barang ika

narendra pama nangkoda
kêmudhi kang môngka patih
pra mantrus punggawanira
palwa upama wadyalit
yèn mantrus kurang titi
pangrukti dayaning prau
yakti glis bowolira
puwara kêlêm jaladri
kapal kèrêm nangkoda anut sangsara

dene lakuning kang palwa
kang molahkên juru mudhi
sarta wasising sêtirman
wus pramèng marang ing angin
mamrih enggala prapti
paran kang sinêdyèng dunung
kêmudhi ingupama
mantrimukaning nagari
kang sêtirman kang môngka para niyaka

marmane para narendra
sabên arsa karya patih
tiniti luwih sawarsa
tansah jinungkung nèng ngarsi
cinoba boting kardi
kang angèl sinung karuhun
anulya kinon ngêmbat
pranataning mardyèng bumi
yèn wus rigên ing driya gya winisudha

iku pilihan nayaka
kang sabar alus ing budi
sarta trahing Witaradya
awit bakal dèn titipi
wadining narapati
patih kabèh kang angêmbun
lawan ta kang abisa
mèt tyasing punggawa mantri
myang waskitha ngenaki tyasing kawula

lan yèn arsa karya jaksa
milih kang wêkêl ing budi
lawan wong kang tan melikan
prasaja sajaking dhiri
kang mangkono sayakti
titikaning yama mungguh
tan keguh ing rêruba
kêncêng yèn nindakkên adil
lamun jaksa karêm karoban barana

brana mingsiling prakara
prakara kang tibèng sisip
sinêsêp sêpining janma
kang mangkono ngêngêmbangi
kuwuring praja yakti
tan wantah êmpaning kukum
yamambêk nora sêtya
dènira nindakkên adil
sasat mungsuh mangsah wus umanjing praja

ana bênêr kang prakara
ginawe kalah kang awit
tan nganggo saramaarta
yeka yama murang adil
yèn ingkang anêtêpi
tumêmên rèhing tinuduh
mung anggêr ingugêran
undhang nawalaning aji
kang jinêjêr munggwèng jroning pangadilan

rahadèn aris turira
mugi wagêda nglampahi
ing rèh para parimarma
pamardi wrêdining budi
langkung gèn ulun mundhi
saliring sabda dhumawuh
sasat sèwu nugraha
rumaos kawula inggih
mugi-mugi wagêda nglampahi têdah

ki patih suka miyarsa
dene kang putra wus tampi
saniskaraning wasita
satataning mangun tèki
radèn gya angabêkti
mring rama myang para ibu
amit wus rinilanan
nêmbah lèngsèr saking ngarsi
amung lawan kêkalih kang panakawan

nami Janggali Janggala
para ibu duk ningali
kamiwêlasên ing driya
myat putra dènnya lumaris
dene ta pindha dasih
môngka ta sabên ingugung
sinung sakarsanira
ing mêngko têka nglakoni
mindha papa paran polahe nèng têba

kunêng kang samya rêrasan
wau ta ingkang lumaris
praptèng wana têrataban
miyarsa swaraning pêksi
jalak cocak lan kathik
kuthilang linglingan pêlung
wulung kalong rumangsang
sinêrang dening srigunting
cingcinggoling kang maksih aring anèng pang

kang cohung mêlung kumandhang
sata wana sabawanjrit
mlangkring nèng panging palasa
sayah nyuwara talisik
wadonira nèng siti
sarwi among kuthukipun
rahadèn suka mulat
mring sata wana kêkalih
dene têka rukun dènira mong suta

lajêng lampahira radyan
ngambah sêsêngkaning ardi
anjog jurang parejengan
tan wrin pringganing wanadri
nalasak sungil-sungil
sêsiluking gunung-gunung
rahadèn langkung rêna
ningali langêning wukir
abdi kalih umatur adhuh bêndara

sumôngga ngaso sakêdhap
theyol suku kula kalih
wit têmbe lumampah wana
rahadèn wêlas ing galih
mring panakawan kalih
sigra kèndêl lampahipun
nèng soring wrêksa gora
tan dangu wontên kaèksi
sima agêng mijil saking pagrumbulan

nyênyiwo mring Ki Janggala
Janggali giwar anjêrit
trangginas rahadèn putra
mênthang langkapira aglis
lumêpas kang jêmparing
kasrèmpèt sima têmah nglud
Dyan Panji wus prayitna
sandhang walikat tinarik
pinarjaya kaprêmanan lêmpèngira

mong datan mônggapuliha
kapisanan wus ngêmasi
Janggali lan Ki Janggala
kalihe sami mêmuji
saktine sang pinêkik
tuhu kalamun pinunjul
iba yèn wus diwasa
sapa lawaning ajurit
ngêndi ana wong sakti kaya mangkana

lagi iki radèn putra
digdayane nglêliwati
Janggala alon turira
kula darbe nadar inggih
lamun mong angêmasi
sami badhe angêlungsur
agêm nyamping paduka
radèn gumujêng sarwyangling
yèn bênêre ingsun kang tômpa opahan

wit sira ingkang ingarah
marang kang tunggu wanadri
arsa ginawe pacitan
lek-lekan nèng grumbul sungil
tumulya ngong tulungi
kaprêjaya macan lampus
upama yèn tan ana
pitulungan ingsun pasthi
nora wurung sira dadi tai macan

Janggali lan Ki Janggala
aturira anyakikik
saupami sami pêjah
duk wau tiyang kêkalih
sintên kang badhe ngiring
dhatêng paduka sapurug
radèn alon ngandika
iya ingsun kang ngalahi
asok dhêndhan jarit loro lêluwasan

wastra sampun tinampenan
siji sowang wong kêkalih
Janggali ngling hèh Janggala
prayogalus jarit iki
bêcike mêngko ratri
ya padha ginawe kêmul
wit gunung iki têka
atise anglêluwihi
tikêl têlu lawan adhêming nagara

Ki Janggala sru lingira
basaknea si gogothil
eram mring atising arga
baya nêmbe ngambah ardi
Janggali lingiraris
lagyèki ngong marang gunung
kunêng kang arêrasan
mangkana kasaput ratri
tandya sami mamrih taruni nanggonan

saya dalu kapiyarsa
swaraning sato wanadri
kang samya mamrih mêmangsan
sima sabawèng asêpi
gajah wijah nujahi
ing gêlagah tuwin rayung
Janggali lan Janggala
miris marasira kengis
bokong ngoplok lambe ngèplèk wel-uwelan

rahadèn aris ngandika
jirèh têmên sira iki
mapan ta durung karuwan
bakal patinira sami
binadhog mong wanadri
angur pasraha Hyang Agung
umatur Ki Janggala
kula botên miras-miris
amung ngênês pangraos sampun dèn untal

tan antara wontên sima
mambêt gônda marêpêki
rumangsang mring palenggrongan
rahadèn prayitnèng galih
wangkingan gya tinarik
singa pinrêjaya lampus
gumêbrug tibèng kisma
sarwi gro orêg kang bumi
Ki Janggala Janggali kagyat miyarsa

bêngok alok sima-sima
badane dèn gurayangi
bok wus cinawèl ing macan
tan wrin yèn sampun galinting
sukèng tyas sarwi angling
sira Radèn Panji Wulung
dèn sarèh napasira
apan macane wis mati
lah dêlêngên iku anèng ngisorira

wus dungkap bangun raina
samya tumurun saking wit
katri sigra lumaksana
lon-lonan anêningali
lêlangêning samargi
ramyang-ramyang non kang rayung
tabêt mêntas kêbunan
pating parêntul kaèksi
asri tinon pindha taruning sêsotya

lingsir kilèn wancinira
amanggih talaga wêning
kinubêng wrêksa mandera
turut tirahe binèji
rahadèn angèndêli
karênan anon ing ranu
samana karsa siram
lêlumban sajroning bèji
kinosokan dening para panakawan

wus rampung dènira siram
lênggah soring kang waringin
maringan lêsuning badan
sêsambèn samya miyarsi
sabawaning kang pêksi
prêkutut manggung mangungkung
myang bangkong-bangkong kungkang
munya jroning jurang trêbis
barung lawan cênggèrètnong munyèng tawang

dungkap hyang arka gumlewang
wontên katingalan têbih
janma wisata têtiga
kadyarsa sami mrêpêki
dupi prak dèn tingali
katri samya gêng aluhur
netra bang angatirah
pantês tumbaknya pinandhi
praptèng ngarsa sami amicarèng driya

e lah dalah antuk karya
nêmu bêgja kaping kalih
baya paringing bathara
bêgjane si biyang bayi
wah nganggo ngong tingali
maksih bocah durung umur
durjana sru têtanya
pantèn sirèku wong ngêndi
ngambah wana lèrèn wurining talaga

rahadèn aris ngandika
saka praja ing Sokadana mami
arsa alêlana nglangut
balik sirèku sapa
atêtanya nganggo sajak grusa-grusu
manggala begal lingira
ingsun aran Jayapati

mèt karya amung bêbegal
mêntas bae ngong mau mêmatèni
janma pitu bangkenipun
dak tumpuki kewala
dene sira lamun maksih dhêmên umur
wawanmu parènèkêna
lawan busananta sami

rahadèn mèsêm ngandika
nora gampang babo wong amrih pati
yèn sira pêksa kumudu
melik mring darbèkingwang
mara jajal junjungên prêbatang iku
wong têlu lamun ambangkat
ingsun asrah pati urip

ki begal myat ing prêbatang
anglêgarang gêngira nglêlangkungi
kadêrênging tyas pêksayun
kayungyun busanendah
gya ingangkat tiniganan ambarêngkut
wrêksa kêkêt datan obah
pinêksa nora ngalisik

Ki Jayapati ngling sugal
sira dhewe môngsa tèyènga ngungkil
gêdhene kongsi kajunjung
sun asok jiwa raga
sakarsanta tan nêdya sawalèng kayun
radèn mèsêm tan ngandika
prêbatang dipun parêki

ingangkat sampun kaangkat
wrêksa rungkad karangkud lata sêbit
sinabêtakên sumawur
labêt gapuking êpang
begal gawok malongok sidhakêp ngungun
nêmbah-nêmbah nyuwun tobat
ajrih bok sêlak binabit

Ki Janggali lan Janggala
cikrak-cikrak kêkêplok-kêplok cêthik
ngucap-ucap si tan pêcus
ulate têka biyas
pama mau sida ngayonana lampus
lêpas nyawanira bablas
nora bisa begal maning

radèn ngandikèsmu duka
aywa ngucap mangkono nora bêcik
apa ta ing pedahipun
sira clathu mangkana
amêmirang-mirang liyan tanpa ketung
apa nora simpên têpa
têpaning badan pribadi

radèn nolih angandika
ywa sumêlang tyasira Jayapati
awit titahing Hyang Agung
dènira sung jalaran
bêcik marang sapêpadhaning tumuwuh
ana awit saka ala
ana uga saka bêcik

ing wêkasan dadi ala
ana ala wusana dadi bêcik
lir sira lan raganingsun
iku wit saka ala
jêjalaran gonira pinurih rukun
mangkono panêmuningwang
mungguh surasaning urip

êmbuh panêmumu padha
Jayapati umatur ngasih-asih
tan wontên sisip saglugut
inggih sabda paduka
karsa tuwan dene lêlanèng wana gung
rahadèn aris ngandika
ngong arsa ngupaya ngèlmi

umatur Ki Jayapatya
pêrak ngriki wontên ajar têtèki
nêlas aji jaya têguh
myang para kayumanan
malah mandar ing Sokadana Sang Prabu
sabên prêlu kyai ajar
tinimbalan malbèng puri

rahadèn aris ngandika
ingsun paman têka tan krungu warti
kalamun ingkang sinuhun
kagungan guru ajar
Jayapati manêmbah alon umatur
kados paduka tan pirsa
wit samangke sampun lami

botên nate katimbalan
kados datan wontên rèh kang wigati
nguni wontên nalar agung
karya èmênging nata
awit wontên kalangênan ta sang prabu
kenging kintên bêbedhangan
lan mantri nami Panolih

anging sri tan dugèng karsa
dadya nuduh nimbali kyai sidik
pinundhut tur wêcanipun
mêkatên kyai ajar
aturipun dhatêng kangjêng sang sinuhun
èstu kontaping pawarta
tan wontên ingkang nalisip

klangênan gya pinêjahan
laminipun dumugi ing sapriki
sampun gangsal wêlas taun
radyan kelud ing warta
angandika ngêndi prênahe kang gunung
bangêt kapengin wak ingwang
puruhita sang ayogi

Jayapati aturira
saking ngriki mung lampahan saratri
pratapa nèng lêngkèh gunung
rahadèn angandika
ayo paman tuduhna ngong arsa wêruh
dadya sami lumaksana
ri sêdhêng suruping rawi

tan arsa sipêng ing marga
byar raina ing lampah sampun prapti
dhêdhepokira sang wiku
cêcantrik langkungkathah
wasi-wasi kang wus wasis munggèng ngayun
rahadèn alon sinapa
sirèku satriya ngêndi

umatur rahadèn putra
dhuh sang wiku kawula tiyang saking
ing Sokadana nêdya yun
kayungyun alêlana
laladan ing pangajaran gunung-gunung
mangke kula mirêng warta
yèn paduka langkung sidik

kyai ajar asru mojar
iya nora sirèku bae kaki
kang padha pêksa maguru
radèn mring jênêng ingwang
lah pêdhaka ing kene nuli ngong wuruk
aji jaya kawijayan
radèn sakêlangkung lantip

ing sabên enjang winulang
sêsarêngan kalawan para murid
rahadèn glis wignyanipun
mangkana lama-lama
radèn matur badhe nyuwun dadaripun
sagung aji-ajijaya
sang dwija arsa cinobi

sugal wuwusira ajar
têka lancang pangucap sira Panji
paripêksa wani matur
mring guru murangkrama
dudu cara wong arsa ngancari guru
yèn mangkono têtêp sira
tan ngandêl mring ngèlmu mami

lumrahe wong puruhita
kudu ngandêl kumandêl anglakoni
benjang lamun nêmu mungsuh
ing kono karyanira
radèn aris umatur dhuh sang awiku
kawula kêdah uninga
dadaripun ingkang aji

ki ajar langkung bramantya
rumasèng tyas têtêp yèn mêjanani
sigra barengkal sela gung
ngêntêbkên mring rahadyan
kang ingarah mukanira pinrih trênyuh
tan môntra tumamèng angga
sela singsal tibèng têbih

winalês ajar jinangkah
ing curiga kapisanan ngêmasi
cantrik tumingal têmah nglud
ngalewang ngudhi rantang
radèn panggah ayêm tangkêpe kinrubut
Japati sarowangira
anêlabung saking wuri

para cantrik sirna gêmpang
salang-tunjang binujêng kêmpis-kêmpis
kathah ingkang lajêng nungkul
amung kang para endhang
ingkang anggung karuna kapyarsa umung
Janggali lawan Janggala
bêngak-bengok anyênyapih

rahadèn aris ngandika
Jayapati rasakna ajar iki
tan nyata ing kawruhipun| mung môngka sêsêngungan
tinêmênan tiba mati gumaluntung
apês nora darbe daya
digdayane mung ngapusi

ngèlmune ginawe kêmat
mamèt brana sagunging para pingging
ajar ujare tan jujur
tibèng kojur dinadar
iku pan wus dadi paukumanipun
tibèng pati siya-siya
têtêp siasating Widi

Jayapati aturira
kasinggihan sabdanta sang pinêkik
nguni kathah para agung
kang sami puruhita
nanging datan wontên kang purun umatur
nyuwun nyoba mring ki ajar
sawêg paduka puniki

tan ulap wawanan sabda
saking sampun kawêntar yèn sinakti
tuwin sami dahat ngugung
sagunging para nata
botên nyana yèn punika ajar pêngung
mêmpêng yèn wontên kondangan
tumpêng tumpuk-tumpuk tapis

radèn mèsêm angandika
payo padha tumurun mupung enjing
awisata marang laut
ngupaya palwa tambang
Jayapati manadhawara tumuntur
tandya sami lumaksana
dinulur ing para kanthi

lon-lonan sami tumurun
saking sêsêngkaning wukir
mahawan lan panakawan
Lurah Janggala Janggali
tuwin Jayapati miwah
sarowangira nèng wuri

samarga-marga kayungyun
mulat lêlangêning ardi
tan antara kawistara
tirah-tirah ing pasisir
sinêru lampahe prapta
swamipaning kang jaladri

sang wira ngandika arum
hèh ta paman Jayapati
ayo padha cêcaturan
ginawe cêcagak linggih
sêsambèn manganti palwa
lowung sinamur sathithik

sun eling kalaning dangu
sira carita mring mami
mardawane kaki ajar
ing nalika dèn timbali
Sang Prabu Dipakiswara
dinuk ing tuduh metangi

mring para sêlir sawêgung
sapa ta kang dèn arani
ala kalakuwanira
lire olah lambangsari
Jayapati matur nêmbah
ki ajar kang dèn wastani

Tunjungsari namanipun
putriboyongan kawarti
saking tanah Balambangan
kêkasihira nrêpati
tinarka sae kalawan
mantri karan pun Panolih

kasaru Janggala matur
lumantar sarana tangis
dhuh sampun kadawa-dawa
babad ajar kenging pidhir
mindhak angrêrujit driya
nindyaputra lingiraris

paran karanane iku
sira tan kawawa myarsi
mring kandhane Si Japatya
Janggala umatur aris
punika babad paduka
kalanipun nguni-uni

margi kang ibu rumuhun
garwanira sri bupati
sakalangkung kinasihan
saha lajêng pramèswari
mèri èsmu kamarasan
sanetyasèng tyas matistis

sarêmbag lan para maru
karya paekan kang juti
srana atur ngamandaka
dhatêng ramanta nrêpati
myang ngêthik ajar sajuga
jinarwan sakarsèng sori

jêng ratu dènira matur
sandi murina ing galih
pra maru saabipraya
bêbarung sami mimbuhi
ngawonkên ibu paduka
ingaturkên lambangsari

jêng ramanta sang aprabu
sêmu botên patos galih
nging nrêpadayita dahat
mêmalad atur tan aris
ramanta kinèn ngupaya
patakèn ajar kang sidik

srênging atur têmah luntur
narendra tandya anuding
nimbali dhatêng ki ajar
ajar jatinipun inggih
sampun binêsêlan brana
dhatêng kangjêng pramèswari

dupi praptèng ngarsa prabu
winasita nyandikani
saking sampun rumat trekah
dènira amrih sêsandi
minta sêsarating puja
sasampunipun sumaji

lajêng api-api mujung
akarukub sinjang putih
yayah tuhu matêk môntra
tan antara matur aris
manawi sampun katingal
ing salêbêting sêmadi

wontên olah lambangsantun
ibunta kang dèn wastani
kalih pun Panolih kina
ramanta gêga ing galih
nimbali patih tantara
praptèng malbèng pura aglis

sinung agnya kinèn nglampus
mring ibu paduka inggih
kya patih sangêt turira
umambêng karsa nrêpati
nanging sri nata tan kêna
tinanggulang malah runtik

talinganipun pinundhut
wrin kêdhap patih ngecani
Panolih lan ibu tuwan
ingirid binêkta mijil
praptèng dalêm kapatihan
wêlas ramanta kya patih

dhumatêng ibu pukulun
rèhning botên têtêp sisip
kênèng paekan kewala
owêl yèn tumêkèng pati
sanadyan aturing ajar
datan pantês dèn ugêmi

marma nguni langkung ngungun
ramanta mring sri bupati
dènta nir titipariksa
têkaa sakarya pati
tan patitis êmpanira
ujar ajar dèn turuti

marma ing satêmahipun
ibu paduka sang pêkik
siningidakên kewala
dene pun Mantri Panolih
kinèn mentar dados ajar
dhumatêng sanès nagari

tan lami ibu pukulun
babar dènira garbini
miyos paduka punika
pinèt putra kyana patih
ingugung dèn êla-êla
kala timurira nguni

puwara mangke kêlangkung
pinardi mardawèng budi
myang pra lêbdaning lukita
pinrih lêguta kang awit
benjang paduka ginadhang
gumantyèng kaprabon aji

dene ta ing prênahipun
paduka lan kyana patih
pan inggih ambapa paman
awit ramanta sang aji
lan patih sahèrèk misan
nanging sêpuh sri bupati

radèn tyasira matrênyuh
luluh angluh ing panggalih
amangu-mangu ing driya
karônta ing tyas miyarsi
ature Lurah Janggala
nanging sinamur netyaris

alon pangandikanipun
yèn mêngkono ingsun iki
pinrih hyang anagih potang
marang ajar iku yêkti
nanging durung nyaur utang
mring jêng kyai kyana patih

sathithik pangungun ingsun
mring ki ajar kang wus lalis
paran panêmuning kasa
tuwan têmên tèki-tèki
têtruka graning ancala
culaning hawa dèn isis

mulane padha dèn emut
iya ing môngsa puniki
kèh lêlêmês lêlamisan
dhèmês yèn arsa pakolih
ngèlmune ginawe kêmat
amèt piangsaling misil

parabdi prasamya guguk
umatur Ki Jayapati
inggih anggèr kasinggihan
limrahing môngsa samangkin
kathah ajar ambêlasar
pating talusur nalisir

radèn mèsêm ngandika rum
hèh ta paman Jayapati
lêlakonmu kuna-kuna
begal ngècu tuwin maling
ing samêngko marènana
supadyèng têmbe basuki

kèh pakaryaning tumuwuh
kang lumrah mamrih pakolih
tani atanapi lawan
dagang layar murih bathi
paman kasarane pisan
buruh mikul gendhong ngindhit

Jayapati nêmbah matur
sih parimarma sang pêkik
mugi wagêd nglampahana
ing karya kang mrih lêstari
têbiha pitung bêdahab
saking padamêlan juti

tan dangu wontên kadulu
palwa gêng madyèng jaladri
dangu-dangu katingalan
labuh jangkar ngimbir-imbir
dèn lêlêti layarira
wit arsa ngupaya warih

Dyan Panji suka ing kalbu
tan antara wontên prapti
sêkoci dhatêng dharatan
narpendra sigra marêki
nêmbung numpang palwanira
nangkoda amituruti

tinanya badhening purug
arsa dhatêng tanah Kêling
sigra sami numpang palwa
mung lawan abdi kêkalih
Japati sarowangira
samya kinèn wangsul mulih

dhatêng siti dunungipun
sarta sinungan wêwêling
benjing badhe ingampiran
lamun sampun wangsul malih
sêkoci mancal mring kapal
nangkoda tampi tumrampil

mapankên gèn sang binagus
baita saking Patani
ngriku sampun wontên numpang
sinatriya tanah Bugis
sêdyanira alêlana
anama Dhaèng Brêmani

wus tan darbe rama ibu
nging maksih trahing nrêpati
lagya buyut petangira
malarat kawêlasasih
marma angluluh salira
lêlana lêlungan anis

saksana sami atêpung
radèn lan Dhaèng Brêmani
rukun dènira kadangan
kadya ta anunggil budi
rêngkuh-rumêngkuh ing driya
prasasat sayayah bibi

ing sabên dalu winuruk
sira Ki Dhaèng Brêmani
satatane parikrama
susilane tyas noragi
mangkana ing lama-lama
prapta muarèng Patani

sigra prasamya tumurun
Dhaèng Brêmani umiring
anut saparaning karsa
lara-lapa anglabêti
samana lajêng suwita
dhatêng Narendra Patani

Dhaèng Brêmani tan kantun
ing rèh tan suwalèng kapti
kandêl pasuwitanira
antara antuk sawarsi
radèn amit sakalihan
mentar mring Cêmpa nagari

Natèng Patani kalangkung
dènira sih anggendholi
nging radèn kalih tan kêna
rinilan gya dèn sangoni
ing marga tan kawursita
praptèng Cêmpa jujug maring

gèn Jurutani pakantuk
ing karya kinèn sêsabin
garu amaluku miwah
anam-anam sami wasis
yèn dalu anggung kêkadhar
nyathêti rèhing samargi

sadaya lampahanipun
cinitra dèn pêpèngêti
pinurwa rikalanira
wisata saking nagari
kongsi praptèng wanawasa
lajêng mahawan jaladri

dumugi gènira antuk
sudara sinarawèdi
satriya ing Bugis praja
yèka Dyan Dhaèng Brêmani
praptane Patani lawan
ing Cêmpa wus dèn sêrati

kadyèka salaminipun
anuju sajuga ari
têngah wêngi wancinira
wontên kècu sumêdya mrih
bêbahak brana bêksura
sarosa swaraniratri

gumêr gumêrah gumrêgut
ngudani sancata mimis
satriya kalih trangginas
ngunus curiganira glis
mangênêr nrang ing bêbaya
sabiyantu lan kang rayi

kampak riwut mawut-mawut
kèh binerat morat-marit
rubuh rêbah kasulayah
pinarwasa bosah-basih
kaparah têngah rinurah
maju maksa kajumpalik

kinlewang uwang kèh putung
sinêsêk kasêlak kontit
mingêr kèngsêr kasêrakat
pêpês apês kapalipis
kari pitu tinututan
kacandhak cinandhêt aglis

tinalikung ting prakungkung
mangkana Ki Jurutani
siyarsa gumrah ing jaba
tandya atandang umijil
lawan para rowangira
praptèng dhadhah aningali

bangke sami gumaluntung
tan wikan ingkang mêjahi
Jurutani bêngok sora
sapa iki kang matèni
marang kècu pirang-pirang
uga salong rowang iki

radèn sigra angênguwuh
kyai dèn enggal mariki
kècune sampun kabêsta
pajarana dipun aglis
bokmanawa sêlak minggat
Ki Juru sigra mêdhaki

sarwi mandhi oboripun
kagawokan duk ningali
kang sami bikut ambêsta
mring kècu pitu kang kenging
binônda anut kewala
ingoboran ting paringis

Ki Jurutani lingnyu rum
sapa mau kang matèni
para kampak dhadhah ika
dhuh putuningsun wong sigit
paran mau rekanira
dènira manglawan tandhing

mring kècu kang padha lampus
kongsi tumpuk tumpang-tindhih
kene têka maksih sapta
tinalikung pating pringis
paran ta pratikêlira
de sira amung wong kalih

Radèn Panji Lêmbuwulung
mangsuli wacana aris
saking pangrêksaning Suksma
lan pangèstu dika kyai
Jurutani suka ngakak
sarwi cêblèk-cêblèk wêntis

dhuh lae dhuh bêgjaningsun
duwe putu loro wasis
amangrurah parangmurka
mèh bae ngong mau lalis
dèn ilês bangsat musibat
tiba bêt nyawane mijil

Radèn Panji sumambung sabda ris
punapa rinaos
mapan sampun sami basukine
amung kantun manah para mayit
punika prayogi
yèn sami kinubur

radèn nolih angandika ririh
hèh pra sanak ingong
kècu pitu matura dèn age
paran nêdya mati tuwin urip
lamun arsa urip
dèn padhaa nungkul

lan nuruta mring pitutur mami
kang mring karahayon
kang datan nut sun lunas badhene
kècu pitu sarêng matur aris
sami nyuwun urip
srah jiwangga konjuk

sami matur prasêtya ing kapti
nut saliring pakon
sagah badhemantuni sakèhe
rèh durmala mêmalaning bumi
yèn kongsi nglampahi
nuntêna pinulung

sampun têlas tulusing prajanji
nguculan lon-alon
kang têtali tlikungan astane
dene para kècu kang wus lalis
ingopenan dening
Jrutani kinubur

radèn kalih gya samya umanjing
sajroning dhêdhepok
kècu pitu tansah nèng wurine
wau Kyai Janggala Janggali
dèrèng sami kêksi
awit duk ing wau

sami nilib manilap sruning jrih
mring madyèng patêbon
dupi myarsa pakaryan rampunge
sukèng driya panakawan kalih
lon-lonan mêmilih
marga kang tan sirung

garumutan dènira mèt margi
kang jog mring dhêdhepok
dupi prapta krênggosan uswane
radèn putra atêtanya aris
mring ngêndi gonmu mrih
papan ingkang samun

aturira amba tan sêsingit
jêjabing nèng kêbon
dhêdhêp wontên têpining kêkalèn
badhe bantu bok kalintu dening
rowang sanès maling
têmahan kêduwung

yèn ajriha dhatêng kècu anjing
punapa dede wong
bok tinrajang acampuh èstune
radên mèsêm alon dènira ngling
lah ya ngong kang paring
trimakasih agung

marang sira kang mêntas kêkaring
mèt urang maring rong
lir sinêntak kang myarsa gujênge
kunêng ratri kawuwusa enjing
mrêbangbang lawêning
gêgana ngênguwung

cingcinggoling munya ngaring-aring
luhuring kêkayon
radyan sigra ngrênggêp pirantine
bubak wana kinarya sêsabin
lan parabdi tuwin
têlukan pêpitu

ngêlar talun wana kanan kering
tanêman tan towong
Jurutani dêrbala têmahe
sugih jaran kêbo lawan sapi
pirang-pirang panti
nênggih pantunipun

sangsayarja kèh janma kang prapti
dumulur tan anggop
mamèt papan wisma sasênênge
wana-wana binubakan sami
cinithak kinardi
dhukuh agung-agung

dadya dahat Jrutani dènnya sih
mring sang prawira nom
anggung winong sakarsa-karsane
saniskara datan dèn palangi
wus antara lami
radên anèng ngriku

sajuga ri panujuning galih
kêkalih arsa non
nganglang wana ing salaladane
adan sami ngrasuk busanadi
kalihira sami
kasmaran wrin purug

tindak satriya kêkalih
lon-lonan sambèn lêlana
ningali wana langêne
myang agraning argapringga
Janggali lan Janggala
kalih ngampil langkapipun
samarga gung gêgujêngan

lêlahan mamrih karêndhi
lamun wontên kang katingal
nging kantun têtabêt bae
ing lampah kalunta-lunta
kang sami acangkrama
wus têbah saking kang dhusun
ngambah wana ara-ara

sêdhênging surya tumiling
bantêr tinor ing bênteran
sami kumyus karingête
gumrêgut anyêngkud lampah
tantara lajêng ngambah
wana angapit gêgunung
gênêng gênggêng ingkang wrêksa

pinaranan sampun prapti
kinarya lêson prayoga
sigra ngaso sangisore
mandera gêng angrêmbaka
pang tumpang têpung ngarsa
sumilir praptaning bayu
yayah ngayu ngayomana

sare kongsi wanci lingsir
kagyat dènira tumingal
janma wisata sing kilèn
alon de numpak dipôngga
palananira pelag
sakaloron lan dyah ayu
dupi pêrak kang panggenan

dirada jrum soring uwit
kusambi sigra kang nunggang
kêkalih tumurun age
dupi dyah arsa kinuswa
tumungkul tangkis asta
kang priya ngamêr mangimur
madawèng sabda srênggara

karana karênan ing sih
mangasih-asih kang sabda
dyah têka malengos bae
ewa kawistarèng netya
lumalat tanpa mulat
netya sanetyasa sirung
sêrêng sinêrang ing karsa

radên anggarjitèng galih
bayèku putri dhinustha
sèwu lôngka yèn rabine
sêmune wus kawistara
yèn samar tingkahira
bok iya ingsun têtulung
manawa antuk tarima

kaya-kaya nora sisip
kira-kiraning tyas ingwang
pakolèh sambung rapête
upama yèn rabinira
môngsa ginawa lunga
maring madyaning wana gung
mêmêla têmên wong ika

sigra angasta jêmparing
pinanthêng ponang gandhewa
umadêg mring gêgênênge
ingayat-ayat lumêpas
jêmparing kadya kilat
ngênani maripat butul
kagyat bêngok sarwi jola

surèng tyas sarosa ngungsir
narpatma narik curiga
ginoco trus walikate
tan bangkat têmah pralaya
gumuling munggwing kisma
dirada nalika dulu
bêndaranira palastra

manglah anglud wrin pêpulih
manêsêk ngêsuk saksana
narpatma ayêm tangkêpe
musthi warastra winawas
yya tuna amrih tiwas
culing sanjata sumêmprung
manglanjak sirah dipôngga

ambruk rêbah mèh ngêmasi
Brêmani sigra tumandang
anarik mring têtuwêke
èsthi sampun pinêdhakan
tinuwêk tanpa lawan
gajah pêjah gumalundhung
mring jurang kasangsang parang

sawusira angêmasi
dipôngga tuwin kang nunggang
rahadèn umarêk age
mring ngarsane sang kusuma
sarwi alon têtanya
anggèr sampun walangkayun
kawula anilakrama

sintên sinambat ing wangi
sumawana kang pinôngka
paran anggèr darunane
nêmahi rèh kang kadyèka
langkung saking mlasarsa
punapa dhinusthèng dalu
tanapi laki priyôngga

sang dyah matur sarwi nangis
kula asli saking praja
ing Cêmpa inggih putrine
ingkang andarbèni praja
makatên purwanira
ing nguni jêng rama prabu
tumbas dipôngga punika

argi gangsal atus ringgit
saking panglima punika
jêng rama sru karênane
asline tiyang punika
saking tanah Banggala
satêmah pisan pinundhut
môngka sarati dipôngga

sinung lênggah dados mantri
panglima mangrèh dipôngga
kang sabin cacah salawe
karya ngiras ngupakara
dipôngga gêming nata
sabên sontên enjing tamtu
liman binêktèng ngarsendra

dirada jrum lir sumiwi
bangkit sawasitèng karsa
miturut saliring kang rèh
marma sri narendra dahat
sihira mring dipôngga
lan pun panglima puniku
pinarcaya sabèng pura

anuju sajuga ari
jêng rama karsa cangkrama
bêbêrêk sangsam myang banthèng
kêrigan wadya sapraja
umiring dhatêng wana
ingkang tinilar praja gung
amung wadya sawatara

cumpèn sacêkaping kardi
mantri tuwin pra panglima
satriya ing sawontêne
samya umiring sadaya
bêbêrêk buron wana
jroning praja katon samun
kantun parèstri kewala

nyare ngantos tigang ratri
wontên ing gèn pambêrêkan
kathah angsalira banthèng
kang klêbêt bangkit priyôngga
mung panglima punika
nyêpêngi sato wana gung
tutut botên mawi bôngga

sato-satoning wanadri
kèdhêp dening pun panglima
mila gampil pangangkahe
sima sangsam myang andaka
kancil mêncil manjila
jinawil kewala muncul
jinegal sikile kêna

jangkêp kawanipun ratri
mantri panglima maluya
malêbèng pura ge-age
sarta ambêkta dipôngga
sêsandi yèn dinuta
ing jêng rama sang aprabu
nimbali dhatêng kawula

dumadakan ing tyas mami
mring mantri ngandêl kewala
jêng ibu punapadene
datan darbe walangdriya
dhatêng mantri panglima
kados sami kenging cinthung
kula lan narpadayita

dupi sampun praptèng jawi
kula winot ing dipôngga
dening pun durmalèng tyase
têtêse yèn ingapusan
tan jujug ing panggenan
malah binêkta ngalangut
ngantos praptèng sapunika

makatên purwaning nguni
balik andika punika
radèn sintên kêkasihe
dene wontên wanapringga
atêbih saking desa
paran kang sinêdyèng kayun
de kayungyun lumaksana

alon dènira mangsuli
kula saking Sokadana
mênggah sêdya kula mangke
ngumbara anut sakarsa
dene ta wasta kula
inggih Radèn Panji Wulung
sang rêtna aris ngandika

kapotangan kula niki
radèn dhatêng jêngandika
prasasat nugraha gêdhe
napa kula walêsêna
benjang yèn sampun prapta
nagari Cêmpa saèstu
badhe punapa kewala

kula ingkang anyagahi
radèn inggih mêmundhuta
ing rajatadi sagunge
mangsuli sang rajaputra
barana tanpa karya
wangsul kula mung nênuwun
asrah jiwangga kewala

dhumatêng sang pindha Ratih
Ratih ratuning suwarga
sasat sari sarandune
kang dasih ingabdèkêna
dadosa juru karya
panêbah jroning jinêmrum
rumarah ing don asmara

dhuh jimat jumantên mami
punapa dèn wênangêna
nyuwun pariksa asmane
sang dyah tumungkul ngandika
kang sotah sami nyapa
dhumatêng ing wasta ulun
inggih pun Andayaningrat

wangsul radèn nilakrami
wau panêdha andika
kados tan lêpat èstune
sampun sumêlang ing driya
nanging ta dèn sarônta
rèhning nalar sampun tamtu
kapanggyèng wuri kewala

ing nguni kathah paraji
ingkang ngêbun-êbun enjang
dhatêng ing kula têmahe
datan tinampan sadaya
wit kula dèrèng arsa
jêng rama pan amung anut
tan karsa misesa kula

para nata môncanagri
kados maksih ngarsa-arsa
dhatêng ing kula rahadèn
nanging saèstune ebra
amargi badan kula
ing mangke sampun kawêngku
wontên ing karsa paduka

Janggala ngling hèh Janggali
bakal enak iki enak
banyak untung sêga cadhong
Dhaèng gumujêng angucap
tan kayaa si kawak
kang ingucap mung wêwadhuk
ing besuk apa badhudhak

lumrahe ingkang pinikir
undhake ingkang pakaryan
Janggali alon ature
gampil kunun pandamêlan
sok sampun mil-êmilan
lon-alonan janji rampung
yêkti botên dinukanan

mèsêm kang sami miyarsi
sang dyah sigra ingaturan
mardhepokan swalèng tyase
dêduluran lampahira
rasanan urut marga
diwasaning ari surup
wus sami prapta ing wisma

Ki Jurutani ningali
citrane sang kadi rêtna
sampun andugi galihe
yèn kang dadyojating jana
putrendra kang dhinustha
dening panglima ing dangu
gugup dènira anabda

radèn ngong asung pawarti
saiki Sri Natèng Cêmpa
mangun wigêna purwane
putrine ginawa lunga
marang mantri panglima
lan gajah kêkasih prabu
ginawa minggat ngambara

undhange sri narapati
sapa nêmokkên sang rêtna
lan si panglima badhene
ginanjar bumi sasigar
madêg saloring pasar
dadya prabu anom sinung
sang rajaputri ing Cêmpa

manawa iki sang putri
bêgja kêmayangan sira
antuk nugraha bakale
radèn mangsuli punika
kang kamot ing byawara
pun panglima sampun lampus
atandhing kalihan kula

kang liman inggih ngêmasi
Jurutani alon nabda
lamun mangkonoa anggèr
prayoga sesuk kewala
padha matur mring nata
jujug kya patih pakantuk
dimèn ingirid mring pura

wit nata myang pramèswari
wus lawas padha sungkawa
lali dhahar lawan sare
karônta tininggal putra
dhasare mung sajuga
marma anggung wayang-wuyung
gêdêr otêr wong sapraja

radèn amangsuli aris
lêrês rêmbag jêngandika
nanging sang rêtna sêmune
sangêt sayahe lumampah
wit wau langkung têbah
lingsir kongsi praptèng surup
wisata anrus kewala

Ki Jurutani ngling malih
yèn mangkono karêpira
bêcik yèn sinarèhake
rong dina lan têlung dina
wit kene lan nêgara
lêlakon sadina duduk
têrkadhangan nora prapta

karogêthèk ingkang pasthi
kunêng kang samya rêrasan
gantya winursita ing rèh
kang anggung duhkitèng driya
sri narendra ing Cêmpa
nimbali pêpatihipun
praptèng ngarsa dhinawuhan

mindhoni byawara malih
dimèn glis kontap ing jana
myang para nata liyane
kang nguni sami aminta
mring putra sang lir rêtna
sri nata andikanipun
rèhne samêngko wis tita

tan ana kang antuk kardi
wadyèngsun pribadi Cêmpa
bêcik amacaka manèh
kintakondhang sayêmbara
wratakna praja liya
manawa ana kang wêruh
kalebate si panglima

patih nêmbah sandika mit
praptèng natar sitibêntar
andhawuhkên timbalane
sri nata lir kang winahya
pra wadya duk miyarsa
sami sumahab tyas sêngkud
gambira nglari panglima

kêbut sapraja mrih titik
ana malbèng wanapringga
jurang-jurang myang pêpèrèng
parang rong ori sinêrang
dening mantri sajuga
Andakasura ranipun
dhasare kêpara lancang

mangetan dènnya ngulari
tan wrin pringganirèng marga
kapanujon ing lampahe
praptèng gèn wangkening liman
datan pisah kalawan
panglima nèng iring gunung
sigra wau pinêdhakan

Andakasura nulya glis
amusthi kalewangira
kinêthok panglima age
kang sirah sampun ingasta
nulya ingkang dipôngga
tinugêl têlalenipun
binêkta wangsul ing praja

praptaning paglaran panggih
lawan para kancanira
Andakasura sabdane
dulunên iki panglima
ngong tigas murdanira
dipanggane ya wus lampus
mung tlalene kang sun gawa

padha tamatna kang titis
paran dudu apa iya
lawan iki kang têlale
nanging sang putri tan ana
êmbuh parane baya
ingkang sinabdan sumaur
karyanta iku nir deya

bênêr sira bisa nyangking
utamangganing panglima
bok nganti ganêp sêlawe
sèkêt satêlalenira
nging sang dyah tan kogawa
yêkti nora bisa antuk
ganjaraning sayêmbara

jatine manira iki
tan ngandêl mring wuwusira
awit lôngka sayêktine
panglima tuhu prawira
yèn kasor saka sira
wuwusmu para kalangkung
apa ta ing japanira

jaba ta yèn sira dingkik
ana iribe samatra
gumêr kang myarsa gujênge
sinapih mring kyana patya
kang sêksi sirah sigra
ingaturkên mring sang prabu
lan têlalening dipôngga

sang nata ngandika aris
hèh mantri Andakasura
dene iki mung têlale
lan sirahe si panglima
putri ngong êndi baya
Andakasura umatur
atmajendra tan pinanggya

kala kapêthuk ing margi
amung panglima kewala
tansah numpak dipanggane
anut imbanging ancala
lampahe ngeca-eca
ulun pitakèni êru
mangsuli botên pasaja

wangsulanira nyênyêngit
kados sanès tilas kônca
pramila yuda têmahe
saking pangèstu paduka
katitih pun panglima
pêjah sadipangganipun
dening dêdamêl kawula

sang nata sarêng miyarsi
sangsaya prihatinira
dene kang putra têmahe
pisah lan mantri panglima
tambuh paraning sêdya
dadya rangu kapirangu
sigêg gantya winursita

ingkang sami gunêm pikir
Kyai Jurutani lawan
rahadèn ing sakarone
amrih prayogining lampah
Ki Jurutani marah
samêne wus mangsanipun
padha sumewèng ngarsendra

sang rêtna nyambungi angling
lêrês ture kaki tuwa
sampun angantos kêlamèn
wit ibu saiba-iba
onênge dhatêng kula
pramila môngga dèn gupuh
sowan mring rama narendra

yèn kadangon wontên ngriki
tuwas tiwas tanpa karya
manawi inggih ingtêmbe
dados ojating bawana
kawêntar dhatêng praja
badhe sanès lilapipun
bok têmah manggih dêduka

sampun sumêlang ing galih
cidrane sabda narendra
kula ingkang nagihake
nanging padataning praja
ing Cêmpa botên cara
lamun maleca ing sanggup
ajrih sikuning bathara

myang kula kalaning nguni
sampun prasêtyèng wardaya
sintên wagêd ngêntasake
saking jroning kasangsaran
pan badhe asrah badan
ngandika Dyan Panji Wulung
adhuh putraning sri nata

kang dados kuwatos kula
manawi inggih manawi
kusuma mung samudana
dhumatêng dasih kaswasih
paran gènipun nagih
dene têbih dalêmipun
kawula tiyang desa
tanpa kôntha tuwin kanthi
langkung lôngka wagêda malih pinanggya

inggih sapisan punika
sampun nugraha jati
mangsi wagêda sambada
môngka ta janma samangkin
datan kenging binatin
ingkang limrah lamun sampun
luwar saking bêbaya
ubaya botên katolih
malah-malah ulah manah api lupa

nadyan kula ginanjara
pêpalihaning nagari
jumênêng prabu taruna
nanging tan ginanjar putri
luwung sabèng wanadri
lêlana nut ing sapurug
nalasak wanawasa
urut jurang iring-iring
anêrajang rêrèjèng dimèn palastra

mèsêm sang pindha kumala
basaknea dika niki
napa botên ngandêl kula
mêlang yèn cidra ing janji
dede putraning aji
ngantosa mangsuli wuwus
ingkang sampun kawêdal
radèn gumujêng lingnya ris
sampun duka amung gujêngan kewala

Janggali lawan Janggala
grunêngan ngraosi têbih
iku cacadebêndara
gunêman lawan pawèstri
tan nganggo dèn ngèngèhi
kêplantrang mèh kadalurung
lah payo padha mêrak
yèn mêngko mangkono maning
binanyolan darapon dadya samuran

Brêmani umatur nêmbah
mring raka Rahadèn Panji
kajawi karsa paduka
saosa sêrat rumiyin
ing kangjêng sri bupati
ngaturi pariksa lamun
samangke sang lir rêtna
wontên ing paduka inggih
ingkang dhustha lan gajah sampun palastra

ngandika lon ingkang raka
bênêr pikirira yayi
karana sun rasa-rasa
akèh bêbayaning margi
ananging karêp mami
bêcik sira kang lumaku
Janggali lan Janggala
dimène padha angiring
marang sira lowung kinanthèn wong tuwa

Dyan Panji tandya anyêrat
munggèng roning pandhanwangi
tikintatekang wilapa
pinandarèng pangastuti
kaswas ing sri bupati
ing Cêmpa ingkang misuwur
mahambêk sadu dibya
martotama amênuhi
sasat sari sarekaning mangrèh praja

nahên wiyose kintaka
kawula atur udani
ing pada jêng padukendra
kalamun sang rajaputri
kang dhinustha ing nguni
ing mangke sampun karêbut
dene ta pun panglima
sampun kawula pêjahi
sarêng lawan sadipangganipun pisan

wondening ing sapunika
putra paduka sang dèwi
nyuwun tumuntên pinapag
kawula sumanggèng kapti
tamtuning ingkang ari
sakarsa ingkang dhumawuh
titi panitranira
wilapa tandya pinati
sinungkên mring kang rayi sampun tinampan

ing lampah tan kawursita
duk samana enggal prapti
pasewakaningnarendra
pinuju nata tinangkil
nèng madyaning sitinggil
andhèr prawira nung-anung
kang rinêmbag tan liya
amung sang raja pinutri
kang dhinustha dening pun mantri panglima

kasaru sowaning duta
sira Ki Dhaèng Brêmani
kèrid dening ulubalang
praptèng ngarsa mangênjali
sarwi ngaturkên tulis
wus tinampan sang aprabu
binuka sinuksmèng tyas
langkung sukaning panggalih
kadyangganing taru karirisan warsa

saking sru sukaning driya
sakala nimbali sori
prapta sinungan pariksa
narpadayita miyarsi
ruwat ruwêding galih
dene putra wus pinangguh
tur nèng praja priyôngga
ing antara datan têbih
ciptaning tyas kadya age uningaa

sakêdhap-kêdhap narendra
tansah dangu mring Brêmani
awit mula-bukanira
kênane sang rajaputri
aturirèng Brêmani
salêsih wicara tutuk
marma sri mahiswara
karênan ing tyas miyarsi
mring Ki Dhaèng dene pralêbdèng wicara

Dhaèng dhasare waskitha
mèt prana ngrêsêpkên ati
sakala jêng mahiswara
dhawuh mring rêkyana patih
hèh ta patih dèn aglis
mataha mring wadyaningsun
mapag atmajaningwang
anggawaa tandhu joli
lan mrantia turôngga agêming raja

ing saupacaranira
kaprabon prabu taruni
patih parentah mring jaba
sagung nayaka nagari
punggawa para mantri
kêrigan tan wontên kantun
sampun samaktèng ngarsa
tandhu jêmpana lan joli
lan lêlayu daludag rontèk kêkandha

marpat wadya nèng bacira
jêjêl busana mawarni
blabar anjaladri pasang
para nayakaning nagri
samya nitih turanggi
kang jajaran galur sêlur
sawingkinging jajaran
tandhu jêmpana lan joli
tuwin kuda agême sang rajaputra

pêpancèn môngka caosan
titihanira sang putri
tuwin sang pinudyèng krama
cêcalon pangran dipati
ing wuri kyana patih
sumambung sawadyanipun
pacara munggwèng ngarsa
ing wuri para wadya lit
asri tinon pindha trunaning udaya

kasêmbuh srining busana
abra sing mandrawa kèksi
kadya arga kawêlagar
kumênyar mradiptèng margi
surêm sunaring rawi
mêlêk mulêk kang pêpêluk
lêbu kabur sumêbar
katawur sumawur kèksi
kadi ima manadukarèng samarga

sinêru ing lampahira
pangarsanira lumaris
mantri bupati wus prapta
ing padesan têpis iring
kagyat Ki Jurutani
gupuh gurawalan mêthuk
radèn wus tundhuk asta
lan sira rêkyana patih
patih nabda kula dinutèng narendra

amondhongi jêng paduka
tuwin rayinta sang putri
margi ramanta sri nata
sampun patêmbaya nguni
sintên kang wagêd manggih
rayinta sang rêtnaningrum
sinung praja sasigar
ginanjar lênggah kinardi
prabu anom jumênêng salèring pasar

tuwin jêng kusumèng pura
pinaringakên tumuli
radèn aris awacana
timbalan dalêm kapundhi
sadrêmi anglampahi
ing karsa jêng sang sinuhun
kya patih angandika
sampun sumêlang nglampahi
anggèr kula kang nanggêl dhatêng paduka

radèn gya ngrasuk busana
ngagêm clana cindhe wilis
kampuh bathik latar krêsna
ukup byur kang renda rukmi
kuluk mathak rêspati
rôngka ladrang mèpèt nglambung
wêdhung wangun larangan
kampuh cinincing sawêntis
ciptanira dhandhang nuli praptèng praja

sang lir rêtna ngrasuk busanadi
sinjang songkèt apênding kancana
sinotya byor têtirahe
rasukan bêrcèn murub
kasêmêkan wungu tinêpi
sêngkang panata brônta
sêsupe hèr laut
kadya hyang-hyanging bawana
sri kawuryan saèsthanira kang warni
lir Ratih kamanusan

Ki Janggala lawan Ki Janggali
kêkayangan dènira anyawang
mring bandara sakarone
kya patih gya umatur
mring dyan putra anggèr suwawi
sêdhênge sami jêngkar
sampun wancinipun
radèn tan lêngganèng karsa
tandya nitih turôngga sang dyah nèng joli
ingayap pra punggawa

sêsêk jêjêl jalu lawan èstri
kang ningali sauruting marga
kêbêk kaèbêkan gêbèl
mangkana sampun rawuh
jroning praja wadya pangarsi
sri nata gupuh arsa
ngluwari kang kaul
awit watêsing jro kutha
praptèng pura sami sinêbaran sari
ginlaran sinjang pita

myang sagunging pradôngga ngrêrangin
tundha-tundha saurute marga
sêlane sinêling ronggèng
topèng tanapi angklung
reyog tuwin ringgit karucil
tontonan tan petungan
turut ing marga gung
janma kang sami umiyat
galur sêlur têkèng papan atap pipit
pêpêt puput mèt papan

tan antara wus praptèng sitinggil
mandhap saking titihan jêmpana
sarimbit lawan garwane
sigra sang maha prabu
lan kang garwa amalajêngi
rinangkul ingkang putra
kinuswa kang êmbun
kinêmpit lungayanira
kasokingtyas sri nata lan pramèswari
têmah sami karuna

tuwin mantu tansah dèn tingali
rêsêp mulat nata lan kang garwa
dene ta wontên iribe
lawan sang rêtnaning rum
myang pasêmon datan kêkalih
gya kinèn lênggah jajar
risang lagya rawuh
sri nata anon ing putra
pêrak garwa saka kaluntur ingkang sih
têmahan angandika

dhuh sutèngong babo kaki Panji
nora nyana lamun arinira
ing warna akèh iribe
lan sira putraningsun
radèn nêmbah datan mangsuli
sri nata angandika
tampanana kulup
bumi pêparoning praja
lawan sira samêngko sun junjung linggih
dadya prabu taruna

wus ngestrenan undhanging narpati
dening para nayakaning praja
têtêp prabu nom adêge
pinacak puranipun
lèring pêkên pinggir bênawi
karan pura kaneman
gya sinung jêjuluk
Sri Mudha Dewa Kusuma
sumawana sira Ki Dhaèng Brêmani
jinunjung ingkang lênggah

dadya lurah gandhèk misesani
sinung nama Dyan Dêmang Urawan
rongatus cacah lênggahe
mangkana kang cinatur
Ki Andakasura samangkin
arsa ingukum kisas
môngka dosanipun
dènira umatur dora
ngakên-akên mêjahi panglima nguni
prabu nèm sru turira

angrarêpa mring rama narpati
sèwu-sèwu aksamèng narendra
dene kawula têmahe
purun lumawan atur
paran dadosirèng asisip
inggih pun Dakasura
katrap kukum lampus
sri narendra angandika
ya mulane Si Andakasura kaki
kênèng ukum palastra

awit dening gone wani-wani
matur dora mring jênêng manira
murang kramèku arane
lamun nora linampus
wong mêngkono amêmarahi
kaki mring kancanira
lawan turunipun
wong cidra marang narendra
iku pantês kalamun dèn ukum pati
prabu nèm matur nêmbah

lamun amung makatên kang sisip
datan pantês yèn katrap palastra
amung inggih prayogine
pinèt samurwatipun
tinimbanga ingkang rumiyin
sri nata angandika
bênêr sira kulup
sun turut saaturira
Dakasura winêdalakên tumuli
saking jro pakunjaran

sinung janji ayya dora malih
lamun pining kalih antuk siksa
Andakasura ature
sandika sagah mantun
nata sigra kondur mring puri
mangkana Dakasura
sakit manahipun
lolos saking wismanira
nêdya ngungsi dhatêng nagri Gilingwêsi
saanak rayatira

lampahira samana wus prapti
lajêng jujug ngarsaning narendra
kusung-kusung pasêmone
matur sarwi rawat luh
pramilamba sumiwèng aji
nêdya atur pariksa
ramanta sang prabu
mangke mundhut mantu kumpra
nampik dhatêng paduka sri narapati
ulun dahat murina

lawan langkung owêl ing sang putri
krama angsal arahan kewala
tur sarwa saru warnine
ing nguni-uni lamun
karsaa mring paduka aji
sayêkti tan kuciwa
iba pantêsipun
anampik jêng padukendra
têka milih tiyang papa tanpa budi
sri nata duk miyarsa

lir sinêbit talingane kalih
kang jaja bang amawinga-winga
awêngis pangandikane
Si Prabu Cêmpa bingung
nampik nata ing Gilingwêsi
baya tan kulak warta
yèn ngong ratu agung
bôndha bandhu sugih bala
yèn mangkono karêpe Si Cêmpa Aji
bêcik sun pukul ing prang

sri narendra ngandika mring patih
hèh ta patih sira dèn samapta
ing yuda samêngko bae
kumpulna wadyaningsun
saanane ayyana kèri
lan sira mirantia
gêgamaning pupuh
sun arsa ngrabasèng yuda
marang Cêmpa ambêbahak ngosak-asik
mring raja salah cipta

patih sandika sampun rumanti
kuda rata rakiting ayuda
jinum sajuru-jurune
sri nata sampun ngrasuk
kang busana agêming jurit
kya patih matur nêmbah
adhuh sang sinuhun
ing driya dipun sarônta
anggaliha susahing para wadya lit
prayogi sinarèhna

ing karsendra kang tanpa watawis
karya susahing wadya sadaya
yêkti kirang pakantuke
ngumbar sêrênging kalbu
datan urup lan kang pinurih
mung prakawis wanita
dede timbangipun
ngantos makatên punika
lêpat-lêpat yèn kasor anglêlingsêmi
ing karsa sri narendra

sri narendra mirêng turing patih
langkung duka kawistarèng netya
patih wus wikan sabêne
enggal angraup suku
mintaksama wus tan ginalih
sri nata ngasta gada
patih gya pinupuh
mêmêt wus dadi kunarpa
sri narendra angandika sêmu wêngis
saiki rasakêna

sira wani mambêng karsa mami
wontên mantri aran pun Sudarma
lan patih prênah arine
langkung murinanipun
arsa bela tinahên galih
sinamun samudana
sêsandi datan wruh
nanging osiking wardaya
benjang arsa malês ukum mring sang aji
nèng jroning pêpêrangan

sigra budhal sadaya lumaris
tanpa ngaso pêlakan samarga
gumêr gumêrah swarane
marma glis nuli rawuh
palabuhan ing Gilingwêsi
sang nata nitih sigra
palwa sawadya gung
winot sawahananira
gunggung palwa sadasa kamot prajurit
liyane palwa raja

lampahira rikat kênèng angin
saking wuri angidit tan kêndhat
mindha sêsawat lampahe
ing marga tan cinatur
sigra prapta plabuhan nagri
ing Cêmpa langkung pelag
pasang rakitipun
sigra sami labuh jangkar
nata enggal mundhut titihan sêkoci
sawadya minggah dharat

sigra karya pakuwon wus dadi
ambalabar lir samodra bêna
asri kawuryan wangune
wadyanirambêk rusuh
anjêjarah ing sabên ari
tumpêsan rajakaya
kang bôngga pinikut
kinarya pangewan-ewan
sakalangkung siasatirèng nrêpati
mring para wadyèng Cêmpa

otêr patêr gêtêr wadya tamping
sami ngili gèn gêgunungira
kèrid mring pura têmahe
wus katur mring sang prabu
lamun wontên mêngsah gêng prapti
sri nata langkung duka
gya nimbali sunu
wus prapta sinungan sabda
putraningsun apa tan ngrungu pawarti
yèn ana musuh prapta

narendra gung saking Gilingwêsi
trap pakuwon dhêndhêng nèng muara
rusuh sawadyabalane
kang putra langkung ngungun
sinung wikan rama nrêpati
tandyamit mapag yuda
undhang mring wadya gung
bupati mantri satriya
kêrig lampit pêpêt nèng bacira pipit
tan nêdya mundur ing prang

Durmaprabu anom manêmbah amit ing rama
ngandika sri bupati
kulup dèn prayitna
ayya sira pêpeka
mungsuhira iku kaki
ratu gêgala
Sang Prabu Gilingwêsi

nrêpa mudha alon aturirèng rama
kadanga jawatadi
inggih bêdhatia
dêdamêl sabawana
kawula tan nêdya miris
kalangkung suka
lamun tandhing ajurit

mapan sampun kasêdya èsthining driya
benjang têmpuking jurit
sami tandhing yuda
ijèn lawan kawula
nêmbah lèngsèr saking ngarsi
nrêpati mudha
kampir amit ing rayi

praptèng dalêm pinapag mring garwanira
dhuh kangmas adipati
kula nyuwun warta
paran gêdêring jaba
wontên mêngsah saking pundi
nararya nabda
saka ing Gilingwêsi

sang dyah matur inggih pun Andakasura
ingkang karya prakawis
margi nguni gadhah
sir dhatêng ing kawula
kang raka ngandika aris
ayya rinasa
sabarang ingkang uwis

balik iki mêngko upama sun kalah
kaboyong sira pasthi
sang dyah angandika
pan sarwi angujiwat
kang ora-ora ginalih
mundhak mêmaras
akarya walangati

prabu anom sigra angrasuk busana
kapraboning ajurit
angagêm makutha
pinatik nawa rêtna
barunging praba marnani
abra markata
kadya wimbaning rawi

ngagêm clana gubêgan cindhe puspita
tinêpi renda kuning
kampuh parangkarna
mawi nyothe curiga
yèn sinawang tuhu kadi
Sang Suryaputra
sêdhênging mangun jurit

sampun budhal kang para wira balabar
lir robing jalanidhi
sang nrêpatimudha
anitih kang turôngga
sinung aran Sêkar Gambir
binarong pelag
gêdhah linungsir-lungsir

ingkang munggyèng pangarsaning pra wiraswa
Dêmang Urawan nênggih
Janggali Janggala
nèng wuri numpak kuda
bêlang buntal suri malik
kèh medanira
Janggala jêrit-jêrit

sampun prapta pasisir pêrak muara
mêngsah sami mangèksi
gya angrakit gêlar
mungsuh rowang sawega
munya têngaraning jurit
mungsuh lan rowang
surak sarosa atri

ing payudan kadya têdhuh alimêngan
mimis saengga riris
krêcêking warastra
myang krêbêting kang dwaja
sasat bêntaring wiyati
padha sudira
kang aprang mamrih tandhing

ana nyuduk-sinuduk pêdhang-pinêdhang
wênèh bindi-binindi
ana ta prawira
sumbaga wirutama
mangsah mungasta kumitir
manguntir mêngsah
siwat-siwut kèh sêbit

wadyèng Cêmpa lir sima krura mamôngsa
kotbuta manrangwèri
mangamuk arampak
gosok godhi kang tumbak
gumulung kiwul paksa mrih
marwasèng mêngsah
sasat kang banjir wukir

larut gêmpang wong Gilingwêsi kasêrang
lumayu rêbut urip
prabu nèm sakala
amêlak kang turôngga
Dêmang Urawan ningali
yèn narpa mudha
umangsah gya tut wuri

Sri Narendra Gilingwêsi karepotan
tinilar dening dasih
tandyarya sudarma
marêki prabunira
dènirarsa malês maring
pêjahing raka
nênggih rêkyana patih

sri narendra datan anyana ing driya
dene wadya pribadi
sudarma saksana
anarik kang curiga
ginoco jajaning aji
kagyat aniba
nudingi sarwi angling

paran dosaningsun sira kaniaya
sudarma nabda wêngis
sira ratu murka
druhaka siya-siya
matèni wong tanpa sisip
sadulur ingwang
iya si kakang patih

tanpa dosa têka sira kaniaya
tur mawèh tutur jati
tan kogugu malah
sinulah tanpa prênah
ratu buwang kramaniti
marmane iya
rasakna ing samangkin

pan kasaru prabu nèm ing praptanira
sang nata gya ngêmasi
prabu nèm ngandika
hèh sira iku sapa
dene ta wani matèni
mring naranata
tur ratumu pribadi

nêmbah matur sira Ki Arya Sudarma
milamba amêjahi
mring nata punika
margi sadhèrèk kula
pinêjahan tanpa sisip
têtêp punika
ratu druhakèng bumi

lêpatipun inggih sadhèrèk kawula
mambêngi karsèng aji
ingkang dhatêng murka
niaya siya-siya
kang tumanduk mring wadya lit
têka dèn lunas
tan mawi krana aris

dadya mangke kawula malêskên kadang
kang sampun dèn pêjahi
natamba punika
dhasar salaminira
mahambêk duskarta yêkti
singa mrih arja
tamtu datan kinanthi

prabu nèm ngandika arum
paran watêke ing nguni
ratunira pratelakna
dèn balakaa ywa kikib
wêwatêk wantuning karsa
duk anèng prajane nguni

Arya Sudarma umatur
mangke kawula ngupadi
inggih sêksi ingkang sêca
yèn amung kawula inggih
umatura kathah-kathah
têmahipun tanpa kardi

manawi kaparêng ulun
badhe nglêmpakkên rumiyin
wadya kang sami lumajar
prabu nèm anayogyani
sigra wau tinimbalan
prawira ing Gilingwêsi

wus marpat ngarsa supênuh
sagung ingkang para mantri
sakarine ingkang pêjah
prasamya anungkul aris
mring sri mudha wirutama
ngaturkên kang pati urip

Arya Sudarma gya matur
mangsuli caritèng ngarsi
lagu lêlageyanira
Sri Narendra Gilingwêsi
dènira dir siya-siya
mring wadyanira pribadi

makatên nguni pukulun
watêkipun sri bupati
ing Gilingwêsi nalika
jumênêng ngasta nagari
langkung saking murangkrama
ambawa karsa pribadi

sabên ari karêmipun
ngabên ayam tuwin jangkrit
maesa lêmbu myang menda
trêkadhangan ngabên janmi
sami cinêpêngan rotan
punika yèn pajar sasi

sawênèh ingabên gêlut
kang ajrih dipun pêjahi
kang wantêr datan ginanjar
kang kawon dipun pisakit
kang mênang mung sinung wedang
sacangkir tan mawi gêndhis

lamun karsa ngabên lêmbu
amundhut darbèking alit
pan botên mawi tinumbas
yèn ngucik dipun pêjahi
kalamun sêngit sujanma
tan sampun yèn tan ngêmasi

narendra murang mring kukum
dosa agêng miwah alit
tan pinangkat kang pidana
angagêm karsa pribadi
pra nayaka tanpa karya
ing karya mung ngrèh wadya lit

tuwin lamun wontên wadu
darbèstri ragi mancêning
lakinira pinêjahan
rabi konjuk mring sang aji
makatên laguning karsa
Sri Narendra Gilingwêsi

pami lulus yuswanipun
tansah prihatos ing bumi
narendra nèm angandika
hèh kisanak Gilingwêsi
caritane Si Sudarma
iku apa ta sayêkti

sêsarêngan aturipun
para mantri Gilingwêsi
dhuh gusti lêrês sadaya
samêndhang tan wontên sisip
turipun Arya Sudarma
têtêp datan angewahi

Sri Gilingwêsi kalangkung
siasatirèng wadya lit
sasat ama amêmôngsa
sangsaya saari-ari
mungkar tangkaring angkara
karana bucal palupi

amung lamun ginagunggung
sukaning driya tan sipi
nging kang gunggung tan ginanjar
malah yèn kêmba sakêdhik
pun juru gunggung sakala
kinalewang kawir-kawir

môngka wontên mantri purun
atur pèngêt mring sang aji
supados sampun kadawa
ing karsa datan prayogi
sri nata lajêng bramantya
kang matur jinuwing-juwing

sukur mangke têmah surut
suda panggrêsahing alit
èstu Ki Arya Sudarma
benjang lamun praptèng nagri
kinaulan tiyang kathah
dèn pisusung siyang latri

narendra amba pukulun
dados satruning wadya lit
awit kathah kang sumêlang
bok têmah katrap pisakit
dening nata murangkrama
prabu nèm ngandika aris

wis aja padha winuwus
apan ta wus têmah lalis
kari paran pikirira
samêngko padha sun tari
umatura dèn prasaja
kang dadi kêncênging budi

para mantri rêmpêk matur
kêdah sami nyuwun ngabdi
dadosa pamong turôngga
datan garantês ing kapti
amung pun Arya Sudarma
katanêma Gilingwêsi

pantês jumênênga ratu
wit sabar wiyar kang budi
tur maksih darah narendra
buyut Raja Gilingwêsi
ingkang jumênêng ing kina
kontap lamun ratu adil

ing mangke yakti tumurun
kautamaning pambudi
tuwin ta Arya Sudarma
punika ingkang mêjahi
narendramba ingkang murka
gung karya rusaking budi

prabu nèm ngandika arum
ya ingsun bakal nuruti
mring karsanira sadaya
nanging dèn sarantèng kapti
katêmu buri kewala
payo mring jro kutha dhingin

sun sebakkên mring sang prabu
sakancanta Gilingwêsi
kèrida dening sudarma
aturira para mantri
sandika datan suwala
ing rèh sapakèn jêng gusti

Ki Arya Sudarma sujud
saprikancanira mantri
prasêtya srah jiwaraga
mring sang wira jayèng jurit
suka sinunga pakaryan
tan suwalèng siyang ratri

prabu taruna gya dhawuh
têngara budhal lumaris
gong bèri tinabuh sora
wau wadya Gilingwêsi
sagung gêgamaning yuda
sampun sami dèn bongkoki

môngka pratôndha panungkul
Arya Sudarma kang ngirid
sigra sang prabu taruna
amiji mantri tinuding
atur uninga narendra
lamun wus unggul kang jurit

kang dinuta nandêr mamprung
ing jro kitha sampun prapti
sri nata ngaturan priksa
yèn putra unggul ing jurit
sigra ngrasuk kang busana
sakaprabonira mijil

nitih dipôngga gêng luhur
pinalanan sarwi wilis
mêlês amardapa wrêda
sumunar kang songsong asri
sampête kang upacara
garêbyêg ing ngarsa wuri

lêlayu anglir kêlayu
kalulun kelut sang aji
dwaja panjrah urut marga
margil kang kêndhang gong bèri
srawungan swaraning gurnang
thongthonggrit kêkêlèng sruni

sira sang juwitaningrum
dumulur mapag ing laki
kasusu arsa uninga
ing warna sang jayèng jurit
kayapa solahe baya
kang binayang boyong putri

titihanira sang ayu
jêmpana rinênggèng rukmi
tan pati ngadi busana
amung lugas amarnani
prandene lawêning cahya
ngasorkên langên sabumi

kèh wadoning pra tumênggung
punggawa satriya mantri
kalayu sang kadi rêtna
saking dènirarsa ngèksi
mring laki kang mêntas yuda
prasamya wahana joli

ing samarga galur-sêlur
tandhu tundha-tundha kadi
lampahe pangantèn anyar
gôngsa sauruting margi
saengga wiwahanira
mangkana ta sampun prapti

ing pakuwon sri winangun
prabu nèm sigra ngabêkti
nulya dyah sêkaring pura
mring pangran raka ngabêkti
langkung onêng-ingonêngan
kang lagya sami pêpanggih

sang narendra wrêda anggung
mêmuji sang jayèng jurit
aris dènira ngandika
dhuh putraningsun wong sigit
tan loro paraning trêsna
mung sira atmaja mami

kaki bangêt panrimèngsun
sira bangkit berat wèri
lan dahat sokur manira
iya mring Hyang Utipati
dene paring parimarma
karahayonira sami

paran ta wartane kulup
duk sêdhêng ramening jurit
prabu anom matur nêmbah
makatên purwaning nguni
nêdhêng kèngsêre kang mêngsah
Sri Narendra Gilingwêsi

badhe ngungsi dhatêng prau
kasêlak dipun pêjahi
dhatêng wadyane priyôngga
pun Arya Sudarma nami
wit malêskên kadangira
linunas dènnya mambêngi

limrah sami aturipun
pra nayaka Gilingwêsi
ngawonkên mring prabunira
sinêbut sri datan adil
dene kang pinuji tan lyan
amung pun Sudarma yêkti

pramila panuwun ulun
lamun pinarêng ing galih
prayogi yèn pun Sudarma
ingadêgkên narapati
wontên Gilingwêsi praja
rèhne ta sampun pinilih

kang rama ngandika arum
sarèhêna dhingin kaki
nora gampang karya raja
kudu pinikir kang slêsih
bok ing wuri gawe susah
aja dumèh sira asih

mêngko yèn wis dadi ratu
angèl panglungsure kaki
bêcike nganggo cinoba
ingadêgkên patih dhisik
sinawang saka kadohan
yèn bisa jinunjung aji

lan manèh pamikir ingsun
Si Sudarma iku kaki
kêna dosa ing nagara
gone wani amatèni
ya marang narendranira
bênêre iku tan kêni

sanadyana ratunipun
murang marang para adil
bênêre mung linungsura
iya karatone kaki
iku kudu sabipraya
lan para nayaka sami

kang lumrah mangkono kulup
mungguh lêlakoning mantri
iki têka buwang nalar
wani matèni nrêpati
marma saka karsaningwang
samono pan wus mantêsi

patih tan rinèh ing ratu
iku wus sasat nrêpati
môngka bêcik karyanira
dènira angrèh nagari
ing kono sêdhênge iya
ingadêgkên narapati

prabu nèm alon turipun
lêrês pangandika aji
tumraping dhatêng wiradat
kawula kalimput yêkti
de kirang titipariksa
nalar anggêring nagari

saking maksih mudha punggung
dadya ing driya kalêmpit
tan mulur ngulari nalar
kasêsa karoban ing sih
ngicalakên subasita
tan mawi wêweka wingking

ing mangke sumôngga ulun
ing karsa jêng sang dewaji
iya nging panjaluk ingwang
nganggo ngaturna prajanji
sêtyaning amêngku praja
supaya bisa lêstari

lawan ta sabanjuripun
ingkang jêjêg marang adil
amrih karêksaning praja
myang tata têntrêming alit
yèn darbe tindak sawênang
nayaka wajib sung peling

mring nata kang ambêk rusuh
sung panggrêsahing wadya lit
marga kurang adilira
nganggo karêpe pribadi
yèn tan kêna pinambêngan
para nayaka dèn aglis

nyuwuna salin mring ingsun
aja nganggo walangati
têmtu sun paring parentah
êndi ta ingkang pinilih
ing akèh umadêg nata
nanging kang turun nrêpati

nadyan putu tuwin buyut
canggah iya misih kêni
amung aja milih darah-
ing alit nora prayogi
watêk turuning asudra
sayêkti maksih nglabêti

yèn kêbanjur madêk ratu
watake maksih nglabêti
ardaning kang manah prapta
ambuwang wêlas lan adil
lir Gilingwêsi Narendra
pinadhêm dasih pribadi

kinarya pèngêt tan patut
Sri Narendra Gilingwêsi
siniksa wadya priyôngga
kunarpa tan dèn rumati
kang putra suka miyarsa
kalunturan sabda aji

undhang ing wadyarsa kondur
gong bèri munya swaratri
kêbut saha wadyakuswa
sang rêtna wus nitih joli
sri nata nitih dipôngga
pinalanan sarwa asri

prabu anèm munggèng pungkur
nitih turôngga rêspati
binusanan kancana bra
mêndha pan mêdhar sêsirig
anut iramaning gôngsa
urmatan saurut margi

kunêng lampahirèng ênu
wus prapta jroning nagari
gumuruh swaraning gôngsa
pelog slendro carabali
wurahan swaraning janma
ingkang samya nêningali

hyang pratônggapati surup
ginantyan wimbaning sasi
praba mubyar kêkêncaran
sêdhênge purnamasidi
padhange kadi raina
dening ujwalaning rati

sri nata rawuh kêdhatun
lajêng lênggahan mandhapi
sadaya samya sumewa
satriya punggawa mantri
tuwin wadya têtêlukan
kang saking ing Gilingwêsi

prabu nèm ngandika arum
mring Patih Cêmpa nagari
paman kula benjang-enjang
dinuta ing sri bupati
misudha mantri wisesa
ing nagari Gilingwêsi

kônca andika sawêgung
kadhawahan sami nangkil
kinèn sami ngèstrènana
ingkang winisudha ing sih
pantêse kang pakurmatan
kula pasrah paman patih

pun Sudarma namanipun
kang badhe jinunjung linggih
kya patih matur sandika
sigra kang sumewa sami
dhinawuhan lir kang dadya
dhawahing prabu taruni

narendra putra gya kondur
kanthèn asta lan kang rayi
ginarbêg parêkanira
sampat saupacara sri
kawuryan ing lampah kadya
Sang Hyang Asmara sarimbit

kunêng tan winarnèng ratri
praptenjang nêmbang têngara
sabên nayaka wismane
thong-thong grit gong bèri lawan
kang puksur sêsauran
tôndha têngara dhêdhawuh
ngumpulkên pra wadyabala

gumêr gumêrah kang nangkil
marpat nèng bacira tantra
sawega sagêgamane
lêlayu lawan bandera
rontèk rantab ing ngarsa
minôngka wiwahanipun
ingkang arsa winisudha

narpatmaja arsa nangkil
ginarbêg punggawanira
asri kawuryan lampahe
praptèng pagêlaran lênggah
tantara ingkang rama
miyos rawuh sitiluhur
pinarak ing dhampar dênta

prabu nèm dènira nangkil
anèng kananing palôngka
patih ngarsa samantrine
narendra mudha ngandika
hèh paman Patih Cêmpa
lamun sampun sami kumpul
saprikônca pêkênira

pun Sudarma dipun aglis
nuli jêngandika bêkta
sumiwèng ngriki samangke
lan sapirantose pisan
busana kapatihan
kya patih nêmbah umatur
anggèr pan sampun samapta

kya patih sasmitèng wuri
Sudarma sampun binêkta
umarêk ngabyantarane
ingayap para nayaka
tuwin mantri punggawa
saha saprikancanipun
ing Gilingwêsi sadaya

wus banjêng munggèng sitinggil
prabu anèm madêg sigra
dhawuhakên timbalane
sora sarèh kang wicara
hèh sagung pra nayaka
saking asmanta sang prabu
namtokkên mring Si Sudarma

ing mêngko jinunjung linggih
kinarya patih wisesa
nèng Gilingwêsi prajane
ingkang sarta kaarana
Klana Suraludira
marmanta sinung jêjuluk
mangkono ing têgêsira

basa sura iku wani
ludira têgêse darah
wani pêrang sanyatane
sigra sinung kang makutha
pratôndha mêngku praja
sinêngkakakên mring luhur
bineda pangwasanira

wus lênggah jajar lan patih
Suraludira nèng kiwa
wadya Gilingwêsi kabèh
dadya tyas kalangkung suka
dene ta Sang Sudarma
mangkya wus têtêp amêngku
anèng Gilingwêsi praja

tantara bujana mijil
dinum mringwadya sewaka
nata jêngkar mring purage
luwaran ingkang sumewa
Patih Suraludira
kalilan ngaso mring kuwu
sawadyanira sadaya

Kyana Patih Gilingwêsi
tansah dènira sumewa
mring prabu anèm sêdyane
nyuwun pitêdah kang nyata
caraning mêngku praja
salaminira pan anggung
winulang rèh karaharjan

samana sami pêpanggih
nèng dalêming siwayendra
prabu anèm andikane
mêngko wus sêdhênge kakang
mulih mring prajanira
ananging ta wêkas ingsun
poma sira dèn prayitna

lire wong mêngku nagari
lamun adil paramarta
alus lulus pamêngkune
dumadi karta kang praja
yèn ambêk siya-siya
sayêkti akarya kisruh
rêrusuh dumrunuh prapta

kaya upamane kali
yèn lêtuh sêsirahira
sayêkti buthêk iline
kongsi sapangisor pisan
yèn wêning kang sêsirah
ilining we kang saèstu
amilu wêning sadaya

mangkono mungguh nrêpati
sarat sarèh saniskara
supadya alus êmpane
parentah tanduking prana
pranatanirèng wadya
budi angkara wèh wurung
graita kang mrih utama

wong ulah nalar upami
lir janma ngulig turôngga
kudu rigên myang talatèn
dènira mrih pangajaran
ywa kongsi kurang pakan
kang minôngka boganipun
tan lyan mardi martotama

yèn turôngga kurang bukti
tuwin ta kopène kurang
sayêkti gêlis bobroke
kaya upamane prana
kurang prihatinira
tuwin ta tarimanipun
sayêkti glis tibèng papa

marma wong mêngku nagari
gêdhe cilik nora beda
ing pangolah wêwadine
upama kurang prayitna
dènira mêngku wadya
nora wurung tibèng luput
kalêmpit atêmah nistha

sarate wong arsa adil
kudu karêm mupakatan
lawan pra niyaka kabèh
nimbang sakèhing prakara
myang sagunging dêdosan
yèn pratitis êmpanipun
sumrambah nglabêti praja

ana têpaning palupi
Nata Gilingwêsi ika
angagêm karsane dhewe
nora rêmên têtarenan
sakèhe kang kinarsan
karsa pribadi jinurung
kadlurung tibèng bêbaya

Kyana Patih Gilingwêsi
prastawèng driyantuk têdah
pangolah praja lajêre
manêmbah alon turira
ing parimarma tuwan
mugi-mugi dasihipun
sagêda anglampahana

pamintamba mring Hyang Widi
mugi sagêd nampènana
wulang tuwan sadayane
lêstantuna ing salama
dumulur ing sakarsa
dadosa jêjimat ulun
ing sabda sri nata mudha

