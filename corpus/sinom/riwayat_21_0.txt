sigêging galih sang nata
arsa kondur ngênyapuri
panêmbahan atut wuntat
ing marga datan winarni
prapta sadalêm puri
sang nata nulya dhêdhawuh
nimbali abdinira
bupati tukang marasi
tan adangu tukang cukur wus sumewa

sri narendra mapan lênggah
kinêpêtan kanan kering
sinambi paras mustaka
liyêr-liyêr kraos silir
tuhu pancèn linuwih
sira abdi tukang cukur
wus barêsih sang nata
tukang cukur mundur amit
nuli musna ana kang katon wanodya

maksih kênya kênyar-kênyar
sang nata awas ningali
ing galih mangunandika
baya ta ana pawèstri
sapa aranirèki
sang aprabu nulya dhawuh
kinèn anututana
kon bali mring ngarsa mami
dutèng nata anututi sigra-sigra

amung sakêdhap kewala
kêcandhak nuli dèn irit
umarêk mring ngarsa nata
tan nyana yèn Kamaratih
marma ayu linuwih
tanggap sang nata angrangkul
wanodya milar endha
dêdêl mumbul ngawiyati
sri narendra sinambêr sambang asmara

kang kacipta amung sira
kang wus musna tan kaèksi
babo sapa aranira
durung-durung angoncati
ing ngêndi donirèki
tan wurung ingsun sumusul
tut wuri marang sira
nadyan mumbula mring langit
sun upaya mênawa bisa kapanggya

samana wus tinimbalan
Ngabdul Mukadas Kya Patih
lawan abdikamituwa
panêmbahan kang kêkasih
karone wus sumiwi
ing ngarsa sang maha prabu
sang nata sigra dhawah
wruhanira bapa patih
marma sira sun undang nèng ngarsaningwang

sun paring wruh marang sira
lagi bae sun nimbali
abdiningsun tukang paras
kang wus pinangkat bupati
sun dhawuh amarasi
wus rampung anuli mundur
praptaning palataran
musna tan ana kaèksi
salin rupa wanodya endah ing warna

sêdhêng dêdêge pidêksa
kang netya luruh alindri
alise ngêroning imba
bathuk anyela cêndhani
grana bangir angrungih
uwange anyangkal putung
lathi manggis karêngat
pipi andurèn sajuring
waja putih winangun tètèsing tirta

jôngga manglung ngulan-ulan
pundhake nêraju rukmi
lêngên anggandhewa dênta
jarijyalus mucuking ri
sèdhêt sêdhêng kang wêntis
salira gilig alurus
tangèh yèn cinôndraa
kurang côndra luwih warni
mung kuciwa wêgig wèh lara asmara

cumanthèl padoning netra
gumantung tuntunging ati
linali-lali ngalela
sasolahe milangoni
sêdhèt netra sumiring
mangrurah tyas gandrung-gandrung
dhuh babo sira paman
sakarone bapa patih
yèn anggunga ingsun nandhang lara brôngta

gung kasok kusuting praja
kêsabêt sambang pawèstri
kamulane sira bapa
ing samêngko ingsun piji
dom sumurup ing warih
angulari dhèwèkipun
ing ngêndi dèn lurua
aywa pati-pati mulih
lamun durung katêmua lawan sira

Kya Patih Ngabdul Mukadas
lan panêmbahan wong kalih
sandika mêdal pasilan
lêpas lampahe ngulari
prabu angênyapuri
maksih jroning gandrung-gandrung
muga bae si bapa
padha mulih antuk kardi
boyong kênya usadaning lara brôngta

saking gung nandhang asmara
nêdya sinamur ing galih
sang nata arsa pêpara
jajah wana milang wukir
tanpa wadya lumaris
lampahe anusup-nusup
sang nata nitih kuda
jujug doning Swari Brangti
kang sinaba anèng ardi Rêksamuka

satuhu pan wus kapyarsa
suwaraning Swari Brangti
mêmalat anganyut jiwa
lir rindinging pra apsari
tindake sri bupati
wus ngambah lêngkèhing gunung
gawat kaliwat-liwat
marganya sungil amrêgil
têmah lena kaplèsèt turangganira

kajumpalik tibèng jurang
titihan lawan sang aji
dadya gêmbêl tan bisobah
sang nata èmêng ing galih
sru kapêtêk kêpati
nulya bêngok minta tulung
ana janma sajuga
kapala begal ing ardi
kang pêparab Kiyai Bindi Prakosa

duk mirêng swaraning janma
minta tulung jêlah-jêlih
sigra lumayu atandang
kinira rowang tuk kardi
ambegal wong nèng margi
marmanya age lumayu
sarwi anyangking panah
tumuju doning kang jêlih
gya tumingal sang nata anèng jêjurang

Bindi Prakosa asugal
wuwuse angincim-incim
hla dalah iki si jênat
wus marene anêkani
prabu angasih-asih
dhuh kisanak sira kliru
ingsun dudu si jênat
pramanakna dèn satiti
iya ingsun aran Sang Prabu Pastapa

lamun lêgawèng tyasira
ingsun minta mring sirèki
tulungana raganingwang
yèn wus mêntas sira nuli
sun ganjar êmas picis
rajabrana sakuwatmu
benggol sumaur sugal
sira ywa jêjuluk aji
bêcik sira jênêng si jênat kewala

sun untapke marang kerat
lawan pusakaku iki
sarwi angêthungkên panah
sang nata awas ningali
he kisanak sirèki
wong lagi kêbranang nêpsu
arsa amatènana
apa kang sira meliki
angur sira nguripana ingsun ganjar

sira jaluk dadi apa
sayêkti ingsun turuti
bupati kliwon wadana
apa ta ganjaran dhuwit
begal benggol nauri
gumampang sira amuwus
yèn nyata minta gêsang
ingsun anjaluk prajanji
ginanjara bumi sasigar sêmôngka

lamun sira nanggupana
kang kaya janjiku iki
anulya ge dèn tulisa
dadi nora anyidrani
awrat amburu urip
sang nata manthuk wus sanggup
mung ana èmênging tyas
apa kang kinarya nulis
jro bêbaya piranti môngsa anaa

nulya cinakot kang asta
dariji umili gêtih
sinêrat anèng rasukan
katon tulisane abrit
surasaning kang tulis
pèngêt iki layang ingsun
marang Bindi Prakosa
sun saguh angganjar bumi
tanah Jawa kèhe sasigar sêmôngka

sinêlan kocaping praja
senapatining prajurit
kang wasta Wisnu Cêpaga
duk lênggah anèng pandhapi
dahat onênging galih
ya marang titihanipun
agêdhog gêdhobragan
gamêle tan antuk guling
gung ginagas titihane bêndaranya

senapati dhawuhira
kinèn ngumbara ing jawi
gamêl umatur sandika
sigra kinarung tumuli
mêdal ajondhil-jondhil
malumpat nujah anubruk
èmêng sang senapatya
kuda kinèn angambili
karsanira arsa têgar nèng plataran

sarampungnya kinambilan
titihan maksih abudi
cinengklak-cengklak tan kêna
anyakot miwah nyalênthik
duka sang senapati
sigra malbèng dalêm sampun
busana prajuritan
sarwya angasta camêthi
mêdal jaba gamêl kinèn ngajokêna

apuse sampun dèn asta
ginêblog cinengklak kêni
kuda mamprung sasat barat
makêm anyakot kêndhali
pinêkak datan kêni
dadya dèn uja sapurug
tambuh ingkang pinaran
wus ngancik sukuning ardi
kuda giwar kang tinuju mring jêjurang

biyas risang senapatya
anyipta lamun ngêmasi
nging nora lawan pinêkak
kuda wus mandhêg pribadi
kagyat sang senapati
duk uningèng sang aprabu
kêmbêl anèng jêjurang
migag-migêg tan bisosik
senapati sigra mudhun sing titihan

anyandhak marang sang nata
dèn angkat minggah manginggil
kocap Ki Bindi Prakosa
nalika wruh senapati
mire-mire sêmu jrih
kalimpe sampun lumayu
cinêndhak kang carita
sang nata kondur tumuli
senapatya datan têbih atut wuntat

ing marga datan winarna
sri narendra sampun angênyapuri
anulya enjang dhêdhawuh
marang ki senapatya
kinèn gêcak si kiyanat benggol kècu
kang wasta Bindi Prakosa
bangêt amêmanas ati

sandika ki senapatya
nêmbah amit siyaga ing ajurit
pêpak kang wadya supênuh
wus miranti gêgaman
sigra budhal swaraning baris gumuruh
kadyombak manêmpuh parang
cinêndhak lampah ing margi

praptèng ardi Rêksamuka
kathah wadya prajurit senapati
nasak alang-alang rungkut
anjog jroning jêjurang
êri bondhot ambundhêt lan sulur-sulur
kewan-kewan ting salêbar
ana mangu angungaki

raja begal wus graita
gya têngara brandhal-brandhal prajurit
sakêdhap pan wus ngalumpuk
sigra tapuking yuda
caruk rukêt rikat rame aprang pupuh
swara anjrit mawor surak
kadya bêlah ing pratiwi

dangu dènnya long-linongan
senapati kuwalahên ing jurit
kathah wadya kabarubuh
kasêsêr ing palagan
labêt saking kalah kulina ing laku
munggah gunung mudhun jurang
anjog parang lêmah miring

dadya mundur palarasan
senapati saprajurite sami
caos unjuk mring sang prabu
lamun aprang kasoran
kathah samya babak-bundhas tatu buncur
dhawah galundhung ing jurang
tumibèng ing padhas curi

datan wurung linajua
wadya tuwan têlas tan ana kari
sang nata kèndêl anjêtung
minggu tan bisa ngucap
senapati maksih lajêng aturipun
dhuh gusti sampun sungkawa
kawula wangsul pribadi

ambêkta rencang kawula
mung kêkalih pun Cêthak lawan Cêthik
wit punika wulucumbu
gung lêlabêtanira
tate aprang ambêdhah kutha Matarum
mêngsaha tiyang sayuta
ing ngarsa sakêthi wuri

yêkti ulun datan wangwang
ugêr kanthi rencang pun Cêthak Cêthik
dupi mirêng aturipun
senapati adhadhag
sri narendra alon pangandikanipun
mara age dang balia
aja kasuwèn nèng margi

sandika ki senapatya
amit mêdal panggih Cêthak lan Cêthik
payo sira wulucumbu
sakarone milua
sun kautus mring sang nata arsa nglurug
marang ardi Rêksamuka
goncènga nèng sônggawêdhi

sandika abdi kalihnya
sigra goncèng anèng kanan lan kering
kuda sinêngkrak umamprung
senapati wus mangkat
tanpa wadya katêlu lan wulucumbu
ing marga datan winarna
Ngrêksamuka sampun prapti

kêkês tyase wadya brandhal
mulat marang senapatyèng narpati
sêmune tatag atangguh
wasis gêlaring aprang
kathah brandhal umpêtan ngungsi mring gunung
amung Ki Bindi Prakosa
kang maksih bôndakalani

ngancap amusthi sanjata
tinadhahan campuh lan senapati
kuwêl apêluk-pinêluk
rame akantar pundhak
senapati dinuwa jajane bêkuh
grêgêtên agigit waja
winalês mungsuh galinting

pining kalih jangganira
Kyai Bindi Prakosa angêmasi
kinêthok jangganya putus
kari gêmbung kewala
gumaluntung mili rah anêmbur-nêmbur
sirahe Bindi Prakosa
lan senapati cinangking

sigêgên wau sang nata
anujwari Soma lênggah tinangkil
andhèr kang wadya supênuh
sumiwèng ngarsa nata
lagya eca imbal wacana sang prabu
kasaru ingpraptanira
senapati saking jurit

ingiring kalih rowangnya
wulucumbu Cêthak kalawan Cêthik
kang mikul murdanirèku
brandhal Bindi Prakosa
nèng ngarsendra senapati nêmbah matur
pukulun amba dinuta
lumurug umangsah jurit

numpês brandhal Ngrêksamuka
ing samangke sampun sami agusis
sakêdhap kewala rampung
ulun tigani bebas
senapati gupyuk umatur sang prabu
abdi kalih garunêngan
pancèn lucu senapati

andangu sri naranata
ngrêmbug apa Cêthak kalawan Cêthik
ature sarwi gumuyu
lucu sang senapatya
pundi wontên brandhal tiniganan rampung
sapintên bangganing tigan
bok tangkur langkung prayogi

sang nata gumujêng latah
senapati tumungkul ananggapi
sri narendra nulya dhawuh
maringakên ganjaran
mring pun Cêthak Cêthik ing sakalihipun
dahat ing panuwunira
rajabrana wus tinampi

sang nata eca ngandikan
lawan senapati maksih nèng ngarsi
kasaru pisowanipun
Patih Ngabdul Mukadas
kang dèn utus angupaya tukang cukur
kang malih warna wanodya
kênya yu endah ing warni

bagea satêkanira
bapa patih apa ta antuk kardi
kya patih alon turipun
dhuh pangèstu paduka
inggih sampun kawula kautus ngluru
wanodya endah ing warna
kapanggih wontên ing Bali

pambayun putra narendra
apêparab sira Kèn Rasa Adi
satuhu ayu pinunjul
sêdhêng dêdêg pidêksa
grana rungih netra kocak èsmu balut
wênês kang netya alanyap
mradapa sarira kuning

kaot botên sapintêna
mênang kêdhik lan Dèwi Kamaratih
maksih sumèh sang rêtnayu
tangèh lamun cinôndra
baya kurang côndra luwih warnanipun
sang nata ngangsêg ing sabda
andhêdhês rada dharidhis

paran margane ta sira
dene bisa tamat anyumurupi
kya patih nêmbah umatur
anênggih kalêrêsan
nagri Bali nuju wontên pêkên dalu
ngalun-alun prênahira
rajèng Bali amirsani

ginarêbêg garwa putra
manggung-manggung kêtanggung miwah sêlir
tindak dharat gumarubyug
ulun kèndêl tumingal
sarwi tanya prajurit panjagi pintu
kang jagi wontên ing gladhag
wangsulanipun atitis

suka ing tyas sri narendra
hèh ta bapa lan sira senapati
padha sun lilani mundur
kabèh padha ngasoa
sri narendra sigra jêngkar angadhatun
sadaya wus nêmbah mentar
mundur sing ngarsèng narpati

ing wancenjang sang nata lênggah sinewa
andhèr samya tinangkil
sigra dhawuh marang
Patih Ngabdul Mukadas
bapa sun paring udani
yèn karsaningwang
arsatêdhak pribadi

angulari wanodya endah ing warna
marang praja ing Bali
nulya dhawuhêna
marang karerehannya
bocah ingsun senapati
sawadyanira
konên padha miranti

ing gêgaman aywana ingkang kuciwa
karya kusuting jurit
mung sira karia
rumêksa prajanira
kang dadi cucuking jurit
sira pijia
bocah ingsun bupati

ôngka siji kalang Si Marga Baskara
Margadigda misihi
nuli dhawuhêna
supaya mirantia
gêgaman kang mitayani
têlas dhawuhnya
sang prabu ngênyapuri

kyana patih sampun mundur sowang-sowang
sigra dhawuh waradin
kinèn siyagaa
ywa ana kang kuciwa
sagung pra wadya prajurit
pitung brêgada
têtindhih senapati

mapan sampun dhingini pacak barisnya
nèng pinggiring pasisir
anggabag katingal
wus sadhiya baita
nèng palabuhan maripit
mariyêmira
saprangkul wus sumaji

enjing budhal saking kadhaton narendra
gumuruh swarèng janmi
marga kinurmatan
bul-umbul lan daludag
Kodhokngorèk turut margi
tambur brang-brangan
slomprèt munya dumêling

sri narendra wus ngancik jawining kitha
karya cingaking janmi
umiyat sang nata
ginarbêg wadyabala
ujung saluwêng wus ngancik
gya masanggrahan
sawadyanira sami

mung sadalu rêrêp nèng saluwêng nulya
enjing bodhol lumaris
panganjuring lampah
juru anginum arak
tansah wuron ing samargi
mlampah blusukan
swarane gêgirisi

wus kasasar pêpêt kacupêtan dalan
ting bilulung abali
nèng janma sajuga
sêmu ajrih kalintang
tinakonan briga-brigi
he he wong desa
dalane mêtu ngêndi

janma desa gugup mangsuli tan cêtha
lah niku-niku margi
dika têrus ngetan
wadya cucuking lampah
bingung tan sumurup margi
ngulon lampahnya
dudu dalan dèntoni

sri narendra mung anut grubyug kewala
datan uningèng margi
dadya tan tumêka
ing Bali kang sinêdya
anjog Karangasêm nagri
kawruhan janma
panjagi têpis wiring

atanapi para bupati tampingan
gugup antuk pawarti
katêkan ing mêngsah
Sang Aprabu Pastapa
balane datanpa wilis
sigra umapag
campuh samya prajurit

rame aprang Karangasêm wadyanira
kèngsêr datan ngundhili
ratune karêngyan
lamun sinrang ing mêngsah
tinulak bupati tamping
sawadyanira
sirna tan môngga pulih

Sri Narendra Karangasêm mapag yuda
angawaki pribadi
campuh mêngsah lawan
Sang Aprabu Pastapa
rame dènnya silih ungkih
têmah kasoran
Sri Karangasêm ngisis

wus cinêndhak wauingkang cinarita
putraning narapati
pambajêng wanudya
rêtna sêkar kadhatyan
musna ing dalu sang putri
pinulung marang
dewa ingkang linuwih

siningidkên umanjing jroning kaendran
tan ana kang udani
winulang ing dewa
kèh aji kaprawiran
jaya kawijayan ngênting
kridhaning aprang
datan anguciwani

myang ginanjar Tambangrum wasiyatira
senapati prajurit
wus antuk pawarta
kang rama linurugan
saking ing môncanagari
Prabu Pastapa
bêkta bala prajurit

marma kasor kang rama karoban bala
ing Karangasêm gusis
sigra tumuruna
Tambangrum sang kusuma
jog mudhun saking ngawyati
mangraup pada
ing rama ibu sori

parêng muhun uninga dhatênging putra
mara-mara ngabêkti
sang prabu lan garwa
rêbat ngrangkul kang putra
êmban inya ambelani
samya ngrêrômpa
gumêr swaraning tangis

labêt saking dangu sang rêtna wus musna
ical datanpa lari
samêngko katingal
wus angancik diwasa
dadya suwaraning tangis
kaworan suka
ing rama wus kinanthi

sang rêtna winartan sampun
lamun pukulun rama ji
lagya sajroning sungkawa
rusaking wadya wit saking
katêkaning parangmuka
sang prabu kasor ing jurit

paran wêkase ing pungkur
lamun praja dèn anciki
ratu sakinging ngamônca
balane datanpa wilis
pêparab Prabu Pastapa
sudirèng prang pilih tandhing

umatur Rêtna Tambangrum
pukulun jêng rama aji
aywa anggung duka cipta
mindhak andêdawa wingit
prakawis kang parangmuka
mung cêkap sinanggi miring

benjang-enjang kula mêthuk
tan susah kanthi prajurit
kawula ijèn kewala
yêkti kadugi ngrampungi
pintên bobote Pastapa
sumêdya ulun kêmbari

pinênggak ing rama ibu
sang rêtna adrêng ing galih
pukulun dipun tegakna
kewala kawula wani
lêhêng pêjaha jêng rama
yèn kawon kawula jurit

kocap sang rêtnaning ayu
wanci enjang gya miranti
mangrasuk kaprajuritan
alancingan panji-panji
kotang baludru rinêngga
acêplok mas silih-asih

nyamping cincingan cumancut
kinancing lawan paniti
sarwi anyangking gêndhewa
pantês putri senapati
kasêmbuh slira sêmbada
wandane kasor Srikandhi

kunêng sang rêtnaning ayu
sigra mangsah ing ajurit
dinuduk tanpa cêcala
prajuriting tanah Jawi
gugup samya kagegeran
nulya campuh ing ajurit

kathah wadyabala rubuh
dening putri senapati
tuhu prawirèng ayuda
ing jawi pan sampun gusis
balane Prabu Pastapa
ting salêbar ngungsi urip

ing prang kasaput ing dalu
sang rêtna lêrêm ing puri
kang rama aris ngandika
paran wartanira nini
gonira magut ing rana
sang rêtnayu matur aris

dhuh jêng rama ji pukulun
sakêdhap mapan wus gusis
balane Prabu Pastapa
têlas kula osak-asik
prasamya mlajêng sar-saran
satunggal botên ngundhili

namung kantun ratunipun
anuntên kasaput wêngi
marmane lêrêm punika
benjang-enjang tapuk malih
nêdya ulun sirnakêna
saking Karangasêm ngriki

sang nata suka ing kalbu
mirêng aturnya sang putri
tuhu prajurit utama
nora dumèh-dumèh putri
ing aprang pilih bobota
tandhing lawan senapati

duk enjinge sang rêtnayu
mring rama ji nyuwun pamit
ambalèni parangmuka
sang nata amangèstoni
sigra budhal gêgancangan
sang putri nitih turanggi

apan sarwi ngêmbat lawung
mungsuh dèn sisakkên gusis
lumayu asalang-tunjang
koningan dening sang aji
Sri Maha Prabu Pastapa
rusak kang wadya prajurit

tandya tata-tata ngrasuk
kaprabonirèng ajurit
arsa ngawaki ngayuda
mêngsah putri senapati
nitih kuda bèk-èbèkan
talêmpak sampun cinangking

wus parêk kalawan mungsuh
samya nèng luhur turanggi
majêng gapyuk rêp-arêpan
upama tinumbak kêni
êdohe mung salandheyan
parêng mandhêg angulati

pandêng-pinandêng anjantrung
kamitênggêngên sang kalih
samya minggu tan angucap
sasat loroblonyo nitis
katungkul anggêntha dara
sêsawangan lali jurit

kêdadak dadining gandrung
sakarone têmah kingkin
anggung abadra irawan
sang prabu lawan sang putri
salêksa kaping sadasa
sakêthi tan ngrumangsani

pagut tingal sarêng mundur
dening kasaput ing ratri
nulya panggih lan kang rama
sang rêtnayu matur aris
kawula kêsênal ing prang
mêngsah sang nata pribadi

bok tinumbak kaping sèwu
botên ulun amalêsi
eman yèn tumêkèng tiwas
baguse kêpati-pati
bok kenging cinêpêng gêsang
kewala kinarya abdi

ing galih ramanta prabu
mapan sampun nguningani
mring karsaning putri nata
dadya kang putra sinêmbir
wong pêrang nganggo kêsênal
padu-padune ambêri

Sang Putri Rêtna Tambangrum
sinêmbir dèrèng nampèni
maksih laju aturira
dhuh pukulun jêng rama ji
punapa karsa ngabdèkna
ing mêngsah cinêkêl urip

sang nata nambungi wuwus
babo putraningsun nini
aywa ta sira gumampang
mring mungsuh anyêkêl urip
Prabu Pastapa kasusra
ratu prawirèng ajurit

sigêg gantya kang winuwus
Prabu Pastapa ing nguni
lagya lênggah pamondhokan
siniwèng pra senapati
nulya lon andikanira
marang sagung senapati

hèh ta kabèh abdiningsun
sira padha sun tuturi
nalikane sun maju prang
katêmu lan senapati
putri adi maksih kênya
branyak kadya Larasati

sairib lawan rumuhun
anjambe sinigar kalih
kaci luruh lan bêranyak
singa bae kang pinilih
upama sun tan ngemana
baya sun tumbak ngêmasi

balik dhèwèke anjantrung
ingsun timbangi anjantring
padha nèng luhur turôngga
tur ta padha amiranti
angliga tumbak pusaka
prandene kadung ing pikir

lagi ana caranipun
ngeman mungsuh angêmasi
paran marganirèng gampang
dhèwèke kacêkêl urip
sun kaduga amondhonga
anèng luhuring turanggi

wurung bae dadi mungsuh
angurbaya dadi kanthi
mukti anèng prajaningwang
angratoni para cèthi
babo eman têmên sira
wong ayu tumêkèng lalis

tanggap senapati prabu
sadaya sampun udani
kang dadya karsaning nata
mring mêngsah anyêkêl urip
labêt kapanduk asmara
kadya wuwus kang kawijil

sigêg gantya putri senapati
amit rama katong
nêdya wangsul dugèkkên pêrange
mêngsah lawan Pastapa Narpati
cinêndhak sang putri
nèng jroning prang pupuh

panggya lawan mêngsah narapati
gapyuk mandhêg mayong
sang lir rêtna sêrêt wicarane
hèh satriya sun tambuh sirèki
sapa ranirèki
mupung durung lampus

sri narendra anauri aris
yèn sira atakon
marang ingsun-ingsun binatharèng
nata baudhêndha nyakrawati
prajèng tanah Jawi
Pastapa jêjuluk

balik sira sang kusuma dèwi
ingsun gênti takon
sapa aranira sajatine
têka wani mapag ing ajurit
eman lamun kongsi
tumêka ing lampus

sang rêtnayu tandya malik krami
paduka sang katong
lamun tanya ulun sajatine
putri natèng Karangasêm nagri
ingkang asêsilih
Sang Rêtna Tambangrum

sri narendra sampun angrêsahi
prajèng rama katong
angrêrisak kutha jajahane
luwung paduka nungkul ing jurit
suwitèng rama ji
dados satriya gung

lamun benjang têmbe jêng rama ji
dumugining layon
jêngandika gumantosa rajèng
wit ing Nglasêm sêpên pangran pati
sang nata nabda ris
babo sang rêtnayu

bisa têmên angenaki pikir
akarya tyas mongkog
angur sira nututa dèn age
payo yayi ywa lumawan jurit
payo sun pondhongi
payo sun ban sabuk

tuhu ratu ratuning sabumi
musthikaning wadon
sapa duwe intên gonas-ganès
nènès wênês imbuh pêrak ati
kuciwane kêsit
bok ambangun turut

gya tinubruk sangdyah angendhani
sang nata kêjongor
mring sang putri linêpasan age
pusakaning dewa kang pêparing
Tambangrum kang nami
awarni têtangsul

wus tumanduk mring sang nata kêni
têmahan dharodhog
tan bisobah sawadya balane
sang rêtnayu mudhun sing turanggi
sang nata tinari
paran karsanipun

nêdya gêsang atanapi lalis
sang nata lingnya lon
sang rêtnayu sun sumarah bae
ingsun datan nêdya nyuwalani
karsaning sang putri
barang rèh miturut

ewuh-aya ing galih sang putri
gya sumiwèng katong
atur uning ing bab kapikute
Sri Pastapa maksih dèn uripi
dhawuhing rama ji
sun pasrah sirèku

Sri Pastapa anulya tinari
dening sang lir sinom
kadiparan jandika karsane
punapa ta karsa dadya patih
suwita rama ji
sang nata lingya rum

aywa tanggung gonira nguripi
marang raganingong
yèn parênga sun milih pangkate
wit tan bisa dadi warôngka ji
sun narima dadi
tukangira kêbut

angêbuti sang putri yèn guling
myang têbah paturon
sang rêtnayu sumêdhot galihe
wus angrasa kapanduk ing brangti
ngunandikèng galih
tumbu olèh tutup

sang rêtnayu anauri aris
sarwi amalengos
wong wis têluk dadak nora barès
ngêndi ana aprang wus kajodhi
nganggo nganyih-anyih
panggil marang mungsuh

nampik patih nrima angêbuti
myang têbah paturon
kawuk nora nolèh salirane
nyata luwih bok wis kono budi
sang nata nulyangling
bok gih nyuwun maklum

dhuh rasane sêlak ting calêkit
kinroyok ing jingklong
sun tan bisa kukur-kukur dhewe
astaningsun nora bisa budi
labêt dèn singsêti
pusaka Tambangrum

sapa ingkang manira sambati
kajaba sang sinom
lah kukurên gêgêr ingsun kiye
bonggan sira awak dèn talèni
marmanya sang putri
kêtêmpuh angukur

dhuh wong iki wasise kêpati
pintêr ngatag uwong
nganggo api gatêlên angorèg
bok wis barès jaluk dèn uculi
môngsa sun asuthik
nyat ngadêg sang ayu

wus cinandhak kinukur sang aji
gêgêre cinêthot
nulyanjingkat anyikut jajane
sang rêtnayu payudara kengis
sang nata tumolih
gumujêng sang ayu

luwar saking bêbaya sang aji
ngiwa mring pangason
sang rêtnayu tansah wiragane
payudara kinukur pinidih
ing asta pribadi
narendra andulu

sarwi tanya yayi apa sakit
kêna sikut ingong
botên sakit mung gatêl raose
baya paduka kang anggatêli
anggung cumalêkit
kalih pisan bintul

sri narendra kaduk nyêmbranani
tumêlung anggêpok
mring sang rêtna tinamplèk astane
grêmat-grêmêt kaya ulêr sêrit
sang nata nauri
malah ulêr jêdhung

cêngkah-cinêngkah kakung lan putri
gya pinondhong nyemot
sang rêtnayu anduwa astane
sinantosan umanjing jinêm mrik
jro matangkêp samir
kapyarsa angadhuh

sri narendra mapan wus kajodhi
marang sang lir sinom
nulya kerid sawadyabalane
mring sang putri prasamya tut wuri
binêkta sumiwi
ing rama sang prabu

natèng Karangasêm duk ing nguni
sajroning prihatos
nèng panêpèn sang prabu lênggahe
datan pisah lawan pramèswari
kasaru ing jawi
putri nata kondur

sarwi bêkta boyongan sang putri
ratu bagus anom
lan sawadyabala prajurite
kang wus nungkul pinukul ing jurit
sigêgên sang aji
kasmaran tyasipun

ing marga datan winarni
wus praptèng ngarsa narendra
putri dalêm sang akatong
alon andikaning rama
bagea satêkanya
apa wartanirèng pupuh
kang putra aris turira

dhuh pukulun jêng rama ji
ing lampah inggih raharja
pangèstu dalêm sang katong
mêngsahe sampun katawan
kêrig sawadyanira
lan prabune sampun nungkul
wasta Sang Prabu Pastapa

suka ing galih sang aji
kang putra gyaingarasan
adhuh-adhuh putraningong
nora dupèh kênya-kênya
bisa ambengkas karya
anawan ratu pinunjul
sawadyane binoyongan

kang putra umatur malih
adul-adul mring kang rama
dhuh jêng rama sang akatong
nalika kawula aprang
lan Sang Prabu Pastapa
sawusnya kawula pikut
kawula tantun suwita

dhumatêng rama sang aji
dadosa warôngka nata
benjang lamun sasurute
anggêntosana narendra
nging Sang Prabu Pastapa
yèn dadya patih tan sanggup
trimah dados juru têbah

tuwin juru angêbuti
mênawi kawula nendra
wontên ing dagan paturon
sigêg wau sri narendra
ing galih wus graita
yèn dede suwadinipun
hèh ta anggèr putraningwang

kang mangkono iku yêkti
melik dadi garwanira
mungguh sira kaya priye
ingsun sadarma kewala
yèn sira marêngêna
nora liwat ingsun manut
ingkang dadi karêpira

puluh sun tan angrujuki
yèn wis dadi karêpira
môngsa wurunga kalakon
iya nadyan sun prentaha
lamun lumuh tyasira
sayêkti tan bisa dhaup
marma paran karêpira

apa bêcik dèn lunasi
utang pati nyaur nyawa
sang putri sêrêt ature
dhuh eman têmên jêng rama
nadyan ratu tawanan
nanging dulu warninipun
maksih tinunggu kabêgyan

ujwalanipun nêlahi
lamun trahing witaradya
watêk luhur darajade
kêni ingayoman wadya
dene mangkya kêtawan
wit kawon sêpuh ing wahyu
lan rama aji kasoran

têlas ature sang putri
mèsêm ing galih sang nata
uningèng putra sêmune
marang Sang Prabu Pastapa
ragi kaduk asmara
marma tinuju ing ênu
babo nini putraningwang

bênêr sira tan asisip
mêngko sun arsa uninga
marang ratu tawanane
purihên umanjing pura
Sri Narendra Pastapa
dadi nora walangkayun
gone suwita mring sira

lêga ing galih sang putri
ngrasa kêtuju ing prana
sigra tinimbalan age
kerid Sang Prabu Pastapa
sumiwèng ngarsa nata
prabu ingacaran gupuh
suwawi anggèr lajua

nêmbah Sang Pastapa aji
lênggah keringing sang nata
ragi kapering wurine
pramèswari munggèng kanan
jèjèr lan ingkang putra
Dyah Ayu Rêtna Tambangrum
tansah anggung angujiwat

cingak kang samya sumiwi
mulat Sang Prabu Pastapa
ratu bagus maksih anom
bobote dadya tawanan
sêmu netya tan was-was
malah sangkin cahyanipun
pindha gêbyaring sasôngka

kathah pra parêkan cèthi
ting kalêsik arêrasan
baya anjarag têluke
padune le arêp cêdhak
marang gusti sang rêtna
sigêg wau sang aprabu
sawusira bêbagean

natèng Karangasêm angling
anak prabu kula tanya
ing nguni paran purwane
dadosipun lumurug prang
mring Karangasêm praja
punapa saking pambujuk
lan anak prabu supêna

awit kathah-kathah janmi
ambêbujuk marang liyan
kinarya sampar pakolèh
gêlare ngungkuli Sômba
duk lakon Partakrama
sajatine adu-adu
yèku rusak ngajak-ajak

Sang Pastapa ngandika ris
rama prabu koningana
dadosing lêlampahane
kawula lumurug ing prang
mring Karangasêm praja
botên saking angsal bujuk
tuwin botên anyupêna

purwanipun nguni-uni
kula yun nglamar putrinya
Sang Prabu Bali Bulèlèng
wit darbe putra wanodya
pambajêng suwarnanya
ayu jatmika aluruh
kasor Dèwi Bratajaya

wasta Nikèn Rasa Adi
kathah para raja-raja
ingkang samya ngarêpake
sang putri maksih lênggana
marmanipun kawula
kalayu akusung-kusung
nêdya nglamar sang lir rêtna

kuciwanipun sakêdhik
margine dèrèng uninga
kang anjog Bali Bulèlèng
nalika kula têtanya
janma ajrih kalintang
wangsulane ngalèr ngidul
ngantos kêsasar punika

Rêtna Tambangrum nambungi
jêng rama sampun anggêga
ature sang prabu anèm
jêr tiyang anjarag nasar
yèn botên makatêna
môngsa dadak tiyang wuru
pinrih anucuki lampah

tumungkul Pastapa Aji
andugèkkên aturira
pukulun jêng rama katong
wêkdal kawula kêsasar
dhatêng praja paduka
anêrak barisanipun
pra abdi dalêm tampingan

ngantos campuh ing ajurit
wadya paduka kasoran
dèrèng sapintên risake
katungka senapati prang
pukulun putra tuwan
nênggih Sang Rêtna Tambangrum
parêng ngadoni ngayuda

ing ngriku kawula kêni
Tambangrum kêmayanira
kawula kajodhi gêntos
dumugi kula kêtawan
wontên ing ngarsa tuwan
mugi sampun tanggung-tanggung
kawula sêdya suwita

parênga momong sang putri
dadosa timbangan kula
sang putri sêkar kadhaton
duk umyat Prabu Pastapa
angêbun-êbun enjang
mèncêp sarwi kêcoh-kêcuh
èngêt duk pêrang asmara

rama prabu ngandika ris
dhuh anak Prabu Pastapa
punapa gurnan nak anggèr
kênya bodhone kalintang
dèrèng wruh tatakrama
ujêr rare kogung tanggung
ewadene lamun karsa

kula botên maekani
nak prabu môngsa boronga
ênggèn andika amêthès
kula pasrah jêngandika
dèn jura dèn luluha
limrah priya mulang muruk
mrih prayoga linakonan

wus dadya wajibing èstri
kalamun wus jatukrama
mapan purba wasesane
gumantung ana ing priya
ramèbu tan kuwasa
tarlèn kalamangsanipun
ngabêkti marang wong tuwa

Rêtna Tambangrum tinari
mring rama datan suwala
anulya dèn pasrahake
marang Sang Prabu Pastapa
suwawi gèr sang nata
gya ngabêkti sang rêtnayu
mring rama ibu kalihnya

kang ibu amituturi
babo nini putraningwang
wêlingku mring sira anggèr
samêngko sira wus krama
pinundhut mring sang nata
dèn bêkti suwitèng kakung
aja dakdir lan dêksura

dumèh putraning narpati
wajib mituhu ing priya
sabarang rèh pituduhe
priya anggêpên sudarma
sulihing yayah rena
aywa nglanggar mring pêpacuh
pêpacak kang marang sira

apa kang dipun asihi
ing priya aywa sulaya
yèku panuju arane
aja brèh wèh mring kaskaya
aja parawadulan
aja karêm anyênyatur
iku marganing rubeda

kathah-kathah kang piwêling
jêr wus dadya lumrahira
pitutur adating wadon
sang putri matur sandika
sigêg gantya winarna
sang prabu bujana kêmbul
lan pramèswari myang putra

nulya bibar ngênyapuri
Sri Pastapa amondhokan
sang putri sêkar kadhaton
pan wus manjing sêsêngkêran
enjang prabu sinewa
pêpak kang wadya supênuh
kocap dhawuhe sang nata

marang sang anindyamantri
bupati sapanêkarnya
nayaka jaba jêrone
kinèn samya tata-tata
siyaga makajangan
bakal dhauping rêtnayu
Tambangrum lan Sri Pastapa

otêr usrêk jroning puri
kathah yêyasan narendra
busana gêming pangantèn
myang busana pêparingan
mring putra santanendra
truntum cakar lawan sindur
atanapi mayang mêkar

tarube pan wus rumanti
urut têpining paningrat
anggênggêng prasamya êsèng
linungsir sutra bêbuntal
bang putih ting karêlap
pinalisir kêsting biru
sasat kadhaton wangunan

sabên saka siji-siji
têtuwuhan pisang êmas
myang têbu-têbu nyalonjor
cêngkir gadhing sakêmbaran
sinuratan kênaka
gambar Dèwi Ratih dhaup
lawan Bambang Kamajaya

ngalun-alun ngarsa wuri
ing sabên-sabên paseban
tinaruban dhewe-dhewe
banderane warna-warna
pagêr rontèk arantap
daludag lan umbul-umbul
darêjêg sabên pojokan

tangèh winuwus ing tulis
cinêndhak ingkang carita
makajangan wus mirantos
ing ari malêm Anggara
panggih sang pinangantyan
barung Kodhokngorèk umyung
mariyêm asêsauran

abyor sajêroning puri
padhange kadya raina
ngalun-alun apadene
tinumplak blak têtingalan
myang samya jêjogedan
ramening wong andêdulu
barêng suraking nayuban

lubèring jawining panti
saênggon-ênggon janggrungan
wênèh ana ijo-ijo
sadalu pating galidrah
kathah kang wuru arak
swara sora surak sêru
munya huse bal-ambalan

pitung dina pitung bêngi
makajangan lagya bubar
kocap risang pinangantèn
anggung dènnya pêpasihan
lir mimi lan mintuna
saparan aruntung-runtung
saênggone ingarasan

lir Kamajaya lan Ratih
sang putri lawan kang garwa
pantês dadya sèn-isène
Karangasêm prajanira
ratu gung binathara
dalah darbe putra mantu
ya narendra binathara

lamine kawan dasa ri
nèng Karangasêm nagara
Sang Pastapa lan garwane
arsa kondur binoyongan
mring prajane priyôngga
enjang sang nata adhawuh
dhumatêng ing kapatihan

miwah sagunging bupati
kang samya anggantung lampah
nyenapatèni pangantèn
wus dhinawuhkên warata
tan ana kaliwatan
jêmpana joli myang krêmun
sadaya sampun sudhiya

apan ta sampun cumawis
turôngga èbèk-èbègan
titihane sang pangantèn
wus prapta ing wanci enjang
budhal sang pinangantyan
samarga-marga supênuh
datan pêgat kinurmatan

Sang Rêtnayu Tambangrum anitih krêmun
Sri Pastapa munggèng wuri
nitih kuda dhawuk tutul
lapake baludru wilis
mandhi lawung sang akatong

lampahira ing marga datan winuwus
ing saluwêng sampun prapti
mandhap sing titihanipun
pangantèn sigra kinanthi
nitih baita sakloron

sapandhèrèk lanang wadon rêbut dhucung
tanapi para prajurit
miwah sagêgamanipun
wus munggah baita sami
mancal layar surya ngayom

kinurmatan ping tri mariyêm jumêgur
para abdi ngrumiyini
têkèng palabuhan mudhun
bêbêktan tinata sami
kongsi pirang-pirang grêbong

sang pangantèn sakalihan sampun mudhun
saking baita kinanthi
kya patih sampun umêthuk
anèng palabuhan jawi
samya ngapurancang dhodhok

tan kawarnèng marga tindaking sang prabu
praptaning praja pribadi
ingayap inguyun-uyun
kathah pra parêkan cèthi
samya mêdal saking tunggon

êmban inya dhêrak mêthuk sang aprabu
ngampil tadhahan pisalin
pra manggung-manggung kêtanggung
ting cangungak anginguki
ana kêplok amalengos

pramèswari kinanthi dening sang prabu
lampahe ngalêntrèh ririh
labêt sayahe kalangkung
kocap sampun ngênyapuri
sang nata santun kaprabon

tata-tata lênggah bojana sang prabu
lan putra sêntana sami
caos kasugêngan prabu
dènnya kondur saking jurit
enjing praptèng surup gobyog

kunêng gantya winursita enjingipun
sang nata miyos tinangkil
andhèr pra wadya supênuh
sri narendra ngandika ris
patih undangên dèn gupoh

nyi tumênggung ngêmban timbalan sang prabu
animbali kyana patih
nulya mêdal adhêdhawuh
kyana patih dèn timbali
angandikan lan sang katong

kyana patih sandika ing aturipun
sigra umarêk sang aji
pangadhêpe makedhupuh
sumungkêm kônca mring siti
sri narendra ngandika lon

bapa patih apa wartane ing pungkur
kya patih umatur aris
pangèstunira sang prabu
ing praja sami basuki
myang para abdi sang katong

datan gothang aprasamya sowan tugur
ing jawi myang jroning puri
siyang dalu pêpak kumpul
mêmuji sugêng ing gusti
ngantos konduring sang katong

sri narendra suka amarwata sunu
hèh bapa ingsun wartani
gon ingsun têdhak anglurug
dhapur ngêbun-êbun enjing
nglamar putri putrèng katong

putranira Sri Karangasêm pambayun
sêkar kadhaton kinasih
parabe Rêtna Tambangrum
samêngko wus sun boyongi
kadya iku garwaningong

sumurupa yayi ki pêpatih ingsun
tur sêmbah sang pramèswari
sang nata nulya andangu
kaya priye bapa patih
apa pantês garwaningong

kyana patih umatur sarwi tumungkul
langkung pantêse sang aji
dhasar narendra pinunjul
akrama putri linuwih
pambayun putrèng sang katong

dèrèng tutug embal wacana sang prabu
pramèswari ngrumiyini
jêngkar umanjing kadhatun
sri narendra ngandika ris
bapa patih karsaningong

ing samêngko sanadyan wus krama ingsun
antuk putraning narpati
warnane ayu pinunjul
ing netya luruh alindri
anging nêdya ingsun karo

marma sira bapa patih ingsun utus
ngaturke kintaka iki
iya marang rama prabu
kang mandhirèng praja Bali
surasèng srat kang wigatos

lamun dadya parênging galih sang prabu
ingsun êbun-êbun enjing
marang putrane pambayun
ingkang aran Rasa Adi
iku dadia garwèngong

dene lamun tan kaparêng rama prabu
ing Bali bakal sun gitik
marma sira kang sun utus
aywa nganti nguciwani
yèn ana malanging kewoh

kyana patih sandika wus nêmbah mundur
sigêgên sang pramèswari
mirêng yèn raka sang prabu
nonjok nawala mring Bali
nglamar putrane sang katong

enggal-enggal umarêk raka sang prabu
pramèswari matur aris
pukulun jêng sang sinuwun
marmanta ulun sumiwi
ing ngarsa paduka katong

ulun mirêng dhawuh paduka pukulun
dhumatêng pun bapa patih
ing mêngko arsa dèn utus
lampah duta marang Bali
nonjok nawala sang katong

kadiparan wigatosing karsa prabu
kawula ayun udani
sigêg ing galih sang mulku
dènirarsa amangsuli
dadya sinamun ing gatos

yayi ingsun angrêmbug prakara prêlu
lan sri narendra ing Bali
mula patih kang sun utus
aja nganti angowani
ing rêmbug lamun kapêntog

pramèswari mèsêm malih aturipun
kawula botên andugi
bok mênèk rêmbug sadumuk
ingkang sagêd bêbayani
mèsêm prabu ngandika lon

dana ingsun angrêmbug pêrlu sadumuk
dêstun prakara kang wêrit
pramèswari maksih buru
lah punapa rêmbug jurit
aprang kêmbang lan sang katong

nora aprang kêmbang yayi karsaningsun
ngêlar jajahan nagari
jamaking kang para ratu
mèt praja rinêbut jurit
pramèswari amalengos

nglar jajahan ambêdhah Kuthawinangun
Kuwadungan tumpês tapis
ewa têmên sang aprabu
pedah punapa asilip
bok angur barès kemawon

yèn prakawis sapele jêng sang sinuhun
têka dadak bapa patih
kang dinuta jêng pukulun
dhumatêng praja ing Bali
bok sampun akarya wados

sri narendra maksih ngikibi ing wuwus
dhumatêng sang pramèswari
yayi ywa sandeyèng kalbu
sira nora sun tuturi
jêr dudu babagan wadon

pramèswari maksih andêdêr turipun
sanèse babagan èstri
baya prakawis prang pupuh
inggih makatêna ugi
bok sampun anggung winados

wit rama ji Karangasêm duk rumuhun
saobah osiking nagri
kawula rencange ngrêmbug
ngantos dumugi ing jurit
ulun senapati wadon

kongsi aprang tandhing kalawan pukulun
ngantos dumugi kajodhi
kolua kawula lêbur
môngsa ta praptèng samangkin
paduka sayêkti layon

sri narendra dahat ribêng ing tyasipun
tinêtêr ing pramèswari
dangu kèndêl tan amuwus
kasaru rêkyana patih
kang dinuta wus sumaos

pramèswari nata lon pandangunipun
hèh bapa padha basuki
dènnya kautus sang prabu
marang ing nagara Bali
apa wartaning sang katong

kang dinangu umatur sarwi andhêku
dhuh gusti jêng pramèswari
angsal pangèstu pukulun
lampah kawula basuki
dene wontênipun wartos

sampun kawrat ing nawala angsul-angsul
kawula ayun sumiwi
raka paduka sang prabu
iya bapa sira nuli
matura mring raka katong

kyana patih wus majêng ing ngarsa prabu
apan sarwi mundhi tulis
saksana nêmbah umatur
pukulun amba tinuding
ngaturkên nawala katong

marang Bali katur mring rama sangprabu
nawala sampun tinampi
binuka sinuksmèng kalbu
wangsulan kawrat ing tulis
sumôngga ing sang akatong

gya tinampèn nawala dening sang prabu
binuka sinuksmèng galih
sarwya mênggah napasipun
ing netya ngêmu prihatin
tandya pramèswari katong

aminta wruh dhumatêng raka sang prabu
pukulun kula yun uning
suraosing srat sul-angsul
saking sang prabu ing Bali
pinaringkên gya winaos

mring sang rêtna wus tiniling wongsal-wangsul
mirsa suraosing tulis
purun ginarwèng sang prabu
sang kusuma Rasa Adi
dadak ambêbana abot

minta pêthuk lamaran sirahing ratu
sajodho kakung lan putri
yèn tan mangkonoa lumuh
ginarwa marang sang aji
angur yuda arêrêmpon

kagyat pramèswari nata
sarwi banting nawala saking Bali
sumakeyan anak ratu
linuwih ing sasama
pinèt garwa ing nata jaluk dèn pêthuk
lamaran mustakanira
sang nata lan pramèswari

ala dulune nampika
mokal-mokal nganggo mêmanas ati
baya tan ana wong ayu
liyane dhèwèkira
nora nana pra putri putraning ratu
liyane si wong kumewat
iyèku Si Rasa Adi

kaya apa warnanira
sun arsa wruh anèng madyaning jurit
pramèswari sigra matur
dhuh pukulun sang nata
kadiparan ingkang dados karsa prabu
lamun wurung anglamara
sayêkti anglêlingsêmi

èmêng ing galih sang nata
kayaparan yayi lêlakon iki
prayoga sun karya wurung
tan nêdya ingsun krama
puluh krama yèn dadak kêthokan gulu
ingsun dhewe kang kelangan
sigêg turing pramèswari

pukulun jêng sri narendra
yèn katimbang dados cuwaning galih
arsa krama putri ayu
wurung dening bêbana
ulun sagah dadosa wadal pukulun
kêthokên jôngga kawula
dadya tan ngewuh-ewuhi

paduka tulus akrama
akaronsih lawan Sang Rasa Adi
wit saking sang rêtnaningrum
lumuh kinêmarua
lan kawula marma kawula pukulun
ingkang wajib ngawonana
têlungane kang wus lami

singkêl ing galih sang nata
nênggak waspa prabu ngandika aris
babo nimas garwaningsun
bangêt tarimaningwang
dènirarsa labuh pati tugêl gulu
ênggon ingsun arsa krama
nging paribasane yayi

burucêng kelangan wagal
olèh liya kelangan pramèswari
sang rêtna adrêng umatur
parêng botên parênga
mung pribadi kawula kang arsa mêthuk
dumugining campuhing prang
kula ingkang angawaki

dangu adiya-diniya
pramèswari tansah adrêng kêpati
sêtun têmên raganingsun
tan bisa angramakna
marang garwa yun krama putrining ratu
sigêg wau sang kusuma
sigra dhawuh mring kya patih

hèh bapa nuli mundura
pêpakêna wadyabala prajurit
sagêgamaning prang pupuh
aywa kongsi kuciwa
karsaningsun arsa ngluruk besuk-esuk
marang ing Bali nagara
amboyong Si Rasa Adi

sukur yèn condhong sang nata
putrinira kêna sun têmbung aris
nanging ta kalamun puguh
tan kêna dèn êlusa
bakal ingsun rêbut krananing prang pupuh
kyana patih tur sandika
sigra nêmbah mundur aris

kantun pramèswari nata
lan kang raka nutug dènnya karonsih
derarsa tinilar nglurug
anggung posa-pasihan
ngêsorakên pangantèn kang nêmbe dhaup
sadalu praptane enjang
tansah nèng jroning jinêm mrik

cinêndhak caritanira
kyana patih sawadyaning ajurit
ing paglaran wus ngalumpuk
pêpak gêgamanira
pramèswari ngrasuk busana prang pupuh
gya budhal sawadyanira
kadya jawah ing pajatin

ing marga datan winarna
sampun anjog ing palabuhan Bali
kathah baita gung-agung
prasami labuh jangkar
pramèswari lan sawadyabalanipun
pan wus ngancik ing baita
lumembak kombak ing tasik

tan antara sampun prapta
nagri Bali Bulèlèng dèn anciki
kumêrap wadya lir sêmut
munggah marang dharatan
pacak baris kuthane kinêpung wakul
kinalang atêmu gêlang
pramèswari anindhihi

gantya ingkang cinarita
natèng Bali nuju miyos tinangkil
siniwèng wadya supênuh
aglar bala balabar
kasaru ing abdi pacalang umatur
tur uninga kyana patya
wontên mêngsah andhatêngi

kathah wadyabalanira
têtindhihing senapati prajurit
wanodya ayu pinunjul
sampun angêpang kitha
têmu gêlang ing Bali kinêpung wakul
kya patih anulya enggal
sumiwèng ngarsa narpati

ngaturi uningèng nata
dhuh pukulun kawula anampèni
pacalang lapuranipun
wontên mêngsah kang prapta
sugih bala prajanta kinêpung wakul
kinalang atêmu gêlang
pasang gêlar karya giris

kagyat ing galih sang nata
hèh ta patih padha samêngko iki
kêrigên sawadyaningsun
lan sikêpa gêgaman
amêthukna mungsuh kang têka angêpung
mangkata saka paseban
aja kongsi mampir mulih

kya patih matur sandika
sigra mêdal sang nata ngênyapuri
praptèng paglaran gya dhawuh
mêpak kang wadyabala
myang prajurit dèn samêkta aprang pupuh
saprotêlon jaga praja
rong protêlon nut kya patih

binêkta mêthukkên mêngsah
budhalira kadi sela blêkithi
ing marga datan winuwus
praptèng watêsing kutha
rêp-arêpan lawan prajuriting mungsuh
adrêng tan arsa mundura
dadya campuh ingajurit

caruk rukêt prang gêgaman
wadya Bali kathah samya ngêmasi
sinêsêg mungsuh angêsuk
nir baya nir wikara
karepotan kya patih sawadyanipun
sigra mundur palarasan
wadyèng Bali wus kalindhih

tur uninga mring sang nata
lamun patih kasor madyaning jurit
sigêg sang nata anjêtung
badhe bêdhah ing kutha
datan wurung ing Bali Bulèlèng gêmpur
jroning prihatin sang nata
kasaru putra sang putri

sumiwèng rama narendra
sarwya matur pukulun jêng rama ji
sampun kapati anjêtung
parêng botên parênga
ulun arsa mêdali mapagkên mungsuh
dhasar prawirèng ayuda
sang kusuma Rasa Adi

sri narendra angandika
iya nini sun nora mêmalangi
malah sun paring pangèstu
Allah ngijabahana
marang karêpira mêtu ing prang pupuh
aywana sakara-kara
nuli pradandana aglis

sigra angrasuk busana
ngagêm-agêm kaprajuritan putri
gumêbyar sarwa mas murub
cancut atali wanda
sarwi nyangking warastra pusakanipun
sasat putri ing Cêmpala
duk arsa tandhing jêmparing

manêmbah amit kang rama
sigra budhal ing marga tan winarni
kathah prajuriting mungsuh
prasamya ambêbahak
pinarpêkan sang rêtna sawadyanipun
tandya campuh ing ayuda
arame gênti kalindhih

tinêtêr warastra kentas
para wadya lurugan samya ngisis
kèngsêr kasor ing prang pupuh
ngungsi asalang-tunjang
kyana patih gugup anulya umatur
mring gustine masanggrahan
Tambangrum jêng pramèswari

gusti ngaturakên tiwas
para wadya lurugan wus katitih
kathah prasamya kêplayu
tanbuh angungsi gêsang
wadya Bali taksih ngangsêg prang angêsuk
tangèh linawan ing yuda
sêlak kasaput ing ratri

mirêng aturing kya patya
rêtna sêkar kadhaton dahat runtik
bapa patih dika kantun
benjang-enjang kewala
kula arsa amêdali aprang pupuh
menaka têngga sanggrahan
kula dhewe kang ngawaki

cinêndhak praptane enjang
pramèswari ngrasuk kaprabon jurit
ramping tarincing acancut
sarwi nitih turôngga
janjam biru turangganira jêng ratu
cinengklak asêsirigan
samarga-marga kumricik

wus ngancik papan paprangan
sigra mangsah wadyabala ing Bali
ngadu bala rame campuh
tiba gumuling kisma
kampuh-kampuh sumingêp ing aprang pupuh
ting balêsar kapêlajar
umpêtan angungsi urip

pramèswari sigra mangsah
nèng luhuring kuda amobat-mabit
titihan nujah anubruk
wadya Bali sar-saran
pinalêcit ing kuda tinumbuk lampus
prajurit Bali kasoran
wêwadul mring senapati

mangkrak sang putri umangsah
sarwi nitih turôngga janjam kuning
duk adu arêp lan mungsuh
maksih asêsirigan
pramèswari cêrik-cêrik wuwusipun
hèh hèh prajurit wanodya
sapa baya ranirèki

sun putra putri narendra
iya ingsun kang aran Rasa Adi
balik sapa ta aranmu
wanodya wani aprang
lamun sira gênti tambuh marang ingsun
sun dèwi sêkar kêdhatyan
bocah saka Gilingwêsi

praptèng sun iki dinuta
marang gusti nalendra Gilingwêsi
kinèn gêcak nagaramu
yèn kuthane wus bêdhah
nulya kinon amboyong marang sirèku
marma sira ywa lênggana
nututa bae sang putri

wus lama dèn arsa-arsa
iya marang gustiku sri bupati
muktia sira wong ayu
nèng Gilingwêsi praja
angrênggani kadhatone sang aprabu
payo yayi barêng ingwang
mulih marang Gilingwêsi

rinapu saya tan rêna
pamuwuse sêngak Kèn Rasa Adi
lancang têmên wicaramu
sêkar kadhaton sira
nora watak ngunggah-unggahi ratumu
sumakeyan binathara
jaluk dèn unggah-unggahi

malah sira anungkula
jêng rama ji kang butuh para nyai
marma bêcik sira nutut
yèn ingsun nora sotah
sêtun timên nubruk-nubruk raganingsun
durung kongsi kalah aprang
têka nutut nyundêl anjing

apa kang katon ing sira
tadhahana nyata putri prajurit
ya iki pusakaningsun
ran warastra sumbaga
dahat ampuh kang sanjata luput têguh
sang rêtna sêkar kadhatyan
têbah jaja sarwi angling

payo mara tibakêna
lamun nora kêna ginawe bêcik
ingsun gêblag jajaningsun
pilihên ingkang sêla
sang rêtnayu sigra mênthang langkapipun
wus lumêpas kadya kilat
prandene datan ngundhili

sinaut ponang sanjata
dening mêngsah sêkar kadhaton kêni
gya rinêmêt rêmak-rêmpu
sinawurkên lir gabah
lah dulunên Rasadi iki panahmu
gênti sira tadhahana
Tambangrum pusaka mami

sinawang kadya sangkêlat
manang-manang yèki Sang Rasa Adi
iya malêsa wong ayu
katogna budinira
sang dyah sêkar kadhaton sigra angunus
Tambangrum sanjata kunta
wus lumêpas kadya thathit

tumanduk marang sang rêtna
kapisanan ambruk Kèn Rasa Adi
pinulêt-ulêt lir pulut
palikêt tan bisobah
mingsat-mingsêt kêsingsêt dening Tambangrum
payo yèn nyata prawira
hèh mènthèl Si Rasa Adi

katogna sabudinira
iya iki putri ing Gilingwêsi
kinasih ratu pinunjul
Maha Prabu Pastapa
kang satuhu pilih tandhing ing prang pupuh
kêkês kasor ing ayuda
ing driya kadi mas kentir

ngasih-asih sêsambat Kèn Rasa Adi
lah age sisakna
sêkar kadhaton sirèki
aywa andêdawa wirang

ingsun lumuh yèn kongsia nungkul urip
age patènana
aywa anggung ngèsi-èsi
merang amêmirang jagad

dhuh jêng rama baya tan kulak pawarti
ulun têmah siksa
siniksa madyaning jurit
kawula amit palastra

sang rêtnayu sêkar kadhaton marêki
mudhun sing turôngga
wêlas myat Kèn Rasa Adi
dènnya anggung gêlasaran

adhiku dhi Sang Kusuma Rasa Adi
abot sun akarya
pêpati marang sirèki
angur sira anututa

sun boyongi iya marang Gilingwêsi
suwitèng sang nata
iba sukaning narpati
angabdèkke marang sira

pirangbara sira dadya pramèswari
ngrênggani jro pura
jêr suwe dèn anti-anti
dening Sang Prabu Pastapa

marma kongsi sun labuhi takêr pati
murwèng adilaga
manrang baya nir ing wèsthi
anggêcak Bali prajanta

akarana dinutèng sri narapati
mundhut jênêng sira
samêngko rèh wus kajodhi
marma yayi ywa lênggana

Sang Dyah Ayu Kusuma Retna Raswadi
duk maksih bêbandan
tumungkul angasih-asih
kakang bok yèn makatêna

tur kawula nênggih sandika nglampahi
sapituduh tuwan
binêkta mring Gilingwêsi
nging nyuwun dèn luwarana

sampun anggung kabônda ginodhi-godhi
sakite kalintang
Tambangrum saya ningsêti
kakang bok kawula tobat

sang dyah sêkar kadhaton nauri aris
yayi sun tan bisa
nguculi bêbandan iki
kajaba jêng sri narendra

mêngko sira yèn wus sumiwèng ngarsa ji
Sang Prabu Pastapa
kang winênang anguculi
Tambangrum tali pusaka

wus kadhadha Sang Dyah Ayu Rasa Adi
dadining lêlakyan
kadi wus takdiring Widhi
cintraka marganing mulya

wus binoyong sang rêtna anitih joli
tan kawarnèng marga
Gilingwêsi sampun prapti
jumujug ing ngarsa nata

Sang Aprabu Pastapa lênggah siniwi
kagyat praptanira
pramèswari kondur saking
ing Bali lumampah duta

amboyongi mring Sang Rêtna Rasa Adi
mangkya wus kabêsta
maksih binônda sang putri
kawistara kawlasarsa

gung kacaryan Sri Narendra Gilingwêsi
wusnya bêbagean
nata angandika aris
paran yayi wartanira

dene prapta amboyong sawiji putri
maksih abêbandan
apa karanane yayi
age ingsun wartanana

pramèswari nata umatur raka ji
pukulun sang nata
ulun dinuta mring Bali
nglamar putrane sang nata

kang pêparab nênggih Nikèn Rasa Adi
nguni datan arsa
satêmah dadya ajurit
mêngsah kalawan kawula

sêdya kula cêpênga kalawan aris
yayi datan arsa
dadya kawula dhawahi
Tambangrum têmah kabônda

ing samangke sumanggèng karsa raka ji
sri nata ngandika
mara uculana yayi
ingsun wêlas warnanira

nging jêng ratu datan arsa anguculi
pukulun sang nata
ulun tan sagêd nguculi
Tambangrum pusakèng dewa

yèn dedea sri narendra nuswa Jawi
tangèh lamun wignya
saking bêbaya ngluwari
tanpa karya siya-siya

nadyan silih pukulun kangjêng raka ji
ingkang ngluwarana
kêdah mawi môngsa kalih
wontên sajroning pasuptan

Sri Pastapa mèsêm sarwya ngandika ris
têka anglêngkara
yayi pusakanta iki
nganggo duwèni saradan

kang bêbandan sampun binêkta umanjing
sadalêm pasuptan
sigra dènnya tangkêp samir
pramèswari ngênyapura

kawuwusa enjang miyos sri bupati
lawan sang kusuma
Rêtna Dèwi Rasa Adi
anggung akêkanthèn asta

kocap pramèswari prabu
suka dènira ningali
mring kang raka sri narendra
lawan Sang Dyah Rasa Adi
katiga samya lênggahan
pramèswari ngandika ris

yayi dèn parêk maring sun
dikapenak sira linggih
samêngko wus dadya kadang
sêdulur sinarawèdi
aywa nganggo wancakdriya
padha suwitèng raka ji

pukulun jêng sang sinuwun
arinta Dyah Rasa Adi
kaparênga winisudha
ginarwèng raka sang aji
wontêna timbangan kula
angrênggani jroning puri

dahat kacaryaning kalbu
Sri Pastapa ngandika ris
yayi sun manut kewala
ujêr sira wus nglilani
nadyan priya mung sadarma
ingsun nora ngrumangsani

ngudan sore bun-bun esuk
sira ingkang murwèng jurit
angrêbut putri narendra
Sang Kusuma Rasa Adi
kinèn anggarwa maringwang
apa ta kirane sudi

Kèn Rasa Adi tumungkul
pramèswari ngandika ris
yayi sira pa sandika
ginarwa marang sang aji
aywa tanggung-tanggung sira
labuh marang ingsun yayi

Kèn Rasa Adi umatur
kakang bok kawula singgih
ajrih dhumatêng paduka
suwitèng sri narapati
wit kathah kidhung kawula
dèrèng nate anglampahi

lami kula kogung tanggung
wontên ing nagari Bali
suwita marang jêng rama
botên nate angladosi
ewadene yèn paduka
kakang bok kasdu ing galih

dhumatêng kula nênuntun
ing karya suwitèng aji
môngsaborong ing paduka
kula botên ngrumangsani
ginarwa dhatêng sang nata
kakang bok kula ngèngèri

trênyuhing galih jêng ratu
rumôngsa sinanggèng krami
dahat susila noraga
dayitèng Dyah Rasa Adi
wignya mèt sihing sasama
kaduk awicara manis

pramèswari sigra dhawuh
mring kya patih angundhangi
warata sapanêkarnya
lamun karsaning sang aji
benjang-enjang ari Soma
sang suputri Rasa Adi

ginarwa dening sang prabu
jinênêngkên pramèswari
sêkar kadhaton kang wrêdha
kang anèm Dyah Rasa Adi
pahargyane tan kacrita
cinêndhak sri narapati

wus nonjok nawala katur
marasêpuh natèng Bali
lamun pambayun putrendra
Kusuma Dyah Rasa Adi
ginarwa Sang Sri Pastapa
narendra ing Gilingwêsi

mukti anèng prajanipun
angrênggani jroning puri
surat tinampèkkên sigra
mring kya patih Gilingwêsi
mantri kang piniji duta
ngampil nawalaning aji

ing marga datan winuwus
praptèng nagara ing Bali
anjujug ing pagêlaran
wus tinampèn ing kya patih
nawala katur sang nata
binuka sinuksmèng galih

wus kadhadha ing sang mulku
nênggih surasaning tulis
dahat kacaryan ing driya
sul-angsuling natèng Bali
gya tinampèkkên mring duta
kang duta umêsat aglis

datan kawarna ing ênu
Gilingwêsi sampun prapti
wus konjuk marang sang nata
binuka sarasèng tulis
mahyakkên sukèng wardaya
sri narendra prajèng Bali

sèwu sakêthi jumurung
marang Sri Pastapa Aji
dera parêng parikrama
lan putra Dyah Rasa Adi
môngsaborong mring sang nata
dènira mêngku sang putri

kocap Sri Pastapa nutug
lan pramèswari kêkalih
anggung dènnya parisuka
saênggone dèn arasi
garwa sêpuh lan taruna
tan ana tabêting runtik

wus andungkap pitung tèngsu
Sri Narendra Gilingwêsi
dera gung posa-pasihan
lan garwanira kêkalih
Rêtna Tambangrum kang wrêdha
samana sampun garbini

babar putra miyos jalu
warnane anom apêkik
dadya kêmbang sapocapan
wong sapraja Gilingwêsi
yèn mangkya jêng sri narendra
wus darbe pangran dipati

patutan sing garwa sêpuh
kang putra dipun parabi
nênggih Radèn Talirasa
nadyan rare maksih alit
katon kêkuwunging netya
lan ramanta anyèplêsi

kasok sihe sang aprabu
lan kang putra pangran pati
sira Radèn Talirasa
samana pan wus winanci
andungkap diwasanira
lolos saking ing nagari

tanpa pamit ing ramèbu
murcane angikis ratri
mring wana Suryapralaya
lampahe pangran dipati
karsane anamur kula
marmane datanpa kanthi

ngambah laladan wanagung
mudhun jurang ngiring-iring
sumusup mangayam-ayam
tan ketang pringganing margi
ngupa kitab Kadal Makna
kang tanpa papan tinulis

ing nguni kasiyatipun
kalamun winaos benjing
nirnakkên sagung bêbaya
kang samar-samar pinanggih
pindha wong posa-pasihan
dèniranggung adu manis

Sambêtipun sêrat punika lajêng winastan Sêrat Surya Pralaya.