marêk ngarsane kang rama
sira Radèn Panji sigit
rêspati sasolahira
jatmika susilèng budi
limpad graita lantip
sêdhêng yuswanta sang bagus
lagya patbêlas warsa
upama puspita lagi
mèdêm endah ing warna mandarèng slaga

kang rama alon ngandika
dhuh putrèngsun kaki Panji
iki wujuding wasiyat
gada bobot sèwu kati
dèn enggal putra mami
junjungên nganti kajunjung
rahadèn tanggap prana
kang bindi sigra tininggil
kinaryonclang ing asta kiwa kewala

kyapatih ascaryèng driya
miyat dayane kang siwi
pra janma mêmuji jaya
jayane sang jayèng jurit
kang langkap gya cinangking
asta ingkang kiwa mungguh
pinênthang kang gandhewa
gumrèt swaranira atri
miris maras sagunging wadya tumingal

kinuwatan panariknya
tikêl kang gandhewa sêbit
sasaya eram ing driya
sagung kang samya ningali
môngka ta nguni-uni
akèh prawira nung-anung
tan ana kuwat ngangkat
kang wasiyat loro iki
amung radèn putra atêka kuwawa

kya patih alon ngandika
wus lêga rasaning ati
dene katon kadayan ta
yakti pinunjul sabumi
ananging wêkas mami
marang jênêngira kulup
tyas ayya katabêtan
kasuran sêrênge kapti
budyangkara mêmarah murkaning nala

karana sagung manungsa
kang padha tinitah luwih
pirang kêthi pirang yuta
upama lamun winilis
dayane kudu ugi
sarèh rèrèh barang kayun
noraga parikrama
têbah cêngil mring sasami
mardi basa basukining sêdya tama

banjurna dènira arsa
lêlana sun nayogyani
marang aliyan nagara
supaya mundhak kang budi
jatine bae kaki
ana rasane tyas ingsun
ing têmbe kaya-kaya
sira bisa madêg aji
amijèni karaton ing Sokadana

karana sri narapatya
tita nora darbe siwi
môngka ta suk iki iya
maksih mèlu darbe waris
marmanta sira kaki
sun tuduh lêlana nglangut
amèt ta têtuladan
ing praja sawiji-wiji
bênêr luput ala bêcik titènana

jêr ujaring kuna-kuna
sapa ingkang arsa luwih
ngêgungna prihatining tyas
sarana sarèhing budi
yèn pandak ing pangudi
dadi sasêdyaning kayun
iku yèn katarima
ing panêdhanira kaki
bok ing benjang jumênêng nèng Sokadana

marma mêngko kaki sira
ayya pêgat atêtèki
talitinên mupung mudha
mungguh patitising kapti
titinên dèn akongsi
kaèksi saesthanipun
karana kaki sira
cêcalon pakuning bumi
kudu wikan kukum lawan pangadilan

bok ing têmbe kalampahan
sira jumênêng narpati
asiha mring wadyanira
kang gêdhe lawan kang cilik
kang ala lan kang bêcik
padha prihên suyudipun
karana narèswara
kuwate saka wong cilik
yèn suwunga wong cilik tan ana raja

natèku ngratoni janma
ing salaladaning nagri
nadyan gêdhe prajanira
yèn kurang wêtuning bumi
paran antuking asil
kang wadya cilik sawêgung
sri nata kang amriha
sarat sarananing bumi
dimèn gampang kang samya mangolah kisma

susahing pangupakara
sangking tan kailèn warih
ratu kajibah prentaha
karya kalèn jog mring sabin
tuwin para narpati
darbea panginte prêlu
dadya wadya kang samya
sawênang-wênang kapyarsa
mantri lintah bêtah nêsêp gêtih mêntah

yèn ora nuli pinapas
si apus ngapês-apêsi
lan wajibing narèswara
ywa melik darbèking alid
upama kang wadyalit
asimpên barang linuhung
pantês kagêm sri nata
ingaturkên môngka tampi
tinukua saajine barang ika

narendra pama nangkoda
kêmudhi kang môngka patih
pra mantrus punggawanira
palwa upama wadyalit
yèn mantrus kurang titi
mangrukti dayaning prau
yakti glis bowolira
puara kêlêm jaladri
kapal kèrêm nangkoda anut sangsara

dene lakuning kang palwa
kang molahkên juru mudhi
sarta wasising sêtirman
wus pramèng marang ing angin
mamrih enggala prapti
paran kang sinêdyèng dunung
kumudhi ingupama
mantrimukaning nagari
kang sêtirman kang môngka para niyaka

marmane para narendra
sabên arsa karya patih
tinati luwih sawarsa
tansah jinungkung nèng ngarsi
cinoba boting kardi
kang angèl sinung karuhun
anulya kinon ngêmbat
pranataning mardyèngbumi
yèn wus rigên ing driya gya winisudha

iku pilihan nayaka
kang sabar alus ing budi
sarta trahing witaradya
awit bakal dèn titipi
wadining narapati
patih kabèh kang angêmbun
lawanta kang abisa
mèt tyasing punggawa mantri
myang waskitha ngenaki tyasing kawula

lan yèn arsa karya jaksa
milih kang wêkêl ing budi
lawan wong kang tan melikan
prasaja sajaking dhiri
kang mangkono sayêkti
titikaning yama mungguh
tan keguh ing rêruban
kêncêng yèn nindakkên adil
lamun jaksa karêm karoban barana

bra pamingsiling prakara
prakara kang tibèng sisip
sinisêp sêpining janma
kang mangkono ngêngêmbangi
kuwuring praja yakti
tan wantah êmpaning kukum
ya mambêk nora sêtya
dènira nindakkên adil
sasat mungsuh mangsah wus umanjing praja

ana bênêr kang prakara
ginawe kalah kang awit
tan nganggo sarama arta
yeka yama murang adil
yèn ingkang anêtêpi
tumêmên rèhing tinuduh
mung anggêr ingugêran
ondhangna lawan ingaji
kang jinêjêr munggyèng jroning pangadilan

rahadèn aris turira
mugi wagêda nglampahi
ing rèh para parimarma
pamardi wrêdining budi
langkung gèn ulun mundhi
saliri sabda dhumawuh
sasat sèwu nugraha
rumaos kawula inggih
mugi-mugi wagêda nglapahi têdah

ki patih suka miyarsa
dene kang putra wus tampi
saniskaraning wasita
satataning mangun tèki
radèn gya angabêkti
mring rama myang para ibu
amit wus rinilanan
nêmbang lèngsèr sangking ngarsi
amung lawan kêkalih kang panakawan

nami Janggali Janggala
para ibu duk ningali
kamiwêlasên ing driya
myat putra dènnya lumaris
dene ta mindha dasih
môngka ta sabên ingugung
sinung sakarsanira
ing mêngko têka nglakoni
mindha papa paran polahe nèng têba

kunêng kang samya parasan
wau ta ingkang lumaris
praptèng wana têrataban
miyarsa swaraning pêksi
jalak cocak lan kathik
kuthilang ling-lingan pêlung
wulung kalong rumangsang
sinêrang dening srigunting
cingcinggoling kang maksih aring anèng pang

kang cohung mêlung ngumandhang
sata wana sabawanjrit
mlangkring nèng panging palasa
sayah nyuwara talisik
wadonira nèng siti
sarwi among kuthukipun
rahadèn suka mulat
mring sata wana kêkalih
dene têka rukun dènira mong suta

lajêng lampahira radyan
ngambah sasêngkaning ardi
anjog jurang parejengan
tan wrin prigane wanadri
nalasak sungil-sungil
sêsiluking gunung-gunung
rahadèn lakung rêna
ningali langêning wukir
abdi kalih umatur adhuh bandara

sumôngga ngaso sakêdhap
thekol suku kula kalih
wit têmbe lumampah wana
rahadèn wêlas ing galih
mring panakawan kalih
sigra kèndêl lampahipun
nèng ngisoring wrêksa gora
tan dangu wontên kaèksi
sima agêng mijil sangking pagrumbula

nyênyiwo mring Ki Janggala
Janggali giwar anjêrit
trangginas rahadèn putra
mênthang langkapira aglis
lumêpas kang jêmparing
kasrèmpèt sima têmah nglud
Dyan Panji wus prayitna
sandhang walikat tinarik
pinarjaya kaprêmanan lêmpèngira

mong datan môngga puliha
kapisanan wus ngêmasi
Janggali lan Ki Janggala
kalihe sami mêmuji
saktine sang pinêkik
tuhu kalamun pinunjul
iba yèn wus diwasa
sapa lawaning ajurit
ngêndi ana wong sêkti kaya mangkana

lagi iki radèn putra
digdayane nglêliwati
Janggala alon turira
kula darbe nadar inggih
lamun mong angêmasi
sami badhe angêlungsur
agêm nyamping paduka
radèn gumujêng sarwa ngling
yèn bênêre ingsun kang tômpa opahan

wit sira ingkang ingarah
marang kang tunggu wanadri
arsa ginawe pacitan
lèk-lekan nèng grumbul sungil
tumulya ngong tulungi
kapêrcaya macan lampus
upama yèn tan ana
pitulunganingsun pasthi
nora wurung sira dadi tai macan

Janggali lan Ki Janggala
aturira anyakikik
saupami sami pêjah
duk wau tiyang kêkalih
sintên kang badhe ngiring
dhatêng paduka sapurug
radèn alon ngandika
iya ingsun kang ngalahi
asok dhêndhan jari loro lêluwasan

wastra sampun tinampenan
siji sowang wong kêkalih
Janggali ngling hèh Janggala
prayoga lus jarik iki
bêcike mêngko ratri
ya padha ginawe kêmul
wit gunung iki têka
atise angluwihi
tikêl têlu lawan adhêming nagara

Ki Janggala sru lingira
basakneya si gêgothil
eram mring atising arga
baya nêmbe ngamba ardi
Janggali lingira ris
lagyèngong marang gunung
kunêng kang arêrasan
mangkana kasaput ratri
tandya sami mamrih taru rinanggonan

saya dalu kapiyarsa
swaraning sato wanadri
samya mamrih mêmôngsa
sima sabawèng asêpi
gajah wijah nujahi
ing gêlagah tuwin rayung
Janggali lan Janggala
miris marasira kengis
bokong ngoplok lambe ngèplèk wèl-uwelan

rahadèn aris ngandika
jirèh têmên sira iki
mapan ta durung karuan
bakal patinira sami
binadhog mong wanadri
angur pasraha Hyang Agung
umatur Ki Janggala
kula bontên miras-miris
amung ngênês pangraos sampun dèn untal

tan antara wontên sima
mambêt gônda marêpêki
rumangsang mring palenggrongan
rahadèn prayitnèng galih
wangkingan gya tinarik
singa pinarjaya lampus
gumêbrug tibèng kisma
sarwi gro orêg kang bumi
Ki Janggala Janggali kagyat miyarsa

bêngok alok sima-sima
badane dèn gurayangi
bok wus cinawèl ing macan
tan wrin yèn sampun galinting
sukèng tyas sarwi angling
sira Radèn Panji Wulung
dèn sarèh napasira
apan macane wis mati
lah dêlêngên iku anèng ngisorira

wus dungkap bangu raina
samya tumurun sangking wit
katri sigra lumaksana
lon-lonan anêningali
lêlangên ing samargi
ramyang-ramyang non kang rayung
tabêt mêntas kêbunan
pating parêntul kaèksi
asri tinon pindha taruning sêsotya

lingsir kilèn wancinira
amanggih talaga wêning
kinubêng wrêksa mandera
turut tirahe binèji
rahadèn angèndêli
karênan anon ing ranu
samana arsa siram
lêlumban sajroning bèji
kinosokan dening para panakawan

wus rampung dènira siram
lênggah soring kang waringin
maringan lêsuning badan
sêsambèn samya miyarsi
sabawaning kang pêksi
brakutut manggung mangungkung
myang bangkong-bangkong kungkang
munya jroning jurang trêbis
barung lawan cênggèrètnong munyèng tawang

dungkap hyang arka gumlewang
wontên katingalan têbih
janma wisata têtiga
kadyarsa sami marêki
dupi prak dèn tingali
katri samya gêng aluhur
netra bang-bang ngatirah
pantês tumbaknya pinandhi
praptèng ngarsa sami amicarèng driya

he lah dalah antuk karya
nêmu bêja kaping kalih
baya paringing bathara
bêjane si biyang bayi
wah nganggo ngong tingali
maksih bocah durung umur
durjana sru têtanya
pantèn sirèku wong ngêndi
ngambah wana lèrèn curining talagarahadèn aris ngandika
saka praja ing Sokadana mami
arsa alêlana nglangut
balik sirèku sapa
atêtanya nganggo sajak grusa-grusu
manggala begal lingira
ingsun aran Jayapati

mèt karya amung bêbegal
mêntas bae mau ngong mêmatèni
janma pitu bangkenipun
tak tumpuki kewala
dene sira lamun maksih dhêmên umur
wawanmu parènèkêna
lawan busananta sami

rahadèn mèsêm ngandika
nora gampang babo wong mamrih pati
yèn sira paksa kumudu
melik mring darbèk ingwang
mara jajal junjungên pêrbatang iku
wong têlu lamun ambangkat
ingsun asrah pati urip

ki begal myat ing prêbatang
anglêgarang gêngira anglangkungi
kadêrênging tyas pêksa yun
kayuyun busanendah
gyaingakat tiniganan ambarêngkut
wrêksa kêkêd datan obah
pinêksa nora ngalisik

Ki Jayapati ngling sugal
sira dhewe môngsa tèyènga ngungkil
gêdhene kongsi kajunjung
sun asok jiwa raga
sakarsanta tan nêdya sawalèng kayun
radèn mèsêm tan ngandika
prêbatang dipun parêki

ingangkat sampun kaangkat
wrêksa rungkap karangkud lata sêbit
sinabêtakên sumawur
labêt gapuking êpang
begal gawok malongok sidhakêp ngungun
nêmbah-nêmbah nyuwun tobat
ajrih bokêlak binabit

Ki Janggali lan Janggala
cikrak-cikrak kêkêplok-kêplok cêthik
ngucap-ucap si tan pêcus
ulate têka biyas
pama mau sida ngayonana lampus
lêpas nyawanira bablas
nora bisa begal maning

radèn ngandikèsmu duka
ayya ngucap mangko nora bêcik
apa ta pedahipun
sira clathu mangkana
amêmirang marang liyan tanpa ketung
apa nora simpên têpa-
têpaning badan pribadi

radèn nolih angandika
yya sumêlang tyasira Jayapati
awit titahing Hyang Agung
dènira sung jalaran
bêcik marang sapêpadhaning tumuwuh
ana awit saka ala
ana uga saka bêcik

ing wêkasan dadi ala
ana ala wusana dadi bêcik
lir sira lan raganingsun
iku wit saka ala
jêjalaran gonira pinurih rukun
mangkono panêmuningwang
mungguh surasaning urip

êmbuh panêmumu padha
Jayapati umatur ngasih-asih
tan wontên sisip saglugut
inggih sabda paduka
karsa tuwan dene lêlanèng wanagung
rahadèn aris ngandika
ngong arsa ngupaya ngèlmi

umatur Ki Jayapatya
pêrak ngriki wontên ajar têtèki
nêlas aji jaya têguh
myang para kayumanan
malah mandar ing Sokadana Sang Prabu
sabên prêlu kyai ajar
tinimbalan malbèng puri

rahadèn aris ngandika
ingsun paman têka tan krungu warti
kalamun ingkang sinuhun
kagungan guru ajar
Jayapati manêmbah alon umatur
kados paduka tan pirsa
wit samangke sampun lami

botên nate katimbalan
kados datan wontên rèh kang wigati
nguni wontên nalar agung
karya èmênging nata
awit wontên kalangênan ta sang prabu
kenging kintên bêbecangan
lan mantri nami Panolih

anging sri tan dugèng karsa
dadya nuduh nimbali kyai sidik
pinundhut tur wêcanipun
mêkatên kyai ajar
aturipun dhatêng sang sinuhun
èstu kontaping pawarta
tan wontên ingkang nalisip

klangênan gya pinêjahan
laminipun dumugi ing sapriki
sampun gangsal wêlas taun
radyan kelud ing warta
angandika ngêndi prênahe kang gunung
bangêt kapingin wak ingwang
puruhita sang ayogi

Jayapati aturira
sangking ngriki mung lampahan saratri
pratapan nèng lêngkèh gunung
rahadèn angandika
payo paman tuduhna ngong arsa wêruh
dadya sami lumaksana
ri sêdhêng suruping rawi

tan arsa sipêng ing marga
byar raina ing lampah sampun prapti
dhêdhepokira sang wiku
cêcantrik langkung kathah
wasi-wasi kang wus wasis mugèng ngayun
rahadèn alon sinapa
sirèku satriya ngêndi

umatur rahadèn putra
dhuh sang wi kawula tiyang sangking
ing Sokadana nêdya yun
kayungyun alêlana
laladan ing pangajaran gunung-gunung
mangke kula mirêng warta
yèn paduka langkung sidik

kyai ajar asru mojar
iya nora sirèku bae kaki
kang padha pêksa maguru
radèn mring jênêng ingwang
lah pêdhaka ing kene nuli ngong wuruk
aji jaya-kawijayan
radèn sakêlanglung lantip

ing sabên enjang winulang
sêsarêngan kalawan para murit
rahadèn glis wignyanipun
mangkana lama-lama
radèn matur badhe nyuwun dadaripun
sagung aji-aji jaya
sang dwija arsa cinobi

sugal wuwusira ajar
têka lancang pangucap sira panji
paripêksa wani matur
mring guru murang krama
dudu cara wong arsa ngancari guru
yèn mangkono têtêp sira
tan ngandêl mring ngèlmu mami

lumrahe wong puruhita
kudu ngandêl kumandêl anglakoni
benjang lamun nêmu mungsuh
ing kono karyanira
radèn aris umatur dhuh sang awiku
kawula kêdah uninga
dadaripun ingkang aji

ki ajar langkung bramantya
rumôngsèng tyas têtêp yèn mêjanani
sigra barengkal sela gung
ngêntêbkên mring rahadyan
kang ingarah mukanira pinrih trênyuh
tan môntra tumamèng angga
sela singsal tibèng têbih

winalês ajar jinangkah
ing curiga kapisanan ngêmasi
cantrik tumingal têmah nglut
ngalewang ngudhi rantang
radèn panggah ayêm tangkêpe kinrubut
Japati sarowangira
anêlabung saking wuri

para cantrik sirna gêmpang
salang-tunjang binujêng kêmpis-kêmpis
kathah ingkang lajêng nungkul
amung kang para endhang
ingkang anggung karuna kapyarsa umung
Janggali lawan Janggala
bêngak-bêngok anyênyapih

rahadèn aris ngandika
Jayapati rasakna ajar iki
tan nyata ing kawruhipun
mung môngka sêsêngungan
tinêmênan tiba mati gumaluntung
apês nora darbe daya
digdayane mung ngapusi

ngèlmune ginawe kêmat
mamèt brana sagunging para pingging
ajar ujare tan jujur
dibèng kojur dinadar
iku pan wus dadi paukumanipun
tibèng pati siya-siya
têtêp siyasating Widi

Jayapati aturia
kasinggihan sabdanta sang pinêkik
nguni kathah para agung
kang sami puruhita
nanging datan wontên kang purun umatur
nyuwun nyoba mring ki ajar
sawêg paduka puniki

tan ulap wawanan sabda
sangking sampun kawêntar yèn sinakti
tuwin samidahat ngugung
sagunging para nata
botên nyana yèn punika ajar pêngung
mêpêng yèn wontên kondangan
tumpêng tumpuk-tumpuk tampis

radèn mèsêm angandika
payo padha tumurun mupung enjing
awisata marang laut
ngupaya palwa tambang
Jayapati manadhawara tumuntur
tandya sami lumaksana
dinulur nganthi Japati

lon-lonan sami tumurun
sangking sasêngkaning wukir
mahawan lan panakawan
lurah Janggala Janggali
tuwin Jayapati miwah
sarowangira nèng wuri

samarga-marga kayuyun
mulat lêlangêning ardi
tan antara kawistara
tirah-tirahing pasisir
sinêru lampahe prapta
swamipaning kang jêladri

sang wira ngandika arum
hèh ta paman Jayapati
payo padha cêcaturan
ginawe cêcagak linggih
sasêmbèn manganti palwa
lowung sinamur sathithik

sun eling kalaning dangu
sira carita mring mami
mardawane kaki ajar
ing nalika dèn timbali
Sang Prabu Dipa Kiswara
dinuk ing tudhuh metangi

mring para sêlir sawêgung
sapa ta kang dèn arani
ala kalakuanira
liring olah lambangsari
Jayapati matur nêmbah
ki ajar kang dèn wastani

Tunjungsari namanipun
putri boyongan kawarti
saking tanah Balambangan
kêkasihira narpati
tinarka sae kalawan
mantri aran pun Panolih

kasaru Janggala matur
lumantar sarana tangis
dhuh sampun kadawa-dawa
babad ajar nging pidhir
mindhak angrêrujit driya
nindya putra lingira ris

paran karanane iku
sira tan kawawa myarsi
mring kandhane Ki Japatya
Janggala umatur aris
punika babad paduka
kalanipun nguni-unimargi kang ibu rumuhun
garwanira sri bopati
sakêlangkung kinasihan
sakala jêng pramèswari
mèri èsmu kamarasan
sanetyasèng tyas matistis

sarêmbag lan para maru
karya paekan kang juti
srana atur kamandaka
dhatêng ramanta nêrpati
myang ngêngik ajar sajuga
jinarwan sakarsèng sori

jêng ratu dènira matur
sandi murina ing galih
pra maru saabipraya
bêbarung sami mimbuhi
ngawonkên ibu paduka
ingaturkên lambangsari

jêng ramanta sang aprabu
sêmu botên patos galih
nging narpadayita dahat
mêmalat atur tan aris
ramanta kinèn ngupaya
patakèn ajar kang sidik

srênge atur têmah luntur
narendra tandya anuding
nimbali dhatêng ki ajar
ajar jatinipun inggih
sampun binêsêlan brana
dhatêng kangjêng pramèswari

dupi praptèng ngarsa prabu
winasita nyandikani
sangking sampun rumat trekah
dènira amrih sêsandi
minta sêsarating puja
sêsampunipun sumaji

lajêng api-api mujung
akarukub sinjang putih
yayah tuhu matêk môntra
tan antara matur aris
manawi sampun katingal
ing salêbêting sêmadi

wontên olah lambangsantun
ibunta kang dèn êncêbi
kalih pun Panolih kina
ramanta gêga ing galih
nimbali patih tantara
praptèng malbèng pura aglis

sinung agnya kinèn nglampus
mring ibu paduka inggih
kya patih sangêt turira
umambêng karsa narpati
anging sri nata tan kêna
tinanggulang malah runtik

talinganipun pinundhut
wrin kêdhap patih ngecani
Panolih lan ibu tuwan
ingirid binêkta mijil
praptèng dalêm kapatihan
wêlas ramanta kya patih

dhumatêng ibu pukulun
rèhning botên têtêp sisip
kênèng paekan kewala
owêl yèn tumêkèng pati
sênadyan aturing ajar
datan pantês dèn ugêmi

marma nguni langkung ngungun
ramanta mring sri bopati
dèn ta nir titi pariksa
têka arsa karya pati
tan patitis êmpanira
ujar ajar dèn turuti

marma ing satêmahipun
ibu paduka sang pêkik
siningidakên kêwala
dene pun Mantri Panolih
kang dèn mentar dados ajar
dhumatêng sanès nagari

tan lami ibu pukulun
babar dènira garbini
miyos paduka punika
pinèt putra kyana patih
ingugung dèn êla-êla
kala timurira nguni

puwara mangke kalangkung
pinardi mardawèng budi
myang pralêbdaning lukita
pinrih lêguta kang awit
benjang paduka ginadhang
gumantyèng kaprabun aji

dene ta ing prênahipun
paduka lan kyana patih
pan inggih ambapa paman
awit ramanta sang aji
lan patih sadhèrèk misan
nanging sêpuh sri bopati

radèn tyasira matrênyuh
luluh angluhing panggalih
amangu-manguning driya
karônta ing tya miyarsi
ature lurah Janggala
nanging sinamur nityaris

alon pangandikanipun
yèn mêngkono ingsun iki
pinrih Hyang anagih potang
marang ajar iku yêkti
nanging durung nyaur utang
mring jêng kyai kyana patih

sathithik pangungun ingsun
mring ki ajar kang wus lalis
paran panêmuning karsa
tuwas têmên tèki-tèki
têtruka graning ancala
culaning hawa dèn isis

mulane padha dèn emut
iya ing môngsa puniki
kèh lêlêmês lêlamisan
dhèmês yèn arsa pakolih
ngèlmune ginawe kêmat
amèt piangsaling misil

parabdi prasamya guguk
umatur Ki Jayapati
inggih anggèr kasinggihan
limrah ing môngsa samangkin
kathah ajar abêlasar
pating talusur nalisir

radèn mèsêm ngandika rum
hèh ta paman Jayapati
lêlakonmu kuna-kuna
begal ngècu tuwin maling
ing samêngko marènana
supadyèng têmbe basuki

kèh pakaryaning tumuwuh
kang tumrah mamrih pakolih
tani atanapi lawan
dagang layar murih bathi
paman kasaranepisan
buruh mikul gendhong ngindhit

Jayapati nêmbah matur
sih parimarma sang pêkik
mugi wagêd nglampahana
ing karya kang mrih lêstari
têbiha pitung bêdahat
sangking pandamêlan juti

tan dangu wontên kadulu
palwa gêng madyèng jêladri
dangu-dangu katingalan
labuh jangkar ngimbir-imbir
dèn lêlêti layarira
wit arsa ngupaya warih

Dyan Panji suka ing kalbu
tan antara wontên prapti
sêkoci dhatêng dharatan
narpendra sigra marêki
nêmbung numpang palwanira
nangkoda amituruti

tinanyabadhening purug
arsa dhatêng tanah Kêling
sigra sami numpang palwa
mung lawan abdi kêkalih
Japati sarowangira
samya kinèn wangsul mulih

dhatêng siti dunungipun
sarta sinungan wawêling
benjing badhe ingampiran
lamun sampun wangsul malih
sakoci mancal mring kapal
nangkoda tampi tumrampil

mapankên gèn sang binagus
baita sangking Matani
ngriku sampun wontên numpang
srinatriya tanah Bugis
sêdyanira alêlana
anama Dhaèng Brêmani

wus tan darbe rama ibu
ngingmaksih trahing narpati
lagya buyut petangira
malarat kawêlas-asih
marma angluluh salira
lêlana lêlungan anis

saksana sami atêpung
radèn lan Dhaèng Brêmani
rukun dènira kadangan
kadya ta anunggil budi
rêngkuh-rinêngkuh ing driya
prêsasat sayayah bibi

ing sabên dalu winuruk
sira Ki Dhaèng Brêmani
satatane parikrama
susilane tyas noragi
mangkana ing lama-lama
prapta muarèng Patani

sigra prasamya tumurun
Dhaèng Brêmani umiring
anut saparaning karsa
lara-lapaanglabêti
sêmana lajêng suwita
dhatêng Narendra Patani

Dhaèng Brêmani tan kantun
ing rèh tan suwalèng kapti
kandêl pasuwitanira
antara antuk sawarsi
radèn amit sakalihan
mentar mring Cêmpa nagari

natèng Patani kêlangkung
dènira sih anggondhèli
nging radèn kalih tan kêna
rinilan gya dèn sangoni
ing marga datan kawursita
praptèng Cêmpa jujug maring

gèn juru tani pakantuk
ing karya kinèn sêsabin
garu amaluku miwah
anam-anam sami wasis
yèn dalu agung kêkadhar
nyathêti rèhing samargi

sadaya lampahanipun
cinitra dèn papèngêti
pinurwa rikalanira
wisata sangking nagari
kongsi praptèng wanawasa
lajêng mahawan jêladri

dumugi gènira antuk
sudara sinarawèdi
satriya ing Bugis praja
yeka Dyan Dhaèng Brêmani
praptane Patani lawan
ing Cêmpa wus dèn sêrati

kadyèka salaminipun
anuju sajuga ari
têngah wêngi wancinira
wontên kècu sumêdya mrih
bêbahak brana baksura
sarosa swaraniratri

gumêr gumêrah gumêrgut
ngudani sanjata mimis
satriya kalih trangginas
ngunus curiganira glis
mangênêr nrang ing bêbaya
sabiyantu lan kang rayi

kampak riwut mawut-mawut
kèh binerat morat-marit
rubuh rêbah kasulayah
pinarwasa bosah-basih
kaparah têngah rinurah
maju maksa kajumpalik

kinlewang uwang kèh putung
sinêsêk kasêlak kuntit
mingrê kèngsêr kasêrakat
pêpês apês kapalipis
kari pitu tinututan
kacandhak cinandhêt aglis

tinalikung ting prakukung
mangkana ki juru tani
miyarsa gumrah ing jaba
tandya atandang umijil
lawan para rowangira
praptèng dhadhah aningali

bangke sami gumaluntung
tan wikan ingkang mêjahi
juru tani bêngok sora
sapa iki kang matèni
marang kècu pirang-pirang
uga salong rowang iki

radèn sigra angênguwuh
kyai dèn enggal mariki
kècune sampun kabêsta
pajarana dipun aglis
bokmanawa sêlak minggat
ki juru sigra mêdhaki

sarwi mandhi oboripun
kagawokan duk ningali
kang sami bikud ambêsta
mring kècu pitu kang kenging
binônda anut kewala
ingoboran ting paringis

ki juru tani lingnya rum
sapa mau kang matèni
para kampak dhadhah ika
dhuh putuningsun wong sigit
paran mau rekanira
dènira manglawan tandhing

mring kècu kang padha lampus
kongsi tumpuk tumpang-tindhih
kene têka maksih sapta
tinalikung pating pringis
paran ta pratikêlira
de sira amung wong kalih

Radèn Panji Lêmbu Wulung
mangsuli wacana aris
sangking pangrêksaning Sukma
lan pangèstu dika kyai
juru tani suka ngakak
sarwi cêblèk-cêblèk wêntis

dhuh lae dhuh bêjaningsun
duwe putu loro wasis
amangrurah parangmuka
mèh bae ngong mau lalis
dèn ilês bangsat musibad
tiba bêt nyawaku mijil

Radèn Panji sumambung sabda ris
punapa rinaos
mapan sampun basuki samine
amung kantun manah para mayit
punika prayogi
yèn sami kinubur

radèn nolih angandika ririh
hèh pra sanak ingong
kècu pitu maturadèn age
paran nêdya mati tuwin urip
lamun arsa urip
dèn padha anungkul

lan nuruta mring pitutur mami
kang mring karahayon
kang datan nut sun lunas badhene
kècu pitu sarêng matur aris
sami nyuwun urip
srah jiwôngga kunjuk

sami matur prasêtya ing kapti
nut saliring pakon
sagah badhe mantuni sakèhe
rèh durmala mêmalaning bumi
yèn kongsi nglampahi
nuntêna pinulung

sampun têlas tulusing prajanji
nguculan lon-alon
kang têtali tlikungan astane
dene para kècu kang wus lalis
ingewenan dening
jru tani kinubur

radèn kalih gya samya umanjing
sajroning dhadhepok
kècu pitu tansah nèng wurine
wau Kyai Janggala Janggali
dèrèng sami kèksi
awit duk ing wau

sami nilip manilap sruning jrih
mring madyèng patêbon
dupi myarsa pakaryan rampunge
sukèng driya panakawan kalih
lon-lonan mêmilih
marga kang tan sirung

garumutan dènira mèt margi
kang jog mring dhêdhepok
dupi prapta krênggusan uswane
radèn putra atêtanya aris
mring ngêndi gonmu mrih
papan ingkang samun

aturira amba tan sêsingit
jêjabing nèng kêbon
dhêdhêp wontên têpining kêkalèn
badhe bantu bok kalintu dening
rowang sanès maling
têmahan kaduwung

yèn ajriha dhatêng kècu anjing
punapa dede wong
bok tinrajang acampuh èstune
radèn mèsêm alon dènira ngling
lah ya ngong kang paring
trima kasih agung

marang sira kang mêntas kêkaring
mèt urang maring rong
lir sinêntak kang myarsa gujênge
kunêng ratri kawuwusaenjing
mêrbangbang lawêning
gêgana ngênguwung

cingcinggoling munya ngaring-aring
luhuring kêkayon
radyan sigra ngrênggêp pirantine
bubak wana kinarya sêsabin
lan parabdi tuwin
têlukan pêpitu

ngêlar talun wana kanan kering
tanêman tan towong
juru tani drêbala têmahe
sugih jaran kêbo lawan sapi
pirang-pirang panti
nênggih pantunipun

sangsayarja kèh janma kang prapti
dumulur tan anggop
mamèt papan wisma sasênênge
wana-wana binubakan sami
cinithak kinardi
dhukuh agung-agung

dadya dahat jru tani dènnya sih
mring sang prawiranom
agung winong sakarsa-karsane
saniskara datan dèn palangi
wus antara lami
radèn anèng ngriku

sajuga ri panujuning galih
kêkalih arsa non
nganglang wana ing salaladane
adan sami ngrasuk busana di
kalihira sami
kasmaran wrin purug

tindak satriya kêkalih
lon-lonan sêmbèn lêlana
ningali wana langêne
myang arguning arga pringga
Janggali lan Janggala
kalih ngampil langkapipun
samarga gung gêgujêngan

lêlahan mamrih karêndhi
lamun wontên kang katingal
nging kantun kêtabêt bae
ing lampah kalunta-lunta
kang sami acangkrama
wus têbih sangking ing dhusun
ngambah wana ara-ara

sêdhênging surya tumiling
bantêr tinor ing bênteran
sami kumyus karingête
gumêrgut anyêngkud lampah
antara lajêng ngambah
wana ingapit gêgunung
gênêng gênggêng ingkang wrêksa

pinaranan sampun prapti
kinarya lêson prayoga
sigra ngaso sangisore
mandera gêng angrêmbaka
pang tumpang têpung ngarsa
sumilir praptaningbayu
yayah ngayu ngayomana

sarèh kongsi wanci lingsir
kagyad dènira tumingal
janma wisata sing kilèn
alon de numpak dipôngga
palananira pelak
sakaloron lan dyah ayu
dupi pêrak kang panggenan

dirada jrum soring uwit
kusambi sigra kang nunggang
kêkalih tumurun age
dupi dyah arsa kinuswa
tumukul tangkis apta
kang priya ngamêr mangimur
mardawèng sabda srênggara

karana karênaning sih
mangasih-asih kang sabda
dyah têka malengos bae
eca kawistarèng netya
lumalat tanpa mulat
netya sanetyasa sirung
sêrêng sinêrang ing karsa

radèn anggarjitèng galih
bayèku putri dinustha
sèwu lôngka yèn rabine
sêmune wus kawistara
yèn samar tingkahira
bok iya ingsun têtulung
manawa antuk tarima

kaya-kaya nora sisip
kira-kiraning tyas ingwang
pêkolèh sambung rapête
upama yèn rabinira
môngsa ginawa lunga
maring madyaning wanagung
mêmêla têmên wong ika

sigra angasta jêmparing
pinanthêng ponang gandhewa
umadêg mring gêgênênge
ingayat-ayat lumêpas
jêmparing kadya kilat
ngênèni maripat butul
kagyat bêngok sarwi jola

surèng tyas sarosa ngungsir
narpat manarik curiga
ginoco trus walikate
tan bangkat têmah pralaya
gumuling munggyèng kisma
dirada nalika dulu
bêndaranira palastra

manglah anglut wrin pêpulih
manêsêk ngêsuk saksana
narpatma ayêm tangkêpe
musthi warastra winawas
yya tuna amrih tiwas
culing sanjata sumêmprung
manglanjak sirah dipôngga

ambruk rêbah mèh ngêmasi
Brêmani sigra tumandang
anarik mring têtuwêke
èsthi sampun pinêdhakan
tinuwêk tanpa lawan
gajah pêjah gumalundhung
mring jurang kasangsang parang

sawusira angêmasi
dipôngga tuwin kang nunggang
rahadèn umarêk age
mring ngarsane sang kusuma
sarwi alon têtanya
anggèr sampun walang-kayun
kawula anilakrama

sintên sinambating wangi
sumawana kang pinôngka
paran anggèr darunane
nêmahi rèh kang kadyèka
langkung sangking mlas-arsa
punapa dhinusthèng dalu
tanapi laki priyôngga

sang dyah matur sarwi nangis
kula asli sangking praja
ing Cêmpa inggih putrine
ingkang andarbèni praja
makatên purwanira
ing nguni jêng rama prabu
tumbas dipôngga punika

argi gangsal atus ringgit
sangking panglima punika
jêng rama sru karênane
asline tiyang punika
sangking tanah Banggala
satêmah pisan pinundhut
môngka sarati dipôngga

sinung lênggah dados mantri
panglima mangrèh dipôngga
kang sabin cacah salawe
karya ngiras ngupakara
dipôngga gêmingnata
sabên sontên enjing tamtu
liman binêktèng ngarsendra

dirada jrum lir sumiwi
bangkit sawasitèng karsa
miturut saliring kang ngrèh
marma sri narendra dahat
sihira mring dipôngga
lan pun panglima puniku
pinarcaya sabèng pura

anuju sajuga ari
jêng rama arsa cangkrama
bêbêrêk sangsam myang banthèng
kêrigan wadya sapraja
umiring dhatêng wana
ingkang tinilar praja gung
amung wadya sawêtara

cumpèn sacêkaping kardi
mantri tuwin pra panglima
satriya ing sawontêne
samya umiring sadaya
bêbêrêk buron wana
jroning praja katon samun
kantun parèstri kewala

nyare ngantos tigang ratri
wontên ing gèn pambêrêkan
kathah angsalira banthèng
kang klêbêt bangkit priyôngga
mung panglima punika
nyêpêngi sato wana gung
tutut botên mawi bôngga

sato-satoning wanadri
kèdhêp dening pun panglima
mila gampil pangangkahe
sima sangsam myang andaka
kancil mêncil mancila
jinawil kewala muncul
jinegal sikile kêna

jangkêp kawanipun ratri
mantri panglima maluya
malêbèng pura ge-age
sarta abêkta dipôngga
sêsandi yèn dinuta
ing jêng rama sang aprabu
nimbali dhatêng kawula

dumadakaning tyas mami
mring mantri ngandêl kewala
jêng ibu punapadene
datan darbe walang-driya
dhatêng matri panglima
kados sami kenging cinthung
kula lan narpadayita

dupi sampun praptèng jawi
kula winot ing dipôngga
dene pun durmalèng tyasèng
têtêse yèn ingapusan
anjujug ing panggenan
malah binêkta ngalangut
ngantos praptèng sapunika

makatên purwaning nguni
balik andika punika
radèn sintên kêkasihe
dene wontên wanapringga
atêbih sangking desa
paran kang sinêdyèng kayun
de kayungyun lumaksana

alon dènira mangsuli
kula sangking Sokadana
mênggah sêdya kula mangke
ngumbara anut sakarsa
dene ta wasta kula
inggih Radèn Panji Wulung
sang rêtna aris ngandika

kapotangan kula niki
radèn dhatêng jêngandika
prasasat nugraha gêdhe
napa kula walêsêna
benjang yèn sampun prapta
nagari Cêmpa saèstu
badhe punapa kewala

kula ingkang anyagahi
radèn inggih mêmundhuta
ing rajatadi sagunge
mangsuli sang rajaputra
barana tanpa karya
wangsul kula mung nênuwun
asrah jiwôngga kewala

dhumatêng sang pindha Ratih
Ratih ratuning suwarga
sasat sari sarandune
kang dasih ingabdèkêna
dadosa juru karya
panêbah jroning jinêm rum
rumarah ing don asmara

dhuh jimat jumantên mami
punapa dèn wênangêna
nyuwun pariksa asmane
sang dyah tumungkul ngandika
kang sotah sami nyapa
dhumatêng ing wasta ulun
inggih pun Andayaningrat

wangsul radèn nilakrami
wau panêdha andika
kados tan lêpat èstune
sampun sumêlang ing driya
nanging ta dèn sarônta
rèhning nalar sampun tamtu
kapanggyèng wuri kewala

ing nguni kathah para ji
ingkang ngêbun-êbun enjang
dhatêng ing kula têmahe
datan tinampan sadaya
wit kula dèrèng arsa
jêng rama pan amung anut
tan karsa misesa kula

para nata môncanagri
kados maksih ngarsa-arsa
dhatêng ing kula rahadèn
nanging saèstune ibra
amargi badan kula
ing mangke sampun kawêngku
wontên ing karsa paduka

Janggala ngling hèh Janggali
bakal enak iki enak
banyak untung sêga cadhong
Dhaèng gumujêng angucap
tan kayaa si kawak
kang ingucap mung wêwadhuk
ing besuk apa badhudhak

lumrahe ingkang pinikir
undhake ingkang pakaryan
Janggali alon ature
gampil ku nun pandamêlan
sok sampun mil-êmilan
lon-alonan janji rampung
yêkti botên dinukanan

mèsêm kang sami miyarsi
sa dyah sigra ingaturan
mardhepok tan swalèng tyase
dêduluran lampahira
rasanan urut marga
diwasaning ari surup
wus sami prapta ing wisma

ki juru tani ningali
citrane sang kadi rêtna
sampun andugi galihe
yèn kang dadyojating jana
putrendra kang dhinustha
dene panglima ing dangu
gugup dènira anabda

radèn ngong asung pawarti
saiki Sri Natèng Cêmpa
mangun wigêna purwane
putrine ginawa lunga
marang mantri panglima
lan gajah kêkasih prabu
ginawa minggat ngambara

undhange sri narapati
sapa nêmokkên sang rêtna
lan si panglima badhene
ginanjar bumi sasigar
madêg saloring pasar
dadya prabu anom sinung
sang rajaputri ing Cêmpa

manawa iki sang putri
bêgja kêmayangan sira
antuk nugraha bakale
radèn mangsuli punika
kang kamot ibyawara
sang panglima sampun lampus
atandhing kalihan kula

kang liman inggih ngêmasi
juru tani alon napda
lamun mangkonoa anggèr
prayoga sesuk kewala
padha matur mring nata
jujug kyana patih pêkantuk
dimèn ingirit mring pura

wit nata myang pramèswari
wus lawas padha sungkawa
lali dhahar lawan sare
karônta tininggal putra
dhasare mung sajuga
marma agung wayang-wuyung
gêdêr-atrê wong sapraja

radèn amangsuli aris
lêrês rêmbag jêngandika
nanging sang rêna sêmune
sangêt sayahe lumampah
wit mau langkung têbah
lingsir kongsi praptèng surup
wisata anrus kewala

ki juru tani ling malih
yèn mangkono karêpira
bêcik yèn sinarèhake
rong dina lan têlung dina
wit kene lan nêgara
lêlakon sadina duduk
têrkadhangan nora prapta

karo gêthèk ingkang pasthi
kunêng kang samya rêrasan
gantya winursita ing rèh
kang anggung duhkitèng driya
sri narendra ing Cêmpa
nimbali pêpatihipun
praptèng ngarsa dhinawuhan

mindhoni byawara malih
dimèn glis kontap ing jana
myang para nata liyane
kang nguni sami aminta
mring putri sang lir rêtna
sri nata andikanipun
rèhning samêngko wis tita

tan ana kang antuk kardi
wadyèngsun pribadi Cêmpa
bêcik amacaka manèh
kintakondhang sayêmbara
wratakna praja liya
mananawa ana kang wêruh
kalebate si panglima

patih nêmbah sandika mit
praptèng natar sitibêntar
andhawuhkên timbalane
sri nata lir kang winahya
pra wadya duk miyarsa
sami sumahab tyas sêkut
gambira nglari panglima

kêbut sapraja mrih titik
ana malbèng wanapringga
jurang-jurang myang pêpèrèng
parang rong ari sinêrang
dening mantri sajuga
Andakasura ranipun
dhasare kapara lancang

mangetan dènnya ngulari
tan wrin pringganirèng marga
kapanujon ing lampahe
praptèng gèn wangkening liman
datan pisah kalawan
panglima nèng iring gunung
sigra wau pinêdhakan

Andakasura nulya glis
amusthi kalewangira
kinêthok panglima age
kang sirah sampun ingasta
nulya ingkang dipôngga
tinugêl têlalenipun
binakta wangsul mring praja

praptaning paglaran panggih
lawan para kancanira
Andakasura sabdane
dulunên iki panglima
ngong tigas murdanira
dipanggane ya wus lampus
mung tlalene kang sun gawa

padha tamatna kang titis
paran dudu apa iya
lawan iki kang têlale
nanging sang putri tan ana
êmbuh parane baya
ingkang sinabdan sumaur
karyanta iku nirdeya

bênêr sira bisa nyangking
utamangganing panglima
bon nganti ganêp sêlawe
sèkêt satêlalenira
nging sang dyah tan kogawa
yêkti nora bisa antuk
ganjarane sayêmbara

jatine manira iki
tan ngandêl mring wuwusira
awit lôngka sayêktine
panglima tuhu prawira
yèn kasor sôngka sira
wuwusmu para kêlangkung
apa ta ing japanira

jaba ta yèn sira dingkik
ana iribe samatra
gumêr kang myarsa gujênge
sinapih mringkyana patya
kang sêksi sirah sigra
ingaturkên mring sang prabu
lan têlalening dipôngga

sang nata ngandika aris
hèh mantri Andakasura
dene iki mung têlale
lan sirahe si panglima
putri ngong êndi baya
Andakasura umatur
atmajendra tan pinanggya

kala kapêthuk ing margi
amung panglima kewala
tansah numpak dipanggane
anut imbanging ancala
lampahe ngeca-eca
ulun pitakèni êru
mangsuli botên prasaja

wangsulanira nyanyêngit
kados sanès tilas kônca
pramila yuda têmahe
sangkingpangèstu paduka
katitih pun panglima
pêjah sadipangganipun
dene dêdamêl kawula

sang nata sarêng miyarsi
sangsaya prihatinira
dene kang putra têmahe
pisah lan mantri panglima
tambuh paraning sêdya
dadya rangu-kapirangu
sigêg gantya winursita

ingkang sami gumêm pikir
kyai juru tani lawan
rahadèn sakarone
amrih prayogining lampah
ki juru tani marah
samêne wus mangsanipun
padha sumiwèng ngarsendra

sang rêtna nyambungi angling
lêrês ture kaki tuwa
sampun angantos kêlamèn
wit ibu saiba-iba
onênge dhatêng kula
pramila môngga dèn gupuh
sowan mring rama narendra

yèn kadangon wontên ngriki
tuwas-tiwas tanpa karya
manawi inggih ing têmbe
dados ojating bawana
kawêntar dhatêng praja
badhe sanès kilapipun
bok têmah manggih dêduka

sampun sumêlang ing galih
cidrane sabda narendra
kula ingkang nagihake
nanging padataning praja
ing Cêmpa botên cara
lamu maleca ing sanggup
ajrih sikune bathara

myang kula kalaning nguni
sampun prasêtyèng wardaya
sintên wagêt ngêntasake
sangking jroning kasangsaran
pan badhe asra badan
ngandika Dyan Panji Wulung
adhuh putraning sri nata

kang dados kuwatos kula
manawi inggih manawi
kusuma mung samudana
dhuamtêng dasih kaswasih
paran gènipun nagih
dene têbih dalêmipun
kawula tiyang desa
tanpa kôntha tuwin kanthi
langkung lôngka wagêda malih pinanggya
inggih sapisan punika
sampuna nugraha jati
mangsi wagêda sêmbada
môngka ta janma samangkin
datan kenging binatin
ingkang limrah lamun sampun
luwar 

 sangking bêbaya
ubaya botên katolih
malah-malah olah manah api lupa


nadyan kula ginanjara
pêpalihaning nagari
jumênêng prabu taruna
nanging tan ginanjar putri
luwung sabèng wanadri
lêlana nut ing sapurug
nalasak wanawasa
urut jurang iring-iring
anêrajang rêrèjèng dimèn palastra


mèsêm sang pindha kumala
basakneya dika niki
napa botên ngandêl kula
mêlang yèn cidra ing janji
dede putrane ngaji
ngantos amangsuli wuwus
ingkang sampun kawêdal
radèn gumujêng nglingnya ris
sampun 

 duka amung gujêngan kewala


Janggali lawan Janggala
grunêngan ngraosi têbih
iku cacade bêndara
gunêman lawan pawèstri
tan nganggo dèn ngèngèhi
kêplantrang mèh kadalurung
lah payo padha pêrak
yèn mêngko mangkono maning
binanyolan darapon dadya samuran


Brêmani umatur nêmbah
mring raka Rahadèn Panji
kajawi karsa paduka
saosa sêrat rumiyin
ing kangjêng sri bopati
ngaturi pariksa lamun
samangke sang lir rêtna
wontên ing paduka inggih
ingkang dhustha 

 lan gajah sampun palastra


ngandika lok ingkang raka
bênêr pikirira yayi
karana sun rasa-rasa
akèh bêbayane margi
ananging karsa mami
bêcik sira kang lumaku
Janggali lan Janggala
dimène padha angiring
marang sira lowung kinanthèn wong tuwa


Dyan Panji tandya anyêrat
munggèng roning pandhanwangi
tikintate kang wilapa
pinandarèng pangastuti
kaswasing sri bopati
ing Cêmpa ingkang misuhur
mahambêk sadu dibya
martotama amênuhi
sasat sari sarekaning mangrèh praja


nahên wiyose kintaka 


kawula atur udani
ing pada jêng padukendra
kalamun sang rajaputri
kang dhinustha ing nguni
ing mangke sampun karêbut
dene ta pun panglima
sampun kawula pêjahi
sarêng lawan sadipangganipun pisan


wondening ing sapunika
putra paduka sang dèwi
nyuwun tumuntên pinapag
kawula sumanggèng kapti
tamtuning ingkang ari
sakarsa ingkang dhumawuh
titi panetranira
wilapa tandya pinati
sinungkên kang rayi sampun tinampan


ing lampah tan kawursita
duk samana inggal prapti
pasewakaning narendra
pan nuju nata tinangkil
nèng

madyaning sitinggil
andhèr prawira nung-anung
kang rinêmbak tan liyan
amung sang raja pinutri
kang dhinustha dening sang mantri panglima


kasaru sowaning duta
sira Ki Dhaèng Brêmani
kerit dening ulubalang
praptèng ngarsa mangênjali
sarwi ngaturkên tulis
wus tinampan sang aprabu
binuka sinuksmèng tyas
langkung sukaning panggalih
kadyangganing taru karirisan warsa


sangking sru sukaning driya
sakala nimbali sori
prapta sinungan pariksa
narpadayita miyarsa
ruwat-ruwêting galih
dene putra wus pinangguh
tur nèng praja priyôngga
ing antara 

 datan têbih
ciptaning tyas kadya age uningaa


sakêdhap-kêdhap narendra
tansah dangu mring Brêmani
awit mulabukanira
kênane sang rajaputri
aturirèng Brêmani
salêsih wicara tutuk
marma sri maèswara
karênan tyas miyarsi
mring Ki Dhaèng dene pralêbdèng wicara


Dhaèng dhasare waskitha
mèt srana ngrêsêpkên ati
sakala jêng maiswara
dhawuh mring rêkyana patih
hèh apatih dèn aglis
mataha mring wadyaningsun
mapag atmajaningwang
anggawaa tandhu joli
lan mrantia turôngga agêming raja


ing saupacaranira
kaprabon prabu

taruni
patih parentah mring jaba
sagung nayaka nêgari
punggawa para mantri
kêrigan tan wontên kantun
sampun samaktèng ngarsa
tandhu jêmpana lan joli
lan lêlayu daludag rontèk kêkôndha


marpat wadya nèng bacira
jêjêl busana mawarni
blabar anjaladri pasang
para nayakaning nagri
samya nitih turanggi
kang jêjaran galur-sêlur
sawingkinging jêjaran
tandhu jêmpana lan joli
tuwin kuda agême sang rajaputra


pêpancèn môngka caosan
titihanira sang putri
tuwin sang pinudyèng krama
cêcalon pangran dipati
ing wuri kyana 

 patih
sumambung sawadyanipun
pacara mugwèng ngarsa
ing wuri para wadyalit
asri tinon pindha trunaning udaya


kasêmbuh srining busana
abra sing mandrawa kèksi
kadya arga kawêlagar
kumênyar mradiptèng margi
surêm sunaring rawi
mêlêk-mulêk kang pêpêluk
lêbu kabur sumêbar
katawur sumawur kèksi
kadi ima manadukarèng marga


sinêru ing lampahira
pangarsanira lumaris
mantri bopati wus prapta
ing padesan têpis-iring
kagyat ki juru tani
gupuh gurawalan mêthuk
radèn wus tundhuk asta
lan sira rêkyana patih
patih nabda kula dinutèng narendra


amondhongi jêng paduka
tuwin 

 rayi ta sang putri
margi ramanta sri nata
sampun patêmbaya nguni
sintên kang wagêt manggih
rayinta sang rêtnaning rum
sinung praja sasigar
gananjar lênggah kinardi
prabu anom jumênêng salèring pasar


tuwin jêng kusumèng pura
pinaringakên tumuli
radèn aris awacana
timbalan dalêm kapundhi
sadrêmi anglampahi
ing karsa jêng sang sinuwun
kya patih angandika
sampun sumêlang nglampahi
anggèr kula kang nanggêl dhatêng paduka


radèn gya ngrasuk busana
ngagêm clana cindhe wilis
kampuh bathik latar krêsna
ukub byur kang renda rukmi
kuluk mathak rêspati


rôngka ladrang pèlèt nglambung
wêdhung wangun larangan
kampuh cinincing sawêntis
ciptanira dadia manising praja


Dhandhanggula
sang lir rêtna ngrasuk busana di
sinjang songkèt apênding kancana
sinotya byor têtirahe
rasukan bêrcèn murub
kasêmêkan wungu tinêpi
sêngkang nata brônta
sêsupe hèrlaut
kadya yyang-yyanging bawana
sri kawuryan saesthanira kang warni
lir Ratih kamanungsan


Ki Janggala lawan Ki Janggali
kêkayangan dènira anyawang
mring bandara sakarone
kya patih gya umatur
mring dyan putra anggèr suwawi
sêdhênge sami jêngkar
sampun 

 wancinipun
radèn tan lêngganèng karsa
tandya nitih turôngga sang dyah nèng joli
ingayap pra punggawa


sêsêk jajêl jalu lawan èstri
kang ningali sauruting marga
kêbêk kaèbêkan gêbèl
mangkana sampun rawuh
jroning praja wadya pangarsi
sri nata gupuh arsa
ngluwari kang kaul
awit watêsing jro kutha
praptèng pura sami sinêbaran sari
gêlaran sinjang pita


myang sagunging pradôngga ngrêrangin
tundha-tundha sauruting marga
sêlane sinêling ronggèng
topèng tanapi angklung
reyog tuwin ringgit karucil
totonan tan petungan 


turuting marga gung
janma kang sami umiyat
galur-sêlur têkèng papan atap pipit
pêpêt puput mèt papan


tan antara wus praptèng sitinggil
mandhap sangking titihan jêmpana
sarimbit lawan garwane
sigra sang maha prabu
lan kang garwa mêmalajêngi
rinangkul ingkang putra
kinuswa kang êmbun
kinêmpit lungayanira
kasoking tyas sri nata lan pramèswari
têmah sami karuna


tuwin mantu tansah dèn tingali
rêsêp mulat nata lan kang garwa
dene ta wontên iribe
lawan sang rêtnaning rum
myang pasêmon datan kêkalih
gya kinèn lênggah jajar
risang lagya rawuh 


sri nata anon ing putra
pêrak garwa sakala luntur ingkang sih
têmahan angandika


dhuh sutèng ngong babo kaki Panji
nora nyana lamun arinira
ing warna akèh miribe
lan sira putraningsun
radèn nêmbah datan mangsuli
sri nata angandika
tampanana kulup
bumi pêparoning praja
lawan sira samêngko sun junjung linggih
dadya prabu taruna


wus ngestrenan undhanging narpati
dening para nayakaning praja
têtêp prabu nom adêge
pinacak puranipun
lèring pêkên pinggir bênawi
karan pura Kaneman
gya sinung jêjuluk 


Sri Mudha Dewakusuma
sumawana sira Ki Dhaèng Brêmani
jinunjung ingkang lênggah


dadya lurah gandhèk misesani
sinung nama Dyan Dêmang Ngurawan
rongatus cacah lênggahe
mangkana kang cinatur
Ki Andakasura samangkin
arsa ingukum kisas
môngka dosanipun
dènira umatur dora
ngakên-akên mêjahi panglima nguni
prabu nèm sru turira


angrarêpa mring rama narpati
sèwu-sèwu aksamèng narendra
dene kawula têmahe
purun lumawan matur
paran dadosirèng asisip
inggih pun Dakasura
katrap kukum lampus 


sri narendra angandika
ya mulane Si Andakasura kaki
kênèng ukum palastra


awit dening goning wani-wani
matur dora mring jênêng manira
murakramèku arane
lamun nora linampus
wong mêngkono amêmarahi
kaki mring kancanira
lawan turunipun
wong cidra marang narendra
iku pantês kêlamun dèn ukum pati
prabu nèm matur nêmbah


lamun amung mêkatên kang sisip
datan pantês yèn katrap palastra
amung inggih prayogine
pinèt samurwatipun
linimbanga ingkang rumiyin
sri nata angandika
bênêr sira kulup 


sun turut saaturira
Dakasura winêdalakên tumuli
sangking jro pakunjaran


sinung janji ayya dora malih
lamun piningkalih antuk siksa
Andakasura ature
sandika sagah mantun
nata sigra kundur mring puri
mangkana Dakasura
sakit manahipun
lolos sangking wismanira
nêdya ngungsi dhatêng nagri Gilingwêsi
saanak rayatira


lampahira samana sampun prapti
lajêng jujug ngarsaning narendra
kusung-kusung pasêmone
matur sarwi rawat luh
pramilamba sumiwèng aji
nêdya atur pariksa
ramanta sang prabu
mangke mundhut mantu kumpra


nampik dhatêng paduka sri narapati
ulun dahat murina


lawan langkung owêling sang putri
krama angsal arahan kewala
tur sarwa saru warnine
ing nguni-uni lamun
karsaa mring paduka aji
sayêkti tan kuciwa
iba pantêsipun
anampik jêng padukendra
têka milih tiyang papa tanpa budi
sri nata duk miyarsa


lir sinêbit talingane kalih
kang jaja bang amawinga-winga
awêngis pangandikane
Sang Prabu Cêmpa bingung
nampik nata ing Gilingwêsi
baya tan kulak warta
yèn ngong ratu agung
bôndha-bandhu sugih bala
yèn mangkono karêpe 

 Si Cêmpala aji
bêcik sun pukul ing prang


sri narendra ngandika mring patih
hèh ta patih sira dèn samapta
ing yuda samêngko bae
kumpulna wadyaningsun
saanane ayya na kèri
lan sira mirantia
gêgamaning pupuh
sun arsa ngrabasèng yuda
marang Cêmpa ambêbahak ngosak-asik
mring raja salah cipta


patih sandika sampun rumanti
kuda rata rakiting ayuda
jinum sajuru-jurune
sri nata sampun ngrasuk
kang busana agêming jurit
kya patih matur nêmbah
adhuh sang sinuwun
ing driya dipun sarônta 


anggaliha susahing para wadya lit
prayogi sinarèhna


ing karsendra kang tan sawêtawis
karya susahing wadya sadaya
yêkti kirang pakantuke
ngumbar sêrênging kalbu
datan urup lan kang pinurih
mung prakawis wanita
dede timbangipun
ngantos makatên punika
lêpat-lêpat yèn kasor anglêlisêmi
ing karsa sri narendra


sri narendra mirêng turing patih
langkung duka kawistarèng netya
patih wus wika sabêne
inggal angraup suku
mintaksama wus tan ginalih
sri nata ngasta gada
patih gya pinupuh
mêmêt wus dadi kunarpa


sri narendra angandika sêmu wêngis
saiki rasakêna


sira wani mambêng karsa mami
wontên mantri aran pun Sudarma
lan patih prênah arine
langkung murinanipun
arsa bela tinahên galih
sinamun samudana
sêsandi datan wruh
nanging osiking wardaya
benjang arsa malês ukum mring sang aji
nèng jroning papêrangan


sigra budhal sadaya lumaris
tanpa ngaso pêlakan samarga
gumêr gumêrah swarane
marma glis nuli rawuh
palabuhan ing Gilingwêsi
sang nata nitih sigra
palwa sawadya gung
winot sawahananira 


gunggung palwa sadasa amot prajurit
liyane palwa raja


lampahira rikat kênèng angin
saking wuri angidit tan kêndhat
mindha sêsawat lampahe
ing marga tan cinatur
sigra prapta plabuhan nagri
ing Cêmpa langkung pelag
pasang-rakitipun
sigra sami labuh jangkar
nata inggal mundhut titihan sêkoci
sawadya minggah dharat


sigra karya pakuwon wus dadi
ambêlabar lir samodra bêna
asri kawuryan wangune
wadyanirambêk rusuh
anjêjarah ing sabên ari
tumpêsan rajakaya
kang bôngga pinikut 


kinarya pangewan-ewan
sakalangkung siyasatirèng narpati
mring para wadyèng Cêmpa


otêr-patêr gêtêr wadya tamping
sami ngili gèn gêgunungira
kerit mring pura temahe
wus katur mring sang prabu
lamun wontên mêngsah gêng prapti
sri nata langkung duka
gya nimbali sunu
wus prapta sinungan sabda
putraningsun apa tan ngrungu pawarti
yèn ana mungsuh prapta


narendra gung sangking Gilingwêsi
trap pakuwon dhêndhêng nèng muara
rusuh sawadyabalane
kang putra langkung ngungun
sinung wikan rama narpati
tandya mit mapag yuda
ondhang mring wadya gung
bopati 

 mantri satriya
kêrig lampit pêpêt nèng bacira pipit
tan nêdya mundur ing prang


Durma
prabu anom manêmbah amit ing rama
ngandika sri bupati
kulup dèn prayitna
ayya sira pêpeka
mungsuhira iku kaki
ratu gêgala
Sang Prabu Gilingwêsi


narpa mudha alon aturirèng rama
kadanga jawata di
inggih bêdhatia
dêdamêl sabawana
kawula tan nêdya miris
kalangkung suka
lamun tandhing ajurit


mapan sampun kasêdya ngèsthining driya
benjang têmpuking jurit
sami tandhing yuda
ijèn lawan 

 kawula
nêmbah lèngsèr sangking ngarsi
narpati mudha
kampir amit ing rayi


praptèng dalêm pinapag mring garwanira
dhuh kangmas adipati
kula nyuwun warta
paran gêtrêring jaba
wontên mangsah sangking pundi
nararya nabda
sôngka ing Gilingwêsi


sang dyah matur inggih pun Andakasura
ingkang karya prakawis
margi nguni gadhah
sir dhatêng ing kawula
kang raka ngandika aris
ayya rinasa
sabarang ingkang uwis


balik iki mêngko upama sun kalah
kaboyong sira pasthi
sang dyah angandika
pan sarwi angujiwat
kang ora-ora ginalih
mundhak mêmaras 


akarya walang-ati


prabu anom sigra angrasuk busana
kapraboning ajurit
angagêm makutha
pinatik nawa rêtna
barunging praba marnani
abra markata
kadya wimbaning rawi


ngagêm clana gubêgan cindhe puspita
tinêpi renda kuning
kampuh parang karna
mawi nyothe curiga
yèn sinawang tuhu kadi
Sang Suryaputra
sêdhênging mangun jurit


sampun budhal kang para wira bêlabar
lir robing jalanidhi
sang narpati mudha
anitih kang turôngga
sinung aran sêkargambir
binarong pelag
gêdhah linungsir-lungsir


ingkang 

 munggyèng pangarsaning prawiraswa
Dêmang Ngurawan nênggih
Janggali Janggala
nèng wuri numpak kuda
bêlangbuntal suri malik
kèh medanira
Janggala jêrit-jêrit


sampun prapta pasisir pêrak muara
mêngsah sami mangèksi
gya angrakit gêlar
mungsuh rowang sawega
munya têngaraning jurit
mungsuh lan rowang
surak sarosa atri


ing payudan kadya têdhuh alimêngan
mimis saengga riris
krêcêking warastra
myang krêbêting kang dwaja
sasab bêntaring wiyati
padha sudira
kang aprang mamrih tandhing


ana nyuduk sinudu pêdhang-pinêdhang
wênèh bindi-binindi
ana 

 ta prawira
sumbaga wirutama
mangsah mung asta kumitir
manguntir mêngsah
siwat-siwut kèh sêbit


wadyèng Cêmpa lir sima krura mamôngsa
kotbuta manrang wèri
mangamuk arampak
gosok godhi kang tumbak
gumulung kiwul paksa mrih
marwasèng mêsah
sasat kang banjir wukir


larut gêmpang wong Gilingwêsi kasêrang
lumayu rêbut urip
prabu nèm sakala
amêlak kang turôngga
Dêmang Ngurawan ningali
yèn narpa mudha
umangsah gya tut wuri


Sri Narendra Gilingwêsi karepotan
tinilar dening dasih
tandyarya Sudarma


marêki prabunira
dènirarsa malês maring
pêjahing raka
nênggih rêkyana patih


sri narendra datan anyana ing driya
dene wadya pribadi
Sudarma saksana
anarik kang curiga
ginoco jajaning aji
kagyat aniba
nudingi sarwi angling


paran dosaningsun sira kaniaya
Sudarma nabda wêngis
sira ratu murka
druhaka siya-siya
matèni wong tanpa sisip
sadulur ingwang
iya si kakang patih


tanpa dosa têka sira kaniaya
tur mawèh tutur jati
tan kagugu malah
sinulah tanpa prênah
ratu buwang kramaniti
marmane 

 iya
rasakna ing samangkin


pan kasaru prabu nèm ing praptanira
sang nata gya ngêmasi
prabu nèm ngandika
hèh sira iku sapa
dene ta wani matèni
mring naranata
tur ratumu pribadi


nêmbah matur sira Ki Arya Sudarma
milamba amêjahi
mring nata punika
margi sadhèrèk kula
pinêjahan tanpa sisip
têtêp punika
ratu druhakèng bumi


lêpatipun inggih sadhèrèk kawula
mambêngi karsèng aji
ingkang dhatêng murka
niaya siya-siya
kang tumanduk mring wadyalit
têka dèn lunas 


tan mawi krana aris


dadya mangke kawula malêskên kadang
kang sampun dèn pêjahi
natamba punika
dhasar salaminira
mahambêk duskarta yêkti
singa mrih arja
tamtu datan kinanthi


Kinanthi
prabu nèm ngandika arum
paran watêke ing nguni
ratunira pratelakna
dèn balaka aywa kikib
wêwatêk wantuning karsa
duk anèng prajaning nguni


Arya Sudarma umatur
mangke kawula ngupadi
inggih sêksi ingkang sêca
yèn amung kawula inggih
umatura kathah-kathah
têmahipun tanpa kardi


manawi kaparêng

ulun
badhe nglêmpakkên rumiyin
wadya kang sami lumajar
prabu nèm anayogyani
sigra wau tinimbalan
prawira ing Gilingwêsi


wus marpat ngarsa supênuh
sagung ingkang para mantri
sakarine ingkang pêjah
prasamya anungkul aris
mring sri mudha wirutama
ngaturkên kang pati urip


Arya Sudarma gya matur
wangsuli caritèng ngarsi
lagu lêlagehanira
Sri Narendra Gilingwêsi
dènira dir siya-siya
mring wadyanira pribadi


makatên nguni pukulun
watêkipun sri bopati
ing Gilingwêsi nalika


jumênêng ngasta nêgari
langkung sangking murangkrama
ambawa karsa pribadi


sabên ari karêmipun
ngabên ayam tuwin jangrik
maesa lêmbu myang menda
trakadhangan ngabên janmi
sami cinêpêngan rotan
punika yèn pajar sasi


sawênèh ingabên gêlut
kang ajrih dipun pêjahi
kang wantêr datan ginanjar
kang kawon dipun pisakid
kang mênang mung sinung wedang
sacangkir tan mawi gêndhis


lamun arsa ngabên lêmbu
amundhut darbèking alit
pan botên mawi tinumbas
yèn ngucik dipun pêjahi
kalamun sêngit sujanma 


tan sampun yèn tan ngêmasi


narendra murang ing kukum
dosa agêng miwah alit
tan pinangkat kang pidana
angagêm karsa pribadi
pra nayaka tanpa karya
ing karya mung ngrèh wadyalit


tuwin lamun wontên wadu
darbèstri ragi mancêning
lakinira pinêjahan
rabi kunjuk mring sang aji
makatên lakuning karya
Sri Narendra Gilingwêsi


pami lulus yuswanipun
tansah prihatosing bumi
narendra nèm angandika
hèh ki sanak Gilingwêsi
caritane Si Sudarma
iku apa ta sayêkti


sêsarêngan 

 aturipun
para mantri Gilingwêsi
dhuh gusti lêrês sadaya
samêndhang tan wontên sisip
turipun Arya Sudarma
têtêp datan angewahi


Sri Gilingwêsi kalangkung
siasatirèng wadyalit
sasat ama amêmôngsa
sangsaya saari-ari
mungkar tangkaring angkara
karana bucal palupi


amung lamun ginagunggung
sukaning driya tan sipi
nging kang gunggung tan ginanjar
malah yèn kêmba sakêdhik
pun juru gunggung sakala
kinalewang kawir-kawir


môngka wontên mantri purun
atur pèngêt mring sang aji
supados sampun kadawa 


ing karsa datan prayogi
sri nata lajêng bramantya
kang matur jinuwing-juwing


sokur mangke têmah surut
suda panggrêsahing alit
èstu Ki Arya Sudarma
benjang lamun praptèng nagri
kinaulan tiyang kathah
dèn pisusung siyang ratri


narendra amba pukulun
dados satruning wadyalit
awit kathah kang sumêlang
bok têmah katrap pisakit
dening nata murangkrama
prabu nèm ngandika aris


wis aja padha winuwus
apa ta wus têmah lalis
kari paran pikirira
samêngko 

 padha sun tari
umatur radèn prasaja
kang dadi kêncênging budi


para mantri rêmpêk matur
kêdah sami nyuwun ngabdi
dadosa pamong turôngga
datan garantês ing kapti
amung pun Arya Sudarma
katanêma Gilingwêsi


pantês jumênênga ratu
wit sabar wiyar kang budi
tur maksih darah narendra
buyut Raja Gilingwêsi
ingkang jumênêng ing kina
kuntap lamun ratu adil


ing mangke yakti tumurun
kautamaning pambudi
tuwin ta Arya Sudarma
punika ingkang mêjahi
narendramba ingkang murka
gung karya rusaking bumi



prabu nèm ngandika arum
ya ingsun bakal nuruti
mring karsanira sadaya
nanging dèn sarantèng kapti
katêmu buri kewala
payo mring jro kutha dhingin


sun sebakkên mring sang prabu
kancanta Gilingwêsi
kirida dening Sudarma
aturira para mantri
sandika datan suwala
ing rèh sapakèn jêng gusti


Ki Arya Sudarma sujud
saprikancanira mantri
prasêtya srah jiwa raga
mring sang wira jayèng jurit
suka sinunga pakaryan
tan suwalèng siyang ratri


prabu taruna gya dhawuh
têngara budhal lumaris
gong bèri 

 tinabuh sora
wau wadya Gilingwêsi
sagung gêgamaning yuda
sampun sami dèn bongkoki


môngka pratôndha panungkul
Arya Sudarma kang ngirid
sigra sang prabu taruna
amiji mantri tinuding
atur uninga narendra
lamun wus unggul kang jurit


kang dinuta nandêr mamprung
ing jro kitha sampun prapti
sri nata ngatura priksa
yèn putra unggul ing jurit
sigra ngrasuk busana
sakaprabonira mijil


nitih dipôngga gêng luhur
pinalanan sarwa wilis
mêlês amardapa wrêda


sumunar kang songsong asri
sampête kang upacara
garêbyêg ing ngarsa wuri


lêlayu anglir kilayu
kalulun kelut sang aji
dwaja panjrah urut marga
margil kang kêndhang gong bèri
srawungan swaraning gurna
thongthong-grit kêkêlèng sruni
sira sang juwitaning rum
dumulur mapag ing laki
kasusu arsa uninga
ing warna sang jayèng jurit
kaya pa solahe baya
kang binayang bayong putri


titihanira sang ayu
jêmana rinênggèng rukmi
tan pati ngadi busana
amung lugas amarnani
prandene lawêning cahya
ngasorkên langên sabumi



kèh wadoning pra tumênggung
punggawa satriya mantri
kalayu sang kadi rêtna
sangking dènirarsa ngèksi
mring lagi kang mêntas yuda
prasamya wahana joli


ing samarga galur-sêlur
tandhu tundha-tundha kadi
lampahe pangantèn anyar
gôngsa saturuting margi
saengga wiwahanira
mangkana ta sampun prapti


ing pakuwon sri winangun
prabu nèm sigra ngabêkti
nulya dyah sêkaring pura
mring pangran raka ngabêkti
langkung onêng-ingonêngan
kang lagya sami pêpanggih


sang narendra wrêda agung
mêmuji sang

jayèng jurit
aris dènira ngandika
dhuh putraningsun wong sigit
tan loro paraning trêsna
mung sira atmaja mami


kaki bangêt panrimèngsun
sira bangkit berat wèri
lan dahat sokur manira
iya mring Hyang Udipati
dene paring parimarma
karahayonira sami


paran ta wartane kulup
duk sêdhêng ramene jurit
prabu anèm matur nêmbah
makatên purwaning nguni
nêdhêng kèngsêre kang mêngsah
Sri Narendra Gilingwêsi


badhe ngungsi dhatêng prau
kasêlak dipun pêjahi
dhatêng wadyane priyôngga
pun Arya 

 Sudarma nami
wit malêskên kadangira
linunas dènnya mambêngi


limrah sami aturipun
pra nayaka Gilingwêsi
ngawonkên mring prabunira
sinêbut sri datan adil
dene kang pinuji tan lyan
amung pun Sudarma yêkti


pramila panuwun ulun
lamun pinarêng ing galih
prayogi yèn pun Sudarma
ingadêgkên narapati
wontên Gilingwêsi praja
rèhning sampun pinilih


kang rama ngandika arum
sarèhêna dhingin kaki
nora gampang karya raja
kudu pinikir kang

slêsih
bok ing wuri gawe susah
aja dumèh sira asih


mêngko yèn wis dadi ratu
angèl panglungsure kaki
bêcike nganggo cinoba
ingadêgkên patih dhisik
sinawang sôngka kadohan
yèn bisa jinunjung aji


lan manèh pamikir ingsun
Si Sudarma iku kaki
kêna dosa ing nagara
goning matèni awani
ya marang narendranira
bênêre iku tan kêni


sanadyana ratunipun
murang marang para adil
bênêre mung linungsura
iya karatone kaki
iku kudu sabipraya
lan para 

 nayaka sami


kang lumrah mangkono kulup
mungguh lêlakoning mantri
iki têka buwang nalar
wani matèni narpati
marma sôngka karsaningwang
samono pan wus mantêsi


patih tan rinèh ing ratu
iku wus sasat narpati
môngka bêcik karyanira
dènira angrèh nagari
ing mêngko sêdhênge iya
ingadêgkên narapati


prabu nèm alon turipun
lêrês pangandika aji
tumraping dhatêng wiradat
kawula kalimput yêkti
de kirang titi-pariksa
nalar anggêring nagari


sangking maksih mudha punggung
dadya 

 ing driya kalêmpit
tan mulur ngulari nalar
kasêsa karoban ing sih
ngicalakên subasita
tan mawi wêweka wingking


ing mangke sumôngga ulun
ing karsa jêng sang dewa ji
iya ngapa njaluk ingwang
nganggo ngaturna prajanji
sêtyaning amêngku praja
supaya bisa lêstari


lawan ta sabanjuripun
ingkang jêjêg marang adil
amrih karêksaning praja
myang tata têntrêming alit
yèn darbè tindak sawênang
nayaka wajib sung peling


mring nata kang ambêk rusuh
sung panggrêsahing wadya lit
marma



kurang adilira
nganggo karêpe pribadi
yèn tan kêna pinambêngan
para nayaka dèn aglis


nyuwuna salin mring ingsun
aja nganggo walang-ati
têmbung sun paring parentah
êndi ta ingkang pinilih
ing akèh umadêg nata
nanging kang turun narpati


nadya putu tuwin buyut
canggah iya maksih kêni
amung aja milih darah-
ing alit nora prayogi
watêk turuning asudra
sayêkti maksih nglabêti


yèn kêbanjur madêg ratu
watake maksih nglabêti
ardaning kang mana prapta
ambuwang wêlas lan adil
lir Gilingwêsi 

 Narendra
pinandhêm dasih pribadi


kinarya pèngêt tan patut
Sri Narendra Gilingwêsi
siniksa wadya priyôngga
kunarpa tan dèn rumati
kang putra suka miyarsa
kalunturan sabda aji


ondhang ing wadyarsa kundur
gong bèri munya swara tri
kêbut saha wadyakuswa
sang rêtna wus nitih joli
sri nata nitih dipôngga
pinalanan sarwa asri


prabu anèm munggèng pungkur
nitih turôngga rêspati
binusanan kancana bra
mêndha pan mêdhar sêsirig
anut iramaning gôngsa
urmatan saurut margi



kunêng lampahirèng ênu
wus prapta jroning nagari
gumuruh swaraning gôngsa
pelog slendro carabali
wurahan swaraning janma
ingkang samya nêningali


hyang pradônggapati surup
ginantyan wibaning sasi
praba mubyar kêkêncaran
sêdhênge purnamasidi
padhange kadi raina
dening ujwalaning rati


sri nata rawuh kêdhatun
lajêng lênggahan pandhapi
sadaya samya sumewa
satriya punggawa mantri
tuwin wadya têtêlukan
kang sangking ing Gilingwêsi


prabu nèm ngandika arum
mring Patih Cêmpa nagari


paman kula benjang-enjang
dinuta ing sri bupati
misudha mantri wisesa
ing nagari Gilingwêsi


kônca andika sawêgung
kadhawahan sami nangkil
kinèn sami ngèstrènana
ingkang winisudha ing sih
pantêse kang pakurmatan
kula pasrah paman patih


pun Sudarma namanipun
kang badhe jinunjung linggih
kya patih matur sandika
sigra kang sumewa sami
dhinawuhan lir kang dadya
dhawahing prabu taruni


narendra putra gya kundur
kanthèn asta lan kang rayi
ginarêbêg parêkanira 


samput saupacara sri
kawuryan ing lampah kadya
Sang Hyang Asmara sarimbit


Asmaradana
kunêng tan winarnèng ratri
praptenjang nêmbang têngara
sabên nayaka wismane
thongthong-grit gong bèri lawan
kang puksur sêsauran
tôndha têngara dhêdhawuh
ngumpulkên pra wadyabala


gumêr gumêrah kang nangkil
marpat nèng bacira tantra
sawega sagêgamane
lêlayu lawan bandera
rontèk rantab ing ngarsa
minôngka wiwahanipun
ingkang arsa winisudha


narpatmaja arsa nangkil 


ginarbêg punggawanira
asri kawuryan lampahe
praptèng pagêlaran lênggah
tantara ingkang rama
miyos rawuh sitiluhur
pinarak ing dhampar dênta


prabu nèm dènira nangkil
anèng kananing palôngka
patih ngarsa samantrine
narendra mudha ngandika
hèh paman Patih Cêmpa
lamun sampun sami kumpul
saprikônca pêkênira


pun Sudarma dipun aglis
nuli jêngandika bêkta
sumiwèng ngriki samangke
lan sapirantose pisan
busana kapatihan 


kya patih nêmbah umatur
anggèr pan sampun samakta


kya patih sasmitèng wuri
Sudarma sampun binakta
umarêk ngabyantarane
ingayap para nayaka
tuwin mantri punggawa
saha saprikancanipun
ing Gilingwêsi sadaya


wus banjêng mugèng sitinggil
prabu nèm madêg sigra
dhawuhakên timbalane
sora sarèh kang wicara
hèh sagung pra nayaka
sangki asmanta sang prabu
namtokkên mring Sudarma


ing mêngko jinunjung linggih
kinarya patih wisesa
nèng Gilingwêsi prajane
ingkang sarta kaarana
Klana Suraludira 


marmanta sinung jêjuluk
mangkono ing têgêsira


basa sura iku wani
ludira têgêse darah
wani pêrang sanyatane
sigra sinung kang makutha
pratôndha mêngku praja
sinêngkakakên mring luhur
bineda pangwasanira


wus lênggah jajar lan Patih
Suraludira nèng kiwa
wadya Gilingwêsi kabèh
dadya tyas kalangkung suka
dene ta Sang Sudarma
mangkya wus têtêp amêngku
anèng Gilingwêsi praja


antara bujana mijil
dinum mring wadya siwaka
nata jêngkar mring pura ge
luwaran ingkang sumewa


Patih Suraludira
kalilan ngaso mring kuwu
sawadyanira sadaya


Kyana Patih Gilingwêsi
tansah dènira sumewa
mring prabu anèm sêdyane
nyuwun pitêdah kang nyata
caraning mêngku praja
salaminira pan agung
winulang rèh karaharjan


samana sami pêpanggih
nèng dalêming si wayendra
prabu anom andikane
mêngko wus sêdhênging kakang
mulih mring prajanira
ananging ta wêkas ingsun
poma sira dèn prayitna


lire wong mêngku nagari
lamun adil palamarta
alus lulus 

 pamêngkune
dumadi karta kang praja
yèn abêk siya-siya
sayêkti akarya kisruh
rêrusuh dumrunuh prapta


kaya upamane kali
yèn lêtuh sêsirahira
sayêkti buthêk iline
kongsi sapangisor pisan
yèn bêning kang sêsirah
iline we kang saèstu
amilu wêning sadaya


mêngkono mungguh narpati
sarat sarèh saniskara
supadya alus êmpane
parentah tanduking prana
pranatanirèng wadya
budi angkara wèh wurung
graita kang mrih utama


wong olah nalar upami
liring janma ngulik turôngga
kudu 

 rigên myang talatèn
dènira mrih pangajaran
ywa kongsi kurang pakan
kang minôngka boganipun
tan lyan mardi martotama


yèn turôngga kurang bukti
tuwin ta kopène kurang
sayêkti gêlis bobroke
kayat upamane prana
kurang prihatinira
tuwin ta tarimanipun
sayêkti glis tibèng papa


marma wong mêngku nagari
gêdhe cilik nora beda
ing pangolah wêwadine
upama kurang prayitna
dènira mêngku wadya
nora wurung tibèng luput
kalêmpit atêmah nistha


sarate wong arsa adil
kudu

karêm mupakatan
lawan pra niyaka kabèh
nimbang sakèhing prakara
myang sagunging dêdosan
yèn pratitis êmpanipun
sumrambah nglabêti praja


ana têpaning palupi
Nata Gilingwêsi ika
angagêm karsane we
nora rêmên têtarenan
sakèhe kang kinarsan
karsa pribadi jinurung
kadlurung tibèng bêbaya


Kyana Patih Gilingwêsi
prastawèng driyantuk têdah
pangolah praja lajêre
manêmbah alon turira
ing palimarma tuwan
mugi-mugi dasihipun
sagêda anglampahana


pamintamba 

 mring Hyang Widi
mugi sagêd nampènana
wulang tuwan sadayane
lêstantuna ing salama
dumulur ing sakarsa
dadosa jêjimat ulun
ing sabda sri nata mudha


Sinom
prabu nèm malih ngandika
lan kakang patih kang mugi
ngayomana pra nangkoda
asiha marang tani
wit arjaning kang nagri
tarlèn saka loro iku
narendra lamun datan
ngrêksa pakolèhing nagri
yeka tôndha tan mrinani prajanira


sauruting marga-marga
wèhana kang bale panti
ayya sêpi ingkang têngga
mangkono 

 saturut margi
anaa jru pangaksi
mrih kêncênge ingkang tungguk
yèn praja tan santosa
kèh durjana ngrêrusuhi
pra nagkoda datan ana wani prapta


lamun kongsi mangkonoa
ilang pangkolèhing nagri
boga busa walastra
sandaya rêngganing panti
tan ana ingkang prapti
sangking praja liyanipun
têmah sami kacuwan
tan ana undhaking nagri
sangking mônca sinêbut praja tan arja


lawan sakèhe padesan
pagêre purihên rapit
saubênge

pakarangan
sinambangana wong kêmit
lan wonge sabên ari
pardinên padha anambut
satêgal sawahira
watêke wong kurang kardi
ngumbar hawa wêkasan laku dursila


marma padha kêncêngana
prihên srêgêp sêsabin
sabên ana wadyanira
kang nora karêm ing kardi
patrapana dèn aglis
murwatên tibaning ukum
lan sarupaning ama
purihên sirnaning sami
ayya kêmba muriha kêrtaning desa


macan ula lawan baya
iku kang mutawatiri
ruwate santosanana
tumpêsên 

 dèn kongsi tampis
yèku kang bilaèni
sênadyan kang ama tikus
kêkêsên sabên dina
aja dumèh iku cilik
yèn ngrêrampas tumpês para pari bebas


lan manèh sira mardia
gawe marga gêdhe cilik
kang trus mring liyaning nagara
prêdinên ingkang prayogi
supadya wong gêgrami
gampang dènira lumaku
rêksanên sabên dina
nganglangana lamun latri
ka supadya pra begal wêdi mèt karya


dalan kèh durjananira
sapa kang wani lumaris
aprêsasat dudu marga
mung panggonaning

bilai
kang wajib darbe kardi
berat sagung para dur
tarlèn sang rèswara
mêmalang malaning nagri
saranane anjaba mung jinangkanan


kyana patih aturira
ing sabda langkung kapundhi
kadosa jimat kawula
amung wagêda nglampahi
têdah paduka gusti
srana arjaning praja gung
inggih saangsal-angsal
linantih rèhning apingging
prabu anèm ngandika sun puji sira


bisaa jumênêng nata
anèng praja Gilingwêsi
awit kakang jênêng ingwang
kang nanggung mring sira nguni
upama lamun kongsi
pêkênira nêmu lupud


gonira amêngku praja
sun isin mring jêng rama aji
kapindhoning merang marang wong ing Cêmpa


kyana patih atur sêmbah
dhuh gusti kawula darmi
nglampahi karsa paduka
mêngku nagri Gilingwêsi
raosing driya yêkti
mapan ta inggih mung gadhuh
mangkana prabu mudha
dènira mulang mring patih
sore kongsi têkèng ratri lingsir môngsa


kyana patih aturira
jêng gusti lamun marêngi
wadya paduka sadaya
inggih sami nyuwun pamit
mantuk mring Gilingwêsi
sampun lami wontên purug
prabu nèm angandika


iya kakang sun lilani
mung amêkas lamun Si Andakasura


kaplayu bali nèng kana
kirimna marene nuli
sun bangêt arsa uninga
yya kongsi cinêkêl mati
sandika angabêkti
sang dipati lajêng mundur
saha wadyanira
sadaya sami pinaring
busanarta môngka pasangoning marga


umangkat dalu sawadya
Sang Dipati Gilingwêsi
ing lampah tan kawursita
rèhira samargi-margi
mangkana Cêmpa nagri
mangke sangêt arjanipun
durjana sami sirna
kontap marang môncanagri
têmah kathah nangkoda anggili prapta


prabu taruna utusan 


nimbali mring juru tani
ing sak-anak putunira
wus prapta sumiwèng ngarsi
kanthi putung satunggil
angirid para pêpikul
galur-sêlur gotongan
jinèjèr tratag mandhapi
wajik jênang jadah lèmpèng nèng karanjang


ambanjêng kang pêpikulan
anèng pinggir urut tritis
rangkêp katri têtarapan
gendhongan ngundhung nèng wuri
sinèlèhakên aglis
anèng papan munjung-munjung
binandhung dhit-indhitan
kang bêkta kasêsa ngèksi
saisthane uparêngganing suyasa


matimpuh wênèh siduwa
ana kang jawil-jinawil


kang bisik-binisik ana
lawan ta pating taruding
nudingi barang kèksi
rowange kinèn adulu
dêlêngên ta lo ika
e lah dalah nyata èdi-
èdi kabèh barange prabu taruna


kunêng kang samya tumingal
mangkana ingkang pêpanggih
prabu nèm alon ngandika
hèh ta kaki padha bêcik
lan sira iku nini
lawas tan tinjo maringsun
jru tani matur nêmbah
pangèstu paduka gusti
ulun tuwin pun nini sami raharja


ing mangke pamuji kula
jêng paduka ingkang mugi
tulusa ngrênggani praja
môngka tanggulanging wèsthi
nagari Cêmpa ngriki


tumuruna tumaruntun
sampun kasêlan liya
têksiha darah sang pêkik
lêstantuna darbèni ing nagri Cêmpa


prabu nèm aris ngandika
abangêt tarima mami
kaki ing pamujinira
pinarêngna dening Widi
sasêdyanirèng kapti
juru tani lon umatur
amung ta jêng paduka
ingkang awagêd ngladosi
mring kang rama dèn miturut barang karsa


jru tani sigra ginanjar
busanarta rajapèni
ing sakulawarganira
sipêng amung kalih ratri
wontên kaneman puri
benjing pamit nyuwun mundur
rinilan sinung sabda
raharjanirèng lumaris
gya umangkat 

 sarowangira sadaya


mangkana sang rajaputra
sabên ari Sênèn Kêmis
tinamtu apirêmbagan
lawan sagung pra bupati
pinrih giliking budi
dènira nindakkên kukum
ywa nganti tibèng ina
rèhning ta kinarya wakil
mring sang nata amurih arjaning praja


ya ta ingkang winursita
anuju sajuga ari
prabu nèm tikbra ing driya
katrêsan waspa umijil
kèngêtan yayah bibi
garwa mulat inggal matur
paran darunanira
waspa paduka umijil
ingkang raka alon dènira ngandika


mangkene karananira
yayi gon 

 ingsun anangis
ana kang karasèng driya
iya mring sudarma mami
pisah ngong wus alami
saprene têka tan antuk
ing warta kang tatela
sugêng lan orane yayi
iku ingkang dadi rudatining driya


kang rayi angrês ing driya
miyarsa sabdaning laki
rinasa saya karasa
duk papa anèng wanadri
pisah rena sudarmi
mangkana tatêpanipun
dadya bela sungkawa
tumungkul angêmu tangis
kapisêrêng kasrawung bela karuna


asêrêt aris turira
dhuh kakang mas adipati
yèn sami sambadèng karsa
bok inggih

dipun utusi
sasêmbèn anuwèni
paran kawontênanipun
kang raka angandika
bênêr pikirira yayi
Si Janggala kewala iku prayoga


prabu nèm nolih ngandika
Janggala sira samangkin
sun duta mring Sokadana
seba marang kyana patih
ngaturkên layang mami
mangkata ing sesuk-esuk
sajabaning pustaka
kiriman ing sawêntawis
Si Janggali bae aja sira gawa


Janggala bêkis turira
kawula botên kadugi
ijèn dhatêng Sokadana
têbihipun anglangkungi
tan wande wontên 

 margi
binegal cêngêl pinênthung
karingkêl ngathang-athang
bathange cinakod anjing
kantun balung ginondhol sagawon edan


dhuh inggih mangsi kiranga
punggawa satriya mantri
têka ngutus tiyang kompra
ngandika prabu taruni
bênêr aturirèki
nanging ta piyandêl ingsung
kewala lagi sira
Janggala umatur aris
botên bingah dados piyandêl kadyèka


sukèng tyas pangran ngandika
iya ta sun wèhi kanthi
si adhi Dêmang Ngurawan
layak nora pindho kardi
dhêdhasar wus undhagi
panambanging têmbang-têmbung
Janggala matur 

 nêmbah
langkung bingah amba inggih
dhèrèkakên rayinta Dêmang Ngurawan


Bramani gya tinimbalan
praptèng ngarsa mangênjali
prabu nèm alon ngandika
yayi mas sira sun tuding
mring Sokadana nagri
Janggala kanthinên iku
drapon duduhkên marga
gawanên kintaka mami
lan kiriman turna rama sang dipatya


umatur Dêmang Ngurawan
sukèng tyas amba tinuding
sasêmbèn badhe uninga
ing Sokadana nagari
wus lami ngarsi-arsi
piniji nglampahi tuduh
sampun kang dhatêng suka
sakit pêjah anglampahi
langkung bingah tinêdah 

 nglampahi karya


sukèng tyas anut sakarsa
botên garantês ing kapti
ngandika prabu taruna
prasêtyanira ta yayi
bangêt tarima mami
mapan wis dadi sadulur
prabu nèm sigra nyêrat
munggèng roning pandhanwangi
tinarbuka bêbukaning kang pustaka


punika ingkang kintaka
pinandara pangabêkti
putranta ingkang lêlana
pun Panji Wulung kang mugi
katur sang nindyamantri
sumawana para ibu
wahywaning kang pustaka
kawula atur udani
yèn samangke kawula nèng nagri Cêmpa


angsal pangèstu paduka
kamantu

dening sang aji
jumênêng prabu taruna
sinung sapalihing nagri
myang kine manggalani
para nayaka sawêgung
sangking pangraos kula
kamulyan kawula inggih
tarlèn sangking nguni pamardi paduka


kang mrih utamaning lampah
kalampahan ing samangkin
dadosa èsthining manah
tumêrah kamulyan jati
milamba ing salami
badhe tansah ngemut-emut
dhatêng wulang paduka
saliring rèh kramaniti
titikane tuladan sampun têtela


yèn tulus sami raharja
kados kawula ing benjing
gumantos wontên ing Cêmpa
kalayan 

 kula ngintuni
sapala rajapèni
katur arinta jêng ibu
dene lampahan kula
awit mangkat sangking ngriki
andangua dhatêng inggih pun Janggala


dèntên kang kawula duka
punika trah Rajèng Bugis
têpang kala wontên marga
lajêng labêt lara pati
marmanta ing samangkin
ing lênggah pan sampun sinung
bêngkok mantri manggala
myang nami sampun ingêlih
apêparap inggih pun Dêmang Ngurawan


têmbe yèn bangkit kawula
gumantyèng kaprabon aji
tan lyan pun Dêmang Ngurawan
kang kula damêl pêpatih
dene ta sampun 

 titih
dhatêng para surèng kewuh
tur labêt lara-lapa
dhasar trahing narapati
pantês lamun dados mêmanising praja

inggih sapisan punika
sampuna nugraha jati
mangsi wagêda sêmbada
môngka ta janma samangkin
datan kenging binatin
ingkang limrah lamun sampun
luwar sangking bêbaya
ubaya botên katolih
malah-malah olah manah api lupa

nadyan kula ginanjara
pêpalihaning nagari
jumênêng prabu taruna
nanging tan ginanjar putri
luwung sabèng wanadri
lêlana nut ing sapurug
nalasak wanawasa
urut jurang iring-iring
anêrajang rêrèjèng dimèn palastra

mèsêm sang pindha kumala
basakneya dika niki
napa botên ngandêl kula
mêlang yèn cidra ing janji
dede putrane ngaji
ngantos amangsuli wuwus
ingkang sampun kawêdal
radèn gumujêng nglingnya ris
sampun duka amung gujêngan kewala

Janggali lawan Janggala
grunêngan ngraosi têbih
iku cacade bêndara
gunêman lawan pawèstri
tan nganggo dèn ngèngèhi
kêplantrang mèh kadalurung
lah payo padha pêrak
yèn mêngko mangkono maning
binanyolan darapon dadya samuran

Brêmani umatur nêmbah
mring raka Rahadèn Panji
kajawi karsa paduka
saosa sêrat rumiyin
ing kangjêng sri bopati
ngaturi pariksa lamun
samangke sang lir rêtna
wontên ing paduka inggih
ingkang dhustha lan gajah sampun palastra

ngandika lok ingkang raka
bênêr pikirira yayi
karana sun rasa-rasa
akèh bêbayane margi
ananging karsa mami
bêcik sira kang lumaku
Janggali lan Janggala
dimène padha angiring
marang sira lowung kinanthèn wong tuwa

Dyan Panji tandya anyêrat
munggèng roning pandhanwangi
tikintate kang wilapa
pinandarèng pangastuti
kaswasing sri bopati
ing Cêmpa ingkang misuhur
mahambêk sadu dibya
martotama amênuhi
sasat sari sarekaning mangrèh praja

nahên wiyose kintaka
kawula atur udani
ing pada jêng padukendra
kalamun sang rajaputri
kang dhinustha ing nguni
ing mangke sampun karêbut
dene ta pun panglima
sampun kawula pêjahi
sarêng lawan sadipangganipun pisan

wondening ing sapunika
putra paduka sang dèwi
nyuwun tumuntên pinapag
kawula sumanggèng kapti
tamtuning ingkang ari
sakarsa ingkang dhumawuh
titi panetranira
wilapa tandya pinati
sinungkên kang rayi sampun tinampan

ing lampah tan kawursita
duk samana inggal prapti
pasewakaning narendra
pan nuju nata tinangkil
nèngmadyaning sitinggil
andhèr prawira nung-anung
kang rinêmbak tan liyan
amung sang raja pinutri
kang dhinustha dening sang mantri panglima

kasaru sowaning duta
sira Ki Dhaèng Brêmani
kerit dening ulubalang
praptèng ngarsa mangênjali
sarwi ngaturkên tulis
wus tinampan sang aprabu
binuka sinuksmèng tyas
langkung sukaning panggalih
kadyangganing taru karirisan warsa

sangking sru sukaning driya
sakala nimbali sori
prapta sinungan pariksa
narpadayita miyarsa
ruwat-ruwêting galih
dene putra wus pinangguh
tur nèng praja priyôngga
ing antara datan têbih
ciptaning tyas kadya age uningaa

sakêdhap-kêdhap narendra
tansah dangu mring Brêmani
awit mulabukanira
kênane sang rajaputri
aturirèng Brêmani
salêsih wicara tutuk
marma sri maèswara
karênan tyas miyarsi
mring Ki Dhaèng dene pralêbdèng wicara

Dhaèng dhasare waskitha
mèt srana ngrêsêpkên ati
sakala jêng maiswara
dhawuh mring rêkyana patih
hèh apatih dèn aglis
mataha mring wadyaningsun
mapag atmajaningwang
anggawaa tandhu joli
lan mrantia turôngga agêming raja

ing saupacaranira
kaprabon prabutaruni
patih parentah mring jaba
sagung nayaka nêgari
punggawa para mantri
kêrigan tan wontên kantun
sampun samaktèng ngarsa
tandhu jêmpana lan joli
lan lêlayu daludag rontèk kêkôndha

marpat wadya nèng bacira
jêjêl busana mawarni
blabar anjaladri pasang
para nayakaning nagri
samya nitih turanggi
kang jêjaran galur-sêlur
sawingkinging jêjaran
tandhu jêmpana lan joli
tuwin kuda agême sang rajaputra

pêpancèn môngka caosan
titihanira sang putri
tuwin sang pinudyèng krama
cêcalon pangran dipati
ing wuri kyana patih
sumambung sawadyanipun
pacara mugwèng ngarsa
ing wuri para wadyalit
asri tinon pindha trunaning udaya

kasêmbuh srining busana
abra sing mandrawa kèksi
kadya arga kawêlagar
kumênyar mradiptèng margi
surêm sunaring rawi
mêlêk-mulêk kang pêpêluk
lêbu kabur sumêbar
katawur sumawur kèksi
kadi ima manadukarèng marga

sinêru ing lampahira
pangarsanira lumaris
mantri bopati wus prapta
ing padesan têpis-iring
kagyat ki juru tani
gupuh gurawalan mêthuk
radèn wus tundhuk asta
lan sira rêkyana patih
patih nabda kula dinutèng narendra

amondhongi jêng paduka
tuwin rayi ta sang putri
margi ramanta sri nata
sampun patêmbaya nguni
sintên kang wagêt manggih
rayinta sang rêtnaning rum
sinung praja sasigar
gananjar lênggah kinardi
prabu anom jumênêng salèring pasar

tuwin jêng kusumèng pura
pinaringakên tumuli
radèn aris awacana
timbalan dalêm kapundhi
sadrêmi anglampahi
ing karsa jêng sang sinuwun
kya patih angandika
sampun sumêlang nglampahi
anggèr kula kang nanggêl dhatêng paduka

radèn gya ngrasuk busana
ngagêm clana cindhe wilis
kampuh bathik latar krêsna
ukub byur kang renda rukmi
kuluk mathak rêspati
rôngka ladrang pèlèt nglambung
wêdhung wangun larangan
kampuh cinincing sawêntis
ciptanira dadia manising praja

sang lir rêtna ngrasuk busana di
sinjang songkèt apênding kancana
sinotya byor têtirahe
rasukan bêrcèn murub
kasêmêkan wungu tinêpi
sêngkang nata brônta
sêsupe hèrlaut
kadya yyang-yyanging bawana
sri kawuryan saesthanira kang warni
lir Ratih kamanungsan

Ki Janggala lawan Ki Janggali
kêkayangan dènira anyawang
mring bandara sakarone
kya patih gya umatur
mring dyan putra anggèr suwawi
sêdhênge sami jêngkar
sampun wancinipun
radèn tan lêngganèng karsa
tandya nitih turôngga sang dyah nèng joli
ingayap pra punggawa

sêsêk jajêl jalu lawan èstri
kang ningali sauruting marga
kêbêk kaèbêkan gêbèl
mangkana sampun rawuh
jroning praja wadya pangarsi
sri nata gupuh arsa
ngluwari kang kaul
awit watêsing jro kutha
praptèng pura sami sinêbaran sari
gêlaran sinjang pita

myang sagunging pradôngga ngrêrangin
tundha-tundha sauruting marga
sêlane sinêling ronggèng
topèng tanapi angklung
reyog tuwin ringgit karucil
totonan tan petungan
turuting marga gung
janma kang sami umiyat
galur-sêlur têkèng papan atap pipit
pêpêt puput mèt papan

tan antara wus praptèng sitinggil
mandhap sangking titihan jêmpana
sarimbit lawan garwane
sigra sang maha prabu
lan kang garwa mêmalajêngi
rinangkul ingkang putra
kinuswa kang êmbun
kinêmpit lungayanira
kasoking tyas sri nata lan pramèswari
têmah sami karuna

tuwin mantu tansah dèn tingali
rêsêp mulat nata lan kang garwa
dene ta wontên iribe
lawan sang rêtnaning rum
myang pasêmon datan kêkalih
gya kinèn lênggah jajar
risang lagya rawuh
sri nata anon ing putra
pêrak garwa sakala luntur ingkang sih
têmahan angandika

dhuh sutèng ngong babo kaki Panji
nora nyana lamun arinira
ing warna akèh miribe
lan sira putraningsun
radèn nêmbah datan mangsuli
sri nata angandika
tampanana kulup
bumi pêparoning praja
lawan sira samêngko sun junjung linggih
dadya prabu taruna

wus ngestrenan undhanging narpati
dening para nayakaning praja
têtêp prabu nom adêge
pinacak puranipun
lèring pêkên pinggir bênawi
karan pura Kaneman
gya sinung jêjuluk
Sri Mudha Dewakusuma
sumawana sira Ki Dhaèng Brêmani
jinunjung ingkang lênggah

dadya lurah gandhèk misesani
sinung nama Dyan Dêmang Ngurawan
rongatus cacah lênggahe
mangkana kang cinatur
Ki Andakasura samangkin
arsa ingukum kisas
môngka dosanipun
dènira umatur dora
ngakên-akên mêjahi panglima nguni
prabu nèm sru turira

angrarêpa mring rama narpati
sèwu-sèwu aksamèng narendra
dene kawula têmahe
purun lumawan matur
paran dadosirèng asisip
inggih pun Dakasura
katrap kukum lampus
sri narendra angandika
ya mulane Si Andakasura kaki
kênèng ukum palastra

awit dening goning wani-wani
matur dora mring jênêng manira
murakramèku arane
lamun nora linampus
wong mêngkono amêmarahi
kaki mring kancanira
lawan turunipun
wong cidra marang narendra
iku pantês kêlamun dèn ukum pati
prabu nèm matur nêmbah

lamun amung mêkatên kang sisip
datan pantês yèn katrap palastra
amung inggih prayogine
pinèt samurwatipun
linimbanga ingkang rumiyin
sri nata angandika
bênêr sira kulup
sun turut saaturira
Dakasura winêdalakên tumuli
sangking jro pakunjaran

sinung janji ayya dora malih
lamun piningkalih antuk siksa
Andakasura ature
sandika sagah mantun
nata sigra kundur mring puri
mangkana Dakasura
sakit manahipun
lolos sangking wismanira
nêdya ngungsi dhatêng nagri Gilingwêsi
saanak rayatira

lampahira samana sampun prapti
lajêng jujug ngarsaning narendra
kusung-kusung pasêmone
matur sarwi rawat luh
pramilamba sumiwèng aji
nêdya atur pariksa
ramanta sang prabu
mangke mundhut mantu kumpra
nampik dhatêng paduka sri narapati
ulun dahat murina

lawan langkung owêling sang putri
krama angsal arahan kewala
tur sarwa saru warnine
ing nguni-uni lamun
karsaa mring paduka aji
sayêkti tan kuciwa
iba pantêsipun
anampik jêng padukendra
têka milih tiyang papa tanpa budi
sri nata duk miyarsa

lir sinêbit talingane kalih
kang jaja bang amawinga-winga
awêngis pangandikane
Sang Prabu Cêmpa bingung
nampik nata ing Gilingwêsi
baya tan kulak warta
yèn ngong ratu agung
bôndha-bandhu sugih bala
yèn mangkono karêpe Si Cêmpala aji
bêcik sun pukul ing prang

sri narendra ngandika mring patih
hèh ta patih sira dèn samapta
ing yuda samêngko bae
kumpulna wadyaningsun
saanane ayya na kèri
lan sira mirantia
gêgamaning pupuh
sun arsa ngrabasèng yuda
marang Cêmpa ambêbahak ngosak-asik
mring raja salah cipta

patih sandika sampun rumanti
kuda rata rakiting ayuda
jinum sajuru-jurune
sri nata sampun ngrasuk
kang busana agêming jurit
kya patih matur nêmbah
adhuh sang sinuwun
ing driya dipun sarônta
anggaliha susahing para wadya lit
prayogi sinarèhna

ing karsendra kang tan sawêtawis
karya susahing wadya sadaya
yêkti kirang pakantuke
ngumbar sêrênging kalbu
datan urup lan kang pinurih
mung prakawis wanita
dede timbangipun
ngantos makatên punika
lêpat-lêpat yèn kasor anglêlisêmi
ing karsa sri narendra

sri narendra mirêng turing patih
langkung duka kawistarèng netya
patih wus wika sabêne
inggal angraup suku
mintaksama wus tan ginalih
sri nata ngasta gada
patih gya pinupuh
mêmêt wus dadi kunarpa
sri narendra angandika sêmu wêngis
saiki rasakêna

sira wani mambêng karsa mami
wontên mantri aran pun Sudarma
lan patih prênah arine
langkung murinanipun
arsa bela tinahên galih
sinamun samudana
sêsandi datan wruh
nanging osiking wardaya
benjang arsa malês ukum mring sang aji
nèng jroning papêrangan

sigra budhal sadaya lumaris
tanpa ngaso pêlakan samarga
gumêr gumêrah swarane
marma glis nuli rawuh
palabuhan ing Gilingwêsi
sang nata nitih sigra
palwa sawadya gung
winot sawahananira
gunggung palwa sadasa amot prajurit
liyane palwa raja

lampahira rikat kênèng angin
saking wuri angidit tan kêndhat
mindha sêsawat lampahe
ing marga tan cinatur
sigra prapta plabuhan nagri
ing Cêmpa langkung pelag
pasang-rakitipun
sigra sami labuh jangkar
nata inggal mundhut titihan sêkoci
sawadya minggah dharat

sigra karya pakuwon wus dadi
ambêlabar lir samodra bêna
asri kawuryan wangune
wadyanirambêk rusuh
anjêjarah ing sabên ari
tumpêsan rajakaya
kang bôngga pinikut
kinarya pangewan-ewan
sakalangkung siyasatirèng narpati
mring para wadyèng Cêmpa

otêr-patêr gêtêr wadya tamping
sami ngili gèn gêgunungira
kerit mring pura temahe
wus katur mring sang prabu
lamun wontên mêngsah gêng prapti
sri nata langkung duka
gya nimbali sunu
wus prapta sinungan sabda
putraningsun apa tan ngrungu pawarti
yèn ana mungsuh prapta

narendra gung sangking Gilingwêsi
trap pakuwon dhêndhêng nèng muara
rusuh sawadyabalane
kang putra langkung ngungun
sinung wikan rama narpati
tandya mit mapag yuda
ondhang mring wadya gung
bopati mantri satriya
kêrig lampit pêpêt nèng bacira pipit
tan nêdya mundur ing prang

prabu anom manêmbah amit ing rama
ngandika sri bupati
kulup dèn prayitna
ayya sira pêpeka
mungsuhira iku kaki
ratu gêgala
Sang Prabu Gilingwêsi

narpa mudha alon aturirèng rama
kadanga jawata di
inggih bêdhatia
dêdamêl sabawana
kawula tan nêdya miris
kalangkung suka
lamun tandhing ajurit

mapan sampun kasêdya ngèsthining driya
benjang têmpuking jurit
sami tandhing yuda
ijèn lawan kawula
nêmbah lèngsèr sangking ngarsi
narpati mudha
kampir amit ing rayi

praptèng dalêm pinapag mring garwanira
dhuh kangmas adipati
kula nyuwun warta
paran gêtrêring jaba
wontên mangsah sangking pundi
nararya nabda
sôngka ing Gilingwêsi

sang dyah matur inggih pun Andakasura
ingkang karya prakawis
margi nguni gadhah
sir dhatêng ing kawula
kang raka ngandika aris
ayya rinasa
sabarang ingkang uwis

balik iki mêngko upama sun kalah
kaboyong sira pasthi
sang dyah angandika
pan sarwi angujiwat
kang ora-ora ginalih
mundhak mêmaras
akarya walang-ati

prabu anom sigra angrasuk busana
kapraboning ajurit
angagêm makutha
pinatik nawa rêtna
barunging praba marnani
abra markata
kadya wimbaning rawi

ngagêm clana gubêgan cindhe puspita
tinêpi renda kuning
kampuh parang karna
mawi nyothe curiga
yèn sinawang tuhu kadi
Sang Suryaputra
sêdhênging mangun jurit

sampun budhal kang para wira bêlabar
lir robing jalanidhi
sang narpati mudha
anitih kang turôngga
sinung aran sêkargambir
binarong pelag
gêdhah linungsir-lungsir

ingkang munggyèng pangarsaning prawiraswa
Dêmang Ngurawan nênggih
Janggali Janggala
nèng wuri numpak kuda
bêlangbuntal suri malik
kèh medanira
Janggala jêrit-jêrit

sampun prapta pasisir pêrak muara
mêngsah sami mangèksi
gya angrakit gêlar
mungsuh rowang sawega
munya têngaraning jurit
mungsuh lan rowang
surak sarosa atri

ing payudan kadya têdhuh alimêngan
mimis saengga riris
krêcêking warastra
myang krêbêting kang dwaja
sasab bêntaring wiyati
padha sudira
kang aprang mamrih tandhing

ana nyuduk sinudu pêdhang-pinêdhang
wênèh bindi-binindi
ana ta prawira
sumbaga wirutama
mangsah mung asta kumitir
manguntir mêngsah
siwat-siwut kèh sêbit

wadyèng Cêmpa lir sima krura mamôngsa
kotbuta manrang wèri
mangamuk arampak
gosok godhi kang tumbak
gumulung kiwul paksa mrih
marwasèng mêsah
sasat kang banjir wukir

larut gêmpang wong Gilingwêsi kasêrang
lumayu rêbut urip
prabu nèm sakala
amêlak kang turôngga
Dêmang Ngurawan ningali
yèn narpa mudha
umangsah gya tut wuri

Sri Narendra Gilingwêsi karepotan
tinilar dening dasih
tandyarya Sudarma
marêki prabunira
dènirarsa malês maring
pêjahing raka
nênggih rêkyana patih

sri narendra datan anyana ing driya
dene wadya pribadi
Sudarma saksana
anarik kang curiga
ginoco jajaning aji
kagyat aniba
nudingi sarwi angling

paran dosaningsun sira kaniaya
Sudarma nabda wêngis
sira ratu murka
druhaka siya-siya
matèni wong tanpa sisip
sadulur ingwang
iya si kakang patih

tanpa dosa têka sira kaniaya
tur mawèh tutur jati
tan kagugu malah
sinulah tanpa prênah
ratu buwang kramaniti
marmane iya
rasakna ing samangkin

pan kasaru prabu nèm ing praptanira
sang nata gya ngêmasi
prabu nèm ngandika
hèh sira iku sapa
dene ta wani matèni
mring naranata
tur ratumu pribadi

nêmbah matur sira Ki Arya Sudarma
milamba amêjahi
mring nata punika
margi sadhèrèk kula
pinêjahan tanpa sisip
têtêp punika
ratu druhakèng bumi

lêpatipun inggih sadhèrèk kawula
mambêngi karsèng aji
ingkang dhatêng murka
niaya siya-siya
kang tumanduk mring wadyalit
têka dèn lunas
tan mawi krana aris

dadya mangke kawula malêskên kadang
kang sampun dèn pêjahi
natamba punika
dhasar salaminira
mahambêk duskarta yêkti
singa mrih arja
tamtu datan kinanthi

prabu nèm ngandika arum
paran watêke ing nguni
ratunira pratelakna
dèn balaka aywa kikib
wêwatêk wantuning karsa
duk anèng prajaning nguni

Arya Sudarma umatur
mangke kawula ngupadi
inggih sêksi ingkang sêca
yèn amung kawula inggih
umatura kathah-kathah
têmahipun tanpa kardi

manawi kaparêngulun
badhe nglêmpakkên rumiyin
wadya kang sami lumajar
prabu nèm anayogyani
sigra wau tinimbalan
prawira ing Gilingwêsi

wus marpat ngarsa supênuh
sagung ingkang para mantri
sakarine ingkang pêjah
prasamya anungkul aris
mring sri mudha wirutama
ngaturkên kang pati urip

Arya Sudarma gya matur
wangsuli caritèng ngarsi
lagu lêlagehanira
Sri Narendra Gilingwêsi
dènira dir siya-siya
mring wadyanira pribadi

makatên nguni pukulun
watêkipun sri bopati
ing Gilingwêsi nalika
jumênêng ngasta nêgari
langkung sangking murangkrama
ambawa karsa pribadi

sabên ari karêmipun
ngabên ayam tuwin jangrik
maesa lêmbu myang menda
trakadhangan ngabên janmi
sami cinêpêngan rotan
punika yèn pajar sasi

sawênèh ingabên gêlut
kang ajrih dipun pêjahi
kang wantêr datan ginanjar
kang kawon dipun pisakid
kang mênang mung sinung wedang
sacangkir tan mawi gêndhis

lamun arsa ngabên lêmbu
amundhut darbèking alit
pan botên mawi tinumbas
yèn ngucik dipun pêjahi
kalamun sêngit sujanma
tan sampun yèn tan ngêmasi

narendra murang ing kukum
dosa agêng miwah alit
tan pinangkat kang pidana
angagêm karsa pribadi
pra nayaka tanpa karya
ing karya mung ngrèh wadyalit

tuwin lamun wontên wadu
darbèstri ragi mancêning
lakinira pinêjahan
rabi kunjuk mring sang aji
makatên lakuning karya
Sri Narendra Gilingwêsi

pami lulus yuswanipun
tansah prihatosing bumi
narendra nèm angandika
hèh ki sanak Gilingwêsi
caritane Si Sudarma
iku apa ta sayêkti

sêsarêngan aturipun
para mantri Gilingwêsi
dhuh gusti lêrês sadaya
samêndhang tan wontên sisip
turipun Arya Sudarma
têtêp datan angewahi

Sri Gilingwêsi kalangkung
siasatirèng wadyalit
sasat ama amêmôngsa
sangsaya saari-ari
mungkar tangkaring angkara
karana bucal palupi

amung lamun ginagunggung
sukaning driya tan sipi
nging kang gunggung tan ginanjar
malah yèn kêmba sakêdhik
pun juru gunggung sakala
kinalewang kawir-kawir

môngka wontên mantri purun
atur pèngêt mring sang aji
supados sampun kadawa
ing karsa datan prayogi
sri nata lajêng bramantya
kang matur jinuwing-juwing

sokur mangke têmah surut
suda panggrêsahing alit
èstu Ki Arya Sudarma
benjang lamun praptèng nagri
kinaulan tiyang kathah
dèn pisusung siyang ratri

narendra amba pukulun
dados satruning wadyalit
awit kathah kang sumêlang
bok têmah katrap pisakit
dening nata murangkrama
prabu nèm ngandika aris

wis aja padha winuwus
apa ta wus têmah lalis
kari paran pikirira
samêngko padha sun tari
umatur radèn prasaja
kang dadi kêncênging budi

para mantri rêmpêk matur
kêdah sami nyuwun ngabdi
dadosa pamong turôngga
datan garantês ing kapti
amung pun Arya Sudarma
katanêma Gilingwêsi

pantês jumênênga ratu
wit sabar wiyar kang budi
tur maksih darah narendra
buyut Raja Gilingwêsi
ingkang jumênêng ing kina
kuntap lamun ratu adil

ing mangke yakti tumurun
kautamaning pambudi
tuwin ta Arya Sudarma
punika ingkang mêjahi
narendramba ingkang murka
gung karya rusaking bumi

prabu nèm ngandika arum
ya ingsun bakal nuruti
mring karsanira sadaya
nanging dèn sarantèng kapti
katêmu buri kewala
payo mring jro kutha dhingin

sun sebakkên mring sang prabu
kancanta Gilingwêsi
kirida dening Sudarma
aturira para mantri
sandika datan suwala
ing rèh sapakèn jêng gusti

Ki Arya Sudarma sujud
saprikancanira mantri
prasêtya srah jiwa raga
mring sang wira jayèng jurit
suka sinunga pakaryan
tan suwalèng siyang ratri

prabu taruna gya dhawuh
têngara budhal lumaris
gong bèri tinabuh sora
wau wadya Gilingwêsi
sagung gêgamaning yuda
sampun sami dèn bongkoki

môngka pratôndha panungkul
Arya Sudarma kang ngirid
sigra sang prabu taruna
amiji mantri tinuding
atur uninga narendra
lamun wus unggul kang jurit

kang dinuta nandêr mamprung
ing jro kitha sampun prapti
sri nata ngatura priksa
yèn putra unggul ing jurit
sigra ngrasuk busana
sakaprabonira mijil

nitih dipôngga gêng luhur
pinalanan sarwa wilis
mêlês amardapa wrêda
sumunar kang songsong asri
sampête kang upacara
garêbyêg ing ngarsa wuri

lêlayu anglir kilayu
kalulun kelut sang aji
dwaja panjrah urut marga
margil kang kêndhang gong bèri
srawungan swaraning gurna
thongthong-grit kêkêlèng srunisira sang juwitaning rum
dumulur mapag ing laki
kasusu arsa uninga
ing warna sang jayèng jurit
kaya pa solahe baya
kang binayang bayong putri

titihanira sang ayu
jêmana rinênggèng rukmi
tan pati ngadi busana
amung lugas amarnani
prandene lawêning cahya
ngasorkên langên sabumi

kèh wadoning pra tumênggung
punggawa satriya mantri
kalayu sang kadi rêtna
sangking dènirarsa ngèksi
mring lagi kang mêntas yuda
prasamya wahana joli

ing samarga galur-sêlur
tandhu tundha-tundha kadi
lampahe pangantèn anyar
gôngsa saturuting margi
saengga wiwahanira
mangkana ta sampun prapti

ing pakuwon sri winangun
prabu nèm sigra ngabêkti
nulya dyah sêkaring pura
mring pangran raka ngabêkti
langkung onêng-ingonêngan
kang lagya sami pêpanggih

sang narendra wrêda agung
mêmuji sangjayèng jurit
aris dènira ngandika
dhuh putraningsun wong sigit
tan loro paraning trêsna
mung sira atmaja mami

kaki bangêt panrimèngsun
sira bangkit berat wèri
lan dahat sokur manira
iya mring Hyang Udipati
dene paring parimarma
karahayonira sami

paran ta wartane kulup
duk sêdhêng ramene jurit
prabu anèm matur nêmbah
makatên purwaning nguni
nêdhêng kèngsêre kang mêngsah
Sri Narendra Gilingwêsi

badhe ngungsi dhatêng prau
kasêlak dipun pêjahi
dhatêng wadyane priyôngga
pun Arya Sudarma nami
wit malêskên kadangira
linunas dènnya mambêngi

limrah sami aturipun
pra nayaka Gilingwêsi
ngawonkên mring prabunira
sinêbut sri datan adil
dene kang pinuji tan lyan
amung pun Sudarma yêkti

pramila panuwun ulun
lamun pinarêng ing galih
prayogi yèn pun Sudarma
ingadêgkên narapati
wontên Gilingwêsi praja
rèhning sampun pinilih

kang rama ngandika arum
sarèhêna dhingin kaki
nora gampang karya raja
kudu pinikir kangslêsih
bok ing wuri gawe susah
aja dumèh sira asih

mêngko yèn wis dadi ratu
angèl panglungsure kaki
bêcike nganggo cinoba
ingadêgkên patih dhisik
sinawang sôngka kadohan
yèn bisa jinunjung aji

lan manèh pamikir ingsun
Si Sudarma iku kaki
kêna dosa ing nagara
goning matèni awani
ya marang narendranira
bênêre iku tan kêni

sanadyana ratunipun
murang marang para adil
bênêre mung linungsura
iya karatone kaki
iku kudu sabipraya
lan para nayaka sami

kang lumrah mangkono kulup
mungguh lêlakoning mantri
iki têka buwang nalar
wani matèni narpati
marma sôngka karsaningwang
samono pan wus mantêsi

patih tan rinèh ing ratu
iku wus sasat narpati
môngka bêcik karyanira
dènira angrèh nagari
ing mêngko sêdhênge iya
ingadêgkên narapati

prabu nèm alon turipun
lêrês pangandika aji
tumraping dhatêng wiradat
kawula kalimput yêkti
de kirang titi-pariksa
nalar anggêring nagari

sangking maksih mudha punggung
dadya ing driya kalêmpit
tan mulur ngulari nalar
kasêsa karoban ing sih
ngicalakên subasita
tan mawi wêweka wingking

ing mangke sumôngga ulun
ing karsa jêng sang dewa ji
iya ngapa njaluk ingwang
nganggo ngaturna prajanji
sêtyaning amêngku praja
supaya bisa lêstari

lawan ta sabanjuripun
ingkang jêjêg marang adil
amrih karêksaning praja
myang tata têntrêming alit
yèn darbè tindak sawênang
nayaka wajib sung peling

mring nata kang ambêk rusuh
sung panggrêsahing wadya lit
marma

kurang adilira
nganggo karêpe pribadi
yèn tan kêna pinambêngan
para nayaka dèn aglis

nyuwuna salin mring ingsun
aja nganggo walang-ati
têmbung sun paring parentah
êndi ta ingkang pinilih
ing akèh umadêg nata
nanging kang turun narpati

nadya putu tuwin buyut
canggah iya maksih kêni
amung aja milih darah-
ing alit nora prayogi
watêk turuning asudra
sayêkti maksih nglabêti

yèn kêbanjur madêg ratu
watake maksih nglabêti
ardaning kang mana prapta
ambuwang wêlas lan adil
lir Gilingwêsi Narendra
pinandhêm dasih pribadi

kinarya pèngêt tan patut
Sri Narendra Gilingwêsi
siniksa wadya priyôngga
kunarpa tan dèn rumati
kang putra suka miyarsa
kalunturan sabda aji

ondhang ing wadyarsa kundur
gong bèri munya swara tri
kêbut saha wadyakuswa
sang rêtna wus nitih joli
sri nata nitih dipôngga
pinalanan sarwa asri

prabu anèm munggèng pungkur
nitih turôngga rêspati
binusanan kancana bra
mêndha pan mêdhar sêsirig
anut iramaning gôngsa
urmatan saurut margi

kunêng lampahirèng ênu
wus prapta jroning nagari
gumuruh swaraning gôngsa
pelog slendro carabali
wurahan swaraning janma
ingkang samya nêningali

hyang pradônggapati surup
ginantyan wibaning sasi
praba mubyar kêkêncaran
sêdhênge purnamasidi
padhange kadi raina
dening ujwalaning rati

sri nata rawuh kêdhatun
lajêng lênggahan pandhapi
sadaya samya sumewa
satriya punggawa mantri
tuwin wadya têtêlukan
kang sangking ing Gilingwêsi

prabu nèm ngandika arum
mring Patih Cêmpa nagari
paman kula benjang-enjang
dinuta ing sri bupati
misudha mantri wisesa
ing nagari Gilingwêsi

kônca andika sawêgung
kadhawahan sami nangkil
kinèn sami ngèstrènana
ingkang winisudha ing sih
pantêse kang pakurmatan
kula pasrah paman patih

pun Sudarma namanipun
kang badhe jinunjung linggih
kya patih matur sandika
sigra kang sumewa sami
dhinawuhan lir kang dadya
dhawahing prabu taruni

narendra putra gya kundur
kanthèn asta lan kang rayi
ginarêbêg parêkanira
samput saupacara sri
kawuryan ing lampah kadya
Sang Hyang Asmara sarimbit

kunêng tan winarnèng ratri
praptenjang nêmbang têngara
sabên nayaka wismane
thongthong-grit gong bèri lawan
kang puksur sêsauran
tôndha têngara dhêdhawuh
ngumpulkên pra wadyabala

gumêr gumêrah kang nangkil
marpat nèng bacira tantra
sawega sagêgamane
lêlayu lawan bandera
rontèk rantab ing ngarsa
minôngka wiwahanipun
ingkang arsa winisudha

narpatmaja arsa nangkil
ginarbêg punggawanira
asri kawuryan lampahe
praptèng pagêlaran lênggah
tantara ingkang rama
miyos rawuh sitiluhur
pinarak ing dhampar dênta

prabu nèm dènira nangkil
anèng kananing palôngka
patih ngarsa samantrine
narendra mudha ngandika
hèh paman Patih Cêmpa
lamun sampun sami kumpul
saprikônca pêkênira

pun Sudarma dipun aglis
nuli jêngandika bêkta
sumiwèng ngriki samangke
lan sapirantose pisan
busana kapatihan
kya patih nêmbah umatur
anggèr pan sampun samakta

kya patih sasmitèng wuri
Sudarma sampun binakta
umarêk ngabyantarane
ingayap para nayaka
tuwin mantri punggawa
saha saprikancanipun
ing Gilingwêsi sadaya

wus banjêng mugèng sitinggil
prabu nèm madêg sigra
dhawuhakên timbalane
sora sarèh kang wicara
hèh sagung pra nayaka
sangki asmanta sang prabu
namtokkên mring Sudarma

ing mêngko jinunjung linggih
kinarya patih wisesa
nèng Gilingwêsi prajane
ingkang sarta kaarana
Klana Suraludira
marmanta sinung jêjuluk
mangkono ing têgêsira

basa sura iku wani
ludira têgêse darah
wani pêrang sanyatane
sigra sinung kang makutha
pratôndha mêngku praja
sinêngkakakên mring luhur
bineda pangwasanira

wus lênggah jajar lan Patih
Suraludira nèng kiwa
wadya Gilingwêsi kabèh
dadya tyas kalangkung suka
dene ta Sang Sudarma
mangkya wus têtêp amêngku
anèng Gilingwêsi praja

antara bujana mijil
dinum mring wadya siwaka
nata jêngkar mring pura ge
luwaran ingkang sumewa
Patih Suraludira
kalilan ngaso mring kuwu
sawadyanira sadaya

Kyana Patih Gilingwêsi
tansah dènira sumewa
mring prabu anèm sêdyane
nyuwun pitêdah kang nyata
caraning mêngku praja
salaminira pan agung
winulang rèh karaharjan

samana sami pêpanggih
nèng dalêming si wayendra
prabu anom andikane
mêngko wus sêdhênging kakang
mulih mring prajanira
ananging ta wêkas ingsun
poma sira dèn prayitna

lire wong mêngku nagari
lamun adil palamarta
alus lulus pamêngkune
dumadi karta kang praja
yèn abêk siya-siya
sayêkti akarya kisruh
rêrusuh dumrunuh prapta

kaya upamane kali
yèn lêtuh sêsirahira
sayêkti buthêk iline
kongsi sapangisor pisan
yèn bêning kang sêsirah
iline we kang saèstu
amilu wêning sadaya

mêngkono mungguh narpati
sarat sarèh saniskara
supadya alus êmpane
parentah tanduking prana
pranatanirèng wadya
budi angkara wèh wurung
graita kang mrih utama

wong olah nalar upami
liring janma ngulik turôngga
kudu rigên myang talatèn
dènira mrih pangajaran
ywa kongsi kurang pakan
kang minôngka boganipun
tan lyan mardi martotama

yèn turôngga kurang bukti
tuwin ta kopène kurang
sayêkti gêlis bobroke
kayat upamane prana
kurang prihatinira
tuwin ta tarimanipun
sayêkti glis tibèng papa

marma wong mêngku nagari
gêdhe cilik nora beda
ing pangolah wêwadine
upama kurang prayitna
dènira mêngku wadya
nora wurung tibèng luput
kalêmpit atêmah nistha

sarate wong arsa adil
kudukarêm mupakatan
lawan pra niyaka kabèh
nimbang sakèhing prakara
myang sagunging dêdosan
yèn pratitis êmpanipun
sumrambah nglabêti praja

ana têpaning palupi
Nata Gilingwêsi ika
angagêm karsane we
nora rêmên têtarenan
sakèhe kang kinarsan
karsa pribadi jinurung
kadlurung tibèng bêbaya

Kyana Patih Gilingwêsi
prastawèng driyantuk têdah
pangolah praja lajêre
manêmbah alon turira
ing palimarma tuwan
mugi-mugi dasihipun
sagêda anglampahana

pamintamba mring Hyang Widi
mugi sagêd nampènana
wulang tuwan sadayane
lêstantuna ing salama
dumulur ing sakarsa
dadosa jêjimat ulun
ing sabda sri nata mudha

prabu nèm malih ngandika
lan kakang patih kang mugi
ngayomana pra nangkoda
asiha marang tani
wit arjaning kang nagri
tarlèn saka loro iku
narendra lamun datan
ngrêksa pakolèhing nagri
yeka tôndha tan mrinani prajanira

sauruting marga-marga
wèhana kang bale panti
ayya sêpi ingkang têngga
mangkono saturut margi
anaa jru pangaksi
mrih kêncênge ingkang tungguk
yèn praja tan santosa
kèh durjana ngrêrusuhi
pra nagkoda datan ana wani prapta

lamun kongsi mangkonoa
ilang pangkolèhing nagri
boga busa walastra
sandaya rêngganing panti
tan ana ingkang prapti
sangking praja liyanipun
têmah sami kacuwan
tan ana undhaking nagri
sangking mônca sinêbut praja tan arja

lawan sakèhe padesan
pagêre purihên rapit
saubêngepakarangan
sinambangana wong kêmit
lan wonge sabên ari
pardinên padha anambut
satêgal sawahira
watêke wong kurang kardi
ngumbar hawa wêkasan laku dursila

marma padha kêncêngana
prihên srêgêp sêsabin
sabên ana wadyanira
kang nora karêm ing kardi
patrapana dèn aglis
murwatên tibaning ukum
lan sarupaning ama
purihên sirnaning sami
ayya kêmba muriha kêrtaning desa

macan ula lawan baya
iku kang mutawatiri
ruwate santosanana
tumpêsên dèn kongsi tampis
yèku kang bilaèni
sênadyan kang ama tikus
kêkêsên sabên dina
aja dumèh iku cilik
yèn ngrêrampas tumpês para pari bebas

lan manèh sira mardia
gawe marga gêdhe cilik
kang trus mring liyaning nagara
prêdinên ingkang prayogi
supadya wong gêgrami
gampang dènira lumaku
rêksanên sabên dina
nganglangana lamun latri
ka supadya pra begal wêdi mèt karya

dalan kèh durjananira
sapa kang wani lumaris
aprêsasat dudu marga
mung panggonaningbilai
kang wajib darbe kardi
berat sagung para dur
tarlèn sang rèswara
mêmalang malaning nagri
saranane anjaba mung jinangkanan

kyana patih aturira
ing sabda langkung kapundhi
kadosa jimat kawula
amung wagêda nglampahi
têdah paduka gusti
srana arjaning praja gung
inggih saangsal-angsal
linantih rèhning apingging
prabu anèm ngandika sun puji sira

bisaa jumênêng nata
anèng praja Gilingwêsi
awit kakang jênêng ingwang
kang nanggung mring sira nguni
upama lamun kongsi
pêkênira nêmu lupud
gonira amêngku praja
sun isin mring jêng rama aji
kapindhoning merang marang wong ing Cêmpa

kyana patih atur sêmbah
dhuh gusti kawula darmi
nglampahi karsa paduka
mêngku nagri Gilingwêsi
raosing driya yêkti
mapan ta inggih mung gadhuh
mangkana prabu mudha
dènira mulang mring patih
sore kongsi têkèng ratri lingsir môngsa

kyana patih aturira
jêng gusti lamun marêngi
wadya paduka sadaya
inggih sami nyuwun pamit
mantuk mring Gilingwêsi
sampun lami wontên purug
prabu nèm angandika
iya kakang sun lilani
mung amêkas lamun Si Andakasura

kaplayu bali nèng kana
kirimna marene nuli
sun bangêt arsa uninga
yya kongsi cinêkêl mati
sandika angabêkti
sang dipati lajêng mundur
saha wadyanira
sadaya sami pinaring
busanarta môngka pasangoning marga

umangkat dalu sawadya
Sang Dipati Gilingwêsi
ing lampah tan kawursita
rèhira samargi-margi
mangkana Cêmpa nagri
mangke sangêt arjanipun
durjana sami sirna
kontap marang môncanagri
têmah kathah nangkoda anggili prapta

prabu taruna utusan
nimbali mring juru tani
ing sak-anak putunira
wus prapta sumiwèng ngarsi
kanthi putung satunggil
angirid para pêpikul
galur-sêlur gotongan
jinèjèr tratag mandhapi
wajik jênang jadah lèmpèng nèng karanjang

ambanjêng kang pêpikulan
anèng pinggir urut tritis
rangkêp katri têtarapan
gendhongan ngundhung nèng wuri
sinèlèhakên aglis
anèng papan munjung-munjung
binandhung dhit-indhitan
kang bêkta kasêsa ngèksi
saisthane uparêngganing suyasa

matimpuh wênèh siduwa
ana kang jawil-jinawil
kang bisik-binisik ana
lawan ta pating taruding
nudingi barang kèksi
rowange kinèn adulu
dêlêngên ta lo ika
e lah dalah nyata èdi-
èdi kabèh barange prabu taruna

kunêng kang samya tumingal
mangkana ingkang pêpanggih
prabu nèm alon ngandika
hèh ta kaki padha bêcik
lan sira iku nini
lawas tan tinjo maringsun
jru tani matur nêmbah
pangèstu paduka gusti
ulun tuwin pun nini sami raharja

ing mangke pamuji kula
jêng paduka ingkang mugi
tulusa ngrênggani praja
môngka tanggulanging wèsthi
nagari Cêmpa ngriki
tumuruna tumaruntun
sampun kasêlan liya
têksiha darah sang pêkik
lêstantuna darbèni ing nagri Cêmpa

prabu nèm aris ngandika
abangêt tarima mami
kaki ing pamujinira
pinarêngna dening Widi
sasêdyanirèng kapti
juru tani lon umatur
amung ta jêng paduka
ingkang awagêd ngladosi
mring kang rama dèn miturut barang karsa

jru tani sigra ginanjar
busanarta rajapèni
ing sakulawarganira
sipêng amung kalih ratri
wontên kaneman puri
benjing pamit nyuwun mundur
rinilan sinung sabda
raharjanirèng lumaris
gya umangkat sarowangira sadaya

mangkana sang rajaputra
sabên ari Sênèn Kêmis
tinamtu apirêmbagan
lawan sagung pra bupati
pinrih giliking budi
dènira nindakkên kukum
ywa nganti tibèng ina
rèhning ta kinarya wakil
mring sang nata amurih arjaning praja

ya ta ingkang winursita
anuju sajuga ari
prabu nèm tikbra ing driya
katrêsan waspa umijil
kèngêtan yayah bibi
garwa mulat inggal matur
paran darunanira
waspa paduka umijil
ingkang raka alon dènira ngandika

mangkene karananira
yayi gon ingsun anangis
ana kang karasèng driya
iya mring sudarma mami
pisah ngong wus alami
saprene têka tan antuk
ing warta kang tatela
sugêng lan orane yayi
iku ingkang dadi rudatining driya

kang rayi angrês ing driya
miyarsa sabdaning laki
rinasa saya karasa
duk papa anèng wanadri
pisah rena sudarmi
mangkana tatêpanipun
dadya bela sungkawa
tumungkul angêmu tangis
kapisêrêng kasrawung bela karuna

asêrêt aris turira
dhuh kakang mas adipati
yèn sami sambadèng karsa
bok inggihdipun utusi
sasêmbèn anuwèni
paran kawontênanipun
kang raka angandika
bênêr pikirira yayi
Si Janggala kewala iku prayoga

prabu nèm nolih ngandika
Janggala sira samangkin
sun duta mring Sokadana
seba marang kyana patih
ngaturkên layang mami
mangkata ing sesuk-esuk
sajabaning pustaka
kiriman ing sawêntawis
Si Janggali bae aja sira gawa

Janggala bêkis turira
kawula botên kadugi
ijèn dhatêng Sokadana
têbihipun anglangkungi
tan wande wontên margi
binegal cêngêl pinênthung
karingkêl ngathang-athang
bathange cinakod anjing
kantun balung ginondhol sagawon edan

dhuh inggih mangsi kiranga
punggawa satriya mantri
têka ngutus tiyang kompra
ngandika prabu taruni
bênêr aturirèki
nanging ta piyandêl ingsung
kewala lagi sira
Janggala umatur aris
botên bingah dados piyandêl kadyèka

sukèng tyas pangran ngandika
iya ta sun wèhi kanthi
si adhi Dêmang Ngurawan
layak nora pindho kardi
dhêdhasar wus undhagi
panambanging têmbang-têmbung
Janggala matur nêmbah
langkung bingah amba inggih
dhèrèkakên rayinta Dêmang Ngurawan

Bramani gya tinimbalan
praptèng ngarsa mangênjali
prabu nèm alon ngandika
yayi mas sira sun tuding
mring Sokadana nagri
Janggala kanthinên iku
drapon duduhkên marga
gawanên kintaka mami
lan kiriman turna rama sang dipatya

umatur Dêmang Ngurawan
sukèng tyas amba tinuding
sasêmbèn badhe uninga
ing Sokadana nagari
wus lami ngarsi-arsi
piniji nglampahi tuduh
sampun kang dhatêng suka
sakit pêjah anglampahi
langkung bingah tinêdah nglampahi karya

sukèng tyas anut sakarsa
botên garantês ing kapti
ngandika prabu taruna
prasêtyanira ta yayi
bangêt tarima mami
mapan wis dadi sadulur
prabu nèm sigra nyêrat
munggèng roning pandhanwangi
tinarbuka bêbukaning kang pustaka

punika ingkang kintaka
pinandara pangabêkti
putranta ingkang lêlana
pun Panji Wulung kang mugi
katur sang nindyamantri
sumawana para ibu
wahywaning kang pustaka
kawula atur udani
yèn samangke kawula nèng nagri Cêmpa

angsal pangèstu paduka
kamantudening sang aji
jumênêng prabu taruna
sinung sapalihing nagri
myang kine manggalani
para nayaka sawêgung
sangking pangraos kula
kamulyan kawula inggih
tarlèn sangking nguni pamardi paduka

kang mrih utamaning lampah
kalampahan ing samangkin
dadosa èsthining manah
tumêrah kamulyan jati
milamba ing salami
badhe tansah ngemut-emut
dhatêng wulang paduka
saliring rèh kramaniti
titikane tuladan sampun têtela

yèn tulus sami raharja
kados kawula ing benjing
gumantos wontên ing Cêmpa
kalayan kula ngintuni
sapala rajapèni
katur arinta jêng ibu
dene lampahan kula
awit mangkat sangking ngriki
andangua dhatêng inggih pun Janggala

dèntên kang kawula duka
punika trah Rajèng Bugis
têpang kala wontên marga
lajêng labêt lara pati
marmanta ing samangkin
ing lênggah pan sampun sinung
bêngkok mantri manggala
myang nami sampun ingêlih
apêparap inggih pun Dêmang Ngurawan

têmbe yèn bangkit kawula
gumantyèng kaprabon aji
tan lyan pun Dêmang Ngurawan
kang kula damêl pêpatih
dene ta sampun titih
dhatêng para surèng kewuh
tur labêt lara-lapa
dhasar trahing narapati
pantês lamun dados mêmanising praja

