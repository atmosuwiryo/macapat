malih warnanên dyan arya
wus prapta ing Maospait
lajêng sowan mring apatya
lawan Radyan Putra Tubin
wus sinugata sami
saksana bubaran mundur
mondhok ing katubanan
surup surya ingkang wanci
Dyan Buntaran matur raka Menak Koncar

kangmas yèn paduka arsa
bok ipe sêkawan sami
maraka mring jro kêdhatyan
ing Sang Mahaprabu Dèwi
miwah kang para sêlir
tanapi rinta bok ayu
Kalpikawati lawan
kakang bok Kalpikaningsih
dêdimèkne kawuningan Prabu Rara

yèn paduka lan kawula
praptèng nagri Maospait
rèh uni ulun ngandikan
asru dènnya ngarsi-arsi
kang sarya awak mami
kados wus misuwur lampus
ing mangke têkèng luwar
kakang mas kang dados margi
radyan arya amèsêm dangu tan ngucap

wusana arum ngandika
yayi mas langkung prayogi
nanging sumêlanging manah
manawa ngagèt-agèti
akathah kundhik mami
ayu-ayu gumarudug
padminingsun sakawan
kêjawi pun nonah kalih
bilih-bilih kasiku awak kawula

kula punika yayi mas
sakêlangkung têmên ajrih
dhatêng Sang Prabu Wanodya
dene ta tiwas ing jurit
kawon lan Menak Anjing
arinya mangsuli wuwus
kakangmas tan kuciwa
kawona lan Urubêsmi
dede timbang timun minungsuhkên duryan

balanya wêndran ayutan
Menak Jingga sura sêkti
pantês sang prabu ngapura
kangmas mring paduka yêkti
kathahe pra dipati
miwah kang para tumênggung
datan kados kakangmas
surèng prang tan arsa balik
lalu nglambrang wisma satêngahing wana

lumuh beluk nanging wêgah
sing boting wantêring galih
kawula kang nanggêl kangmas
yèn Sang Prabu Rara runtik
malah luntura kang sih
amargi sing luwar ulun
mèsêm Dyan Menak Koncar
Radyan Watangan nambungi
lêrês rinta kangmas ywa sumêlang driya

ki dêmang matur worsêkar
radyan rinta sang dyah kalih
yogi umarsèng ing pura
sapunika lan pra rabi
ngandika radyan mantri
lah ta paman Dêmang Gathul
sumôngga ing sakarsa
sapangrèh ulun lumiring
tan kawarna dènira agunêm rêmbag

ya ta ari kalih sang dyah
lan sakawan para rabi
sadaya gêgundhikira
samya lumêbêt ing puri
tandya kandhêg ing wijil
wus katur mring ratu ayu
Sang Rêtna Rarasatya
lan Sang Dyah Rêtna Sêkati
ingkang samya kinèn mêthuk paregolan

Sang Rêtna Kalpikawatya
lan Rêtna Kalpikaningsih
miwah pra garwa Lumajang
myang sagunge para gundhik
manoragyèngngrêpa sih
binagèkakên sadarum
ing Sang Dyah Rarasatya
miwah Dyah Rêtna Sêkati
sang dyah kalih dangu dènnya rêrangkulan

wus kerid kêkanthèn asta
Kusuma Rêtna Sêkati
lan Sang Dyah Kalpikawatya
dene ta Sang Rarasati
lawan Kalpikaningsih
lampahnya aruntung-runtung
gabagan arantaban
pra garwa lan para sêlir
tan myat ing lyan sêdangunira lumampah

pan namung Rêtna Sêkatya
ingkang tinutakên liring
kuninge kuning utama
sèdhête sèdhêt rêspati
dêdêlingnya gumrining
mêthinthing gilig apatut
pamulu lir kêncana
kaya tan angambah siti
pantês wignya anggoyang yuswaning priya

bêsus anamur pêsaja
mêmêse amitambuhi
liringe lir pasopatya
sêmune nora nyanani
swaranya rum cumêngkling
pantês gandrês ing tilamrum
nging rèh pacaking netra
busananya mêsajani
mung arume kewala ingkang kinayang

tanpa wida tanpa sêkar
mung tasik lamat kaèksi
amrusuh tur mônda-mônda
antarane mêsajani
nanging punang kêsturi
jêbade ngambar kungas nrus
ratuse anrus manah
dèn ukup mring bungah ramping
minênciran ambar sêpatêr hèr mawar

para garwa ing Lumajang
amicorèng jroning ati
pantês Radèn Menak Koncar
kasmaran ing Dyah Sêkati
tan ingwang dèn labuhi
rinowangan takêr marus
iki si jawanira
Dêmang Gathul duk prajangji
mendahane besuk yèn wus kalampahan

embah dyan arya ing manah
tan pêgat amain kèngsi
êtope tur pêng-êpêngan
pantês tan nguman-umani
mendah susahing ati
tau sawah gaga gadhu
wusana larang pangan
sun tatêdha ing Suksmadi
sok dhasara sang dyah ywa èpèh kewala

nora kudu nyamènana
sok si enaka sing ati
narima dadi pawongan
sok isiha radyan mantri
wong bagus anjêlanthir
ywa dumèh yèn krama ayu
ngêmpèk trêsna kewala
wong abancèr sugih rabi
sok si aja nglarakkên ati kewala

ya ta Sang Prabu Wanodya
munggèng prabayêksa adi
ingayap manggung biyada
bêdhaya rong lajur sisih
miwah Dyah Citrawati
Citrasmara anèng pungkur
myang Widawati miwah
Widasmara datan têbih
amênuhi manuhara ing kêdhatyan

maha sang sêsotyaning rat
pinarak ing kasur sari
kaya murca kinêdhèpna
lir Ratih tumrun sing swargi
rênyêp-rênyêp kaèksi
ujwala mêlok sumuluh
ing kèri Banowatya
sang pramèswari ing Tubin
ingkang tansah anampèni pangandika

marna solahing atmaja
duk anèng madyaning jurit
kêcakup ing wong brang wetan
malah ta ingkang pawarti
samya kinunjra wêsi
anèng gunung Mahamèru
dinuga-duga samya
kados sampun angêmasi
yèn sinuduk ing ardanya Menakjingga

lan pambêkanira radyan
kyating tyas surayèng wèsthi
ya ta Risang Banowatya
datansah sru èsmu tangis
sabdaning Prabu Dèwi
tansah angecani kayun
ya ta Kalpikawatya
Kalpikaningsih wus prapti
myang pra garwa Lumajang tarap nèng ngarsa

Rarasati lan Sêkatya
wus cêlak ngarsaning gusti
Prabu Rara angandika
lah ta bibi Banowati
èsmu pitambêt mami
ing rèh nguni pan dèrèng wruh
marang Kalpikawatya
sabdene Kalpikaningsih
lawan sintên kang samya nèng wurinira

umatur Sang Banowatya
apan nênggih sang akalih
punika atma kawula
Menak Koncar kang darbyari
putrane sang arêsi
Butlawa gih kakang ulun
ingkang wingking punika
pun Menak Koncar kang rabi
wuri pisan sêlire pun Menak Koncar

Prabu Rara angandika
bibi sintên kang wêwangi
somahe pun Menak Koncar
umatur Sang Banowati
punika Angronsari
dene ingkang keringipun
pun Sumarsanawatya
kering malih Mayangsari
wêkas pisan punika pun Mantarsêkar

ya ta Sang Prabu Wanodya
ngandika arum amanis
lah yayi Kalpikawatya
sabdene Kalpikaningsih
para majua yayi
ingsun tanya wartanipun
rakanta Menak Koncar
miwah yayi mas ing Tubin
sang dyah kalih tandya umajêng wotsêkar

sarya manuksmèng ing pada
sêsugun Sang Prabu Dèwi
umatur Kalpikawatya
ari paduka ing Tubin
nguni kununjra wêsi
anèng ardi Mahamèru
rinêbat mring pun kakang
wusana luwar sang kalih
mangke samya sowan dhatêng ing paduka

Radyan Buntaran Watangan
pun kakang wus samya prapti
mondhok pêsanggrahan Tuban
ing lampah raharja sami
ing rèh rêntênging margi
tan punapa sang pukulun
angsal pangèstu tuwan
wong wetan datan nêdhasi
lawan angsal ing sih srangkaraning Suksma

