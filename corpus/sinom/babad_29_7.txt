nadyan kathah pra dipatya
tan wontên kadya ing Pêngging
pêparentah ing ngamônca
nagari karèh ing Pêngging
sangsaya lami-lami
Ki Agêng Pêngging kramantuk
saking Bêtah wanodya
warnane ayu rêspati
langkung atut dènira apalakrama

Ki Agêng Kêbo Kênonga
ngèlmune kang dèn sungkêmi
wêwuruke Sèh Lêmahbang
sarêng lan Ki Agêng Tingkir
maguru Sèh Sitibrit
anggêpe samya arukun
lir tunggil yayah rena
rujuking tyas golong pikir
sakalihan tan ana rasa-rumasa

lair batinira trêsna
ing awal tumêkèng akir
sênêng parêng saduluran
datan salaya ing kapti
dhasar gurune nunggil
sêsarêngan gènnya mangsuk
mring Pangran Sitijênar
mila sungkêmira sami
tan sumêlang ing dunya praptèng akerat

padhukuhan ardi Purwa
dhepoke Ki Agêng Tingkir
KiAgêng kalangkung êkas
ngibadahe rina wêngi
tapa matèni ragi
tan ngangge ngrasani iku
kanugrahan kamulyan
sokur rêna mring Hyang Widhi
panêkunge tan ana sumêlangira

kunêng ingkang winursita
Jêng Sultan Bintara Aji
sampun amiyarsa warta
solahe Ki Agêng Pêngging
sultan waspadèng ghaib
sakarsane Pêngging iku
kacakup marang Sultan
ratwagung prasasat wali
grahitane ngrênggani ing Pêngging benjang

mring nata gya tinimbalan
mantri kêkalih tinuding
kang kinon nêmbah saksana
wus mêsat mantri kêkalih
sawadyanira ngiring
datan kawarna ing ênu
lampahe murang marga
kapungkur Dêmak nagari
gêgancangan siyang dalu pan lumampah

datan kawarna ing marga
duta wus prapta ing Pêngging
wus cundhuk ponang caraka
kalawan Ki Agêng Pêngging
caraka matur aris
ulun ingutus sang prabu
andika tinimbalan
dhatêng ing Dêmak nagari
kairida sarêng salampah kawula

Ki Agêng Pêngging lingira
wong punapa awak mami
tinimbalan mring sang nata
pelag punapa wong santri
ngandikaning narpati
môngsa wruha basanipun
hèh caraka ing Dêmak
matura marang sang aji
sakalangkung nuwun duka paramarta

wus mundur caraka Dêmak
tan antuk dènnya nimbali
wau ta ingkang winarna
nênggih Kyai Agêng Tingkir
sampun miyarsa warti
yèn kang rayi Pêngging iku
tinimbalan mring Dêmak
Ki Agêng Tingkir mring Pêngging
sampun panggih lawan Ki Agêng Kênonga

wus tata samya lênggah
ngandika Ki Gêdhe Tingkir
yayi sira tinimbalan
marang Sang Prabu Ngawanti
apadene ta yayi
pagene nora lumaku
ingkang rayi anêmbah
punapa damêle ugi
wong malarat tinimbalan mring narendra

Kyai Gêdhe Ngardipurwa
pangandikanira aris
yayi pagene ta sira
mopo timbalaning aji
iya apa sirèki
nora kabawah ing ratu
lêmah kang sira ambah
saisine tanah Jawi
apan iya duwèke kang dadi nata

kang rayi alon turira
Allah kang adarbe bumi
kadar ta ngangkah punapa
wong dhêdhukuh dèn timbali
angling Ki Agêng Tingkir
aja wangkot ing pakewuh
ywa ta tampani lômba
aywa agêgampang pikir
pakewuhe para yayi ulatana

yayi mungguh kaya sira
lir kalênthing wadhah mangsin
ambune pan maksih ana
sira buyuting narpati
ratu ing Pajang Pêngging
pan tabête durung alum
ratu agung prakosa
katutuh ramanirèki
ki dipati pinèt mantu Brawijaya

lah ta yayi kayangapa
sira angringkês prakawis
tinimbalan marang nata
manawa silih udani
yèn pamanira yêkti
arine ibunirèku
manawa parimarma
iku wong dadi narpati
duwe plunan anèng desa ing ngadesa

bêcik sira lumakua
ingsun ingkang atut wuri
môngsa tegaa mring sira
pakewuhe sun calangi
kang rayi matur aris
kados botên sapuniku
kakang bara tan bara
mendah wong dadi narpati
emut marang ing sanak lambung kasihan

yayi yèn pinindho sira
tinimbalan mring narpati
kayangapa akalira
kang rayi umatur aris
inggih wontên punapi
amêksa wong botên purun
kang raka sru ngandika
yayi apan wong aurip
yèn amogok tinimbalan mring sang nata

apan iya wong punapa
sisan angadêgna baris
aja tanggung ing pratingkah
aywa sira mungal-mungil
manawa olih jail
têmah katail sirèku
wong jawal ala begal
ngakali melik sathithik
ingkang pinrih pakandêlan wong ngawula

kang rayi gumujêng suka
kakang tuwan pindho kardi
paduka mêrangi tatal
bilai lara lan pati
sintên ingkang darbèni
apan kagungan Hyang Agung
sadèrènge wontên badan
pêpasthèn ginawe dhingin
awon pênêd ing lokil makpul punika

kang raka alon ngandika
iya yayi apa malih
yèn wis manjing tekadira
pun kakang têka ngamini
sadina mituturi
sêmana pan sampun dalu
prasamya salat nglanggar
bagdane salat prasami
ingkang raka kalangkung sinungga-sungga

yèn dalu arêringgitan
sira Ki Agêng ing Pêngging
anyugata mring kang raka
pan ringgit bèbèr kinardi
pan samya anujoni
garwanira wawrat sêpuh
sarêng lair punika
ing sasi Jumadilakir
tanggal kaping wolu anuju taun Dal

marêngi môngsa kalima
nuju dina Rêbo Lêgi
ing wanci bangun raina
miyos jalu langkung pêkik
nuju Ki Agêng Pêngging
amêdalkên bingbingipun
Kyai Gêdhe Kênonga
langkung sukanirèng galih
wong kang nonton waya bèbèr kagegeran

ana kêkuwung gêng prapta
têtiga anyêrot kali
garimis samya sakala
ngandika Ki Agêng Tingkir
yayi putranirèki
ingsun paringi jêjuluk
Ki Mas Karèbèt ika
dene yayi amarêngi
ing laire ana wayang bèbèr ika

kang rayi alon turira
anuwun langkung prayogi
angsala pandonga tuwan
mugi kalisa ing sakit
kawula inggih darmi
paduka kang darbe sunu
mugi pinanjangêna
yuswane kang jabang bayi
mugi-mugi tulusa nugrahaning Hyang

cinarita tigang dina
Ki Agêng Tingkir nèng Pêngging
kunêng ingkang kawarnaa
dutane sri narapati
ing Dêmak sampun prapti
ponang caraka tumanduk
ing ngabyantara nata
wus katur saaturnèki
pamopone Kiyai Gêdhe Kênonga

panêmbahaning Bintara
sigra dènnya animbali
mring Ki Gêdhe Wanapala
kang rama kiyai patih
tan dangu nulya prapti
ing ngarsane sang aprabu
apan tinuwa-tuwa
putra kang kinarya patih
angandika Sri Naranatèng Bintara

kakang ana panggawean
patut para kang nindaki
anggawaa bantah ingwang
sira dadi wakil mami
marang Ki Jêbèng Pêngging
rong prakara bantah ingsun
hèh kakang wruhanira
ana karasa ing ati
bokmanawa ing têbe dadi wisuna

iya sapungkur manira
mulane sun ihtiyari
iya iki tulis ingwang
antêpên Ki Jêbèng Pêngging
êndi kang dèn labuhi
salah sawiji ta iku
sakèhe karsaningwang
wus ana ing sira kaki
sigra lèngsèr Kyai Gêdhe Wanapala

bêkta sabate sakawan
Ki Gêdhe Wanapala glis
datan kawarna ing marga
pan sampun prapta ing Pêngging
wus panggih munggèng panti
Ki Gêdhe Kênonga muwus
kiyai pakênira
inggih wong agung ing pundi
lawan sintên ingkang pinuji ing kathah

Ki Gêdhe ing Wanapala
alon dènira nauri
kiyai manira Dêmak
dutane sri narapati
maring sira ta yayi
anggawa timbalanipun
Sinuhun ing Bintara
amariksa ing sirèki
dene sira kapiyarsa alul tapa

apa ingkang sira sêdya
timbalane sri bupati
jawabên dipun pratela
ya ingkang kalih prakawis
aywa nyimpang ing kardi
asikara dadinipun
maring ing badanira
aywa angrangkêpi budi
nora enak kasmarane ing agêsang






