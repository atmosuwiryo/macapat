kunêng sajroning Mataram
kang rakit angantêp jurit
mêngsah Kumpêni wus prapta
nênggih wanci sirêp janmi
kilèn lèr dèn ênggoni
Sakèbêr lèr ênggènipun
sarêng surak nyanjata
dangu mungsuh tan malêsi
samya dhêdhêp sawusnya malês nyanjata

sarêng unining gamêlan
Kodhokngorèk Carabali
lawan surak giyak-giyak
Suryanagara Dipati
minggah panggung pribadi
lèr kilèn bala gumuruh
Dipati Jayaningrat
lèr wetan kang dèn inggahi
sinumêdan mriyême obat Walônda

dangu dènnya bêbêdhilan
mariyêm mawanti-wanti
sinungsun ing kalôntaka
ngungun Kumpêni miyarsi
gumuruh nyênyumbari
wong Bugis samya bêkilung
baris Kumpêni ingkang
minariyêm saking nginggil
sarèhane kêni lan kudane sêmpal

sampun dangu wataranya
sagunge bala Kumpêni
angrangsang biting Mataram
prasamya bêdhil-binêdhil
malah wus bangun enjing
munya ingkang bêdhug têlu
bubar bala Walônda
mantuk ing Tarayêm malih
byar raiina baris Mataram kinirab

anututi sampun têbah
ing Lengkong kandhêging baris
kèndêl anèng ing Kasuran
wau duta kang tinuding
Jayaningrat Dipati
Mataram kala kinêpung
mêdal rung-urung toya
prapta ing Kêdhungwaringin
tur uninga yèn mêngsah Kumpêni prapta

gitik ing Lengkong wus bêdhah
pun Surajênggala balik
Tumênggung Jayawinata
gènira amapag jurit
kacandhak ing Kumpêni
tiba saking kudanipun
nanging kacandhak gêsang
binêkta dhatêng Samawis
mêngsah laju angêpang kitha Mataram

Pangeran Mangkunagara
gugup dènira miyarsi
angutus Jayaprabôngsa
mantri jro mring Sukawati
lampah kalih prakawis
Pangran Pamot sedanipun
lawan mêngsah anggêcak
Mataram kinêpung kikis
wau Pangran Dipati Mangkunagara

angkate sarêng utusan
kang dhatêng ing Sukawati
kêrig saprajuritira
ginêlak lampahing margi
wus prapta ing Matawis
pangeran sawadyanipun
Pangeran Adipatya
Anom Amangkunagari
sigra mêthuk angujung maring kang raka

myang Dipati Jayaningrat
pra sami suka ing galih
praptanira jêng pangeran
katur solahing ngajurit
pangeran ngandika ris
hèh Janapura sirèku
iya sira sun dhêndha
dene sira dadak mulih
mêngko sira baris Lengkong balènana

nora sun kanthèni sira
bala saka ing Matawis
mung para mantri kang samya
baris Pakasuran mangkin
kêrigên ja na kari
sira padha jakên maju
Tumênggung Janapura
sandika tur sêmbah amit
sigra budhal dalah saprajuritira

praptèng Lengkong baris pacak
wus mantuk kadya ing nguni
Pangeran Mangkunagara
lan Jayaningrat ngraosi
kang tiwas ing ajurit
Jayawinata Tumênggung
paman kadi kawula
kelangan kadang satunggil
puluh-puluh sami mupus karsaning Hyang

sawusnya antara dina
mantri pangarsa tur uning
yèn wontên dêdamêl prapta
kawarti dêdamêl ngiring
Pangeran Adipati
Sukawati ingkang rawuh
wahana kuda dhomas
kang ngirid pangarêp jurit
lêlancaran Dyan Rôngga Wirasêtika

kagyat wau jêng pangeran
miwah sira Dyan Dipati
Jayaningrat asiaga
Pangeran Mangkunagari
budhal sawadyanèki
lêbêt kang binêkta mêthuk
wus panggih anèng marga
têdhak saking ing turanggi
Pangran Mangkunagara angèstu pada

anulya nitih turôngga
dinangu saurut margi
tan antara praptanira
wong Mataram samya baris
urung-urung ing margi
prapta drèl bêdhil abarung
mariyêm kalantaka
wus têdhak saking turanggi
kangjêng gusti lajêng manjing pasanggrahan

pinarak anèng pandhapa
Jayaningrat angabêkti
lan kang putra Jêng Pangeran
Dipati Anom Matawis
Pangeran Sukawati
alon pangandikanipun
Ki Besan wus mupusa
ajal karsaning Hyang Widhi
nora kêna ginawe padha manusa

Adipati Jayaningrat
anuwun waspanya mijil
jêng gusti alon ngandika
Ki Besan watara mami
anakmu Si Walidin
kaya nora têkèng lampus
malah sinungga-sungga
iku adating Kumpêni
pan kinarya ular-ularing prakara

mangkana wong ing Mataram
angrakit pakuwon sami
sêdyanipun Dyan Dipatya
Jayaningrat angaturi
lami anèng Matawis
Jêng gusti sinuhun-suhun
marma nata sanggrahan
Pangeran Mangkunagari
anyêlaki pasanggrahan ing Banggala

nulya Pangran Singasêkar
kang wontên Sêmbuyan wukir
tundhuk angaturkên sêrat
sumuyud arsa ngabêkti
ing raka kangjêng gusti
surat sinungan wêwangsul
kalawan katimbalan
tigang dhomas tanah wukir
pinaringkên nanging wismanèng Mataram

kêrigan sagarwa putra
rêreyongan urut margi
gangsal atus kêkapalan
gangsal atus kang lumaris
praptane ing Matawis
Kudanawarsa kang mêthuk
wus panggih jaban kutha
ingirid laju umanjing
pakuwoning Dipati Mangkunagara

pinanggih anèng pandhapa
Pangeran Mangkunagari
angujung dhatêng kang paman
Pangran Arya Singasari
ingaturan tumuli
asowan ing kadang sêpuh
kerid marang kang putra
wus prapta lajêng ngabêkti
ingkang raka angungun sarwi karuna

kang rayi anênggak waspa
jêng gusti ngandika aris
wus yayi aja dinawa
pan wus titahing Hyang Widhi
balik ta sira yayi
pira prajuritirèku
kang rayi matur nêmbah
kirang kêdhik langkung kêdhik
inggih gangsal atus nanging dèrèng tata

Pangeran Mangkunagara
alon dènira nambungi
kadi langkung sapunika
rayi dalêming kang abdi
kula wau udani
kala paman rawuhipun
kados manggiha eca
tiyang Wukirkidul mangkin
rayi dalêm sabab botên nama Sultan

kalamun namaa sultan
awrat sinanggi ing alit
kadi ta jênate paman
Sultan Dhandhun Martèngsari
wong cilik kêmpis-kêmpis
tigang dhomas madêg ratu
inggih botên kasôngga
têlung dhomas dèn ratoni
samya dêngkèng gigire tiyang Sêmbuyan

gumêr sagung pra bupatya
kang munggèng ngarsa sumiwi
wau pangandikanira
Kangjêng Gusti Sukawati
sira pondhokkên ngêndi
iya pamanira iku
Pangran Mangkunagara
umatur saha wotsari
ing Bênggala manggèn sawetan kawula

nulya sami abubaran
Pangran Arya Singasari
makuwon wetan Bênggala
wus samya apacak baris
eca tyase wong cilik
kunêng malih kang winuwus
Tumênggung Wiranata
samana atur udani
tampi sêrat saking nagri Surakarta

Sêrat katur ing Pangeran
Mangkunagara nupèksi
lajêng katur ingkang rama
kang sêrat langkung awingit
Pangran Dijaya mangkin
mring kang rayi minta pêthuk
amanggih kasusahan
Kangjêng Gusti Sukawati
aparentah wau marang ingkang putra

kinèn amêthuka nulya
nuduha punggawa siji
mring Pangran Adiwijaya
pangeran tur sêmbah mijil
wau ingkang tinuding
Dyan Wiranata Tumênggung
nulya Dyan Wiranata
anuduh mantri kêkalih
pan ambêkta kuda tundhan kawan wêlas

lawan sikêp kawan dasa
miwah mantri kang jagani
dalu ing pukul sadasa
ingkang mêthuk samya prapti
lan pangran wus apanggih
langkung sukanirèng kalbu
dandan sagarwa putra
miwah kang abdi gêng alit
jalu èstri wus lolos saking nagara

Ki Tumênggung Wiranata
ing Waru dènira nganti
wus panggih lajêng lampahnya
asrêp tyase kang lumaris
byar rina kèndêlnèki
wontên dhusun ing Kalêpu
wuwusên ing nagara
wus katur marang sang aji
ing lolose Pangeran Adiwijaya

angungun sri naranata
Pringgalaya Adipati
marang oprup wus pratela
prasamya kinèn anitik
salasahe mring ngêndi
punapa ngumpul Matarum
manawi nêdya bawa
piyambak dhatêng ing pundi
sinalasah angidul maring Mataram

wau ta ingkang lêlampah
pangeran sagarwa siwi
lan Tumênggung Wiranata
wus prapta nagri Matawis
pinêthuk ing bupati
Jayanagara Tumênggung
sapraptane Mataram
Pangeran Mangkunagari
ingkang ngirid manjing marang pasanggrahan

duk sewaka pasanggrahan
Kangjêng Gusti Sukawati
kagyat kang abdi tur priksa
lamun ingkang raka prapti
gupuh dènnya nêdhaki
nèng paregolan amêthuk
tundhuk lawan kang raka
kang rayi arsa ngabêkti
dyan cinandhak mring kang raka sêsalaman

anulya kêkanthèn asta
praptèng pandhapa alinggih
kathah karasèng jroning tyas
wau wong agung kêkalih
Pangran Mangkunagari
lan kang rayi sarêng maju
Pangran Mangkudiningrat
mring kang paman angabêkti
nulya Pangran Dipati Anom Mataram

wus dangu alêlênggahan
Jêng Pangeran Sukawati
ngandika marang kang putra
hèh kulup Mangkunagari
aturana tumuli
amakuwon pamanamu
nunggal kalawan sira
aturana kang prayogi
sarêng bubar lan sagung kang pra bupatya

prasamya ngatêr sadaya
mring Mangkunagaran sami
sawusnya tata alênggah
prapta Pangran Singasari
mring kang raka ngabêkti
rinangkul sarwi amuwus
bêgja panggih yayi mas
nora nyana awak mami
lamun milu lumêbu ing raka para

nêngna nagari Mataram
gantya Surakarta nagri
ingkang rayi malih kesah
Pangeran Rôngga ing wêngi
jujug ênggèning baris
Dyan Wiranata Tumênggung
Tumênggung Wiranata
ngatêr maring ing Matawis
enjingira Adipati Pringgalaya

tur uning jêng sri pamasa
lolosipun ingkangrayi
ngungun kangjêng sri narendra
dhawuh mring anindya mantri
pratela maring loji
Pringgalaya sigra laju
panggih oprup wêwarta
Totlomondo angling aris
kadi paran puniki radèn dipatya

dene santana kèh mêdal
manawi tan dèn paringi
yatra pasisir punika
saurira dyan dipati
sayêkti dèn paringi
nanging inggih botên cukup
saking abdine kathah
bêkêle tan wontên prapti
dene sami kalingan mêngsah sadaya

oprup malih atêtanya
purugipun dhatêng pundi
punapa nusul kang raka
kang lolos enggal puniki
inggih dhatêng Matawis
sami tumut kadangipun
ingkang ambêg santosa
Pangran Arya Mangkubumi
sajatine padha kapengin prakosa

Adipati Pringgalaya
nauri puniku pasthi
mangke wontên Sidakarta
pangajêngipun kang baris
pangeran wus tinampi
linajêngkên mring Matarum
horêg wong sanagara
kesahe pangeran kalih
katigane Pangeran Arya Panular

ribêng tyas jêng sri narendra
kesahe tiga kang rayi
ngraos tiwase kêkadang
nora bisa anyampêti
kunêng malih winarni
ingkang wontên ing Matarum
Pangran Adiwijaya
sinungan bawah lêlinggih
patang èwu urut ing Gondhang Têmbêlang

ing Sêmangkak urut Pokak
mangalèr kopat ing Ngupit
kang rayi parentahira
Kangjêng Gusti Sukawati
kang raka dèn aturi
karya pêpatih tumênggung
sutanira punggawa
lumarap kinarya patih
sinung nama Radyan Tumênggung Urawan

kinèn têngga bawahira
urut Manjung urut Gadhing
Radyan Tumênggung Urawan
ing Manjung apacak baris
kadhang pangran pribadi
asring nêdhaki ing Manjung
wus kathah abdinira
winatawis kang prajurit
kawan atus ingkang wahana turôngga

nêm atus balane dharat
kang têngga anèng nagari
abdinipun pitung dasa
mangkana wau winarni
Jêng Pangran Sukawati
lagya sinewa wadya gung
para putra santana
kadang kadeyan nèng ngarsi
gya praptane Dyan Tumênggung Wiranata

laju maring pasewakan
ngirid santana satunggil
kang nama Pangeran Rôngga
Mangkunagara nêdhaki
lajêng nulya dèn irid
praptane ing ngarsa gupuh
nungkêmi ngaras pada
mring Jêng Pangran Sukawati
nulya lajêng ing Pangran Adiwijaya

suyud kang para santana
ing Pangeran Sukawati
pasthi kukuh ing Mataram
karsanira kangjêng gusti
Pangran Rôngga ingêlih
sampun sinungan jêjuluk
Pangeran Purubaya
ing bawahe duk pinikir
ing Pagêlèn badhene ingkang jinangkah

mangkana sami bubaran
pangeran kang lagya prapti
sinungan sangu kewala
kalih èwu Kilènpragi
papalihanirèki
Suryadisuma ing dangu
benjang pangran kalihnya
samya Pagêlèn pinanci
pan ing mangke sawontênipun panduman

wau Pangeran Purbaya
eca ing galih miranti
anata santana wadya
amilih wong Kilènpragi
pan kinarya prajurit
kang wahana kuda satus
kalih atus kang dharat
wus têtêp ingkang umiring
mantrinipun kang agêng sawêg sakawan

samya pinaringan arta
gangsal atus reyal ringgit
satunggilipun santana
dadya agêng ingkang galih
suka kasukan sami
ngabên kêmiri myang sawung
sabên ari tan pêgat
samya angulah prajurit
pan kasaru duta Kumêndur Samarang

nama Radèn Jayèngrana
dene ingkang dadya kanthi
Ngabèi Naladirana
prapta ing Mataram nagri
Pangeran Adipati
Mangkunagara jinujug
ingaturakên sigra
duta kang saking Samawis
Kangjêng Gusti Adipati Sukawatya

dèrèng karsa manggihana
ngêntosi Pugêr Dipati
ingkang lagya tinimbalan
antawis rong dina prapti
saking gènira baris
Wanakarta kilènipun
sawusnya Sang Dipatya
Pugêr prapta ing Matawis
angundhangi santana wadya sumewa

anuju ing ari Soma
Kangjêng Gusti Adipati
Sukawati duk sineba
santana bupati mantri
andhèr aglar apipit
busanane adi luhung
caraka ing Samarang
tinimbalan sampun kerid
praptèng ngarsa anyaosakên nawala

alon dènira ngandika
Kangjêng Gusti Sukawati
hèh ta sira Jayèngrana
apa ta padha basuki
maksih katon wak mami
duk nèng Surakarta kumpul
mêngko anèng Samarang
lamun tan pakolih ati
marenea angumpul padha wong papa

matur Radèn Jayèngrana
srikutan waspa drês mijil
adhuh gusti kabatinan
paduka kang amba pundhi
mugi paduka gusti
antuk pitulung Hyang Agung
lulus angaubana
ing dasih ingkang kaswasih
mung paduka satriya di gambuhing prang

punang kintaka katur
wusnya binuka ing wuryanipun
sêrat ingkang winantu puja basuki
saking mitranta satuhu
Tuwan Baron Hogêndhorop

kang jumênêng kumêndur
anèng nagri Samarang pilungguh
pinasrahan dhêdhak mêrang amis bacin
ngasta bang-bang alum-alum
pasisir Jawa bang êlor

angrèh wadyabala gung
ing dharatan myang kang anèng laut
waranane Kangjêng Kumpêni Walandi
kang agung bôndha abandhu
luhur prakoswèng palugon

akatura wong agung
kang pinuja wong Jawa sawêgung
musthikaning raja putra ing Matawis
kang kaonang-onang kasub
prawira widigdèng kewoh

ingkang sinuhun-suhun
ing wadya gung asêsilih juluk
Jêng Pangeran Adipati Sukawati
senapatining prang pupuh
pramuka jayèngrat kaot

dhuh sumitra yèn tuhu
dharahira Kangjêng Sang Aprabu
Pakubana kang jumênêng ing Samawis
mitrane Kumpêni tuhu
Kumpêni tan nêdya awon

amung mrih arjanipun
anrus ing kalbu bêbalung sungsum
trah tumêrah tan nêdya gingsir sadêmi
yèn mitra tan sotah tuhu
saking pitulung kang yêktos

punapa arsa mêtu
saking dharah dalêm sang aprabu
lamun mêdal saking dharah ing Matawis
nadyan wuwuh sèkêt èwu
wadyabalane kang mungsoh

ana kang bisa mabur
wong Kumpêni datan nêdya mundur
nora susah kinêmbulan ing ajurit
yèn mitra tan arsa anut
ing pangeman kang sayêktos

ugêr dèn samya tangguh
sampun wontên mrih dursilèng laku
dene mitra putraning narendra luwih
anut lakuning wong gêcul
nganggo watak nora ilok

inggih yèn wus katrucut
môngsa kêni asêsambat besuk
sampun titi tamat panukmaning tulis
duta dhinawuhan mundur
aso marang ing pakuwon

ing wuri sami rêmbug
para santana para tumênggung
Pangran Adiwijaya binobot dhingin
Purubaya kalihipun
sakanthine amiraos

Pangeran Singasantun
Pangran Mangkudiningrat angumpul
Pangran Mangkukusuma Pangran Suryadi
ingkang milu urun rêmbug
Mangkunagara tan amor

lan santana sadarum
nanging dadya pramugarinipun
anindhihi sagunging para bupati
Pangran Diwijaya wau
andhingini ing wiraos

hèh kabèh ariningsun
Ki Purubaya Ki Singasantun
ya Ki Mangkukusuma Kakang Suryadi
ing mêngko paran kang rêmbug
aja na simpên dèn êtok

apa ta kakangamu
bêcik nuli umadêga ratu
walêr sangkêr wong tuwa kang anadhahi
dimène wimbuh misuwur
aja tanggung kang linakon

gone ingaran mêtu
iya saking ing wilanganipun
sri narendra kang jumênêng ing Samawis
Kumpêni kang wiwit rusuh
karaton Jawa dèn êlong

pasisir pêthalipun
iku Kumpêni bangêt kaliru
iya têka raka para dèn êbruki
nêpsu dudu bênêripun
ing ujar pangolok-olok

padha ing kadangipun
ujar puniku arang kang wêruh
ingkang wêruh amung Paman Adipati
Natasuma kanthinipun
kalawan pêpatih loro

Sindurja kalihipun
Pringgalaya liyane tan wêruh
nadyan kadang jêr nora sinung udani
tibane niayanipun
kala dadining palugon

yèn manira mung iku
para santana gilig kang rêmbug
ingkang pinrih amung adêging narpati
dhawahing wilalatipun
kang para santana golong

alon dènira muwus
Jêng Pangeran Diwijaya wau
mring kang putra Pangeran Mangkunagari
paranta thole sirèku
wong tuwamu kabèh golong

pangeran nolih pungkur
Paman Pugêr paran ingkang rêmbug
miwah Paman Dipati Suryanagari
Jayaningrat malihipun
Suranata môngsa borong

miwah para tumênggung
sadaya padha uruna atur
Rama Adiwijaya karsane mangkin
mupakat sakadangipun
padha ngadêgakên katong

Dipati Pugêr matur
yèn sampun bênêr pikir puniku
jinurungkên ing akèh sayêkti bêcik
kêlandhungên mênèk gabug
utama kang cêkak aos

lah paran cacadipun
ing mangke mungguh madêga ratu
pra pangeran santana wus kumpul sami
sampun asugih tumênggung
tur tumênggung padha bobot

dipatine wus agung
sêmbada lawan sabalanipun
nora kadi Sultan Dhandhun Martèngsari
bature lagya rongatus
angêmping jumênêng katong

sagone dèn bêburu
ngandêlakên biyung Nyi Ra Kidul
nadyan silih Ibu Dèwi Kuraisin
yèn tingkahe nora pêcus
ing ayuda nora jegos

môngsa na gêlêm gugu
ratu wêdi prang tan duwe batur
suka gumyak gumujêng kang pra bupati
Mangkunagara gumuyu
ngakak sarwi matur alon

mring rama dhuh pukulun
paran sadaya punika sampun
anut rêmbaging raka paduka sami
tan wontên sulayèng kalbu
gêlêng gumulung agolong

paduka madêg ratu
santana putra para tumênggung
samya gilig ing rêmbag sampun mantêsi
jêng pangeran ngandika rum
sun bangêt sukur Hyang Manon

kakang mas karsanipun
miwah si adhi sadayanipun
sun tarima prasêtyane marang mami
nanging ta tyas ingsun kulup
sumarah karsèng Hyang Manon

ya pira bara besuk
yèn ing mêngko durung darbe kayun
lamun misih jênênge Jêng Sri Bupati
Surakarta kakang prabu
tan pisan cipta mangkono

balik ta layang iku
kaya priye angsul-angsul ingsun
pan sadaya aturipun kang tinari
sumôngga karsa pukulun
kangjêng gusti ngandika lon

iya pikirên kulup
Mangkunagara lan sakancamu
iya padha gawea rèng-rèng pribadi
sun pundhut êndi kang patut
sayêktine kang sun anggo

ana têngahanipun
ana kang dhadha miwah ing gulu
ana dadi rong kêcap tinampèn ugi
ana tigang kêcapipun
ana dhuwur ana ngisor

kang ngisor pisan iku
dadi wêkasan pangèngrèngipun
kangjêng gusti pangran dipati pribadi
gya Sindusastra Tumênggung
kinèn karya srat wus dados

wuryaning srat sul-angsul
pèngêt iki iya layang ingsun
Jêng Pangeran Adipati Sukawati
senapatining prang pupuh
pramuka jayèng palugon

kanthi tabe mawantu
maring Tuwan Hondhorêp Kumêndur
waranane sagung radpêni Walandi
kang angrèh wadyabala gung
anèng Samarang pilunggoh

wiyose twan kumêndur
luwih karêpe gonira muwus
angarani iya karêpmu pribadi
nanging sun tan nêdya mêtu
ing wêwilanganing tabon

trah Pakubana ingsun
tan karya cacad sariraningsun
lawan ora amrih cidra ing Kumpêni
malah dèn cidraning ingsun
marang sira Hogêndhorop

kèh-akèh ujaringsun
pan sakèhe ya panggaweningsun
saka sira Hondhorêp kang mratikêli
sun dhingin darma lumaku
barang rèh saka Hondhorop

sun ora duwe catur
mapan kawakan sira kumêndur
titi tamat èsthining tyas kamot tulis
tinimbalan dutanipun
prapta pinaring pasangon

pinaring srat wêwangsul
caraka pamit saha wotsantun
Jayèngrana mêsat saking ing Matawis
lêlancaran lampahipun
ing marga tan winiraos

Samarang praptanipun
kang surat katur marang kumêndur
wus tinampèn juru basa anupèksi
saartine sêrat katur
marang Kumêndur Hondhorop

kêju tyas dhêlêg jêtung
kaku tyasira lajêng rawat luh
animbali Bupati Kêndhal piniji
Singawijaya Tumênggung
prapta ngarsane Hondhorop

alon dènira muwus
sun jaluk tumbak kyai tumênggung
wolu bae irêng godhi mas gêrandim
sopalên salaka iku
tumbak padha sapitabon

Tumênggung Kêndhal sampun
ngaturi tumbak marang kumêndur
pra Bupati Pasisir dipun pundhuti
jangkêp tumbak patang puluh
bingung tyasira Hondhorop

magange pitung puluh
cinara Jawa panganggenipun
sabên ari ingulig pratingkah jurit
kumêndur kaku tyasipun
kadya ge apêrang popor

sadaya pra tumênggung
dhinawuhan samêkta sadarum
akaryaa prajurit ingkang sinêlir
nagri alit cacah satus
ingkang gêdhe têlung mono

kunêng malih winuwus
nagri Mataram ingkang mêmangun
ngêlar-êlar jajahan môncanagari
ing pasisir kang dèn ingkud
Dipati Pugêr kang kinon

Pangran Purbaya wau
nagri Pagêlèn kang kinèn mukul
Pangran Suryadikusuma kang kinanthi
Mangkusuma rowangipun
mêgatruh kang wadya bodhol

bupatine kêkalih saking Matarum
Janapura Janagari
prajurite wontên sèwu
pangran tiga kang prajurit
cacah kalih èwu uwong

sawusira samêkta pan samya kumpul
laju budhalan lumaris
amangilèn lampahipun
kilèn Bôgawônta prapti
baris gung gêlêng gumolong

sabên desa kang kamargan ing wadya gung
pangagêng miwah patinggi
kang kambah pan samya nungkul
ngaturakên pati urip
anut miturut sapakon

duk puniku wau pangeran têtêlu
akarya patih bupati
Purbaya pêpatihipun
Tirtanagara wêwangi
Mangkusuma winiraos

pêpatihe Mangkudirja Dyan Tumênggung
Pangran Suryadi winarni
pêpatihira Tumênggung
Manggalagita kêkasih
saya suyud sakèhing wong

sagung tanah Pagêlèn sampun kawêngku
pambagene pangran katri
Purbaya sapalihipun
Mangkukusuma Suryadi
sapalih binage loro

kang jagèni mêngsah Walônda ing Kêdhu
Dipati Suryanagari
Jayaningrat kalihipun
akanthi para bupati
sawadyabalane golong

cinarita nalikanira puniku
Kangjêng Gusti Sukawati
wuwuh-wuwuh balanipun
èwon lêksan malah luwih
nanging dèrèng madêg katong

mung rakite tata cara apan sampun
kadya caraning narpati
wong Surakarta kèh kèlu
wong angguran myang pra mantri
maring Mataram ambolos

apan samya tinampèn suwitanipun
wontên kang munggah bupati
winarna Kangjêng Sang Prabu
ing Surakarta nagari
dahat rêntêng tyas prihatos

de tinilar pra pangeran kadangipun
samya nusul mring Matawis
ing warta sampun misuwur
yèn kang rayi Sukawati
balane kèh kang kinaot

sampun lêksan tan kurang kapara langkung
para bupati pasisir
môncanagara kèh suyud
kadange para bupati
anèng Mataram gumolong

ribênging tyas ruwêt rêntêng saya giyuh
dadya gêrah sri bupati
sawal êlèk ping sapuluh
tibane gêrah sri mulki
laju santêr kadya layon

supe dhatêng purwa duksina sang prabu
tajin dhahar lawan guling
tan bobotan kalih tèngsu
Pringgalaya Adipati
lawan oprup wus agolong

rèhne gêrah dalêm panggêng santêripun
Sindurêja Adipati
pinurih enggala mantuk
mring Surakarta nagari
sumewaa ing sang katong

Adipati Pringgalaya nulya ngutus
Pringgawicitra Ngabèi
kanthi sêrat atur wêruh
maring Kumêndur Samawis
yèn gêrah santêr sang katong

tan bobotan tan dhahar sare sang prabu
lamine wus kalih sasi
tampine warta kumêndur
dahat ribêng ing panggalih
dene arungan lan mungsoh

dhêlêg jêtung alon pangandikanipun
iku mungguh wong Kumpêni
tan bêbuwang rolas dalu
yêkti bosok wêtêngnèki
dadine atêmah layon

lah ta uwis Pringgawicitra sirèku
enggal muliha dhisiki
matura nuli sun nusul
sun lagi mundhut prajurit
ing Madura kang kinaot

ingsun dhewe arsa angawaki nglurug
marang nagari Matawis
Pringgawicitra mit mantuk
nulya srat gurnadur prapti
sinuksma ingkang wiraos

tinimbalan enggal-enggal twan kumêndur
dhatêng nagari Batawi
wit ana prakara agung
kumêndur mangkat tumuli
mancal layar amangulon

sapraptane Batawi tuwan kumêndur
lan Mayor Tênangkus nguni
tinimbalan mring gêdhong gung
dukane yayah sinipi
gurnadur mring Hogêndhorop

hèh kumêndur dora têmên ing aturmu
ngaturakên sirah kalih
ngaranan mastakanipun
Pangeran Mangkunagari
lan Pangeran Arya Pamot

mêngko Pangran Amangkunagara iku
jêbule pan maksih urip
malah bêdhah ing Matarum
kumpul lawan Mangkubumi
lah kapriye Hogêndhorop

dene doracara têmên ing aturmu
têtela alaku silip
mêsthi sira ingsun undur
kudu mentar sing Samawis
aja sira kongsi katon

para êrad Kumpêni sarêng umatur
dhuh gurnadur dèn aririh
sampun ge anêrang bêndu
yêkti pinariksa dhingin
kang salêsih ing pandangon

lêrêm dukanira kangjêng twan gurnadur
para rad mariksa titi
ature tuwan kumêndur
nguni kawula tinuding
akanthi Tênangkus Mayor

kinon nglurug angadoni aprang pupuh
pangeran kang madêg baris
duk puniku gya kapranggul
Pangeran Mangkunagari
nèng Papringan aprang popor

riwut ulêng sumêbar ingkang lumayu
ambalasah ingkang mati
suh sirna mêngsah sadarum
wontên bangke juga pêkik
sagunging wong Jawa alok

iku Pangran Mangkunagara kapupu
mastaka kawula ambil
Pamot pêrange kapupu
anèng ing Katongan wukir
amba nut gumyahing uwong

wit kawula dèrèng uning warninipun
Pamot lan Mangkunagari
sêsrawungan inggih durung
pae Pangran Mangkubumi
kêkancan suwitèng katong

aprasasat sabên arine kapêthuk
sayêktine boya pangling
de pangeran kalih wau
kula amung nut pawarti
wong Jawa kang sami alok

duk miyarsa ature tuwan kumêndur
dhêdhêp sirêp Rad Kumpêni
wusnya pikir adilipun
rêmpêk gumulung ing galih
Rad Kumpêni matur alon

mring gurnadur dhuh tuwan prakawis wau
dèrèng tamtu lamun sisip
Tuwan Hondhorêp Kumêndur
mangke arungan sayêkti
nuswa Jawi kang rêrusoh

Mangkubumi saya ngrêbda balanipun
kasêmbuh jêng sri bupati
asantêr ing gêrahipun
kadya punapa ing mangkin
lamun kesah Hogêndhorop

yêkti bingung wong Kumpêni mingak-minguk
prayoginipun ing mangkin
cinupêt prakawis wau
Hogêndhorêp dèn pasrahi
ruwêt rêntênging lêlakon

kangjêng tuwan gurnadur jendral gya dhawuh
lamun Kumêndur Samawis
ingapura dosanipun
ingangkat pangkat idêlir
winêwahan kang pangwaos

nuswa Jawi kasrah bang-bang alum-alum
sakèh rêruwêding bumi
samôngsa Kangjêng Sang Prabu
ing Surakarta nagari
kalajêng dadine layon

aywa kongsi malang tumolih dèn gupuh
jêng gusti pangran dipati
jinunjung jumênêng ratu
Tuwan Dêlèr gya pinaring
agêm-agêman kaprabon

gih punika agême tuwan gurnadur
tungkat têkês lawan roki
dèn anggoa besuk lamun
jumênênge Kangjêng Gusti
Pangeran Dipati Anom

tuwan idlir minôngka sariranipun
Gurnadur Jendral Batawi
sampating sadaya dhawuh
tuwan idlir amit mulih
numpak palwa angin golong

sapraptane Samarang bala wus kumpul
Madura uga wus prapti
cacahipun gangsal atus
gêgunungane kêkalih
Brajapati kang sagolong

Panjicarang Môndhalika kalihipun
para bupati pasisir
lawan wadyabalanipun
kang cêlak saking Samawis
wus prapta anut sapakon

wadyabala Kumpêni Bugis lan Wangsul
sawusnya samêkta sami
idlir kintun sêrat sampun
mring Surakarta nagari
Rêbo praptane Hondhorop

twan idêlir budhalan sawadya kêbut
kunêng Surakarta nagri
sampun samapta kang mêthuk
jêng gusti pangran dipati
sangkêp pacarèng kaprabon

têdhakipun jêng gusti kanthi dyan ayu
Pringgalaya Adipati
ginrêbêg wadyabala gung
pêpanthan lampahing baris
agêgêlêngan gumolong

bupatine sakawan tindhihe laku
sarawuhira jêng gusti
nèng Kaleca myang dyan ayu
panggih têtabean sami
lan idêlir Hogêndhorop

sawusira lênggah sawatawisipun
anulya budhalan malih
tuwan êdlir lan dyan ayu
jêng gusti pangran dipati
dadya sarata nunggil gon

sapraptane loji wong agung katêlu
jêng gusti pangran dipati
ngaturan kondur rumuhun
twan idêlir sanès ari
arsa lumêbèng kadhaton

duk samana patih kalih kang atugur
sêsarêngan samya mijil
manggihi dêlir kang rawuh
wusnya tabe dêlèr angling
tanya gêrahe sang katong

amangsuli dèrèng wontên mêndhanipun
dêlir ngungune kapati
tanya malih wuwusipun
sudara radyan dipati
sintên kang sudara tudoh

anindhihi wontên pabarisanipun
Sindurêja Adipati
mangsuli Radyan Tumênggung
Kartanagara akanthi
Mangkupraja kalih golong

idlir manthuk nindyamantri kalihipun
kinon wangsul maring puri
tabe apamitan sampun
sang nindya mantri kêkalih
sarkara malbèng kadhaton

praja Surakarta lan Matawis
duk puniku sarêng kang lampahan
kinarya ganti kandhane
kunêng ingkang winuwus
Kangjêng Gusti ing Sukawati
ingkang anèng Mataram
ing pamyarsanipun
santêr gêrahe kang raka
gya utusan nimbali kang samya baris
ngêlar-êlar jajahan

Adipati Pugêr Sukawati
sakancane bupati sadaya
miwah kang anèng Pagêlèn
pra pangeran tumênggung
myang ing Kêdhu Pajang Bupati
sapraptane Mataram
apan sampun kumpul
duk punika Jêng Pangeran
Adipati Sukawati anampèni
sowane pra utusan

têlikipun ingkang sami prapti
samya angsal pawarti waspada
lamun kang raka gêrahe
inggih kangjêng sang prabu
saya wêwah santêr ing mangkin
sarira langkung risak
tangèh lamun lulus
gunêm sagunging santana
pra bupati sadina-dina anggili
anèng Mangkunagaran

sami rêmbug amêksa ngaturi
mring kang rama jumênênga nata
wus gilig kabèh rêmbage
santana pra tumênggung
Pangran Mangkunagara ngirid
praptanirèng ngajêngan
sarêng aturipun
Pangeran Adiwijaya
Pangran Purubaya Pangran Singasari
Pangran Mangkukusuma

lawan sagung kang para bupati
kangjêng gusti pinaksa ing kathah
manthuk alon timbalane
pêpaka sesuk-esuk
iya padha matêngkên pikir
mêngko payo bubaran
sarêng awotsantun
kangjêng gusti rawuhira
anèng pura kang bibi dipun aturi
bibi wau kawula

dipun pêksa sami dèn aturi
madêg nata mring para santana
miwah pra bupati kabèh
nauri ingkang ibu
dhuh pangeran kadosa pundi
pakone para kadang
tuwin punggawa gung
lamun bandara nampika
nampik wahyu dadi durakèng Hyang Widhi
karya masguling kathah

raka paduka kang wontên ngriki
Kangjêng Pangeran Adiwijaya
gêntining bapa yêktine
sakarsane tinurut
pangran nabda makatên bibi
kang bibi wuwusira
gih-gih sampun-sampun
ila-ilaning wong kuna
anut maring kadang tuwa ambrêkati
awit gêntining bapa

Kangjêng Gusti Pangran Sukawati
dadya èmêng tansah rinarasa
sadalu muput tan sare
anèng panêpèn nêkung
ngêningkên tyas angèsthi Widhi
anêgês karsaning Hyang
kang murwèng pandulu
wontên ambêk kang linakyan
sarengate narpati kataman ing sih
abiprayaning driya

wontên astha kapastha dèn èsthi
trustha muka kaèsthi ing ôngga
gumiri-giri gora rèh
gora-godha gumuruh
girayasên sihing dumadi
dadya dede dinalan
katula kalantur
punika kang pinrayitnan
bêbukane bêbeka ngalang-alangi
langêning karaharjan

ngraos wontên ingkang dipun èsthi
yèn kalakon jumênêng narendra
jangji marang pêpatihe
miwah punggawanipun
byar rahina pangeran mijil
pinarak ing pandhapa
animbali gupuh
Pangeran Mangkunagara
angirida pra santana myang bupati
tan dangu praptanira

aglar sagung pangeran bupati
angandika alon jêng pangeran
kulup rèhning wus karsane
sakèhing kadang ingsun
miwah ingkang para bupati
arsa junjung maring wang
jumênênga ratu
ingsun mung anut kewala
nanging padha dèn maklum myang angawruhi
barang rèh kaluputan

dene ratu asabèng wanadri
Pangran Mangkunagara sumôngga
santana pra bupatine
sami asaur manuk
Jêng Pangeran ing Sukawati
kulup padha rasakna
dina sêsuk-esuk
iya tanggal ping sapisan
sasi Sura anuju ing taun Alip
iku gon jumênêngan

nanging nora nuju Sênèn Kêmis
tanggal sapisan dina Jumungah
payo rêmbugên ing mangke
santana wus sarêmbug
miwah sagung para bupati
matur yèn sêpuh tanggal
lawan dintênipun
marma santana bupatya
abipraya jumênêng Jumuwah ari
tanggal sapisan Sura

kangjêng gusti uga wus anggalih
badhe patih pangulu myang jaksa
sarêng sadintên adêge
jêng gusti nulya kondur
Pangran Mangkunagara mijil
lawan sagung santana
tuwin punggawa gung
lajêng dhatêng pondhokira
Pangran Mangkunagara sagung bupati
pra santana rêmbagan

pangran dhawuh kinèn animbali
para pradikan ing tanah Pajang
Kudanawarsa ge-age
umêsat dutanipun
kang nimbali pradikan sami
ing Wôngga lan Kajoran
ing Pacalanipun
Majasêm Konang Têmbayat
Kêmbangarum Pasucèn Astana Wêdhi
nadyan dalu praptaa

ingkang tanah Mataram pra sami
kinèn sowan enjange kewala
wus samya matêng rêmbuge
ing dalu tan winuwus
enjing sagung kang pra dipati
seba bêkta barisnya
sagung pra tumênggung
miwah kang para pangeran
sabarise nèng alun-alun ngèbêki
pan kadya garêbêgan

wiyosira Pangran Sukawati
sampun kadya kanthaning narendra
kaprabon upacarane
wus samêkta sadarum
kang ampilan ing kanan kering
upacara karajan
kang praba ngênguwung
dene jroning panangkilan
pra pangeran bupati panèwu mantri
wus pêpak ambalabar

sapraptane ing wangun pangrawit
lênggah anèng ing dhamparan dênta
tuwan Sayid nèng keringe
yèku minôngka oprup
nama Sayid Ngabdulrahmane
sawusnya sawatara
wau lênggahipun
Pangeran Mangkunagara
kinêjèpan ngadêg lère Tuwan Sayid
sigra dènnya dhang-undhang

yèn kang rama jumênêng narpati
nama Susunan Pakubuwana
Senapati Ngalagane
iya Ngabdulrahmanu
Sayidina Panatagami
ingkang tuhu narendra
mandhirèng amêngku
tah-tlatah ing nuswa Jawa
saur manuk sagunge ingkang sumiwi
pradikan samya donga

Monggang Kodhokngorèk sarêng muni
gya binarung drèling wadyabala
sinauran mriyêm gêdhe
kadya giri gumuntur
gêtêr patêr anggêgêtêri
wusnya kèndêl sadaya
pakurmatan wau
sri narendra adhêdhawah
kang kinarya patih ngiras senapati
Pangran Mangkunagara

patih kuwasa amisesani
bang-bang alum-alum nagri kasrah
kang kinarya pangulune
Ki Ngabdullah duk wau
pan mêrdikan Astana Wêdhi
gêng luhur asêmbada
sinungan jêjuluk
Ki Pangulu Dipaningrat
lawan malih Ranawijaya Ngabèi
ingkang kinarya jaksa

pan jinunjung apangkat bupati
nama Tumênggung Sasmitasastra
sawusira dhawuhake
patih lan pra tumênggung
pra pangeran kang anom sami
ngabêkti ing sang nata
ingkang botên namung
Pangeran Adiwijaya
sêsalaman lan kang rayi sri bupati
samana sinêngkalan

marganing swara ngorêgkên bumi
anèng tilas kadhaton Mataram
sri narendra jumênênge
laju kondur ngadhatun
kanthèn asta lan Tuwan Sayid
Sayid Ngabdulrahêman
dadya ipenipun
tinariman nak ing sanak
putri Kablitaran antuk Tuwan Sayid
sri manganti duk prapta

nolih dhawuhakên animbali
Pangran Dipati Mangkunagara
santana pra bupatine
gandhèk dhawuhkên sampun
pra pangeran patih bupati
kerid lumêbèng pura
lajêng sang aprabu
pinarak anèng pandhapa
andrawina lan sagung para bupati
miwah para pangeran

pra panèwu mantri kang nèng jawi
pinaringan saking jro jodhangan
asêlur dangu pêdhote
kang dhatêng masjid agung
pira-pira jodhanganèki
kèndêle pra pradikan
nèng surambinipun
pra sami angêpung ajat
kongsi surup wau bubare kang baris
wêdale pra bupatya

ênêngêna kang wus madêg aji
kawuwusa malih Surakarta
praptane tuwan idêlèr
ing siyang lawan dalu
Pangran Buminata manggihi
kathah wêwadulira
agagah sumaguh
nyirnakakên ingkang raka
Jêng Pangeran Adipati Sukawati
lawan sagunging mêngsah

saking dahat dènira minta sih
pinracaya tur antuk pangêbang
mring wau tuwan idêlèr
wuwusên ing kadhatun
ingkang tugur ing sri manganti
patih lawan bupatya
kang nèng pandhapa gung
pra pangeran kadang nata
ingkang têngga gêrah dalêm sang sri mulki
pra garwa para putra

Kangjêng Ratu Madurêtna kanthi
Radèn Ayu Pati Pringgalaya
Suranata wong lanange
idlir sasampunipun
tigang ari praptanirèki
ri Dite wanci enjang
malêbèng kadhatun
patih kalih ngatêr lampah
tinampènan jêng gusti pangran dipati
lênggah ing prabayasa

Punika lajêng nyandhak buku jilidan ôngka IV.