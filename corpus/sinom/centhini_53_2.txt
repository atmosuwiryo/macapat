Kae Kidang Wiracapa
ing karsa wus andungkapi
alon wijiling wacana
dhi Ragil Kulawiryèki
ywa taha-tahèng galih
kewala pasajanipun
manira yun uninga
pangigêle dhi Wuragil
yèn pinarêng lan anakmas Yajèngraga

Supayane tiniruwa
rangine marang wong riki
paedah marang wiraga
wong abagor juru-rangin
bisa ukêl pasisir
wignya wèh wignya kang busuk
Ki Ragil myang anakmas
myarsa linge Ki Ngabèi
maksiyate tan tilar ngulamanira

Rampung rampinge ngagama
ngulama bangsa priyayi
tan ewuh muradi basa
anglêjarkên ing akingkin
Jèngrêsmi mèsêm mèksi
mring Jèngraga linging kalbu
ya ta lah Jayèngraga
lir bêndung wus mêmbik-mêmbik
binobol brol jêbol lajêre gumantar

Tyase banjir anggaladhag
mrih angalap rara kèntir
datan kêna sinayutan
gumêrjêg kudu angibing
Jèngraga Ki Wuragil
samya sasmita ing guyu
Kulawirya ris mojar
prayogi kumambang tuding
ywa riringa ing walang-ati ilangna

Kaparentah kang aomah
dhasar winantah tan kêlir
kapindho pangrêngkuhira
tan kuciwa nglêgawani
winêngku suta sami
memalês ing sih tinurut
Jèngraga lon wacana
matur-ing paman Ngabèi
inggih mangke kawula anglènggèr wayang

Kang paman Kae Mas Kidang
Wiracapa sukèng galih
sinandikan karsanira
ngling mring putra Ki Ngabèi
Wirancana aniling
punika rinta nak-bagus
winahyu ing kabisan
sakalir sarwa winasis
trange ngèlmu wruhing lair batinira

Punika rinta ing benjang
kadi-kadi angungkuli
anung angungkuli bapa
Kae Bayi Panurtèki
Wirancana Ngabèi
nor lungguh sarwa umatur
inggih kados kadyèka
pasang sêmu nora wingit
tyas ngulama wangun rimbaging nagara

Angusuma sêmunira
kawula karênan mèksi
wawrat samya ka-anyaran
lir wus pundhuh nguni-uni
Kidang Wiracapa ngling
mring Widaryati anuduh
kinèn ngambil busana
kampuh prantining aringgit
kang liningan sigra angambil busana

Tan adangu praptèng ngarsa
anèng panampan sumaji
sarwa kêling sadayanya
sarta sêkar burat-wangi
angling Kae Ngabèi
sumangga anakmas-bagus
ngong ngaturi busana
lan pamanta adhi Ragil
kang liningan amatur datan lênggana

Eca imbalan wacana
kasaru wau kang prapti
Ni Rara Rêtna Ginubah
sing pangumbaran wanadri
kagèt kang nèng pandhapi
anarka ni rara rawuh
praptanè palataran
maksih manggung nèng turanggi
prajuritan nyangking panguthik cancingan

Towok sinalondhok kanan
srênggalanira sasiki
kêpuh ing ngarsa winotan
sirahing sangsam kakalih
kang wuri sirah jawi
samya ranggah singatipun
praptèng tarub sih nunggang
jaran gya kang paman katri
gupuh nyandhak marang ing turangganira

Agêpah kang anèng wisma
rama ibu amêrpêki
ngawirya tri maksih lênggah
nolèh kewala umèksi
Rêtna Ginubah aglis
mêdhun sing turangganipun
sarwi angling ring paman
iku tampanana aglis
ala nganggur sapele ngong olèh jangan

Nulya kang ngiring ambêkta
gêmbunging sangsam lan jawi
anèng wurine Ni Rara
agupuh kang paman katri
samya nampèni daging
Ni Rara sal-angsalipun
Wirabajra anyandhak
turangga pinire aglis
Wirancana Wirangkara ngrumat ulam

Sawusira rinumatan
kang gawa mulih tan pamit
sayêktine kang anggawa
samya gadhungan wanadri
sawuse samya mulih
Rara Ginubah amuwus
lah mara sun-tatanya
mring sira iki ing wingi
ana apa dene amamajang wulan

Ibune alon saurnya
ya Rara wruhanirèki
ramanira kadhayohan
ngawirya katêlu saking
krajan Wanamartèki
jare putrane Ki Guru
Kae Bayi Panurta
ramanira langkung asih
mring dhadhayoh kang mêntas andon lalana

Ngling Rara Rêtna Ginubah
kang êndi dhayohmu sami
kang rama aris saurnya
iyèku kang lungguh katri
payo padha-a linggih
sun-tuturi wruhanamu
nulya manjing ing wisma
atata dènnira linggih
angandika Kae Kidang Wiracapa

Iku karo kakangira
kang siji pamanirèki
wuragile uwakira
Kae Bayi Panurtèki
kakangira Jèngrêsmi
Jayèngraga arinipun
putrane uwakira
kakang Rundaya ing nguni
apan dadi sadulurku mulaningwang

Tunggal guru panêcêpan
sabaya saeka-kapti
tan ana rasa rumangsa
donya ngakerat anunggil
praptèng siwi sisiwi
wong tuwa awu-ingawu
lah iya sira rara
bagyakna kakangirèki
kawlas-ayun mêntas saking andon lampah

Lampah pokoning sudarma
kon lêlana angulati
Sadulur Sèh Mongraga
jodhone bakyunirèki
Tambangraras makingkin
marma rakanta anglangut
angruruh kadang tuwa
saparan tan tuk pawarti
mèsêm angling sang Rara Rêtna Ginubah

Lah kakangmas karo pisan
bageya padha basuki
kowe bageya mas Wirya
têkane kang padha mampir
anèng Lêmbuastèki
kaslamêtan ing lakumu
Ke Kidang Wiracapa
nambungi wacana aris
lah puniku rinta Ni Rara Ginubah

Dêksura tan bisa basa
sabên wong tan dèn-basani
rêmên yèn ngoko kewala
dèn-koko tan walang-ati
pan wus karêmanèki
kasami tan kramèng wuwus
maklumipun anakmas
sampun tina-a ing galih
saking wana rinta Ni Rara Ginugah

Jayèngrêsmi Jayèngraga
katri Ki Kulawiryèki
samya gumuyunor-raga
mangsuli wacana aris
mring kang nambramèng aris
ya yayi palakramamu
kang tumêka manira
wus bangêt tarima-mami
kapêtêking jaja lumèbèr papangkyan

Kacadhang anèng ing asta
kacancang kulunging ati
wangsul palakramaningwang
karaharjanira yayi
Ni Rara angling aris
lah iya kakang rahayu
pra ngawirya katrinya
samya angungun ningali
marang sira Ni Rara Rêtna Ginubah

Tan lumrah marang wong kathah
sasolah tingkahing èstri
sikêpe lir wong wawanan
prajuritan siyang ratri
lancingan panji-panji
klambi singsêt kuthung wulung
sinukup sinap-tangan
panguthêk cinèngklèk kering
towokira tinumpang gigir srênggala

Ki Wuragil Kulawirya
mèsêm wuwusira aris
ya ta lah yayimas Rêtna
karêm babêdhag wanadri
tan rêna nèng wismèki
kuwu jênêk nèng wana gung
sapa kang asung tadhah
mring sira ing siyang ratri
dene nora duwe bagondhal sajuga

Wong lanang tan mangkonoa
kang padha karêm ninitik
sagrêma-grêma naneya
mangsa kongsiya kadyèki
panganggomu nganèhi
salukup akudhung kacu
lir wong usuk-usuk ika
sun tan nyana yèn sirèstri
sadakira sarigak kaya wong lanang

Mèsêm sang Rara Ginubah
nauri wacana manis
hèh kalingane ya Mas Wirya
agawok marang ing kami
wruhanamu ngong iki
wus luwih muktyèng wana gung
salasih sining wana
dagingan kang dadya bukti
nadyan nyandhang kadhang walulanging kewan

Sajêg manira tumitah
tan wruh rasane woh dami
kinukus mung lah-olahan
mung pala kang matêng ing wit
iku kang ingong-bukti
tan yun kang sarwa kinukus
pan namung dadagingan
iku kêlawan ginêni
tarkadhangan sataun mangan sapisan

Baya wus bagining titah
Mas Wirya kang kaya mami
lan malih manira tanya
mring sira ingkang sayêkti
ingkang dadya rudatin
rèhira padha ngêlangut
Jèngrêsmi lon lingira
iya kawruhana yayi
anglalaya saparan ngulati kadang

Ipe aran Sèh Mongraga
mêntar nis kalaning ratri
ngong ruruh angayam-alas
ing sakèhing guwa ardi
tan antuk lacak warti
ing patanyan kadung-kadung
andungkap ing kayantyan
kongsi pangguh sira yayi
mèsêm angling sira Ni Rara Ginubah

Patute kang sira paya
dêdêge dêdêling aking
panganggone sarwa seta
panakawane kêkalih
panganggo sarwa langking
rada tèngèng gulunipun
bathuk sawijinira
gumuyu ngawirya katri
Jayèngrêsmi alon dènnira ngandika

Dene yêkti pojarira
paran wus wruh sira yayi
Ki Wuragil Kulawirya
nambungi wacana manis
nanging gèsèh sakêdhik
nganggo tèngèng gulunipun
angling Rêtna Ginubah
êmbuh yèn ancaran ciri
iya lagi ngong-duga-duga kewala

Jèngraga mèsêm ngandika
aja katanggungan yayi
jênêke Sèh Amongraga
saiki anèng ing ngêndi
tuduhêna saiki
paedah sira tutulung
marang wong kawlasarsa
Rêtna Ginubah ngling aris
durung kêna winêdhar gonne Mongraga

Sinêngkêr ratu Tunjungbang
jinurung sakarsanèki
jinurung sasêdyanira
anggigirang anèng Giri
gagaring anèng Giri
pasangarane ngalimut
maladkung ing maladan
manganti sêlor sor pati
pandungkape pangèksi nèng Ngèksiganda

Kadya pamupusing jala
ampyaking tampang ngingkudi
ing kuping mataning jala
si tampang tan kêna kari
karikil amandhisil
minane bubar larut byur
siji tan kêna jala
lir wong ambêdhol carang pring
saka pucuk karangkut kèh kang karangkat

Iku lire Sèh Mongraga
graitanên ujar-mami
iku Mas Wirya lan kakang
Jayèngrêsmi Jayèngragi
tan kêna kok-ganali
kudu linêmbut kinêmput
ngalamate ngalêmbut
arêmpit lungit awingit
pra ngawirya katri tan bisa wacana

Akêthul graitanira
pêgat tan ana maguti
adhêlêg Ki Kulawirya
tyasira tan andungkapi
mêne sakala dèning
pamuwusira sang Ayu
Nuripin ararasan
lan Asradênta aririh
lan gih ta lah wakane Asra-asmara

Bandara kula kasoran
tyase jêblog anjêbimblik
niku Ni Rara Ginubah
yèn mojar mring Ki Wuragil
basane anyêngkiwing
sakêna-kênane wuwus
Asradênta anjola
sok ngêlih jênêng arani
Asradènta ingelih Asra-asmara

Boten ilok sasêmbrangan
Nuripin galigik ririh
ngangkah punapa kang Asra
tan ala lah inggih bêcik
kang ginuyon ngegosi
malêruk tan pati rêmbug
Ki Wuragil miyarsa
dènnya guguyon Nuripin
guyunira maro sinamun wacana

Kapriye kono anakmas
abuntu têmên tyas-mami
linge lingira sang Rêtna
Rara Ginubah awadi
dene pating talênik
tan ngêrti sakuku-wulu
Jèngrêsmi Jayèngraga
mèsêm anauri aris
kula inggih dèrèng atampi ing driya

Paliringaning putranta
Ni Rara Rêtna Rinujit
kadya wuwusing supêna
cat-cutan tampining kapti
mèsêm sang Rara angling
ya wus yèn durung sumurup
larangan yèn binuka
budinên bae ing ati
angling malih Ni Rara Rêtna Ginubah

Lah ibu ing karsa sira
nganggo tatanggapan ringgit
wong abagor durung lêkas
samana kawêngèn thithik
bok wis kinèn awiwit
paran lalakon jinaluk
nyukup mataning bocah
wong kang kudu niningali
kang rama ngling ya bênêr tumuli lêkas

Ngling malih sira Ni Rara
marang ramanira aris
lah iki wastra rong nampan
sapa kang dèn-busanani
kang rama anauri
saosane kakangamu
Kae Mas Jayèngraga
lan pamanmu dhi Wuragil
sun-papêksa ambagor manawa bisa

Mèsêm sang Rara ngandika
lah ya sokur luwih bêcik
arahab suka pasaja
tan riringa nora rêgi
Rara ngling mring Jèngragi
apa wêtone dhêmênmu
Jayèngraga lingira
ya yayi rèhning tinuding
kinèn nglènggèr wêton Kalana yèn bisa

Sadhela sarat sandika
lan paman padha angrangin
angling lah ya busana-a
kang prayoga lan Mas Ragil
nulya amire ngering
Jèngraga Kulawiryèku
sawusira busana
wangsul dènnira alinggih
Ni Rêtna ngling sapa kang borèhi sira

Nauri borèh priyangga
ah mêngko ngong anunuding
kang borèhi marang sira

si Widuri sirèki
borèhana kakangamu
Jayèngraga dèn-agya
ingkang liningan awigih
sêmu isin pinêksa marang Ni Rara

Sarya ngling kang Wirancana
anakmu sun-kon-borèhi
aywa sumêlang tyasira
Ki Wirancana Ngabèi
ngling sakarsanta yayi
manira tan wancak-kalbu
Ni Widuri agêpah
amajêng kinèn burati
mring Jèngraga pagut manising paningal

Atandhingan limputing pangèksi
kadya gêdhah-kantha panginuman
singsal sing ngasta sanane
tiba sela rêngkulu
kumêpyuring tyas angranuhi
lir pendah ru rinurah
runah durung wanuh
manahira haruhara
ka-awêran ing kakung rang mawa kingkin
ngênani ing wardaya

Dadya gragapan panggarapnèki
asta darijinira Jèngraga
sinangga èpèk-èpèke
sang Rara amburat rum
panuduh sring kapênêd jênthik
juwêt sasmitèng prana
Ni Rara kumêpyur
kêtêk rêbut-dhucung muntab
angaringêt kumrangsang panas srumiwing
mêtu ngirung kumrangsang

Wus dènnira ambuburat wangi
Ni Widuri wangsul unggyannira
iriban sangkrip batine
nanging wus muntup-muntup
kari brênge cênthoting ati
ngrukêti Jayèngraga
tatokoning kalbu
kadya tan kêna ingampah
lir garbini mèh lair kang jabang bayi
kantun ngêntèni sangat

Ni Rêtna Ginubah angling malih
sapa kang amborèhi Mas Wirya
e bênêr ronggèng si Grèpèt
age mreneya thuyul
borèhana Mas Wirya aglis
gupuh kang sinung ujar
Ni Rara gya mundhut
camara marang dhadhalang
Nayakênthi ngong mundhut têkês kakalih
katur sinungkên sigra

Nulya ingangge mring Jayèngragi
lawan kang paman Ki Kulawirya
pinasang krang-mêlok oncèn
miwah gagombyok dhuwung
wus mangkana kang busanadi
angling Rara Ginubah
marang pamanipun
wus mara mêtua jaba
mring pandhapa sing nopèng konên awiwit
lakone Narawangsa

Lan manira iki ayun mulih
mring asramaningsun ing wanarga
ngong wus padha apapanggoh
kang rama ris amuwus
Rara sira nora anganti
jêjêre wong topèngan
Ni Rara lingnya rum
nora kêna tinamtua
kadhang mêngko yèn dhangan ngong bali malih
pra ngawirya samyojar

Ing bêcike yayi aja mulih
durung tutug goningsun papanggya
ring sira tumulya mulèh
sesuk bae riningsun
mulih mring ngasramanirèki
mangsa sabên dina-a
mupung apapangguh
Ni Rara Rêtna Ginubah
muwus aris ya kakang mêngko ngong bali
ingsun mulih sadhela

Angling malih mring pamanirèki
hèh man Wirabajra jaraningwang
dèn-age ajokna kene
Wirabajra agupuh
anyêdhakkên turangganèki
Ni Rara nyèngklak kuda
nèng ngarêping pintu
towok pinapan nèng kanan
dan umangkat srênggalanira tan kari
lulang sasak dalir bang

Kewala laju têngah pandhapi
mire kang jagong gawok umiyat
mring Ni Rêtna pang-Gubahe
tan taha ing pangangkuh
ing akathah ginalih usring
wus kadhanyang kasmara
bumi ing wana gung
gya Ke Kidang Wiracapa
ngancarani mring putra ri samya mijil
lênggaha nèng pandhapa

Wus tata dènnira alinggih
kae Rangga Kidang Wiracapa
binagyan kabèh dhayohe
lah bageya sadarum
anak putu kang padha linggih
umatur sadayanya
samya saur-manuk
barêngan gêdêr gumêrah
matur nuwun inggih-inggih ingkaringgih
mangsuli kalujêngan

Kae Kidang Wiracapa nuding
kinèn ngêdalakên kang sugata
Ki Wirabajra nulya ge
nuduh sinomanipun
wus miranti angladèni
suguh wedang panganan
rata sadaya wus
miwah dhaharan nèng ngarsa
linadènan parèstri saking ing wingking
sêlire Kae Rangga

Kae Wiracapa ngancarani
sadaya sami kinèn wantingan
nulya samya gupuh kabèh
ngalap nyamikanipun
wedang pangan samya kinêmil
Ke Kidang Wiracapa
lon dènnira muwus
wis Nayakênthi lêkasa
lalakone Narawangsa bae bêcik
jêjêr ratu Jênggala

Dhalang bagor sandika turnèki
nulya niyaga tukang krawitan
sêsêg ricik pangricike
umyung pangrangin arum
pra wong bagor samya miranti
rolas ingkang samêkta
samya ngrasuk tapuk
dadya kang putra kang seba
angalènggèr ing kalèngkrak samya ngrangin
minangka kang kadeyan

Saubêngan dènnira amiwir
anglayang trapsila ngapurancang
akapang pasewakane
sakèh wong kang andulu
èyêg uyêl rêbat gènnèki
linggih jegang ajêgan
jêjêl sêsêg sukup
gumêdêr rare cêngèkan
ting jalêrit rarya lit nangis kapipit
dene wèng tumpak langak

Kang parèstri kumpul samya èstri
anèng kampung paningrat niningal
kang nèng wisma panontone
para bokmas nèng pintu
lan bakajêng lan nyai-nyai
atap nèng jrambah gènnya
anênonton tapuk
mangkana kang bêbagoran
dhalang Nayakênthi ngêrêpakên gêndhing
sru kothak cinampala

Dènirarsa tanjak-turing ringgit
sru sabawa rêp data pitana
anênggih wau ta mangke
kocapa kang cinatur
wau sira rêkyana-patih Jênggala kang pinurwa
dasa namanipun
Ki Patih Kudanawarsa
wicaksana bangkit tan ana madhani
tadhah karsaning nata

Dêdêg pidêksa pamulu manis
lêpasing tyas waskitha wasistha
amawas wadyanirojèng
gabug aosing kalbu
kawistara marang ki patih
tyasing wadya sapraja
winêngku kawêngku
kaombèraning tyasira
gêng alit wus kadum jinuming pakarti
saking kêrtartanira

Pamudya mrih arjaning nagari
ambêg santa budi martotama
andhap tan asor kulane
luhure tan kalungsur
pringganirèng wiyat kaèksi
mudhari ing amudha
anjêjêli wuruk
nuwuki karya pirêna
rumêksèng-rat kobètingrat tan pinilih
anglar jajahan rowang

Ngingkut jajahaning mungsuh kèksi
kèh nungkul tanpa pinungkuling prang
sumawita ing ratune
tur bulu-bêktinipun
saking kaprawiraning patih
among para atmaja
-nira sangaprabu
pra rarya satus-slawe prah
datan ana rinêngat binuja-krami
sinaosan sakarsa

Mukti ingugung marang ki patih
patih brastha tyasira pra putra
katrapan roh parimane
mila Jênggala kukut
parangmuka tan wani sêbit
punggawa para putra
rêmpêgsabiyantu
anggêpe pan sumawita
mring kang rama Prabu Jênggala samya jrih
tan mantra-mantra putra

Saking dening pangrèhirèng patih
myang wadya gung alit tan suwala
malah toh ing jiwanggane
sumungkêm ambêg lampus
cadhang nadhah karyaning aji
kumurêb ing ayahan
ayahaning ratu
kacipta lalabuh lena
tan prabeda gêng alit lulute sami
rumêksa mrih prajarja

Saking sudibyanira ki patih
Kudanawarsa dêdêg pidêksa
abêcik katuranggane
pêthikaning pamulu
-nira patih Kudanawarsi
salêkêring wadana
methok sarwa patut
watake tadhah ing karya
nora ingan ing pakarti angrampungi
tan watak samudana

Rema mêmak-sêngsêm ing utami
tingal andik tajêm liringira
andhodong arang kêdhèpe
maya tlapukanipun
lêng-lêng kandêl puputih ngarsi
watak datan lèmèran
bêtah lèking dulu
alis mêlês ningat-sangsam
watakira apanggah sabarang kardi
mathis lathi arêta

Tipis ombèr pranajanirèki
watak bêtah micara kabisan
untu bêlah kawatone
watak tutuk pamuwus
nadyan duka ngenaki ati
atètèh ujar wantah
rinêngon tan sêngu
janggud mêmêt ngikis yatra
watak tuhu tan ngakèhakên upami
uwang pangluking sangkal

Watak apik tan-pati angêmil
tan saradan idu sisi riyak
jangga nangsam-katapane
abêcik swaranipun
pamidhangan lèsèh apingwin
watak sangkêping karya
rikat tan kasusu
sêsalang wêlar awijang
jaja mungal sumengêh wêwêg agilig
watake bèr paradhah

Wani kelangan ngudankên wangi
pamêthike mrih arjaning praja
pra jalma pinrih lulute
lambung lambang ngalandhung
watake mêksa solahing ngling
bokong tèpos wataknya
bêtah yèn alungguh
pupu anggangsir akakas
watak rosa jêjêg olahing pakarti
kèmpol kiyal ngêmanak

Watak pandak ing gawe tan srênti
dhêngkul cèkèh de kang watakira
abêcik babasahane
alêga jangkahipun
tindak tungkak cumancêp siti
watak jro panuduknya
pidêksa pamulu
sèbêtan pasagi pasang
wanda endah mardawa andarèh wèni
arêtna musthikèngrat

Kang nèng kanan keringe ki patih
sira Ki Tumênggung Pangancanan
Ngabèi Wirancanane
Wiramantri atêpung
Pangalasan Rangga Ngabèi
myang Arya Putranata
andhèr kapang têpung
satriya Panji ing ngarsa
Panji-sutra Sutrana Panji Kumitir
Panji Sutradiwangga

Panji-wulung jajare para ri
Radèn Kudapitana Pandhapa
Risikan lan Simpangane
Pambêrêg lan Pamêcut
dyan Lambangan Layaran tuwin
Jajahan Balajahan
Pamêgat Pamutung
Cawangan lawan Lautan
Radèn Kudapanurat lawan Panulis
Panonjok lan Panantang

Jayèng-antaka lan Jayèng-gati
Panjala myang Sandhatan Maringan
Pangoyodan Pangarite
Pamapag lan Pamêthuk
dyan Pantaka lawan Kintèki
Gadhingan lan Ingulan
Kumutuk Kumukus
Panakan miwah Panatas
Sintanu lan Sêntanan Kadhapan-rangin
Pangêrap lan Pandêngan

Kathah namane para putra ji
samya anganti marang apatya
dèrèng prapta sadangune
pasewakan asamun
kadya kitri angêmbang wohi
tuwin nora pradapa
saupaminipun
tan antara katingalan
king ing ngarsa arsa risang adipanji
Ino ing kasatriyan

Datan pati kathah ingkang ngiring
katarèng wingitira lir pendah
pradapa sinêmpal sore
angalêntrèh kadulu
tanpa paès èsmu makingkin
asongsong tan winêgar
mingkup anèng pungkur
wus tutug panjanturira
Nayakênthi nyêmpala kothak dhog muni
sru suluk gêndhing niba

Nulya Kae Bagus Jayèngragi
Ki Nuripin sigra pinarbotan
kinarsan dadya kêdhoke
Ki Ngabèi gumuyu
myat Nuripin suka sarya ngling
e lah ya bênêr sira
wasisan pangulu
Asradênta angregol-a
lan Nuripin nulya binusanan aglis
dinododan srombongan

Tan adangu wus samêkta sami
kinèn anglènggèr anunjèng raga
Ke Kidang Wiracapane
angling sumanggèng kayun
Jèngraga tar lêngganèng kapti
gya maring pakothakan
gya asru atapuk
angrakit Panji gêng branta
aririmong midêr sondhère winiwir
cindhe wilis pinrada

Jayèngraga kalangkung rêspati
bêksa nêmbang Panji-among-branta
wuri kadang kadeyane
Panji-anom lan Wirun
Kalanggada lan Benggol kaki
Nuripin Asradênta
dadya Dhoyokipun
Nuripin Sadugawèlnya
sakèhing wong anênonton rêbut ngarsi
amêndêr ing Jèngraga

Jalu èstri anandhang pangèksi
samya rarasan ririh lan rowang
e e kuwe dhadhayohe
bilah dene abagus
sigid bisa abêksa Panji
apa dhasare dhalang
myang wong bagor tapuk
kang ngangsong-jar sinauran
jare ajar-wawasi baut angringgit
kampir ing Lêmbuasta

Kèh rowange rarasan nauri
sesuk yèn mulih marang ing arga
ngong cêgat nèng dalan bae
sun-jak mring wismaningsun
pan kumrêsêg nauri sami
e ah yèn kadhisikan
mêngko yèn wus ucul
sun-gondhèlane kewala
mèn aja na ingkang bisa andhisiki
rêbutan têmah tukar

Kang nèng wisma gya mêdal nèng kori
samya mapan ana ing paningrat
amrih tawang pandulune
Ni Widuri saya gung
rimangira mring Jayèngragi
miyarsa kang rarasan
ngoso ririh muwus
sapa wonge kang angomyang
lah ta ora wani ngrêbut wong jêlanthir
eman duwèkku dhawak

Tan wus ucapên kang wawan-angling
pangibingira Ki Jayèngraga
angraras ukêl malinggèh
mire byak kang andulu
dyan Apanji tunggal apatih
kapara ragi ngarsa
mung kaot sadhêngkul
dyan No ing kasatriyan
maksih rimong sondhèr pamêdharing kingkin
nising Candrakirana

Gya Ki Wuragil Kulawiryèki
sangkêp dhapuk rêraton Jênggala
amiwir sondhèr anglènggèr
wuri parêkanipun
angasigêg jêjêring ringgit
antara tigang gongan
laras tanjak lungguh
winalangkêrik ngadhangkrang
kinêbuting parêkan ing kanan kering
lir pendah nèng dhadhampar

Pan anêsêg anibani gêndhing
sinulukan pra bagor barungan
yata kang samya alinggèh
Jèngrêsmi amitêmbung
arsa ningit marang ing masjid
animpar ing pasilan
nèng susuro tajug
Ke Kidang Wiracapa gya
pan rumojong ing karsanira kang siwi
nuduh ing Wirabajra

Kinèn mundhut pagêlaran lêmpir
sarta sasaosan dhaharan
kinèn rukti sêdayane
Wirabajra agupuh
angrumati saliring tuding
wus ramut sadayanya
gya umatur sampun
Kae Kidang Wiracapa
alon muwus anakmas kula-aturi
animpar maring langgar

Jayèngrêsmi nimpar maring masjid
pra kadang tri samya atut-wuntat
praptèng langgar pinarantèn
Jayèngrêsmi lon muwus
paman katri wangsuling ngriki
kawula kajênêkan
nèng tajug pikantuk
sasambèn sunat palilah
kang paman tri nulya wangsul ing pandhapi
nuduh ingkang rumêksa

Wong Kauman ingkang tuwa sami
kinèn angladèni anèng langgar
wus sami apakêmite
yata ingkang anyêngkung
dhalang bagor Ki Nayakênthi
nglangak leyangan kothak
kinêprakan suwuk
jumênggung sêg asêndhonan
sinulukan pathêt nêm angrêspatèni
jêjêring rêratonan

Nutug pocapanirèng aringgit
Prabu Jênggala wusirèng tanya
marang Kudanawarsane
mangsa myang lamènipun
murcanira putri Kêdhiri
patih Kudanawarsa
sawarsa turipun
akire mangsa kasapta
linging nata mring putra sang Adipanji
dhuh kulup dhawuhingwang

Aywa mangarang ruditèng ati
mangantu-antu ngantiyèng garwa
kang murca pagulingane
wus tan kêna kinayun
sun-pikramèkakên sirèki
nis wiryaning satriya
nal brangti dyah ayu
karsaningsun marang sira
adhaupa lan rinta putraneyayi
yayi Ji ing Ngurawan

Tan prabeda kalawan kang anis
Sêkartaji Ni Candrakirana
malah kaparèndah mangke
yèn wus mong krama lulut
sumiliha kaprabon-mami
jemênênga narendra
nèng Jênggala mêngku
wadya kadang kadeyanta
jênêngingsun magawan among sirèki
anèng Cintakapura

Aturira wau sang Apanji
rêndhêt kalangkung dènnya lênggana
tan kumambang ing karsane
Dewaji Sang Pukulun
pun Apanji tan miyat lyaning
namung Candrakirana
kang karya gêng wuyung
suka tumêkèng pralaya
yèn tan panggih lan putranta Sêkartaji
kusuma ing Mamênang

Angupaya sêdya setra-candhi
Prabu Dewakusuma èmêng tyas
myarsa ture putra mangke
sang nata wus andulu
dhuh atmajaningsun Apanji
paran wasananira
awèta gung wuyung
kya patih Kudanawarsa
angrarapu mring sang wira Adipanji
anggarap ngêmu waspa

Myang kang para Panji anangisi
mring rajaputra kang pinangeran
arubung kanan keringe
umatur arawat luh
dhuh turutên ramanta aji
sirarya Brajanata
tansah angrarangkul
mring ki putra kasatriyan
sarwi waspa dhuh yayi turutên mami
tuduhe sudarmendra

Kumaroyok èsthane nangisi
sakèhing wong nonton samya wêlas
mulat kang dadi Panjine
karagan mèh satuhu
malah akèh kang mèlu nangis
dhasar wus kagrimisan
mring Jèngraga dangu
wong wadon tuwa myang bocah
ting salênggruk wênèh nangis tanpa kawis
ela-èlu kewala

Wus mangkana bubaran kang nangkil
kang jinêjêrakên angêdhatyan
pra bagor samya anglènggèr
pinangka samya mundur
mulih sowang-sowanganèki
tan wusning ucapêna
patopènganipun
saurut lalakonira
Jayèngraga yèn nuju wawêton Panji
tan liyan kang ing nglaras

Samya karênan lêlakonnèki
myat solahe Sarag praptanira
katrima guna dhêsthine
kèdhêp sawuwusipun
sang Apanjiwus kèngguh ing sih
mila Prabu Jênggala
mangke karsanipun
ing karsa mangun wiwaha
rajaputra lan putri binayangkari
rinêngga pinangantyan

Sabên wêton Panji Jayèngragi
dene kang paman Ki Kulawirya
kang dadi Gunungsarine
abêsus olèh guyu
ngakak rênyah gêtan nyêlori
angècèr babantêran
wong kèh kang kayungyun
Nuripin Sadugawèlnya
Ki Pangulu Asradênta Dhoyoknèki
pantês wong ro sambada

Sabobote pangulu lan santri
karya banyol cucutira dahat
Sadugawèle angomèl
hèh Dhoyok kawruhanmu
sun-tuturi duk nom sun nguni
bot-bote wong kasrakat
angingoni gulu
nglêmbara bêbarang maca
layangku mung sakêbet ringkês ngong linting
daya yèn tinulisa

Tulisane mung satugêl larik
bola-bali ing pamacaningwang
ingong bacutake dhewe
bêrkat bêcik swaraku
mrana-mrana tinanggap mami
kongsi cupêt sadina
kalarisan payu
Dhoyok angling layang apa
Sadugawèl nauri layang pêrmati
mêngkono uninira

Sêmut irêng anak-anak sapi
êng êng êng êng mung iku uninya
nora nana manèh-manèh
Ki Dhoyok ling hus buntung
têka dene bisane laris
nauri laris pisan
kang nanggap kumrubut
jêr wong ora nganggo opah
ukur akon bae kosêngguh ngopahi
tulus tan ana opah

Sadina bênthang kalanlih ngêlih
nuli olèh sêmbulih wakingwang
mring padesan panujune
Dhoyok ngong pinèt mantu
kedanan mring swaraku apik
rinewang bukak kawah
nganggo nguyu-uyu
nêmbêlèh kêbo sapasang
wong sadesa kabèh padha kêmul jarik
tan ana ngliga awak

Basa têmu maratuwa mami
akon amuni gamêlanira
kumrawak kodhok-ngorèke
nora na bedanipun
calathune gamêlanèki
padha nyêngkarak erak
gêrok angêndhuruk
basa têmu nèng pajangan
padha mangan bojoku ingong-kêpêli
kagêdhèn kêpêlingwang

Pitung kêpêl êntèk dèn-puluki
kari sakêpêl pangêlêdira
kasêrêtên gèdhèg-gèdhèg
nglumpuk kêpêlan pitu
nora kolu mandhêg nèng mênjing
aglis manira nyandhak
gulune bojoku
malêmbung sawaluh dandang
panyanaku kêpêlan kang mandhêg iki
tan wruh yèn gondhokira

Nguli-uli bojoku anjêrit
gupuh sanake padha bramantya
barêng ngêbyuki ngong kabèh
kang jêjêg kang anjagur
kang ngawêlas ana mênthungi
dèn-aranni wong edan
Dhoyok raganingsun
srupaning kang mala mring wang
kabèh padha gondhok-gondhok sun-tingali
ngêtèmbol sagèmbolan

Kadèkêna calathune sami
nora beda padha bêbagoran
glêrêg lir têkèk gowoke
sabab gondhok sadarum
gondhok dalah gamêlanèki
kabèh sadesa pisan
wong gondhok ngalumpuk
ting garèndhol gondhokira
kucing kirik gondhok miwah kêbo sapi
gondhok-gondhok sadaya

Lamun nora gondhok jare wêdi
yèn kinêrah marang wong sadesa
Ki Sandilumur anjêngèk
mojar ngagagi jagur
ngudubilah sètanirajim
punapa bêbanyolan
anyêmoni mring sun
Nuripin gumuyu latah
kang Sradênta ngong datan nyêman-nyêmoni
sablakane kewala

Gêr ginuyu wong ing kono sami
Dêmang Wirancana Wiracapa
lan pra kadang sadayane
langkung suka andulu
mring banyole santri Nuripin
dudu wuwusing wayang
wus calathu lugu
Ki Pangulu Asradênta
kang ginuyu nganggo nyêbut cara santri
gèsèh ing patopèngan

Langkung sukanira kang ningali
bagor lalakone Narawangsa
kèh kasmaran panontone
wêruh ingkang anggambuh
Jayèngraga Kulawiryèki
tan kuciwa sabarang
cèplêsira mungguh
malah pra bagor manelad
pamiwire tatikêlane ngarangin
kang kadya Jayèngraga

Ana putune Ki Nayakênthi
lawan ponakane maksih bocah
sêmamar mèlu anopèng
rêsik rupane suluh
rumucuhe pawakan èstri
ran Wukir lan si Laba
karone wus gambuh
Wukir dadi Narawangsa
pan si Laba putune Ki Nayakênthi
si Wukirkaponakan

Laba kang dadi Onênganèki
Jayèngraga suka maring bocah
ro Laba lawan Wukire
wiyungyun jroning kalbu
dhasar komuk wong sadesèki
si Wukir lan si Laba
di têmbunging kidung
yèn anopèng Wukir Laba
wong kang nonton akèh samya amèwèhi
kêmbang kinang busana

Miwah arta sinungkên mring Wukir
myang si Laba ing sasênêngira
yata kang samya anopèng
urut salakonipun
Sêkartaji putri Kêdhiri
sinêndhalmayang Dewa
pinulung dinunung
nèng wana-gunge Sêmara
-sèwu nêgês ing Bathara Odipati
tinurunan Jawata

Jinurungan sasêdyanirèki
Sêkartaji pan wus dadi priya
sinungan Narawangsane
tinuduh mring praja gung
ing Jênggala amangun-kardi
lumampah kawlas-arsa
wong nonton kayungyun
mring kang dadi Narawangsa
wus kapêthuk Sadugawèl gya ingirid
ingambil karya patah

Wus apanggih lawan sang Apanji
langkung anyênyêt pamoyokira
mring Sarag kasatriyane
anggulêt ing kalulut
Narawangsa lawan Apanji
wong nonton ragan-ragan
pinindha kadyèku
anutug lalakonira
nuju Panji akarya lalangên ringgit
Narawangsa andhalang

Pra ngigêl pangikêling cêmpurit
branyak sarwi aleyangan kothak
dyan Panji tansèng wurine
miluta sojaripun
ngungkih Sêkartaji sajati
wêdhare Kirananya
kang pinurwa sêmu
wasi Kuda-narawangsa
kaduk wuwus pangokonira akikip
aguyêg ing paguywan

Yèn sun-cawuk lambemu angisis
sun-colok ing ngêlêng-ngêlêngira
macothot manikmu molèr
têmah mêlêngmu bawur
tan idhêp ring bojonirèki
malolokakên mata
si abuh malêmpuh
têmbako pangusap waja
susar-susur loke araning garingsing
sira gung kacomplongan

Ancur-banon pataranganing prit
lêbur atimu uwus karuhan
dèn-abyag ing bajul bèbèk
katêluh ing kalinthuh
myang babêthuh angungunthuhi
rambutan isi pacar
elinga wongbingung
liwung ngiwung edan ngomyang
angêlamuk kalinthunging linthung kênthing
thèthèkan ngothak-othak

Langkung suka kang sami ningali
saking nyênyêde carêmêdira
Jèngraga lan si Wukire
atine wong awuyung
brangti marang Jèngraga-Wukir
katêlu mring si Laba
kèh mring Jèngragèku
mangkana sadangunira
Narawangsa kinasiyan Jayèngrêsmi
wus wêdhar ing kêkêran

Sarag-ira wus kinèn nêlasi
Wadal-wêrdi wus nèng pamagahan
pinulung ing Batharane
dadya sang Panji gandrung
marang Kae pindha-wawasi
sajatine Kirana
mangkya karya gandrung
angarah kang malih warna
ri sang Adipanji Inokartapati
gandrung samarga-marga

Kadeyan pitu kawolu èstri
sira rara Onêngan kasanga
kang para wadon cacahe
tutwuri ri sang gandrung
datan kêna barang kaèksi
kang myarsa têbah-jaja
mara gandrung-gandrung
parênjak nèng kayu teja
rinarêpa rinungrum ingarih-arih
cinipta putri Daha

Ragil-kuning tansah anangisi
kang raka cinènèng paningsêtnya
kakang aja anêlame
têka agandrung-gandrung
kapirangu ing prênjak muni
dudu Candrakirana
pinarêpa gandrung
gandrungmu asalah cipta
iku manuk parênjak rong jodho muni
gantêr nèng kayu teja

Anauri iku dudu pêksi
kakangira kusumèng Mamênang
duduka marang sun mangke
mêjên tyas anggung gandrung
kapirangu rêngu ing mami
mimikaning kusuma
mawèh mepu gandrung
gandrung manira tan nyana
yayi Wasi putri adi ing Kadhiri
ran Kuda-narawangsa

Radèn Panji Ino Kartapati
tansah kantaka samarga-marga
rinubung pra kadang kabèh
nangisi ri sang gandrung
samya mêngkul suku anangis
wong nonton sadayanya
samya sênggruk-sênggruk
tan raga-raga ringgitan
kadya sawantahe rasane kang ati
tapis rantas katrawas

Jalu èstri netra datan arip
saking dènnira suka tontonan
kalulut lakoning topèng
kèlu kawêlas-ayun
sira nimas Rara Widuri
kadurus rudatin tyas
anglês lir winuluh
myating bagus Jayèngraga
Ni Widuri mèh-mèh bae kurang thithik
ngrasuk têngah kalangan

Tan wus ucapên solahing jalmi
kang anonton kadi lênglêng brangta
ya ta lah lakoning topèng
ing wanci lingsir dalu
sigêgên ing caritanèki
Ki Nayakênthi kêprak
pangucapira sru
anênggih ingkang kocapa
ingkang anèng Kalidhawung sanga Aji
Kalana Sewandana

Lir ginala-gothang kang anangkil
sigra tanggap ki niyaga buka
gumrêmbrêng sêsêg gêndhinge
pra bagor ngrasuk tapuk
ting jalikrah gidrah angibing
warna bala-bacingah
kawêng tali-wangsul
Ki Wuragil Kulawirya
pan dadya panyare Rangga Thana-thani
sisih Ujung-sambata

Bataura lan pra raja nangkil
ing Madhêndha Manila Manggada
kang kapara ngarêp dhewe
jèjèrira alungguh
Rangga Thona-thani lan malih
Arya Ujung-sambata
Bataura nêngguh
nutug jajanturanira
Gala-gothang nulya anibani gêndhing
miyos Prabu Kalana

Kêprak sarta kêplok angrangin
Jayèngraga ngowahi busana
sondhère pinorah-parèh
ingulur kuncanipun
kêpuh mulu-pêksi salisik
mêdhok wiwironira
sri angayu-apu
pamêkak têrtib binabar
alancingan panji-panji cindhe wilis
corak kisut parada

Jayèngraga ngrasuk tapuk-adi
Klana kancanan binabar anyar
sawuse anangkêp topèng
nulya ukêl agambuh
jêngkêr jêngkêng ingkang jariji
jêjêre talak mata
nging bêksa binêsus
akênaptining pangraras
nguras reka sandi lungiding pangibing
sinuntak tumplak lawak

Dhalang Nayakênthi angêthaki
anjanturi Kalana kasmaran
rêrêp ririh janturane
nutug janturanipun
Sri Kalana wuyungmangun-gring
putri-adi Ngurawan
paranning alinglung
gêndhingira sinasmitan
kêprak nêsêg ambyung sarancak arawit
wiraga Jayèngraga

Mêdêd mêngêd dènnira angibing
nêlasakên rarasing kalangyan
lir kajiman pangrangine
jariji kêjêr ngrayung
ngigêl ukêl parigêl ngrangin
manggal Manggalagita
tatapêngan nanduk
kipat amidak irama
dhêngkul angglong cingklok cêthik uklak aklik
pacak-jangga èglègan

Mênthang asta andhêngklang ngêtibing
têtêbêngan usab kêlèmètan
ilo-ilo alêlathèn
maju bandhil anurung
amêdidang
alênggak langak-langak
kiprah gêdrug-gêdrug
angêsrug mêdhi-kèngsêran
èpèk-èpèk ambuntut bèbèk kêkiris
kèrogan salênthikan

Ririgêgan laga tan karigit
kipat-kipatan nonang-aningan
lero kêncèt anêrècèt
ridhong ayam nêladhung
kasigêgan tanjak macaki
akiprah runjah-runjah
jarahan jujungut
juwête lorèng sêngèran
Jayèngraga wiraganira angênting
berag anèng kalangan

Sakathahe wong kang aningali
jalu èstri acipta kedanan
mring Jèngraga pangibinge
mêjên binglêng anglinglung
wlanjar randha somahan kêncing
tan beda brantanira
dêlêng sang abagus
Jayèngraga pinurwèndah
sadayane pawèstri tan ana aking
ngêmbêr nyunyungannira

Yata wau Ni Rara Widuri
kadya wong kêna guna-wisaya
arongèh tambuh angêne
batinira baliwur
lir ginatêl karêpirèki
tan kêna sumêneya
wringut ing pandulu
ni rara ing Galèk-wulan
wulangune wus tan kêna dèn-sayuti
onênging tekadira

Ngènirakên sangkribirèng èstri
wus mantêp karsa mikir priyangga
katgada sanalikane
nimas rara nyat gupuh
lumayu tan wangwang ing jalmi
mimiyak wong jagongan
nulya ngrasuk purun
mring anggane Jayèngraga
rinukêtan tan bênggang lir pulut-kêlit
krakêt sarwi karuna

Jayèngraga kagèt dèn-kêkêti
mring Ni Rara Widuri keringnya
Jèngraga anglukar topèng
pra bagor miwal tapuk
gamêlan cêp tan ana muni
gègèr sak-panontonan
samya ngaruh-aruh
kang jagong mlêngak alêngak
sutanira Wirancana Ni Widuri
ngêbruki Jayèngraga

Kimas Wirancana Angabèi
lawan kadangira kang lêlima
Kimas Mancanapurane
lan Singabancanèku
Wisanjana Wiranjanèki
mangunjana pra samya
ambêg sura rêngu
cipta lingsêm ing sasama
de pulunanira Ni Rara Widuri
anumbuk nunjang-nunjang

Samya bramantya angingêr kêris
wong lêlima sarêng adêgira
dadya samya ngadêg kabèh
Wiranjana sru muwus
e e bilah kapriye iki
lah mangke ta mangke ta
sampun wontên rusuh
gumêdêr wong sakalangan
Ki Wuragil Kulawirya malangkêrik
ngangglah ngampingi putra

Sarwi angling mring putra Jèngragi
bocahe iku sira rangkula
ywa wèhi bênggang rakête
wus aja mèlu-mèlu
kurdakanesanake sami
sun ijènpriyangga
kang asoroh-amuk
sanajan kinarubuta
wong samene mangsa nêdya sun-unduri
suka matyèng kalangan

Yata ingkang anèng masjid alit
Jayèngrêsmi wusnya bakda tangat
kagyat sabawaning rame
jalwèstri sru gumuruh
kapyak ingkang gagaman kèksi
wus narka yèn babaya
ingkang paman wau
sigra têdhak saking langgar
mring pandhapa wus panggih lawan kang rayi
myang paman Kulawirya

Mas Wirancana tan bisa angling
gêtêm-gêtêm manahe kèwuhan
suwe-suwe bot wirange
supe kramaning lungguh
wus supêkêt lan kadangnèki
myang pra santananira
nêdya ngrurah rusuh
anglêbur ing Lêmbuasta
Kae Kidang Wiracapa asru angling
mring kadangira tiga

Hèh Wiranjana Wirancanèki
Wirabajra aja kakêrisan
niyat ambêg tatu bae
sabilai pakewuh
yèn tan kêna ingsun-tuturi
êmbuh kêdadènira
ya nêngna bae wus
gègère ing pakalangan
tanpa rungyan gègère pating jarêlih
mapanakên gagaman

Tan antara dangu ingkang prapti
wau sira Ni Rara Ginubah
anêrak wong sami mire
laju mring pandhapa gung
taksih manggung nitih turanggi
srênggalanya wayungyang
tan têbih nèng ngayun
Ni Rêtna asru lingira
iki ana apa prakaranirèki
gègère ing kalangan

Kidang Wiracapa marêpêki
mring putranira Rara Ginubah
sarwi alon pamuwuse
lah mudhuna karuhun
mêngko sira ngong-pituturi
ni rara gya tumêdhak
sing turangganipun
rêrêp tan ana wong mojar
Kae Kidang Wiracapa mituturi
purwa madya wasana

Wus ngartika ni rara nulya ngling
wis-wis aja na padha adêgan
sadaya pra samya linggèh
babêkêl bundhêl umbul
namung Wirancana Ngabèi
sakadangira lima
myang santananipun
mire nèng pojok pandhapa
maksih ngadêg kumpul tan ana kang linggih
Ni Rêtna sru ngandika

Hèh-hèh Wirancana kang Ngabèi
dene arakit sakadangira
dêlênge kaya agawe
kaya bocah sirèku
ing prakara tan nganggo pikir
tur ta mangsa bejosa
kabèh dhi-adhimu
iku si Mancanapura
sakadange padha bêthatha-bêthithi
kumaki mongsèthora

Yèn sira nora lungguh tumuli
pa kongsi sun srêgakên srênggala
githokmu wong lima kuwe
kêndhak ingkang sinêndhu
nulya samya atata linggih
Jèngrêsmi Jayèngraga
Ke Kulawiryèku
lênggah anèng pakothakan
kapat lawan sira Ni Rara Widuri
ambondhèt Jayèngraga

Maksih mingsêg-mingsêg dènnya nangis
yata Ni Rara Rêtna Ginubah
lan kang rama myang ibune
mêrpêki gyanning lungguh
Kae Wirancana Ngabèi
sarya lon wuwusira
kang Bèi sirèku
idhêpên pituturingwang
aprakara anakmu Rara Widuri
pupusên driyanira

Bageya wus pinasthi Hyang Widdhi
ya wus aja kèh-akèh rinasa
mungguh ing karêpku dhewe
ya si Widuri iku
sun-panggihkên lan Jayèngragi
apan iku wus padha
karêpe kadyèku
ingsun pasaja kewala
lamun sira tan miturut jênêng-mami
apa sakarêpira

Yèn budiya ingsun sêmbadani
yêkti sun-gawe pakan gadhungan
mangsa wurunga ing mangke
dene yèn sira nurut
yêkti bêcik dadine benjing
malah sira kang bêgja
lèhmu duwe mantu
ngulama bagus tur nyata
sarwa wasis cacalon jalma linuwih
lagi karêm ngarucah

Kidang Wiracapa nambungi ling
anakmas Dêmang Prawirancana
prayogi pinikir sarèh
pinrih ing tamanipun
pênêt ngangge geyongan ngèlmi
lêrês ujare rinta
kang kadya puniku
Kae Dêmang Wirancana
wijiling ngling sêrêt amangsuli aris
mring Ni Rêtna Ginubah

Manira wus anut ing sirèki
iya yayi paran sakarsanta
tan lênggana saliring rèh
kewala ingsun anut
marang sira tan swalèng ati
mangsa bodhoa sira
pulunanirèku
si Widuri ingsun pasrah
lah sumangga karsane paman kang yêkti
rêmbuge kang kinarsan

Ni Rêtna Ginubah angling malih
pan wus sira sumarah maring wang
rinêmbug wong tuwa kabèh
payo padha alungguh
anèng wisma lan kyai-kyai
rêrêmbugan kang dadya
ya êndi kang mungguh
nulya sami maring wisma
para tuwa Ni Rara Ginubah angling
mring Kae Jayèngraga

Hèh man Wirya lan kakang Jèngragi
payo lênggah ing jarambah wisma
padha rêmbugan bêcike
lan kakang Jèngrêsmiku
ywa sumêlang driyanirèki
lêstarining prakara
ingsun kang ananggung
tutute kang duwe sanak
sêtun pamrih ingsun sakarone sami
lulusing kabêcikan

Lah wis payo mring wisma alinggih
si Widuri iku ywa kêna sah
mêngko pikirên bêcike
anulya kèrid masuk
nunggil tata dènnira linggih
nèng ngarsaning tilaman
akêpang akêpung
Kae Kidang Wiracapa
Dêmang Wirancana Mancanapurèki
lawan Singa-bancana

Wisancana Wirancana nênggih
Mangunjaya nunggil Wiranjaya
sang Wirangkara twin manèh
Wirabajra atêpung
Ki Wuragil Kulawiryèki
Jayèngrêsmi acêlak
kalawan sang ayu
Ni Rara Rêtna Ginubah
Jayèngraga kalawan Rara Widuri
nèng pungkure sang Rêtna

Sang Retna Ginubah angling aris
paran kang dadya rêmbuge samya
manawa na malang mangke
aja na dèn-dhong wuwus
ngucirani ing rêmbug dadi
sadaya tan suwala
jumurunging kayun
sang Rara maturing rama
yèn sambada putumu Rara Widuri
lan kakang Jayèngraga

Sun-dhaupkên ing sawêngi iki
paningkahe saiki kewala
lah ibu rumatên age
abon lan suruh-ayu
Kae Kidang Wiracapèki
mojaring garwanira
rubiyah dèn-gupuh
ngrakita praboting ningkah
lan dèn-enggal dadakan bae saiki
karêpe sutanira

Ingkang garwa Nikèn Widaryati
tur sandika lèngsèr saking ngarsa
angrukti nuduh parêke
parèstri sigra ramut
bon-abone sasanggèn kawin
tan dangu wus samakta
katur anèng ngayun
Ni Rara Rêtna Ginubah
angandika tatanên nèng têngah aglis
hèh Pangulu Sradênta

Lan Nuripin majua ing ngarsi
lan ngundanga manèh roro êngkas
kaum kang dadi sêksine
Asradênta agupuh
ngundang papat kancane modin
tan dangu nulya prapta
sang Rêtna amuwus
kang Dêmang Prawirancana
walènana sutanira Ni Widuri
ing kene mangarsa-a

Nunggala lan kakang Jayèngrêsmi
sigra Wirancana nulya mapan
Ke Kidang Wiracapane
atata dènnya lungguh
ki pangulu sampun miranti
maksih samya basahan
lan Nuripin wau
ni rara alon ngandika
kakang Jayèngraga majua ing ngarsi
gupuh ingkang liningan

Angling malih Ni Rara Rinujit
ibu iku putumu Ni Rara
rêsikana sapatute
wèhna ibune bakyu
Wirancana kèn busanani
kêrik alise sarat
brêkat sih akudhup
kang ibu nulya angalap
mring Ni Rara Widuri kèn-busanani
dadakan pinaèsan

Ni Rara Rêtna Ginubah angling
lah wus kakang Bèi Wirancana
têmbunga lan pangulune
kang liningan agupuh
Wirancana nulya majibi
alon ing wuwusira
hèh kyai pangulu
kula ngrêsaya jêngdika
dika ningkahakên nak-kula Widuri
lawan Ki Jayèngraga

Maskawine pan salaka putih
wrat satail Ki pangulu sigra
angabulkên paningkahe
sigra maca tangawut
ngusikumi badlal wa-napsi
wabi takkuwa Allah
-hi Allah wa-ngidun
wa-bin-tilani wa-minta
bima haribadi ki pangulu angling
pakênira ngucapa

Anarima kawula puniki
paningkahe Ni Widuri lawan
kawula lan maskawine
salaka putih nêngguh
wrat satail dadosa mangkin
utang-kula ing donya
ing ngakeratipun
wus tinurut saujarnya
nulya maca sabadlakal-lahubari
ngaliyil ngalimina

Ngaleka-hèr-wabi dalihihi
Allahuma alibbena huma
bi-rahmattiyar mukrime
têrus salajêngipun
dènnya donga awanti-wanti
anulya saksinira
Nuripin tumanduk
mèsêm jrih sajroning nala
sarwi nêkêm jêmpole Ki Jayèngragi
pan sarwi jinanjènan

Dika tampi jangji-dalêm mangkin
lamun nora yèn anuronana
ngomahi ngayani mangke
sah tanpa talakipun
sung maskawin marang ing rabi
lan malih yèn nambanga
ing rabinirèku
pitung sasi ing dharatan
rong taune lautan saliyanèki
gawe-dalêm ayahan

Tan trimane rabinira benjing
runtuh talakira kang satunggal
tinagih ing maskawine
Jèngraga ngling wus saguh
nulya modin Ki Nurjuwahir
nambungi maca donga
Salamêt anutug
sawusira ingaminan
Jayèngraga salaman ngabêkti maring
Ke Kidang Wiracapa

Lan mring Wirancana mratuwèki
samya rarakêtan parimarma
miwah mring kadange kabèh
anor pangrêpanipun
ingalatira pra sami
minta alalbahalal
wus maklum-minaklum
warata pasalamira
mring pangulu Asradênta myang Nuripin
myang modin sinalaman

Angabêkti mring raka Jèngrêsmi
miwah mring kang paman Kulawirya
sung salam Ni Rara Nikèn
kang rayi datan ayun
lan wus aywa awalang-ati
anggêpok raganingwang
tan kêna anyukup
priya marang raganingwang
mangsa kalirua kakang sihing ati
kang tumêka tyasing wang

Mèsêm Jayèngrêsmi Jayèngragi
kaluhuran wingiting wacana
saya mawantu trêsnane
mring Ni Rara Rinêmpu
kang ngasramèng ing wana rungsit
yata aboning ningkah
sarah abonipun
tinampan ing Asradênta
sinungakên muadin kinèn ambagi
sabokor mring Asradênta

Pinaro lawan santri Nuripin
kang sabokor dinum santri kathah
tindhihe rong reyal sisèh
wus rampung pandumipun
angling malih Rêtna Rinujit
lah iku putunira
si Widuri mau
paran wus dènnya busana
sakadare dadakan rêbut ing wanci
daya-daya têmu-a

Bokmas Wirancana anauri
sarwi waspa muwus samêktèng dyah
sompok sarupa-rupane
Rêtna Ginubah muwus
ngarah apa wus bêgjanèki
mêngko bae wasisan
kêndhuri majêmuk
rêbut têmuning pangantyan
Jayèngraga pinatut pangaggenèki
akuluk kanigara

Ni Rêtna Ginubah angling malih
pangantène dyah nuli wêtokna
mas Wirabajra dèn-age
gamêlane kon nabuh
Kêbogiro Wirabajra glis
parentah ring niyaga
muni gamêlan sru
ngrarantêg ngrangin araras
pangantèn dyah sira Ni Rara Widuri
mijil sing pamirèyan

Ni Widuri binusanan asri
tuhu ya kinaot
datan mantra yèn dadakan trape
kongsi karya lêlatha thi-athi
mathinira nitis
cacithak cacênthung

Kinaroning ngiring bubahnèki
kanan kering ngroyom
para bokajêng sabêndhoyote
myang nini-nini milyanjênêngi
panggihing pangantin
mangkana pra kakung

Sadayanya samya angadêgi
tan ana kang lunggoh
sira Rêtna Panggubah pan age
nyandhak astanira Ni Widuri
paguting pangantin
gagantalan gupuh

Horêg ingkang ningali ing jawi
jêjêl rêbut ênggon
lan kang jaba sami ngadêg kabèh
myang pra bagor tan ana kang linggih
panontone ngalih
mring wisma sadarum

Ni Rara Ginubah angling malih
tumpêr kayu kelor
kon-nyêkêli si-lanang tumpêre
si Widuri kang anyiram warih
sarat dhudha panggih
lawan prawan kêncur

Lan tigannya tinibakkên aglis
mring jrambah kumêprok
toyèng bokor sêkar sêtamane
tinètèskên ing êmbun kaping tri
ni rara ngling aris
nêmbaha sireku

Mring lakimu anuruha warih
mring padanira ro
Ni Widuri anêmbah sira ge
nguswa suku nguswa padèng laki
sang Rêtna ngling aris
pondhongên bojomu

Jayèngraga ngalap Ni Widuri
sang rêtna pinondhong
prapta madya ing tilam ngarsane
ibu Widaryati kang nêngahi
ing kering Widuri
sang Rêtna Rinamu

Jajar lan bokmas Wirancanèki
myang mratuwa wadon
kananira Ki Jayèngragane
Kae Mas Dêmang Wiracapèki
nulya Jayèngrêsmi
Ki Kulawiryèku

Gya Mas Dêmang Prawirancanèki
sauruting lunggoh
para kadangira sadayane
Wirancana myang Wirakarèki
Wirabajra nuli
Mancanapurèku

Singabancana arinirèki
sauruting lunggoh
Wiryanjana lan Mangunjanane
Ki Pangulu Sradênta Nuripin
pra mantên lan modin
têpungira lungguh

Ni Rara Ginubah angling malih
mring kang paman gupoh
hèh Mas Wirabajra sira age
kandhurine wêtokna dèn-aglis
kang sinung ngling nuli
nuduh rewangipun

Kasinoman samya ngêladèni
salawe ambêng bot
kang nèng panjang gêng pan kêndhurine
anèng wisma pininta jalwèstri
pitung ambêng ngarsi
kang wolulas nêngguh

Ambêng layah agêng anèng ngarsi
pinètak pra wong-wong
Ni Rêtna ngling hèh pangulu age
donganana kajate kiyai
kirim donga Muklis
dongane majêmuk

Ki Pangulu Asradênta nuli
dongani agupoh
ingaminan sru swaraning akèh
sawusira dènnira dongani
sang Rêtna ngling aris
mara ta dèn-gupuh

Padha sira kêpunga kêndhuri
kabèh lanang wadon
sun anunggal pangantène bae
ibu lan bakyu Wirancanèki
sarêng samya wanting
sarêng nadhah kêmbul

Ni Rêtna Ginubah angling aris
mring Jèngraga alon
kêpêlana bojomu tri bae
aywa kagêdhèn gonmu ngêpêli
Jèngraga ngèsêmi
sarwi ngêpêl sêkul

Kulawirya mêne mulat siwi
sarwi ngandika lon
nora jamak ngèram-ngèramake
sira iku Ni Rêtna awasis
lir wus anglakoni
kêdahe wong mantu

Iba wong tuwa samene iki
lir busuk anjomblong
kêndhak kabèh tan ana kumlawe
amung sira dhewe angugêri
apa sira nini
dhasare wus tau

Dene parigêl sabarang kardi
parentah marang wong
iya dene ta lah sira Nikèn
apatitis nuduh liring kardi
ni rara nauri
mèsêm sarwi dulu

Kalingane ngumpak sira iki
mas Wirya maring ngong
Ki Wuragil anjola guyune
nora ngumpak satêmêne nini
Kae Angabèi
nambung wuwus guyu

Kadipundi punika dhi Ragil
putranta si Dhenok
wingi kula tutur sadayane
uning tiyang mantu kadipundi
sajêge aurip
tar wruh kukus-kukus

Sira Nikèn Widaryati angling
dènnira miraos
pan karaos pangrêsirèng tyase
myating karya lir mantu pribadi
lamine tan uning
rasaning mamantu

Ngêmbêng waspa sinamun abukti
ngênês ing tyas kepon
sang lir Rêtna Ginubah sêmune
kang tinadhah mung paru sacuwil
tan antara sami
kang nadhah anutug

Aluwaran kang samya abukti
sadaya tuturoh
ambêng dinum binêrkatan kabèh
jalu èstri ing jro lan ing jawi
tan ana kang kari
ing pambêrkatipun

Nulya Ni Rara Rêtna Rinujit
wijiling sabda lon
padha kariya sun arsa mulèh
tutugêna kasukanirèki
kakang Jayèngrêsmi
man Kulawiryèku

Ingsun mulih mring asrama mami
akariya lunggoh
Jayèngrêsmi alon andikane
tanggung têmên yayi sira mulih
tatasên saratri
sesuk bae mantuk

Yèn kêna bêcike anganti
ing saulih-ingong
têka sesuk kêlawan êmbènne
Rêtna Ginubah nauri aris
kakang Jayèngrêsmi
sru panrimaningsun

Sun-tuturi kakang kawruhanèki
iya raganingong
nora bêtah têmu suwe-suwe
ing wong akèh sadumêlah mami
durung anglakoni
kadyèki papangguh

Dene kakang lamun sira mulih
aja walang-atos
pakewuhe nèng marga watire
iya aku ingkang mêmanuki
sira Jayèngrêsmi
rumojrong sakayun

Angling malih kakang Jayèngragi
kariya karongron
Jayèngraga alon pamuwuse
iya yayi pangèstunirèki
sang dyah nulya pamit
marang rama ibu

Mojar hèh man Wirabraja iki
êndi jaraningong
si Limutan ajokna marene
dyan lumampah anyèngklak turanggi
srênggala tan kari
ngijig anèng ngayun

Kewala laju têngah pandhapi
Ni Rêtna wus andon
de kang kantun anèng padhapane
Ke Kidang Wiracapa Ngabèi
angandika aris
mring kang samya lungguh

Pênêt anèng ing paningrat jawi
aningali bagor
samya matur sumangga karsane
nulya nuduh marang ingkang rayi
hèh Wirabajrèki
ngambila kang salu

Kang rada ombèr ruktinên aglis
nèng paningrat kono
Wirabajra sigra ngambil age
bale agêng tinrap amiranti
wus samya miranti
sasaosanipun

Kae Kidang Wiracapa angling
mring Jèngraga gupoh
lah anakmas bagus pinangantèn
tumama-a alayap tilam-rik
Jèngraga turnya ris
sakalangkung nuwun

Pasihane kakang Angabèi
kawula rinojong
kinèn kulinèng patilamane
Kae Kidang Wiracapa angling
ywa sumêlang galih
sumangga ing kayun

Tan rumangsa andarbèni panti
salir sun-katêmpoh
Jayèngrêsmi lan Kulawiryane
apan samya micara jro ngati
anon ring Ngabèi
maksih labêtipun

Mangunahe ngulama katawis
lêkêting pasêmon
dènnya rakit ing pasunggatane
mawi kêmbarmayang mawut asri
tutuwuhan kitri
lir wong amamantu

Mangke têmahe Ki Jayèngragi
kang kinarya manton
kadya wus tan ninang graitane
Kae Kidang Wiracapa Bèi
angandika aris
wawi andudulu

Pênêt samya nèng paningrat linggih
nonton wong ambagor
Nayakênthi kinèn nutugake
lêlakone topèng dèrèng salin
kang liningan aglis
sandika turipun

Nulya sadaya samya umijil
nèng paningrat lunggoh
wusnya tata kabèh palungguhe
Kae Kidang Wiracapa angling
marang Nayakênthi
tutugna lakonmu

Kang sinung ling sandika turnèki
nulya kêprak gupoh
kang niyaga buka gamêlane
yata kang nèng wisma Jayèngragi
lan Nikèn Widuri
êmban lawan ibu

Sinambrama mring Ni Widaryati
myang putra pra wadon
kinèn minggah mring pasareane
Ni Widuri wus tinarik guling
mring ibunirèki
wus tinarik turu

Nulya mire sadaya pawèstri
anon kang ambagor
Jayèngraga wus tumamèng langse
tumangkêping kasingkaping samir
sinamuring jawi
tapuking atamu

Jayèngraga tumamèng tilamrik
kulinèng karongron
lawan Rara Widuri pinaès
Jayèngraga agyarsa murwani
de kang sêkar kincip
wêdharing mabangun

Amêpêki Jayèngraga ririh
Ni Widuri alon
angalêt wariju ginape
binaudan ing srênggara manis
amrih lunturing sih
brêmara marang rum

Nguswa angudi maduning sari
ni rara rinêmpon
sompok supêk pinapan ujure
pinriyêmbada pinongah pangih
angungkih kang tapih
timpahing ngapupu

Wus kawingkis akengis kang wêntis
lir pupus binêthot
andrawila adênta padane
sang kakung mrih ngingsêp ingkang sari
warastra nanduki
prananirèng kudhup

Rinabasa papan maksih kunci
kapêlak kabunton
dhêdhêl kèngêl kongkal pupungule
Jayèngraga adrêng dènnira mrih
Ni Rara Widuri
katêtêsaning hyun

Kadya tan nêdya kakung ngluwari
saking byatning raos
Ni Widuri kênthêng salugune
pinolahing kakung langkung wasis
pangêsêsira mrih
lir tan nêdya uwus

Yata kang marambah andon rêsmi
wanci akir Suboh
luwaran mring pahèran kaliye
Jayèngraga gya mèt toyastuti
mring masjid ngarèni
dènnya salat Subuh

Ni Rara Widuri wus sung suci
wangsul ing kakobong
kadya tan kêna bênggang anggane
tinilar Subuh tyas lir tan nganti
saking byating kang sih
wirangrong amingkur

Yata kang salat nèng masjid
wus bakda dènnira Suboh
kang raka kalawan pamanipun
Ki Kulawiryèki
Ke Kidang Wiracapa
wus lungguh anèng pandhapa

Jayèngrêsmi ngandika ris
marang pamanira alon
inggih ta kang lampah sakalangkung
sulaya ing kardi
ngupaya kang lêlana
anjajah guwa wanarga

Sring kacangkol ing pangampir
dadya ing lampah bêdhandho
angrandhati lampah anèng purug
paman kadipundi
pinikir kang sakeca
sutanta Ki Jayèngraga

Mangkya jênênging arabi
tan kênang ginupoh-gupoh
anèng Lêmbuasta apêsipun
sapasar tan mulih
yèn kongsi kalampahan
kewala nèng Lêmbuasta

Tan cakup tirakatnèki
têmah angambrêng lêlakon
kang paman ris nabda iya èstu
lir wuwusirèki
sumangga sakarsanta
ingong rèh anut kewala

Kang katêmu pikir-mami
kajaba karsanireko
namung maklumira kang sinuwun
wus ganjaranèki
nèng paran ababrayan
anakmas kang sinung coba

Mokal kalêmpit ing galih
lah ewadene samono
manira tan malangi sakayun
-nira ngong tutwuri
Jèngrêsmi lon ngandika
mring rayi sang Jayèngraga

Priye karêpira mangkin
rèhning kacangkoling wadon
paran sira-gawa iya mantuk
wartanana mami
apa ta sira tilar
kang rayi anor turira

Sumanggèng karsa kang mugi
nuwun anut ing papakon
jrih apti priyangga langkung nuwun
darmi anglampahi
Jèngrêsmi lon ngandika
iya bênêr aturira

Nanging tan mangkono yayi
mungguh babing wong jêjodhon
datan kêna liyaning angrêmbug
kêncênge pribadi
kang nyandhing lan kang nyandhang
yêktine anèng ing sira

Kang rayi umatur aris
inggih katilar kemawon
yèn parêng paduka inggih luhung
tumuntên lumaris
umangkat benjing-enjing
kawula datan sumêlang

Kang raka ngandika aris
iku ta ora mangkono
lèh pratingkah rucah nora wurung
sinêbut tan bêcik
bêcike sinarèhna
têka ing sapêndhak dina

Yèn ana karêpirèki
wong tuwane lanang wadon
nyalamêti anak amajêmuk
lan anake sami
dimèn padha katêkan
nutug sawataranira

Yèn duga tyas-ngong pribadi
pupusên rèh wus katêmpoh
pan wus wajibira aywa kantun
gawanên amulih
marang ing Wanamarta
sarwa ora-a kuciwa

Dhasar rupane prayogi
bèbèt bobote atabon
abandha santana-santana gung
trah-trahing priyayi
santana Pranagara
bêndhèyoting Galèk-wulan

Kalawan paman Ngabèi
Kidang Wiracapa dhompol
maksih nunggal êmbah krabatipun
Pranagara sami
padha turun Bathara
wijil-wijiling awirya

Mulane ingsun ngrêmbugi
manawa ginawa ngalor
kadipundi paman alon muwus
Ki Kulawiryèki
iya langkung prayoga
yèn kasambadan arinta

Priye anakmas Jèngragi
karsanira kang sayêktos
kang putra turira yêktinipun
pakèwêd ing ati
manawi dados dardah
putranta kang anèng wisma

Katur rakanta Jêng Kyai
kawula têmah binêndon
tan wande ingaran wèng-wèng tuduh
sangêt kawula jrih
latah Ki Kulawirya
adhuh ya sun wis kaduga

Mangkene bae ing pikir
yèn arsa mangkat kemawon
sira pitêmbunga mring kang sêpuh
asanggupa bali
pinapak kang prayoga
caraning ngundhuh pangantyan

Jèngrêsmi nambungi aris
kawula datan rumojong
sabab karya dora kang satuhu
galating pa angling
dede caraning tama
akarya cidrèng sasama

Kang kapanggih rêmbugnèki
jênggan pasaja kemawon
andugèkkên ing lampah inggih lamun
pinarênging takdir
mugi-mugi wagêda
umampir panggih putranta

Yèn tan pinarêng ing takdir
inggih sumendhe Hyang Manon
dèrèng kaparêngan untungipun
samya mujèng Widdhi
arjanira ing lampah
mugi dumugi ing karsa

Wus dadya rêmbaging pikir
Ki Jayèngraga wus sagoh
Wirabajra prapta alon matur
pra ngawirya katri
paduka ingaturan
mring pamanta nèng pandhapa

Wus kèrid ing lampahnèki
maksih wong ingkang ambagor
pupute tanggungan tutugipun
yata kang alinggih
Jèngraga Kulawirya
mèh karsa jurudêmungan

Kae Kidang Wiracapa
nèng paningrat dènnya lungguh
lan kadang sawarganipun
myang besan Mas Wirancana
sakadang sêntananipun
Jayèngrêsmi Jayèngraga
lawan Ki Kulawiryèku

Parèstri anèng jarambah
Ni Widaryati anuduh
naoskên dhaharipun
ladosan enjing-enjingan
ulam rampadan myang bucu
saput prantining adhahar
myang jajanan kang winungkus

Samakta anèng jarambah
Widaryati anèng ngayun
matur ing raka yèn sampun
ing pundi ingkang kinarsan
adhahar panggènannipun
ngling Ke Kidang Wiracapa
ing jro bae bêcikipun

Nèng jaba sompok cawingah
tan bêcik bukti kadalu
kang garwa alon umatur
sumangga punapa karsa
paran sadaya wus ramut
Ke Kidang Wiracapa jar
nyarani sadayanipun

Suwawi sami malèmbang
maring wisma pênèdipun
kang samya sinung ling matur
sumangga punapa karsa
kèrid mring wisma sadarum
Jèngrapa sang pinangantyan
lan kang garwa jajaripun

Ke Kidang lon angandika
lah Widaryati sirèku
kêmbula lan nakirèku
bok Bèi Prawirancana
lan pra wadon dhi-adhimu
kabèh nakmu Galèkwulan
kêmbula sami akêpung

Kang liningan tan lênggana
sadaya sami tuturuh
gya lêkas nadhah sadarum
Ni Widuri lan kang raka
Jayèngraga dènnya kêmbul
kadya mimi lan mintuna
samya sih siniyanipun

Pan kantun panadhahira
Ke Kidang Wiracapèku
ngandika mring arinipun
e e ya bênêr kèlingan
Nuripin lan kang Pangulu
Asradênta timbalana
jak mangan kene dèn-gupuh

Ki Wirabajra gya prentah
kinèn nimbali pangulu
tan antara praptanipun
Nuripin lan Asradênta
Ki Dêmang angling gumuyu
mara banjura kewala
wisuh abacuta kêmbul

Agupuh ingkang liningan
Nuripin mangan athêkul
kêpêle gêdhe krêp muluk
ginuyu ring Kulawirya
caplag-caplug nora runtuh
ngling hêng niki prandènnira
taksih sangêt kawonipun

Lan kang Ngulu Asradênta
puluk pintên kathahipun
ing mangke kantênanipun
Ki Wirya aris amojar
wus nekat bae sirèku
sadaya kang sami myarsa
mring Nuripin angguguyu

Guyune nora ngartika
mung gumuyu dènnya muluk
calêputan lir wong ngêrbut
yata kang samya anadhah
pikantuk antara tutug
samya wanting wiwijikan
luwar dènnira akêmbul

Ki Pangulu Asradênta
wuse luwaran sadarum
dhuwêt prigêl anjupuk
kacune amba binabar
dèn-amrih ambêrkat sêkul
Asradênta kadumêlan
sarwi ulate malêruk

Ambakna mangan tan kaprah
iwake kang enak gêmpur
apa tan dalinding murus
wêtênge iku kaya pa
Nuripin nauri nyamuk
sarwi ngêmil gadho iwak
lah apa ta kang pangulu

Jarku apa-dene nyata
ngêlar jajahaning kacu
ngrupak jajahaning bumbu
Sradênta angoso mojar
kèh têmên parikanipun
kongsi tan dhêngêr satuma
nora kaop wong abusuk

Ingong wong tan talatènan
mulya ambundhêli kacu
gêr ginuyu wong sadarum
pangulu mulih ambêkta
bêrkate sakacu munjung
santri Nuripin alatah
kang pangulu jarene busuk

Wong pintêre kalintêran
angingkut rampadan bucu
saya rame kang gumuyu
Kae Kidang Wiracapa
kalangkung suka tyasipun
myating Ripin Asradênta
ginujêng winoran wuwus

Ya ta lah si Asradênta
lèh tandhing dènnya kakancuh
têmua padha pangulu
Basarodin iba-iba
condhonge paguywanipun
sun-mulat si Asradênta
eling kancane si Bawuk

Kèngêtan kakang Rundaya
têkone bisa mèt kalbu
èsêman tan watak rêngu
kabuka lungiding driya
sinojar rowangnya dangu
kaladuk maksih nonoman
kanthinira angguguru

Wusira samya tuturuh
kang samya kêkêmbul bukti
ambêngnya wus cinarikan
sinungkên marang pamburi
waradin jalwèstri ngandhap
nulya dhadharan mangarsi

Sangkêpnya nyamikanipun
wowohan kang adi-adi
miwah kang olah-olahan
mawarna-warna mênuhi
Kae Kidang Wiracapa
nyarakkên dhaharanèki

Wawi dhaharan wong nganggur
sasambèn pangusap amis
ingkang liningan nor-raga
angalap sasênêngnèki
Kidang Wiracapa mojar
mring Dêmang Wirancanèki

Ing mangke sutanirèku
wayah kula ni Widuri
wus panggih lan Jayèngraga
tan ana winalang-galih
atut dènnya palakrama
punapa sakadarnèki

Yèn arsa angunduh mantu
yèn wontên panadarnèki
sakarsanta nakmas dêmang
kula jumurung ing kapti
Wirancana aturira
marang kang paman Ngabei

Lamun pinarêng ing kayun
putranta kalihe sami
kaundhuh mring Galèk-wulan
sakadar kula nglujêngi
supaya samya uninga
sanakipun agêng alit

Manawi sagêd anuduh
sung uning ing Pranaragi
kilap kathah kêdhikira
manawi wontên kang prapti
inggih ing dalêm sapasar
pangundhuh kula pangantin

Ke Kidang Wiracapèku
ngling mring putra Jayèngrêsmi
anak puniku karsanya
rakanta Wirancanèki
sakadare milu nadar
sakadare rèhning siwi

Jèngrêsmi alon umatur
inggih kadipundi malih
wratipun rèh ing susuta
sawiji amangun krami
botên maibên ing karsa
nging atur kawula kêdhik

Sarèhning lampah kawlas-yun
nglampahi têdah sudarmi
ngalaya wana wulusan
ngupaya kadang lana nis
kasrakat samarga-marga
labêt kingkining sudarmi

Ing mangkya têmahanipun
putranta Ki Jayèngragi
sumêne nèng Lêmbuasta
paguting among akrami
saking gung bêrkah paduka
datan sagêd amangsuli

Panuwun-kula anêngguh
krana lah-ipun kang ngèlmi
lamun nêlaskên ing karsa
tan ana têlasirèki
nuwun pupusên narima
kawula tanta mêndhiri

Karya wèng-wèng ing pituduh
manawi kita amanggih
halade sudarma ngarang
dadya tan minulyèng dhiri
pintên banggènipun benjang
kawula nêlaskên kapti

Ing mangke kawula nuwun
yèn parêng kakang Ngabèi
putranta sakaliyan
ywa kongsi lèngsèr sing ngriki
wontêna karsaning kakang
Ngabèi Wirancanèki

Sumangga sakarsanipun
ngriki kewala prayogi
cêkap sakadare kakang
pikantuk kalih prakawis
asimpên dhatêng kawula
kajad sidêkah dumugi

Ke Kidang Wiracapèku
Mas Dêmang Wirancanèki
kèndêl ka-awêran sabda
Ke Kidang Wiracapa ngling
punika anakmas Dêmang
karsane anak Jèngragi

Yèn kongsia sugun-sugun
angundhuh mantunirèki
binêkta mring Galèk wulan
tan parêng amungna ugi
sidhangsiring mrih paedah
sami cêkapipun ugi

Pinikir sapênêdipun
ywa suwala ing panggalih
karsane rinta anakmas
sakèdah tan amangêni
kewala nèng Lêmbuasta
sakayun anak Ngabèi

Mas Wirancana umatur
inggih kalangkung prayogi
sakarsa-karsa yayimas
kawula sampun dumêling
saraosing pangandika
-nipun yayi Jayèngrêsmi

Yèn makatên pênêdipun
kawula anuwun pamit
lajêng badhudhak kewala
anèng ing Lêmbuastèki
tan mantuk ing Galèk wulan
sami ing Lêmbuastèki

Ke Kidang Wiracapèku
gumujêng awuwus aris
asukur anakmas Dêmang
ing galih suka basuki
tan pae ing Galèk wulan
lawan ing Lêmbuastèki

Punapa sakarsanipun
ramèn sasêmbèn pan dadi
kawula lumah sumarah
sumangga anak Ngabèi
yèn karsa mangun kasukan
nèng Lêmbuasta prayogi

Mas Dêmang Wirancanèku
gumuyu turira aris
lamun kawula kalilan
sakayun-kayun ing ngriki
anyipta sami kewala
ing ngrika lawan ing ngriki

Anulya nolèh ing pungkur
mring kadang miwah para ri
sarwi alon angandika
sira Mancanapurèki
kalawan Singabancana
Wisancana Wiryanjani

Lan Mangunjana sirèku
padha muliya mring Galik
ruktia rumating karya
pawong sanak batur-mami
saluwaking Galèk wulan
mangsa-bodhoa sirèki

Galondhong pangarêngipun
apa sangkuling pakarti
têkakna ing Lêmbuasta
manirarsa mangun-kardi
ya ing dalêm pitung dina
ywa kongsi kantu ing kardi

Lan sira angsunga wêruh
marang kitha Pranaragi
sanak-sanak kang nom tuwa
manawa arsa udani
gawene palunanira
anèng ing Lêmbuastaki

Nuduha bae kang mungguh
mring wong kutha angsung tulis
ywa cotho karyanta matah
pangrèhmu barang wong cilik
lamun wus samya samakta
angkatna marene nuli

Srahna mring pamanirèku
Wirabajra sadayèki
tuwin ring bakayunira
patute kang maring èstri
gawanên gamêlaning-wang
pelog lawan carabali

Iya sawiyaganipun
yèn ana kalalèn mami
rampunga ing sira padha
umatur kang para ari
inggih anuwun sandika
kula kaangkah pribadi

Sigra samya nêmbah mundur
bok Wirancana ngling aris
mêngko ta Mancanapura
mrenea ingsun mamêling
patanènne pulunanta
saisine sadayayèki

Duwèke pribadinipun
anakira Ni Widuri
usungên mrene sadaya
anèng pêthi bae aglis
pêthiku kalima giwang
lan prabot pawon ywa kari

Wong lanang wadon sadarum
kang bakal anambut-kardi
lan kang kari tunggu wisma
gilira ing sabên-ari
dene kang bisa lah-olah
kon tugur ana ing ngriki

Yèn ana kuranganaku
mangsa bodhoa sirèki
amatur Mancanapura
inggih sampun walang-galih
punapa sampun rampunga
bakayu pitungkasnèki

Bokmas Wirancana muwus
pènjèn barsiyan ywa kari
karana ngêring wisma
lan apa manèh kang kari
lah ya wis sira mangkata
sigra lèngsèr saking ngarsi

Samya kakapalan mamprung
kang sami lancaran mulih
yata kang kari alênggah
Ke Kidang Wiracapèki
ngandika mring Wirabajra
wong abagor iku mèh wis

Hèh Wirabajra sirèku
ngundanga dhalang kalithik
si Mênthak apa nèng wisma
kang rayi amatur aris
inggih wontên pagamêlan
tumut nabuh dangunèki

Lah konên mundhut dèn-gupuh
kothak gawangane nuli
mêngko bubaring topèngan
banjur trêp gawanganèki
ywa kasuwèn kantunira
enggal lêkasa ngalithik

Ingkang liningan agupuh
gya panggih dhalang kalithik
dhinawuhan kinèn mayang
Mênthak tur sandika nuli
ngambil pakothakanira
tan adangu nulya prapti

Wau kang ambagor tapuk
praptèng wawêkasanèki
gêndhing manyura Prit-cowang
Ki Nayakênthi ngêthaki
suwuk gya muni kêrêpan
wong nonton bubaran mulih

Ing wanci surya sadhawuh
nuli trap gawangan ringgit
tinilam sri sinampiran
ing wastra kêling mawarni
cindhe tigasan sabunan
lan polos solok palangi

Samboja kalawan pêlung
mbutan limur caculin
wus rumat amajang-giwang
dhalang gya amanggung ringgit
pra bagor pasrah busana
Wirabajra kang nampèni

Tiniti jangkêping etung
ngaturkên ing Widaryati
tinampan sadayanira
sigra kinèn angisisi
Kae Kidang Wiracapa
nimbali Ki Nayakênthi

Kang tinimbalan agupuh
mrih cêdhake ngambil picis
tan dangu katuring ngarsa
pinundhut marang ngabèi
lah wang iki Wirabajra
paringna si Nayakênthi

Nulya pinaringkên gupuh
matur nuwun Nayakênthi
Jèngraga nambung wacana
hèh sira Ki Nayakênthi
si Wukir lawan si Laba
yèn wus aso olèh guling

Nuli kon bali malêbu
umatur Ki Nayakênthi
sandika lèngsèring ngarsa
dhinawuhan kang tinuding
kalihe matur sandika
nulya pinaringan bukti

Lawan saniyaganipun
ingingonan sadayeki
warata tan ana kurang
warêg-warêg malah luwih
akathah ingkang binarkat
luwaran kabèh kang bukti

Pra bagor luwaran mêtu
kang ngirit Ki Nayakênthi
myang kang nonton mèlu bubar
samya ngrubung Laba Wukir
wong tuwa randha wulanjar
parawan myang rare alit

Si biyang tumut ngarubung
ngurung-urung Laba Wukir
baya bangêt sira sayah
ting carêluk Laba Wukir
kanan kering wuri ngarsa
hèh si Laba hèh si Wukir

Kèh wèwèh kambi lumaku
mring Laba lawan si Wukir
ting jarawil sêm-èsêman
mrih ngalap Laba lan Wukir
kongsi linut marang wisma
yata kang amanggung ringgit

Gya talu kêrêpan cêngkung
anggantêr kêmpulirèki
wus antara talunira
kêndhange ngaplak nyalahi
wus suwuk patalunira
Ke Kidang Wiracapèki

Alon dènnira amuwus
hèh sira Wirabajrèki
dhalange cothèk si Mênthak
nuli kon lêkas ngalithik
lêlakone Damarwulan
nulya dhinawuhan aglis

Umatur sandika gupuh
Ki Mênthak nulya ngêthaki
gêndhing Kabor kang minulya
pangarêp gêndèr lan suling
nora nganggo gambang rêbab
wus carane wong ngarucil

Kalangkung asri dinulu
tontonane kang muryani
adi-adining tanggapan
tan kadya wayang Karucil
tinimbang lan wayang Purwa
maksih alangên karucil

Jêjêre ingkang cinatur
Prabu-kênya Majapahit
Ki Mênthak lungguh andhangak
leyangan kothak ngêthêki
angêrêpakên gamêlan
amungguh panjaturnèki

Carita jêjêring ratu
karta-kartining nagari
myang panjang-punjunganira
tan wus ujaring Kalithik
Kae Kidang Wiracapa
ngandika mring Jayèngrêsmi

Lan maring Kulawiryèku
anakmas Ki Jayèngragi
sami-sami tatanggapan
yèn pinrih raosing ringgit
kaot lawan ringgit crêma
lilaban raosing ngèlmi

Miwah jawi lêbêtipun
nging tan ilang namanèki
wayang lawan wawayangan
pulas lan têgêsing ringgit
tan kadi wayang conthèkan
Krucil binêcik agampil

Jèngrêsmi mèsêm tumungkul
Ki Kulawirya ngangsêgi
sadaya samya nor-raga
Asradênta lan Nuripin
myang Ke Dêmang Wirancana
anêsêg dènnira linggih

Jayèngrêsmi lon umatur
liripun kadi-punêndi
Ki Wuragil nambung sabda
inggih paduka jarwani
Ke Kidang Wiracapa jar
lah ênggèh adhi Wuragil

Kang kinarya wayang-kayu
mila ran wayang karucil
têgêse cêthèk ngalela
bangsa karucil pan cilik
dene tanggaping wibawa
tanggaping kawula alit

Krana tan mawi sisiku
wisma tan ana winingit
malah lumaku katona
duwèke jroning wismeki
sabab amêdhar kêkêran
tan warana aling-aling

Yèn mungguh dhauping ngèlmu
kakekat makripat nênggih
angegla pangèglèhira
tan pae jaba jronèki
pangulataning Hyang Suksma
angganya angayu-aking

Ngalithik wayang awuyung
tan kêlir saraking Nabi
akêlir jagad gumawang
nora liyangan pra siddhi
angêkakakên priyangga
tan anggayuh Maha Sukci

Nucèkkên ing dhawakipun
panglelanira Hyang Widdhi
tan papeka ing pangegla
sêmune kayu ngrakêti
sipate kayu tulbêla
rokin pikadimbi bakin

Puniku pasêmonipun
kakekat kang muslim suci
Ki Kulawirya alatah
nora jamak kang ngabèi
wus nora kewuhan murat
barkat ngulama priyayi

Nuripin sru nêngan muwus
kang Sradênta wontên angling
bab ningali wong andhalang
pan ilang amalirèki
kawandasa ri lamanya
ujare kang sami modin

Nak dhalang lan anak kaum
nak dhalang dèn popoyoki
tutur mring bapakne dhalang
ki dhalang ayun pinanggih
apan kang aduwe ujar
anulya samya papanggih

Ki dhalang lawan ki kaum
kaume adrêng ngaranni
sadhengah wong nonton wayang
nir ngamale patpuluh ri
ki dhalang nauri ujar
witning wong tan nonton ringgit

Nir ngamale sajêgipun
tan ana wangênanèki
puniku kang Asradênta
liripun kadipunêndi
ki Asradênta anjola
ngling wikana tan udani

Dandanan pancèn wong cubluk
kang botên-botên ingangling
Kae Kidang Wiracapa
ngling paron ko wuwus Ripin
Ki Nuripin wuwusira
gumuyu Kulawiryèki

Hi hi Nuripin umatur
calak cêmplak anyunyulik
madêr pèthèk mudhik dhawak
Ki Kidang Wiracapa ngling
pan sarwi gumujêng suka
dhi Ragil lêrês pun Ripin

Botên wontên sikunipun
tiyang takabuling ngèlmi
barkat santri Wanamarta
gumêgêg rasaning ati
ambakna jar balasaran
anggathok pilih kang uning

Tan anèng gonning pangulu
kang sira takokke Ripin
ênggonne nèng santri moyang
kang wuyung marang Hyang Widdhi
manira duga kewala
kang sira ucap Nuripin

Wong anom wajib guguru
ing ngèlmu kang lukak-lukik
mrih mustakiking Pangeran
mangkene kiraku Ripin
wong anyêgah nonton wayang
nir imane sajêgnèki

Tanpa dadi ngamalipun
sabab imane wus ênting
bêtèke anonton wayang
kêdah wruh cêrma lan cêrmin
Ki kulawirya alatah
myarsa mojare ngabèi

Kang myat sadaya andhêku
Ke Kidang Wiracapa ngling
puniku dhi Kulawirya
sasurupane kang ngèlmi
pêrlune anonton wayang
kêdah wruh cêrma lan cêrmin

Cêrmin sucining Hyang Agung
gaib langgênge pribadi
lambar jatining manungsa
sarupa lan rupanèki
hakiki tigang prakara
Allah Rasul Muhamadi

Tri prakara pan wus suhul
dhadhalang myang Maha Sukci
Rasul kang anonton wayang
Mukhamad kang anèng kêlir
solah bawaning ki dhalang
suhuling dhalang Mah Sukci

Suhule ingkang andulu
mring dhadhalang saha ringgit
ki dhalang karya kaulan
ing dalêm sawiji ringgit
tinimbuh saking pangaksa
mulyane ringgit ing nèksi

Mulyane Jêng Mukhamaddun
kalawan rasullilahi
wus tan kêna pinaeka
sabitah wabin kabinil
sawêg awagan kewala
langkung manjade pribadi

Lungiding graitèng kalbu
kabuka kabuling ngèlmi
bedane wong nonton wayang
nir ngamal patpuluh ari
punika gagapan kula
dhi Ragil Kulawiryèki

Yèn datan pisan andalu
ing cêrmin wayang mahsukci
dadya nimpanging graita
tan manjad maring kajatin
andêlêng cêrma walulang
gudèl gudhig kang pinilih

Kinarya wayang binagus
pinarada cinampurit
carita Buda kinandha
marono paraning ati
iya patangpuluh dina
ngamale kang nora dadi

Puniku ingkang andalu
makatên halading Kadis
kang tan kudu dêlêng wayang
Mukhamad Rasullolahi
yêkti cêpak imanira
ing donya prapta ing akir

Ke Kidang sarwi gumuyu
apa mangkono Nuripin
umatur ingkang liningan
duga dalêm tan udani
Kae Kidang angandika
ya gajêg mangkono Ripin

Tuturing si Genjongwaru
-dhoyong kang tutur ing kami
Ki Kulawirya alatah
gêr ginuyu sadayeki
ngling malih dhi Kulawirya
mungguh panglêpasing budi

Tan kenging kinaryèng kayun
yumananing ati sukci
dhaupe kalawan mangsa
palêthèk wijiling wiji
alambar lawan nugraha
mijil kalawan pribadi

Nanging ta datan tartamtu
kang bisa marang kajatin
namung kewala surupa
tinimbang lan tan udani
sadaya-daya canthèla
tan cuthêl kawruhing ngèlmi

Tan wontên kang bisa matur
wau Ni Rara Widuri
dangu kang sami rarasan
datan pinirsa samênir
tansah sasmita ing priya
iriban liringan liring

Jênthik nguthik-uthik pupu
pupule nèng tilamsari
amajijing sêkar sêdhah
sarta ngombe andalidir
netra rêmu kaca-kaca
mêjên dènnya wulangan sih

Jèngraga patute kidhung
tan pati tanggaping liring
Kae Kidang Wiracapa
uning kasuwênging pikir
mèsêm sinamun wacana
lan kang putra Jayèngrêsmi

Prayogi samiya maklum
mring arinta Jayèngragi
radi kasupèn ing mangsa
kaecan kojahe Ripin
kabèh mèsêm linèjêman
Kidang Wiracapa angling

Lah suwawi anakbagus
kalihe sang pinangantin
rèrèh anèng pagulingan
mèsêm umatur Jèngragi
lah inggih mangke kewala
sawêg myarsa mirat ngèlmi

Ki Wiracapa gumuyu
angling sarat mangke malih
kula sadaya alinggar
marang ing paningrat linggih
Ni Widuri sumarawang
tuntung lungiding abranti

Jèngraga mèsêm ngalap hyun
Rara Widuri kinanthi
tumama ring pagêbêran
pêdhak èstri nangkêp samir
kang kulinèng pakasutan
samya sêdhêngiing mangun-sih

Kang rayi nulya sinambut
rinungrum ingarih-arih
lir bramara nguswa sêkar
mangungsir maduning sari
mring sêkar tangkêping padma
kakung mrih adrênging rêsmi

Dyah mèsêm wastra kalungsur
ngalela wêntise kalih
andrawila maya-maya
ingawêran otot wilis
kadya gadhing rinampêlas
kakunge sangsaya ngudi

Ni rara kamêndir ing hyun
garonjal nêngkah jaja ngling
angêsah-êsah sêsambat
tênagane nyanyamari
kawula dèrèng kuwawa
kang antèr kewala ugi

Jèngraga mèsêm lêbda rum
tan bisa sarèh ngong yayi
saking byat mulat warnanta
tan saranta ing pangamrih
lir tan wruh sarasaning dyah
kaswaswa sruning sirèki

Dene manisira masku
gawe baliwur tar ririh
pan sarwi amriyêmbada
pinolah apongah-pangih
komêt binaut asmara
marapuhira maripih

Tan kapalang pulanging hyun
tinimpang tan têping titih
tètèh pinatuh ing priya
anggrus surasaning ati
lir pendah dhêmpo kinumba
parêng puk-pyurira kalih

Antara rapuhira wus
luwaran kang andon rêsmi
kang rayi binêkta marang
pahèran samya susuci
nuli maring pagêdhongan
busana salin wastra di

Pinantês panganggenipun
wau Ni Rara Widuri
ing sinjang cindhe puspita
tigas sabuk dhasar wilis
kasmêkan nglungjiwa bang
pinrêmas Kumudawati

Gêlung sêdhêng pinapatut
lulungsèn madya tinitih
capaka lawan ronnira
kalpika intên mirah brit
Jèngraga nyamping berawan
paningsêt cindhe bara sri

Sarta agêgombyok dhuwung
kalpika rukmi galigin
wida jênar gagêbêgan
Ni Widuri kang ngladèni
sawuse samya busana
Jèngraga arsa mring jawi

Rara Widuri tan payun
ambondhèt marang ing laki
tan kawasa sah saknatya
drêng lumêkêting tilamrik
Jèngraga datan lênggana
kinanthi Rara Widuri

Tumama maring tilam-rum
anutug pasiyaning sih
kalihe nora kuciwa
dhasare Rara Widuri
kênya birai katuwan
katêmbèn rarasing rêsmi

Ni rara upaminipun
lir lapa amanggih bukti
purwaning karsa angangah
tan êngah mahyun ngarêsmi
mring ratri rinambah siyang
tan wus andudukwuluhi

