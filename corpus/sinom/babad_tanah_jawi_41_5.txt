| para putra têtiga
sêkawan lawan kang rayi
ingkang dèrèng pikantuk nama pangeran

sampun amiyarsa warta
kang rama sampun ngêmasi
dahat ing sungkawanira
têmah madêg surèng galih
arsa ngrêbat Mêntawis
Gajah Pramada ranipun
punika kang tut wuntat
ngawula mring rajasiwi
Pangran Pugêr kêlangkung sungkawèng driya

ing dalu sare supêna
panggih kang rama sang aji
katingal sajro supêna
kang rama dhawuhirèki
hèh balia nak mami
rêbutên nêgri Mêntarum
madêga ana Jênar
samêngko wus mangsanèki
kagèt wungu katongton supênanira

ngandika marang punggawa
utawi kang para mantri
miwah sagunging wong tapa
tuwin para tabid-tabid
karsanira sang pêkik
arsa jumênênga ratu
sinêmbah ing ngalaga
ature kang para mantri
para tapa punggawa jumurung karsa

ya ta lajêng ingestrenan
dènira jumênêng aji
pêparabira Narendra
Senapati ing Mêntawis
ing Ngalaga Sayidin
Panatagama puniku
kêkutha anèng Jênar
Purwagônda ingkang nami
nulya donga wau kang para pandhita

amine gumêr gumêrah
wus sirêp kang sami amin
mangkana sri naranata
anulya jêngkar siniwi
mêsanggrahan sang aji
kunêng wau kang winuwus
kang sami kantun kitha
Radèn Wiratarunèki
Radèn Rôngga tanapi para punggawa

miwah pra mantri prameya
tumênggunge ingkang kari
KiyaiGajah Pramada
lawan tiga ingkang rayi
wong Bagêlèn prasami
kinulawisudha suyud
limanira sang nata
tinilar anèng ing margi
pinurugan sampun prapta anèng Jênar

kunêng mangke kawarnaa
wadya Madura winarni
Tumênggung Dhandhangwêcana
punika tindhihing baris
ingkang kinèn nututi
ing lolosira sang prabu
kandhêg samadyanira
anèng Jagabaya baris
solahira kêlangkung sawênang-wênang

Kangjêng Sunan ing Ngalaga
parentah wadyanirèki
samêkta gêgaman yuda
anulya têngara aglis
bêndhe bèri tinitir
prajurit wus sami kumpul
budhal wadya pangarsa
Gajah Pramada nindhihi
Sri Narendra Prabu Ngalaga nèng wuntat

rêspati nitih dipôngga
ginarêbêg pra prajurit
anèng marga kang dipôngga
jêrum tan bisa lumaris
gajah lajêng ngêmasi
angganya sêdaya rêmuk
sang nata gya prasapa
ing saturun-turun mami
aja ana kang wani nunggang dipôngga

sapa kang nunggang dipôngga
kênaa prasapa mami
sang nata mundhut turôngga
sêksana anitih wajik
lajêng têngara muni
pratôndha mangsah ing ripu
nulya para punggawa
tanapi prameya mantri
wong Bagêlèn tandange lir singa lodra

sami ngantêp ing ayuda
Dhandhangwêcana nadhahi
ngabani wadya Madura
Mêkasar môncanêgari
swaraning bêdhil muni
anglir pendah gunung guntur
surakira wurahan
kadya rêbah kang wiyati
parêng nêmpuh langkung rame kang ayuda

arukêt tumbak-tinumbak
sawênèh kêris-kinêris
ana kang pêdhang-pinêdhang
ana kang bithi-binithi
jambak jênggid-jinênggid
kuwêl ulêng dadi gêlut
adangu long-linongan
sabên dina dènnya jurit
campuh ing prang nênggih anèng Jagabaya

wong Bagêlèn tinindhihan
dene sêntana Mêntawis
kèndêl prang dalu kewala
enjingira campuh malih
ya ta dalu winarni
Dhandhangwêcana arêmbug
lawan pangagêngira
Mêkasar môncanêgari
benjang enjang dawêg ngantêp ing ayuda

wadyabala ing Mêkasar
dadosa pêngawat kering
dene wadya ing Madura
inggih kang dhadhani baris
wadya môncanêgari
pangawak kanan puniku
sêdaya sami rêmbag
ya ta kawarnaa enjing
sigra nêmbang têngara umangsah yuda

Kangjêng Sunan ing Ngalaga
ingkang dadya senapati
utawa para sêntana
Radèn Wiratarunèki
Wiramênggala malih
Gajah Pramada Tumênggung
Pangeran Martasana
lan Pangeran Singasari
wus pinatah ngirid wadya sowang-sowang

gêlar lare gurdha nêba
enjinge têngara nitir
sumahab kang wadyabala
rame têmpuhing ajurit
wadya môncanêgari
Mêkasar Sampang kèh lampus
kèdêk kèlês ing yuda
tan pisan amôngga pulih
sami bubar baris lorode mangetan

wadyabala ing Kalagan
sêdaya prasami ngungsir
wus nyabrang ing Jagabaya
wadya sami angsal ati
tandange saya wani
wadya Madura lumayu
tan mawi nolèh wuntat
ngungsi kutha ing Mêntawis
kawarnaa kang mêgatruh jroning pura

Ki Tumênggung Mangkuyuda wus angrungu
yèn Sunan Ngalaga mangkin
kang rayi sêdaya tumut
murwèng prang dhatêng Mêntawis
sumêdya ngrêbat kêdhaton

wus misuwur wadyabala ing Mêntarum
anulya sowan prasami
wadyanira sangsaya gung
Jêng Sunan Ngalaga mangkin
wadya Mêntaram wus golong

sami ngumpul lawan barisira wau
lajêng ngangsêg ingkang baris
mêrpêki kitha Mêntarum
kunêng mangke kang winarni
kang anèng jroning kêdhaton

sami miris manahnya sêdayanipun
kang mêntas kaburu jurit
dene jawining kêdhatun
sêsêk jêjêl ingkang baris
Ki Mangkuyuda agupoh

gya parentah kinèn anutup pintu
sakèthènge kutha nênggih
kawarta sampun misuwur
Sunan Ngalaga samangkin
karsa angrêbat kêdhaton

prajuritnya sakêlangkung agêngipun
manahira kêkês miris
rina wêngi eyang-eyung
têmahan lolos ing wêngi
Madura Mêkasar bodhol

tuwin môncanêgara wus sami kêbut
saking jro kitha Mêntawis
Tumênggung Mangkuyudèku
sawadya tan ana kari
mangetan dènira lorod

anèng marga lampahira rêbut dhucung
pêlayune kang wadya lit
ingkang sinêdya ing kalbu
jujug nêgari Kêdhiri
lan Trunajaya anggolong

kunêng mangke Sunan Ngalaga winuwus
kêlawan kang rayi-rayi
wus miyarsa wartanipun
jro kêdhaton sampun sêpi
sri nata lajêng ngêdhaton

tulus têtêp umadêg Natèng Mêntarum
amatah patih bupati
tuwin mantri prameya nung
sêdaya kang abdi-abdi
pininta dening sang katong

kathah prapta wadya kang ngili mring gunung
wana-wana jurang trêbis
têntrêm praja ing Mêntarum
mèstuti rèh sri bupati
anuju ari sawiyos

pan ing nguni dèrèng sinungan jêjuluk
samangke sinungan nami
dene Kangjêng Sang Aprabu
Pangran Arya Panulari
wontên sêntana sang katong

pan kinulawisudha jinunjung lungguh
Adipati Mangkubumi
Radèn Rôngga sisihipun
Dipati Martasanèki
Radèn Ônggayuda mangko

pan jinunjung sinêngkakakên ngaluhur
Pangran Natakusumèki
kinamal mangke jinunjung
kinarya pangulu masjid
ing karsanipun sang katong

wus misuwur wadyabala ing Mêntarum
sêdaya samya jrih asih
nglampahi agama tuhu
khukum adil dèn têtêpi
parentahira sang katong

langkung adil palamarta trusing khukum
kala sêmana Mêntawis
tinrajang pagêring agung
larang udan larang bukti
sangêt wêwêlak kang dhawoh

yèn sinawang sêmune kang praja samun
sêmune maksih nglabêti
tilas nêgri mêntas rusuh
katutuh kathah pagêring
rusake sangsaya katon

kathah kere gumêlar anèng marga gung
kang sami nandhang sêsakit
kudhis barah miwah budhug
kathah warnaning sêsakit
gônda mis bacin bêlarong

kere pêjah bêlasah pinggir marga gung
tuwin anèng kali-kali
wit kirangan panganipun
tambuh polahe wadya lit
saking sru wêlak kang rawoh

sêdayane wadyabala ing Mêntarum
kêlangkung kawêlasasih
warna-warna sakitipun
pilêg gumigil panastis
kadhêmên lan lara encok

wadya alit akathah pating galuruh
sakit enjing sore mati
sakit sore esuk lampus
awit kakirangan bukti
wadya kèh kang sami layon

Adipati Martasana nandhang angluh
tan alami angêmasi
sarêng lawan arinipun
Pangran Singasari lalis
kunêng gênti winiraos

Jêng Pangeran Dipati mangke winuwus
sasedanira sang aji
tyasira sangêt anglalu
saking sangêting prihatin
karsanira sang wiranom

buwang dhiri tan nyipta ngrêbat kêprabun
arsa tindak munggah kaji
marang Mêkah sêdyanipun
punggawa sami gendholi
dhumatêng ingnarpa anom

datan keguh ginendholan pinrih atur
tan wontên ingkang kapusthi
gumantung sajroning kalbu
mung sêdyarsa munggah kaji
dhatêng Mêkah kang binatos

ingkang rema sêmana arsa cinukur
punggawa sangêt turnèki
Ki Martalaya Tumênggung
kang sarta kang abdi-abdi
prayogi jumênêng katong



gumantosa rama paduka sang prabu
jêng pangran ngandika aris
iya bênêr turirèku
Martalaya sun saiki
tan sêdya umadêg katong

balik ingsun sira golèkna pêrau
sapira rêgane iki
kang paring dhuwit ya ingsun
kang patut ingsun tunggangi
lunga munggah kaji ingong

Martalaya asandika aturipun
ananging kawula gusti
inggih kalilana matur
saklangkung botên nyuwawi
jêng gusti karsa anglolos

kasatriyan karsa dados santri gundhul
padukarsa nglugas dhiri
lamun parêng sampun sampun
pun Martalaya nglampahi
pêjaha madyèng palugon

golang-galing Martalaya sirahipun
gusti ingkang kaping kalih
bab mêngsah dalêm pukulun
gusti sampun walanggalih
maskumambang kang gumantos

abdi dalêm ingkang tumangguh ing jurit
mêngsah Trunajaya
pun Martalaya tan ajrih
gadhaha êndhas salêksa

Trunajaya warnia buta sakêthi
rêmuk kasawurna
tugêl kabandhêmna gusti
kang abdi pun Martalaya

angandika wau Pangeran Dipati
ngong bangêt tarima
prasêtyamu marang mami
nging wêktu iki tan kêna

lamun sira amalangi karsa mami
sabab karsaningwang
durung sêdya mangun jurit
mung karsa kaji wak ingwang

lah ta nuli sira upayakna mami
prau kang prayoga
kang patut ingsun titihi
Martalaya aturira

dhuh pukulun kawula matur sayêkti
ing nêgari Têgal
wontên tiyang damêl gusti
palwa nanging dèrèng dadya

langkung sae kaantosa dadosnèki
ya ta Jêng Pangeran
Adipati ngandika ris
sun anti sadadinira

kêbatêna gonmu gawe palwa iki
ingsun arsa tindak
mring Banyumas angantèni
ya iku dadining palwa

sigra budhal wau Jêng Pangran Dipati
abdi kang kut wuntat
Môndaraka datan kari
sarawuhira Banyumas

jêng pangeran anjujug anèng ing masjid
wau jêng pangeran
manêngku ngêningkên galih
anêgês karsaning Suksma

nanging cipta tan angrasa darbe dhiri
anèng masjid sela
sawêg antuk pitung ratri
pan kalawan pitung siyang

amarêngi ing malêm Jumuwah ratri
lingsir dalu nulya
sare malumah sang pêkik
katingal sajro supêna

aningali blah pitu pisan kang langit
abêdhah nêrawang
anulya ana kaèksi
cumlorot saking awiyat

pan tumurun saukiran agêngnèki
warna lir manusa
cahyane lir pendah sasi
mêncorong nuju purnama

pan katingal garuwung mustaka mêsjid
janma saukiran
kang cumlorot saking langit
tumêdhak anèng ngayunan

ya ta arsa cinandhak-candhak tan kêni
sigra malbèng grana
Pangran Dipati ningali
wontên kang wulan purnama

pan pêpitu cumalorot saking langit
umanjing ing jaja
kagyat wungu dènnya guling
raosing panggalihira

madêg sura èngêt yèn satriya luwih
asura wikara
mawêrit ing tanah Jawi
ciptarsa umadêg nata

amêngkoni ing nusa rat tanah Jawi
jêng pangeran lênggah
anèng sajêroning masjid
cahyane mancur gumawang

kang sêmana sumilak padhang arêsik
tur amawa teja
umadêg sumilak wêning
lir pendah wulan purnama

balêrêngên sêdaya ingkang ningali
Jêng Pangran Dipatya
amicorèng jroning galih
iya salawase ingwang

mangkenea ing rasane ati mami
mêsthi nora bêdhah
nêgaraningsun Mêntawis
wadyèngong tan nganti rusak

salin cipta Jêng Gusti Pangran Dipati
yèn mangkono ingwang
bêcik umadêg narpati
amêngku rat nusa Jawa

ora sida gon ingsun yun munggah kaji
bênêr aturira
Si Martalaya mring mami
tanapi para punggawa

ingsun kaji utawa madêg narpati
angrèh nusa Jawa
mungguh ganjaraning kaji
mung tiba ingsun pribadya

lamun ingsun umadêga narapati
murakabi iya
maring wong sanusa Jawi
lan wus talitining kuna

kang sumare pan iya lêluhur mami
mêngku nêgri Jawa
awit rok amangun jurit
tapa tapaking warastra

jênêng ingsun yèn sida amunggah kaji
kalêbu ing nistha
tan jumênêng satriya di
sumingkir ing kautaman

putra nata suminggah amangun jurit
angrêbut nêgara
dadine satriya nisthip
kontap marang praja liya

ingèsêman satriya di lumuh jurit
arêbut nêgara
bênêr ingkang angèsêmi
satriya tan mikir gula

ya ta wau Jêng Pangran Dipati
arsa madêg nata tanah Jawa
gumantya panjênêngane
ing rama kang wus surud
babêrkatan pusakèng aji
Kyai Gundhil rasukan
sêmana rinasuk
amangking Kyai Bêlabar
Kyai Baru ingêmbat nèng astanèki
saking jro mêsjid mêdal

lênggah dhampar pra punggawa nangkil
sakathahe ingkang wadyabala
angungun mulat gustine
cahya mancur sumunu
kadi wulan purnamasidi
kucêm kang sami seba
lir wulan mawêlu
kalawan kang ôndakara
rêbut sonar mawêlu kang ponang sasi
kasoran rêbut cahya

angandika Pangeran Dipati
dhatêng wau Kyai Môndaraka
tuwin dhatêng Ki Sêndhi lon
karonewruhanamu
Môndaraka tuwin Ki Sêndhi
samêngko karsaningwang
ingong iki wurung
munggah kaji marang Mêkah
ingsun arsa amangun karaton maning
mangku rat nusa Jawa

kaya kêlar ingsun ing saiki
ngagêm tumbakku Ki Barukarna
hèh Môndaraka samangke
miwah Sêndhi sirèku
payo padha anduman kardi
hèh sira Môndaraka
lan Nirdakartèku
mênyanga ing Batawiah
katêmua lawan panggêdhe Kumpêni
mundhuta bantuning prang

sira padha mangkata saiki
atutura sun arsa mangun prang
lan wong Madura mungsuh ngong
kang nèng bang wetan iku
asandika nêmbah wotsari
lèngsèr saking ngayunan
lampahira laju
Pangran Dipati ngandika
hèh ta Sêndhi Wiradi Ônggajayèki
sirèku lumakua

ingsun tuding lumakua nuli
marang Têgal sira katêmua
ya marang Martalaya ge
dhawuhna karsaningsun
mring Si Martalaya saiki
sun wurung marang Mêkah
mêngko ingsun ayun
amangun kêraton ingwang
arsa ngrêbut ing nêgara tanah Jawi
apan sira waraha

ingsun arsa umangkat tumuli
mêsanggrahan anèng kutha Têgal
lawan wêkas ingsun manèh
Si Martalaya iku
asaosa samêktèng jurit
lah wis sira mangkata
alèngsèr wotsantun
wus mangkat saking ngayunan
wontên malih abdi kadipatèn lami
aran Ki Pranataka

Si Gêndhayor araneduk alit
kala umaksih amanakawan
jêng pangran ngandika alon
Gêndhayor ingsun utus
mring Cilacap golèka mangkin
kêmbang jayakusuma
sandika wotsantun
kang dinuta sami mangkat
marang Têgal gêlise carita prapti
anèng nêgari Têgal

duta tiga sêmana wus prapti
panggih lawan Kyai Martalaya
dhinawuhkên timbalane
ing mangke karsanipun
Kangjêng Gusti Pangran Dipati
karsa amurwèng yuda
angrêbat kêprabun
Ki Martalaya miyarsa
sukèng driya tampi timbalane gusti
sigra angatak wadya

kinèn inggal dènnya nambut kardi
sanggrahannya Pangeran Dipatya
ing samêngko mèh rawuhe
lawan Kyai Tumênggung
Martalaya parentah aglis
pêpak punang gêgaman
sigra ki tumênggung
budhal mêthuk mring Toyamas
sampun dandan ambêkta pikul myang wajik
mangkat sarêng utusan

tan kawarna lampahirèng margi
sampun prapta anèng ing Toyamas
Ki Martalaya lampahe
lajêng sowan mangayun
dipun irid dhatêng Ki Sêndhi
Wiradi Ônggajaya
sampun munggèng ngayun
prasami atur pranata
angandika Jêng Gusti Pangran Dipati
dhatêng Ki Martalaya

abagea satêkanirèki
Martalaya nuwun sarta nêmbah
lajêng aturira alon
gusti salaminipun
Martalaya angarsi-arsi
ing karsa jêng paduka
umadêga ratu
amêngku rat nusaJawa
gumantosa ramanta kang sampun swargi
ngimami tanah Jawa

mila gusti kawula samangkin
raosing tyas kadi manggih rêtna
sawukir Mrapi agênge
kalawan malihipun
abdi dalêm kang kantun wuri
sami saos sêdaya
pêsanggrahan agung
Pangran Dipati ngandika
ingsun karsa umadêga narapati
nanging sira antèkna

anèng kene kang ingsun antèni
pan lakune Si Môndaraka
Si Nirdakarti rewange
iku pan ingsun utus
mring Bêtawi marma sun anti
ana nêgaranira
ya pangantiningsun
wruhanira lakunira
Môndaraka kêlawan Si Nirdakarti
sun kon mring Batawiah

ingsun utus amundhut Kumpêni
pitulunge si gurnadur jendral
Ki Martalaya ature
yèn aparêng pukulun
ulun sangêt botên umiring
inggih lamun kenginga
sampun mundhut tulung
gusti dhumatêng Wêlônda
adatipun gusti kang bôngsa Kumpêni
akathah cidranira

wontêndene mêngsah dalêm gusti
mênggah tiyang Madura Mêkasar
sampun galih sumêlange
yèn taksih pun tumênggung
gusti sampun tumêdhak jurit
inggih pun Martalaya
kang tumangguh ripu
nanggulanga ing ayuda
kados kenging kapêrcados ing ajurit
anyêpêng Trunajaya

angandika Pangeran Dipati
iya bênêr iku aturira
nanging awak ingsun kiye
wus pinêsthi Hyang Agung
nora kêna owah lan gingsir
iya duk jaman kuna
kala kangjêng ibu
ambobotakên maringwang
ingsun ana ing wawratan ênêm sasi
ibu marêk ing eyang

barêng ibu katingal anuli
eyang Sultan Agung pan agêpah
lênggahe nuli lumèngsèr
têka dhêdhamparipun
eyang ratu kulon ningali
yèn eyang sultan têdhak
sêmana umatur
eyang ratu mring hyang sultan
pan mangkana ature yang ratu nguni
sultan lah punapaa

sarêng ningali bok mantu prapti
dene tuwan têdhak saking dhampar
punapa ta wahanane
napa jrih mring bok mantu
eyang Sultan Mêntaram angling
mangkana ngandikanya
hèh ta ni mbok ratu
iku ta kawruhanira
kang dèn kandhut mantunira iku benjing
têmbe jumênêng nata

angrèhakên ya bala kêkalih
ingaranan kang bala bacingah
mulane sun têdhak age
dene luwih saking sun
adêgira narendra benjing
lah iku Martalaya
eyang dhawuhipun
tumungkul Ki Martalaya
pan rumôngsa kungkulan sabda sang pêkik
dadya sumanggèng karsa

riwusira pangran mituturi
mring Martalaya sêksana budhal
dhumatêng Têgal karsane
datan kawarnèng ênu
sampun prapta anèng ing Têgil
lajêng amêsanggrahan
sigêgên karuwun
kocapa Ki Môndaraka
Nirdakarti lampahe maring Bêtawi
panggih gurnadur jendral

wus binêktan kang wadya Kumpêni
pangagênge nênggih Tuwan Amral
Hèlduwèlbèh pêparabe
dene soldhadhunipun
paron wadya Mêkasar Bugis
kêkalih pangagêngnya
kang jaga pakewuh
awasta Kraèng Kêdhangkrang
Kraèng Naba kêkalih sami prajurit
ri sampuning mangkana

gurnadur jendral ngaturi kirim
warna-warna awarni busana
kabêkta ing salampahe
Ki Môndaraka wau
lawan sira Kyai Dakarti
ri sampunnya mangkana
têlas wulangipun
gurnadur mring Tuwan Amral
Hèlduwèlbèh anuli mangkat tumuli
lawan Ki Môndaraka

numpak palwa lumakyèng jaladri
tan kawarna lampahirèng marga
gêlise carita rawoh
muara Têgal labuh
jêngkar layarira giniling
ya ta Ki Môndaraka
mêntas saking laut
lajêng dhatêng pêsanggrahan
angaturi wuninga yèn angsal kardi
dhumatêng gustinira

sarêng katingal ingawe ngarsi
Môndaraka dhumatêng Pangeran
Dipati sigra lampahe
praptèng ngayunan sampun
Môndaraka nulya wotsari
darminta pilênggahnya
dèrèng kongsi matur
kasêlak pangran ngandika
Môndaraka apa sira olèh kardi
lakumu ingsun duta

Môndaraka umatur wotsari
saking bêrkat pangèstu paduka
pikantuk damêl dasihe
lampah ulun ingutus
ngêmban dhawuh paduka gusti
inggih gurnadur jendral
tan suwalèng kayun
asaos sumanggèng karsa
ulun mangke kabêktan wadya Kumpêni
sarêng lampah kawula

pangagênge ingkang anindhihi
pan Wêlandi ingkang ulun bêkta
wasta Amral Hèlduwèlbèh
wondene kanthinipun
kang minôngka sosorannèki
inggih wadya Mêkasar
pangagêng wastèku
awasta Kraèng Kêdhangkrang
sisihipun punika ingkang anami
awasta Kraèng Naba

dene mangke kang wadya Kumpêni
maksih sami kèndêl nèng muara
jêng pangeran ngandikane
ya timbalana iku
Môndaraka lah dipun aglis
konên munggah dharatan
wong Wêlônda iku
manira arsa uninga
Môndaraka tur sêmbah nulya lumaris
dhumatêng ing muara

sapraptaning muara wus panggih
Amral Hèlduwèlbèh dhinawuhan
jêng pangeran timbalane
sigra umangkat gupuh
saking laut mring dharat nuli
sapraptanirèng dharat
kerid lampahipun
lajêng dhatêng pêsanggrahan
sarêng prapta Hèlduwèlbèh anèng ngarsi
sami ngadêg kewala

pangadêge sarwi ngêmpit topi
ya ta kangjêng pangeran ngandika
mring Môndaraka pitakèn
apa karane iku
Môndaraka Wêlônda iki
têka ngadêg kewala
ngêmpit topinipun
dene nora gêlêm sila
nèng ngarsèngsun Nirdakarti awotsari
pukulun kang mong brôngta

sampun adatipun gusti
wontên griyanipun ngrika
inggih mêkatên urmate
jêng pangran gumujêng suka
ningali mring Wêlônda
sêmana sarêng andulu
Ki Tumênggung Martalaya

Amral sigra dèn parani
kinèn lungguh datan arsa
sigra tinêkak gulune
Amral matane ngantirah
sigra Ki Môndaraka
marani amisah gupuh
Amral alon aturira

lah kula punika kyai
ingkang bêkta prapta kula
dika mangke wusanane
ing mangke manggih sangsaya
paran ing karsa dika
napa dika karya apus
punapa karya prayoga

karuhane awak mami
mangrêpa Ki Môndaraka
punika karêpe dhewe
Martalaya tanpa nalar
tan awit karsanira
jêng gusti kula kang nanggung
saèstu sae karsanya

Tuwan Amral tyasnya lilih
jêng pangeran sêmu duka
dhumatêng Martalayane
ya ta wau Tuwan Amral
manthuk ngêmpit topinya
sarwi lon dènira matur
dhumatêng kangjêng pangeran

kawula ingutus gusti
mring tuwan gurnadur jendral
anyaosakên tabike
kunjuk ing ngarsa paduka
Gusti Pangran Dipatya
ingkang kaping kalihipun
pun kaki gurnadur jendral

inggih nyaosi pakirim
nêmbêlas kas kang busana
awarni raja pangangge
dene kaping tiganira
kaki gurnadur jendral
inggih anyaosi bantu
soldhadhu kawan bêrgada

sakêpraboning ajurit
sakarsa tuwan angrèhna
mangrurah mêngsah kang abot
lêbura ayahan tuwan
Kumpêni tan suminggah
kawula pangagêngipun
pangeran alon ngandika

ya bangêt tarima mami
sih mulène kaki jendral
apa sun walêsna têmbe
bangêt kèh piutang ingwang
marang si kaki jendral
jêng pangeran sigra dhawuh
marang sira Môndaraka

êmonga marang Kumpêni
aja nganti kakurangan
panggonan lawan pangane
sandika Ki Môndaraka
gya bubar mêsanggrahan
siniwi ing enjingipun
punggawa lawan ngulama

suhada pandhita tabit
wus sami aglar nèng ngarsa
jêng pangran pangandikane
kabèh padha sêksènana
sun mêngko madêg nata
anggêntèni rama prabu
ngong nama Sunan Mangkurat

ing Ngalaga Senapati
Ngabdulrahman Sayidina
Panêtêg Natagamane
amangku rat nusa Jawa
sagung wadya sêdaya
prasami asaur manuk
anulya para pandhita

gya ngadêg andonga sami
sêdaya amin gumêrah
gumarênggêng suwarane
wus rampung dènira donga
Amral sigra tur urmat
bêdhile munya gumrudug
wong siji ping kalih wêlas

wus têtêp jumênêng aji
sang nata sigra parentah
padha èstrènana kabèh
samêngko Si Môndaraka
ngong karya patih ingwang
sun junjung lungguh tumênggung
Ki Tumênggung Môndaraka

kang dèn utus sri bupati
dhumatêng Nungsakambangan
mundhut kang sêkar wastane
jayakusuma wus prapta
sarakit kang puspita
lajêng kunjuk sang aprabu
langkung suka sri narendra

ngraos tuk nugraha jati
sihing Suksmana jênêngnya
tanah Jawa sêdayane
wus kagêm anèng ing asta
suraosing wardaya
Kyai Pranataka wau
dhatêng kangjêng sri narendra

langkung kapracayèng wèsthi
sang nata asru ngandika
Si Pranataka samêngko
ingsun junjung linggihira
lan sun paringi nama
iku arane Tumênggung
Sidurêja aranira

Ki Sêndhi sun junjung linggih
arana Dêmang Ngurawan
Si Ôndakara samêngko
iku sun paringi nama
Ngabèi Wiradagda
Amral saklangkung jumurung
tuwin sagung pra niyaka

sumuyud wadya gêng alit
wong pasisir suyud samya
tuwin wadya Mêntarame
kathah ingkang sami prapta
ngawula sri narendra
dèrèng wontên sinung lungguh
Nirdakarti Ônggajaya

Kyai Wiradipa sami
rumêksa ing upacara
dadya sêmana sang katong
amundhut wadya ing Têgal
pitung atus kathahnya
kinarya andêling kewuh
winastan wong jagapura

wadya kadipatèn lami
kathah kang jinunjung lênggah
prasami alungguh lante
ingangkat anèng ing Têgal
sri nata wus utusan
pasisir kulon sêdarum
tinimbalan asebaa

dhumatêng nêgari Têgil
anuju sawiji dina
miyos siniwi sang katong
munggèng taratag wangunan
kang anèng ngarsa nata
Ki Môndaraka Tumênggung
lawan Arya Sidurêja

Wirawidagda Ngabèi
sang nata alon ngandika
Môndaraka ingsun kongkon
lan Si Arya Sidurêja
sirèku lumakua
pasisir bang kulon iku
kabèh sira atêlukna

prihên seba marang Têgil
dene kang kari nèng Têgal
ajagaa marang ingong
Urawan Madurêtna
lan Tumênggung Ngawôngga
Môndaraka awotsantun
lawan Arya Sidurêja

sira gawaa prajurit
aja kuciwa nèng paran
dene wêkas ingsun manèh
ing Kêdhu sira êjuma
lawan nêgri Mêntaram
sapa kang ngrêngkuh kêdhatun
sandinên ingkang sanyata

mungguh kang wadya Kumpêni
nèng Têgal jaga maringwang
wis padha mangkata karo
sang nata amêsanggrahan
ya ta wau winarna
Môndraka Sidurêjèku
sawadya wus sami budhal

aglise carita prapti
lampahe anèng ing Kêndhal
ing ngriku wus suyud kabèh
Kaliwungu sami seba
sampun pinacak karya
lampahe lajêng mring Kêdhu
ing Kêdhu môngsa punika

wayang-wuyungan pan maksih
tan ana pangidhêpannya
prasami bingung manahe
sabêdhahe ing Mêntaram
wong bumi lan bumija
manahira maksih kuwur
bahak-binahak ambegal

mung Wôngsacitra Ngabèi
kang dadi gêgunungan
wong Kêdhu pangèdhêpane
tinurut saprintahira
sêmbada prawiranya
bawa lêksana tur têguh
marma sugih kanthinira

kawarnaa kang lumaku
Sidurêja kang kinapti
anjujug anèng Kathithang
lampahira sampun prapti
lajêng tata pêsanggrahan
ya ta wau kang winarni

Ki Wôngsacitra angrungu
lajêng apradandan nuli
samêkta sugatanira
pêpikulanira gili
katur Arya Sidurêja
ya ta lajêng dèn timbali

sapraptanira ing ngayun
sangêt ngasorakên dhiri
sukèng tyas Arya Sidurja
wong kêdhu kathah kang prapti
suyud marang Wôngsacitra
mila Sidurja langkung sih

sigra atur priksa prabu
tur nuwala nyuwun idin
pan Kiyai Wôngsacitra
kinarya bêbundhêlnèki
wadya ing Kêdhu sêdaya
duta mêsat dhatêng Têgil

lajêng katur sang aprabu
kang nuwala tinumpèksi
sang nata kêlangkung suka
kang sêrat dipun wangsuli
kalilan panuwunira
pinaring lorodan nyamping

kang duta tinulak wangsul
ing Kathithang sampun prapti
panggih Arya Sidurêja
nuwala paring sang aji
tinampèn lajêng winaca
kang sarta lorodan nyamping

Arya Sidurêja kumpul
nèng pakuwon sawadyèki
andhawuhakên timbalan
padha kawruhana sami
timbalanesri narendra
Ki Wôngsacitra saiki

sinêngkakakên ing luhur
jinunjung lênggahirèki
sarta pinaringan nama
Tumênggung Mangkuyudèki
ngrèh tanah Kêdhu samoa
sêdaya asaur pêksi

mèstuti dhawuh sang prabu
wus misuwur dèsi-dèsi
wong Kêdhu suyud sêdaya
tata sakèhing wadya lit
kunêng malih kang winarna
sagunging wadya pasisir

bang kulon seba sêdarum
dhumatêng nêgara Têgil
sampun agêng barisira
Sunan Mangkurat nèng Têgil
kunêng ingkang anèng Têgal
gêntia ingucap malih

wadya Madura winuwus
kang bêdhah Dêmak samangkin
apan ta punggawanira
aran Kyai Wangsènggati
Dêmak sawusira bêdhah
wong Madura ngrêrayahi

ingkang rinayahan wau
aran bêdhug prangwêdani
nanging duk kala sêmana
nêgri Dêmak wus winaris
pan sampun pinêcah-pêcah
lajêng tinanêman mantri

kathahe mantri wêwolu
sêdaya kawon ajurit
wus sami bubar lumajar
kunêng wau kang winarni
Jêng Suhunan ing Ngalaga
kang jumênêng ing Mêntawis

kangjêng sunan kang suwau
kagungan bumi kang miji
mantrine ran Martajaya
ing Têmpalong dèn griyani
kacarita sugih sanak
punika têdhakirèki

Gôndamastaka trahipun
Ki Martajaya miyarsi
duk prangwêdani rinayah
marang wong Sampang sêmangkin
mêpak gêgamaningyuda
sêntana myang wadya dèsi

Ki Martajaya lingnya rum
kabèh sanak-sanak mami
padha ingsun ajak pêjah
nanggulang wong Sampang iki
yèn ingsun bisoa panggya
kalawan Si Wangsènggati

aja na kang milu-milu
sun papagne padha siji
sêdaya saur kukila
anulya umangkat aglis
datan kawarna ing marga
ngalun-alun Dêmak prapti

Ki Martajaya nèng ngayun
sarta lawunge pinandhi
asru dènnya sumbar-sumbar
payo kene Wangsènggati
yèn sira nyata prawira
payo tandhing padha siji

Kyai Wangsènggati ngrungu
nyandhak lawunge pinandhi
ngalun-alun sampun prapta
sapa nantang marang mami
sru angling Ki Martajaya
sira kang ran Wangsènggati

samêngko sira katêmu
lawan aku padha siji
payo kene têkakêna
sabudimu sun kêmbari
Wangsènggati sigra numbak
ginêbang lawung kêbalik

adangu lantaran lawung
tan ana kuciwa kalih
rêmpu watang kalihira
buwang watang narik kêris
asuduk-sinuduk gantya
sadina dènira jurit

ngantya kasaput ing dalu
lajêng pisah dènnya jurit
lajêng mantuk Martajaya
sarêng prapta wismanèki
nulya sami pirêmbagan
lawan kadangira kari

kang rayi alon umatur
kakang kula suka peling
prakawis andika pêrang
sintên ingkang angidèni
yèn kalah pêrang sampeyan
saèstunêmahi pati

yèn sampeyan mênang pupuh
sintên kang narimèng kardi
kakang yèn suwawi karsa
asowan dhatêng Mêntawis
dhatêng Pangran Pugêr seba
kang raka lingira aris

adhi ya bênêr sirèku
nanging mêngko karêp mami
bêcik seba marang Têgal
seba ing Pangran Dipati
kang rayi alon lingira
lah punika kadipundi

karsa sampeyan puniku
Jêng Gusti Pangran Dipati
inggih dede kang muktèkna
Pangeran Pugêr ing nguni
ingkang muktèkkên sampeyan
kang raka sumaur bêkis

wis aja maoni aku
turutên karêpku adhi
payo nuli padha mangkat
ya ta lajêng budhal sami
datan winurcitèng marga
sampun prapta nêgri Têgil

lajêng umarêk ing ngayun
sapraptanira ing ngarsi
sang nata sarêng tumingal
kagyat angandika aris
Martajaya sira prapta
ingutus paran mring yayi

Martajaya nêmbah matur
sowan kawula jêng gusti
ing ngarsa paduka nata
pikajêng ulun pribadi
sêdya ngabdi sri narendra
tumêngèng padanta gusti

dasih nata kêlangkung sru
kumacèlu anglampahi
ayahan paduka nata
lêbura awor pratiwi
rêmuka kasawurêna
tugêla pucungna gusti

pêjah gêsang kawula ing mangke kunjul
ing ngarsa paduka
sumôngga angrèh ing dasih
mila ulun nyaosakên pêjah gêsang

dene ulun inggih gustikamipurun
ngrumiyini yuda
mêngsah tiyang Sampang gusti
ingkang ngadêg wontên ing nagari Dêmak

pan sadintên gèn ulun ngadoni ripu
sarêng surup surya
kawula bibar ajurit
botên awit inggih saking ajrih kula

ulun èngêt dèrèng antuk sabda prabu
mila ulun gêpah
marêk ngarsa paduka ji
sri narendra miyarsa kêlangkung suka

Martajaya ing Dêmak sêmangke iku
sun paringkên sira
anuli balia aglis
ya êlarên jajahan nêgara Dêmak

tur sandika Martajaya awotsantun
lèngsèr saking ngarsa
datan kawarna ing margi
sampun prapta anèng ing nêgara Dêmak

kunêng malih gêntia ingkang winuwus
kangjêng sri narendra
kang anèng nêgara Têgil
siniwaka munggèng ing tarub wangunan

pêpak andhèr para tumênggung sêdarum
Amral anèng ngarsa
ya ta wau sri bupati
angandika dhumatêng ing Tuwan Amral

kayaparan iki Amral pirêmbugmu
matur Tuwan Amral
sang nata bilih marêngi
ulun bidhal rumiyin anèng Jêpara

ingkang jagi ing karsa paduka prabu
wontên nêgri Têgal
kula nyaosi Kumpêni
pitung dasa sumôngga karsa narendra

sri narendra lon pangandikanipun
ya luwih prayoga
sira Amral sun paringi
kanthi ingkang mèlua marang ing sira

Si Tumênggung Martalaya ing Mêntarum
kalawan Si Wija
ajaga marang sirèki
lamun ana kakuranganmu nèng paran

Tuwan Amral sandika gya lèngsèr sampun
bupati tut wuntat
sigra numpak palwa aglis
tan kawarna nèng marga praptèng Jêpara

labuh jangkar layare sampun ginulung
kang umêntas dharat
Martalaya andhingini
lan Ki Wija wus panggih lan Wôngsadipa

dhinawuhkên timbalan sêdaya prabu
Kyai Wôngsadipa
kêlangkung sukaning galih
Wôngsadipa sapraptane Tuwan Amral

ya ta mêntas Tuwan Amral saking laut
Wôngsadipa panggya
anulya tata alinggih
Tuwan Amral têtanya mring Wôngsadipa

kyai mangke wontên pundi ingkang mungsuh
matur Wôngsadipa
Jagadhayoh dun ing nguni
nanging mangke wus kesah botên kantênan

awit kula mriyêmi saking ing gunung
dene rencang kula
tiyang Prasman lawan Inggris
ingkang sami dagang wontên ing Japara

malah mangke inggih maksih sami tugur
Inggris lawan Prasman
Amral kagyat amiyarsi
Inggris Prasman dene iku dadi rewang

Tuwan Amral amicorèng jroning kalbu
angur kelangana
wang ja nganti direwangi
aja katon Inggris Prasman ana Jawa

yèn kunjuka iku marang sang aprabu
abêbancang lampah
wusana ngandika aris
Tuwan Amral dhumatêng ing Wôngsadipa

dika undang Inggris Prasman dhatêng ngayun
tan adangu prapta
lajêng sami tata linggih
angandika Amral dhatêng Inggris Prasman

paran karsa padha anèng kene iku
Inggris lawan Prasman
alon dènira mangsuli
lampah kula gih namung sumêja dagang

ya ta alon Tuwan Amral dènnya muwus
wus padha katrima
lakumu têtulung jurit
iya marang kangjêng sultan ing Mêntaram

lah ta iki pêparingira sang prabu
ganjar marang sira
uwang rong lêksa ya iki
nanging mêngko dhawuhe sri naranata

marang sira amulia sakancamu
aja anèng Jawa
wong Inggris Prasman nauri
gih sandika nanging mangke kula sambat

palwa kula mangke dèrèng wontên wangsul
ngantukkên dagangan
Tuwan Amral amangsuli
iya ingsun ingkang asung palwa sira

aja watir sêksana sinung pêrau
Inggris miwah Prasman
wau ta sampun atampi
nanging dèn bur Wêlônda pêraunira

kasinungkên lajêng budhalan sêdarum
Inggris tuwin Prasman
anumpak ing palwa nuli
daut jangkar sigra babar layar nêngah

sarêng prapta anèng satêngahe laut
kèrêm palwanira
Inggris Prasman sami mati
datan wontên kang sagêd gambuh nèng toya

kunêng gênti kang winuwus
ingkang anèng ing Têgal Arum
Jêng Sinuwun Mangkurat miyos siniwi
kêsaru ing praptanipun
carakanira sang katong

ingkang saking ing Kêdhu
Sidurêja gya tumamèng ngayun
matur nêmbah pukulun sri narapati
sêdaya sampun asuyud
wadya pasisir bang kulon

ngandika sang aprabu
Môndaraka mêngko karsaningsun
arsa budhal Jêpara ingsun tindaki
nuli parentaha iku
Môndaraka wadyaningong

sandika aturipun
jêngkar makuwon sang prabu
Môndaraka undhang siyaga ngajurit
wadya gung sampun akumpul
myang upacara kêprabon

muni têngaranipun
sigra budhal kang baris pangayun
kang daludag lêlayu bandera asri
tuwin ingkang umbul-umbul
asri dinulu saking doh

swaraning wadya gumuruh
lir ombake môngsa kapitu
ambarungan swaraning turôngga muni
lampahe sajuru-juru
wijang-wijang tan kêna wor

nitih kuda sang prabu
songsong kuning pinêrada abyur
upacara ngapit-apit ngarsa wuri
lampahira pan anglarug
Pêkalongan sampun rawoh

rêrêp wadya sang prabu
animbali Môndaraka sampun
praptèng ngarsa ngandika sri narapati
Môndaraka karsaningsun
mungguh iki tindak ingong

arsa miyos ing laut
mêtu dharat akèh rubêdipun
marma mêngko sira sêdhiyaa nuli
pêrau sakira patut
amot iki wadyaningong

aja na kari iku
bisaa kabèh kamot pêrau
Môndaraka sandika sigra wotsari
prapta jawi prentah gupuh
ing dhawuhira sang katong

tan alami wus kumpul
nèng muara ajibêg kang prau
warna-warna Môndaraka tur udani
sêdayane sampun kumpul
ing karsanipun sang katong

pukulun sampun kumpul
wontên muara sagung pêrau
angandika wau kangjêng sri bupati
padha undhangêna gupuh
marang ing palwa kang amot

kêprabon prang lan sangu
sampun rampung timbalan sang prabu
Môndaraka sandika undhang tumuli
tan winarna roncanipun
sêdaya wus sami momot

sang nata nitih prau
Kumpêni nunggal lan sang prabu
daut jangkar babar layar mangkat aglis
sigêgên kang anèng laut
gênti mangke winiraos

Martanaya winuwus
apan ing nguni gih abdinipun
Jêng Pangeran Adipati ing Mêntawis
pisahira lan sang bagus
bêdhahe Mêntaram rusoh

ngungsèkkên uripipun
anèng Sêmarang narima nganggur
mung gustine Pangran Dipati inganti
panggonane ingkang tamtu
yakine ingkang pawartos

Martanaya anuju
alungguh kêlawan anakipun
Martanaya alon wau dènnya angling
kulup ingsun iki ngrungu
ing samêngko kang pawartos

Pangran Dipati tamtu
anèng Têgal ya jumênêng ratu
atmajane alon dènnya anauri
punika apan saèstu
ing wartos mangke wus bodhol

dhatêng Jêpara nglurug
sri narendra inggih miyos laut
ya ta gugup Ki Martanaya nauri
yèn kaya mangkono kulup
payo amêthuk sang katong

lajêng rumanti suguh
sigra mangkat anumpak pêrau
praptèng têngah lajêng numpak palwa aglis
nyaoskên pisêgahipun
sang nata kagyat duk anon

Martanaya umatur
adhuh gusti kawula pukulun
pêjah gêsang kawula kunjuk jêng gusti
katuwêka siyang dalu
pun dasih dhatêng rumojong

wit ulun kamipurun
saos unjuk ing ngarsa sang prabu
parêng datan parênga kawula ngabdi
sang nata ngandika arum
prasêtyanira maring ngong

iya tarima ingsun
balik ta sira manira dangu
salawasmu iya sira anèng ngêndi
sapisahira lan ingsun
Martanaya matur alon

ulun gusti dhêdhukuh
wontên Sêmarang dhawuh sang prabu
aja mèlu sira marang laku mami
karia Sêmarang iku
nênuwuna ing Hyang Manon

yèn ta kêlakon ingsun
amêngku rat tanah Jawa besuk
ing Sêmarang sun ganjarakên sirèki
wis muliha ingsun banjur
marang Jêpara lungandon

Martanaya wotsantun
sampun mudhun saking ing pêrau
kang palwa gêng anulya layar tumuli
datan kawarna ing ênu
muara Jêpara rawoh

Amral sampun amêthuk
Wôngsadipa Martalaya iku
myang Wiraja sang nata wus têdhak aglis
wus prapta dharat sang prabu
lajêng wau amakuwon

ingkang dhèrèk sang prabu
Martalaya Têgal atut pungkur
lajêng tata pakuwon para dipati
mangkana wau winuwus
nulya adhawuh sang katong

Wôngsadipa sirèku
angêlara jajahanirèku
asandika Ki Wôngsadipa nulya glis
nêlukkên wong dhusun-dhusun
sawiji tan wontên mogok

mring Ki Wôngsadipa nut
saparentahe Wôngsadipèku
kiwa têngên Jêpara dumugi Pathi
prasami atur pisuguh
sami giris ing pawartos

ing mangke têmah wus rata
sagunge wong desa-desa
miturut saprintahira
anulya Ki Wôngsadipa
wangsul umarêk sang nata
kunêng malih winurcita
ing Dêmak Ki Martajaya
lampahira sampun prapta

wontên nêgari Jêpara
lajêng umarêk sang nata
dinangu sasolahira
Martajaya aturira
ing Dêmak sampun wêrata
eca galihe sang nata
dene jajahan sêdaya
sadhatênge Wôngsadipa

sang nata alon ngandika
Môndaraka ing samangkya
kabèhe garwa manira
kang ana ing Têgal padha
ngong timbali mring Jêpara
sandika mentar sêksana
aglising carita prapta
anèng ing Têgal sêmana

kunêng malih kang kocapa
sang nata miyos sineba
anèng nêgari Jêpara
pêpak kang para bupatya
nayaka aglar ing ngarsa
prajurit pêpak sêdaya
lan Amral sakancanira
kang para panggêdhe seba

Ki Môndaraka nèng ngarsa
Wôngsadipa Sidurêja
Martalaya Wiradagda
Angabèi Jagapatya
Dêmang Ngurawan Wiraja
Nirdakarti Sri Narendra
alon dènnya angandika
mring Ki Patih Môndaraka

ing mêngko Si Wôngsadipa
ingsun junjung lungguhira
dadi Tumênggung Jêpara
arana Ki Martapura
Si Jagapati ya uga
arana Sujanapura
dadi Bupati Jêpara
jajare Si Martapura

kêlawan Si Martajaya
iku sun paringi nama
Ki Tumênggung Suranata
nêgri Dêmak lungguhira
Si Jiwa sun sungi nama
Mangunonêng aranira
Tumênggung Pathi dadia
Nirdakarti ngong sung nama

Tumênggung Binarong rannya
Garobogan lungguhira
dene ta Si Martalaya
adipati anamaa
wus têlas abdi sêdaya
ingkang dhèrèk lara lapa
kinulawisuda samya
ya ta gênti cinarita

Ônggawôngsa Surabaya
kesah saking wismanira
numpal kèli lampahira
nusul dhatêng kakangira
Ônggajaya wastanira
dhatêng Jêpara wus panggya
apan ta KiÔnggajaya
angabdi sri naranata

sêmana Ki Ônggajaya
sadhatênge arinira
anèng ing nêgri Jêpara
ingaturakên sang nata
ngandikan marêk ing ngarsa
sarêng prapta pinariksa
Ônggawôngsa aturira
dhumatêng sri naranata

kapriye pawartanira
samêngko Si Trunajaya
Ônggawôngsa aturira
pukulun gusti sang nata
samangke pun Trunajaya
sampun amiyarsa warta
paduka wus madêg nata
arsa ngrêbasèng ayuda

angirid wadya Wêlônda
ing mangke pun Trunajaya
inggih sampun asêdhiya
kang badhe amêthuk yuda
pun Tumênggung Darmayuda
pun Galèngsong ing samangkya
kamantu mring Trunajaya
dhaup lawan anakira

atmaja ingkang anama
Rahadèn Ayu Surêtna
punika badhe mêthukna
Kumpêni ing yudanira
sang nata alon ngandika
hèh ya uwis Ônggawôngsa
luwih katarimanira
maring sun prasêtyanira

yèn arja laku manira
nêgara ing Surabaya
sun paringkên marang sira
samêngko karsa manira
ingsun mundhut karyanira
sirèku iya dadia
karta wêdana lakunya
Si Amral iku ngong duta

aju unduring ayuda
ya môngsa bodhoa sira
sandika Ki Ônggawôngsa
sang nata alon ngandika
Amral mêngko karsaningwang
Kraèng Kêdhangkrang ngong duta
nêlika mring Surabaya
Amral umatur sumôngga

ingkarsa sri naranata
Kraèng Kêdhangkrang mangarsa
sang nata alon ngandika
sira lumawa duta
lan Si Galèngsong têmua
pulutên atine iya
ya ingsun kanthèni sira
Si Mirmagati mèlua

iku amangrêti basa
lima lan kalawan iya
Si Martapura mèlua
lan manèh Si Martalaya
manêmbah kang sinung sabda
lèngsèr umangkat sêksana
prasami anamur kula
datan kawarna ing marga

ing Kêdhiri sampun prapta
Kraèng Madhangkrang sêmana
ngupaya sampun kapanggya
Galèngsong sampun waspada
kêlamun kadange tuwa
lajêng rinangkul sêksana
tangise kadya wanodya
Madhangkrang adrês kang waspa

Kraèng Madhangkrang lingira
dhuh yayi gusti manira
aja ta sira daruna
yayi mas wêruhanira
gonku têmu lawan sira
wus lawas ingsun upaya
samêngko awak manira
angabdi Natèng Mêntaram

mulane ngong têmu sira
dinuta sri naranata
sira tinimbalan nata
Galèngsong aris aturnya
kakang kadospundi kula
yèn tumuta sapunika
nanging ta atur kawula
saèstu manah kawula

sampun sumêlang sang nata
sungkêm kawula ing nala
tan mèngèng siyang dalunya
amung ta lair kawula
kula samar ywa kêtara
dhumatêng pun Trunajaya
Kraèng Madhangkrang miyarsa
ingkang rayi aturira

kêlangkung sukaning driya
wusana alon turira
yaiku karsa narendra
Mêntaram Sri Naranata
yayi ujar kang mangkana
Galèngsong malih aturnya
benjing têmpuhing ayuda
saèstu ubanggi kula

saking wuri angamuka
kalawan sarencang kula
Galèngsong ningali ika
dhumatêng tiyang têtiga
ing manah sampun kaduga
Galèngsong nulya têtanya
dhuh kakang sintên punika
kang dhèrèk dhatêng andika

Kraèng Madhangkrang saurnya
dhumatêng arinira
iku kang têlu punggawa
lah ta yayi wruhanira
iya Kyai Mirmagatya
Galèngsong osiking nala
bayèki prajuritira
abdine sri naranata

sun sawang luwih prayoga
kaya tate mangun yuda
wong iki ingong wêtara
nora kalah padha janma
sri bupati ayudaa
kêlawan Si Trunajaya
Kraèng Madhangkrang lingira
poma ta wêkas manira

adhi dèn abêcik sira
lan maninge dèn sanyata
mungguh ing wicaranira
anadene adhi iya
manira bangêt pracaya
ya marang ing jênêng para
poma aja cidra sira
nanging sira dèn prayitna

wis ngong yayi lilanana
sapungkurku aja lena
wusira pamit sêksana
Kraèng Madhangkrang kralawan
Mirmagati Martapura
tanapi Martalaya
kumpul tan pisah wong tiga
Kraèng Madhangkrang kapatnya

nèng pinggir bêngawan prapta
wadya Madura uninga
ana wong Mêntaram prapta
anêlik ing lampahira
mila ingadhang marga
wong Sampang dupi waspada
kêlamun têlik sanyata
lajêng kinêpung sêksana

Kraèng Madhangkrang lampahnya
Ki Mirmagati asigra
Kraèng Madhangkrang cinandhak
bêngawan gung linumpatan
bêngawan anuju bêna
sabrang kulon sampun prapta
lampahira ngeca-eca
sinambi nginang kewala

alaju ing lampahira
datan kawarna ing marga
ing Jêpara sampun prapta
lajêng marêk ngarsa nata
wus katur sêdayanira
ing purwa madya wusana
sang nata sarêng miyarsa
tyasira sri naranata

kêlangkung marwata suta
ningali Kraèng Madhangkra
saklangkung rênaning driya
utawi punggawa tiga
kang mêntas sami dinuta
sangêt pracayaning nata
madêg suraning wardaya
inggih ayuda kênaka

wau ingkang kawarnaa
Martalaya sadhatêngira nêlik
tansah sungkawa kêlangkung
kang dadya manahira
sri narendra tan adhahar aturipun
winawrat mêngsahing yuda
kaya nora dadi watir

mungguh panyiptaning nala
yèn mêngkono bae wong Madurèki
bobote amungsuh ratu
aku pan durung ulap
awuwuha wong Madura balanipun
tan susah nganggo Wêlônda
aku kêlar angêmbari

dene têka sri narendra
nora dhahar iya ing atur mami
beda apa karyaningsun
iya lawan Wêlônda
ing sêmune nora pracaya maringsun
lah ya uwis pedah apa
ingsun darma atut wuri

mulane ki adipatya
datan purun sowan awade sakit
ya ta katur sang aprabu
lamun Ki Martalaya
tekadira amêrkang karsa sang prabu
sang nata sampun uninga
saklangkung dènira runtik

hèh Martapura dhawuhna
iya marang Si Martalaya aglis
lamun wani iya iku
nglanggar Si Trunajaya
konên mangkat mring Kêdhiri mrêp ing ripu
tan susah kanthi Wêlônda
samêngko ingsun idini

sandika Ki Martapura
sigra lèngsèr lan Martalaya panggih
mawi angêrimong kampuh
bathuke pinilisan
Martapura dhawuhkên timbalan prabu
Ki Martalaya sandika
dhawuhipun sri bupati

nanging mugi uningana
ing samangke kula pinuju sakit
pan dèrèng sagêd lumaku
lampahe karsa nata
Martapura sêksana anulya wangsul
praptèng ngarsa sri narendra
umatur rèhnya tinuding

sang nata sangêt dukanya
angandika Martapura dèn aglis
anggawaa gêgamanmu
mring pondhok Martalaya
patènana samêktaa gêgamanmu
yèn ngamuk Si Martalaya
aja nganti nguciwani

Si Wiradipa mèlua
iku ingkang jênêngi ing sirèki
Martapura awotsantun
lèngsèr sing ngarsa nata
Wiradipa sarêng lèngsèr saking ngayun
praptèng jawi lampahira
saha gêgaman umiring

sapraptane pamondhokan
Martapura Wiradipa tan kari
Martalaya sampun wêruh
baris pêndhêm wadyanya
winêtawis gêgaman wong kalih atus
sarta lan lêlurahira
wus sami angati-ati

sami ukiran kêncana
Pajajaran dene lêlurahnèki
baris jro pondhokanipun
praptane Martapura
Martalaya pan sampun angliga dhuwung
sinèlèh ngandhap kêlasa
pan Kasur wasiyat Têgil

dene Kyai Martapura
Jakatuwa arane kêrisnèki
Martalaya nuju lungguh
akêmul kampuhira
Martapura dhawuhkên timbalan prabu
hèh ta anak Martalaya
ingsun ingutus sang aji

mundhut pati uripira
Martapura sarwi anarik kêris
aran Jakatuwa wau
ature Martalaya
inggih dawêg sampun mawi dangu-dangu
Ki Martalaya wus yitna
dhuwunge pun Kasur aglis

sampun pinusthi ing asta
Martapura tan antara nglarihi
kêbat Martalaya nuduk
sarêng panyudukira
môngka kalih dadya sarêng pêjahipun
Martalaya sampun pêjah
Martapura angêmasi

rewange Ki Martalaya
ingkang aran wong barêng tandang nguni
sêksana sarêng angamuk
wong Jêpara sumahab
anadhahi wong Têgal pangamukipun
Ki Wiradipa kêbranan
dèn amuk marang wong Têgil

sampun katur mring sang nata
lamun wau Ki Martapura mati
kalih Martalaya sampyuh
sarêng ing pêjahira
Wiradipa punika anandhang tatu
sangêt gêgêtun sang nata
mangkana ingkang winarni

sang nata sigra parentah
hèh ta Amral sira mangkata aglis
nglurug marang Surèngkêwuh
sang nata dhawuhira
wus binage sagunge wadya sêdarum
Kumpêni ingkang binêkta
miwah kang kantun ing wuri

sêpalih ingkang binêkta
ingkang kantun anèng wuri sêpalih
jagani karsa sang prabu
miwah wadya Mêkasar
pan pinalih sêmana ing pandumipun
kang sêpalih tumut Amral
sêpalih jaga sang aji

dene wau kang tinilar
Kraèng Naba kang jagi sri bupati
Kraèng Madhangkrang atumut
nglurug kalawan Amral
dene ingkang dados pangiriding laku
Ki Tumênggung Martalaya
kang saking nêgri Mêntawis

kêlawan Ki Ônggawôngsa
kanthinira sigra bubar tumuli
mêdal laut lampahipun
sami winot ing palwa
tan winarna lampahira sampun rawuh
muara ing Ngampèldênta
alabuh jangkar tumuli

punika Ki Ônggawôngsa
kang wuninga jajahan Ngampèlgadhing
miwah ing sêdayanipun
tanah ing Surabaya
datan samar sêdaya sagung pakewuh
mila lampahing gêgaman
tan alami nèng jêladri

sampun mudhun saking palwa
Tuwan Amral sawadyanya Kumpêni
mêsanggrahan dharat sampun
makuwon Ngampèldênta
wus tinata sêdaya pakuwonipun
sampun mubêng bitingira
sartamawi balowarti

kocapa wadya Madura
ingkang baris anèng ing Surawèsthi
sarêng wruh Wêlônda rawuh
kêkuwu Ngampèldênta
wong Madura sigra binantonan wau
Darmayuda Pasuruan
kang binantokakên baris

lan Kraèng Galèngsong sigra
ingkang kinèn bantu mring Surawèsthi
wus sami bêbiting kukuh
apan ajêng-ajêngan
wong Kumpêni ya kêlawan mungsuhipun
pan sampun rakit sêdaya
mariyêm mubêngi biting

mariyême wong Madura
kang dèn angge inggih Nyai Sêtomi
wus sami prayitnanipun
balanipun sêdaya
Ônggawôngsa ing dalu apan mêmandung
mring bètènge wong Madura
Nyi Sêtomi dèn malingi

malêbêt ing pamondhokan
Ônggawôngsa datan wontên udani
sêdaya sampun aturu
sagunge wong Madura
tan antara Nyai Sêtomi pinanggul
dhumatêng Ki Ônggawôngsa
mriyêm binopong pribadi

sêksana binêkta mêdal
kang mariyêm saking sajroning biting
ya ta lampahe lêstantun
sira Ki Ônggawôngsa
sampun dhatêng wontên ing pondhokanipun
lajêng panggih Tuwan Amral
tur uninga solahnèki

ing purwa madya wusana
langkung suka Tuwan Amral miyarsi
agoyang kêpalanipun
mariyêm wus pinarnah
panggenane jinaga marang soldhadhu
sangêt suraning wardaya
Tuwan Amral marentahi

hèh sagunge wadyaningwang
wong Mêkasar Lônda dèn ngati-ati
iya mêngko pukul têlu
bêngi lah bêdhilana
karutugên mariyêm aja na nganggur
iku mungsuhira padha
aja nganggo dèn anggopi

sarêng prapta ing sêmaya
wayah pukul têlu bêngi nyumêdi
mariyêm lir gunung guntur
bêdhile bêrondongan
swara barung sêlomprèt kêlawan tambur
wurahan lir langit bêntar
pratôndha tan mundur jurit

malah kongsi bangun enjing dèrèng kêndhat
mimis kadi gurimis
tibèng bitingira
wadyabala Madura
giris manahira sami
ya ta lumajar
saking sajroning biting

pun Galèngsong kêlawan pun Darmayuda
lumayu saking biting
sawadyanya bubar
prasami rêbut ngarsa
Darmayuda playunèki
ingkang sinêdya
dhumatêng ing Kêdhiri

pun Galèngsong pêlayune anèng wuntat
rangu-rangu nèng margi
sêmana kêpanggya
Galèngsong ya kêlawan
Pangeran Tumapêl nênggih
pangran angucap
lah ta anêdha adhi

ngawulaa dhumatêng Raja Mêntaram
tunggala lawan mami
ngling Galèngsong mangkya
maksih èwêd tyas kula
kunêng kang kasoran jurit
gênti kocapa
Sunan Mangkurat nênggih

nèng Jêpara sampun rawuh garwanira
ingkang saking ing Têgil
ya ta sri narendra
sêmana aparentah
budhal dhatêng ing Kêdhiri
mêdal ing dharat
mêsanggrahan ing Pathi

mung sêdalu enjing budhal sri narendra
aprang samargi-margi
lawan wong Madura
datan kandhêg nèng marga
sang nata prapta Kêdhiri
sawadyabala
sêmana lajêng mêrgil

sakilène bêngawan kang pêsanggrahan
wontên ing dhusun Pacing
mila anèng marga
rêmbên ing lampahira
Patih Môndaraka sakit
sangêt gêrahnya
kunêng mangke winarni

wontên ajar ing gunung Kêlut sêmana
cantriknya kawan dèsi
panggih Trunajaya
arsa umangsah yuda
amêthuk Natèng Mêntawis
sigra anabrang
dhatêng kilèn bênawi

wong Madura kathah sami atut wuntat
tanpa gêgaman jurit
mung mangsah lan tangan
puthut cantrik sêdaya
lajêng anêrajang wani
barisanira
Mangurawan lan Pathi

tinadhahan ki ajar sampun kabônda
lawan pitu kang cantrik
kang sami kabônda
kang tigang dasa tiga
sadaya prasami mati
wadya Madura
bubar larut prasami

ya ta lajêng ki ajar sami binêkta
ing ngarsa sri bupati
wus praptèng ngayunan
sang nata angandika
mêlaku rinuwat iki
sigra sang nata
ngasta Ki Barukuping

linarihan ki ajar jajane pêcah
niba lajêng ngêmasi
layonira musna
ngungun sri naranata
cantrik pitu dèn suduki
mring pangalasan
wus sami angêmasi

saya sangêt Môndaraka sakitira
nulya wau ngêmasi
Patih Môndaraka
wau kangjêng suhunan
kêlangkung sangêt prihatin
sawadyabala
bela sami prihatin

ya ta dhawuh sang nata mring Nrangkusuma
animbali Kumpêni
kang nèng Surabaya
tuwin wadya sêdaya
caraka umêsat aglis
glising carita
Tuwan Amral wus prapti

nèng Kêdhiri Pangran Tumapêl kalawan
Ônggawôngsa tan kari
lajêng marêk ngarsa
Tuw Amral turira
ing samangke Surawèsthi
sampun wêtara
kagungan dalêm gusti

Nyi Sêtomi apan ta sampun kêpanggya
wontên barisannèki
tiyang ing Madura
kengingnya pinandungan
dhatêng Ônggawôngsa wêngi
ya ta ngandika
wau sri narapati

sun tarima Ônggawôngsa sêtyanira
marang ing jênêng mami
ya ta angandika
sang nata dhatêng Amral
tuwin mring punggawa sami
padha ngèstokna
samêngko karsa mami

sapatine Si Dipati Môndaraka
iku ingkang gumanti
dadi patih ingwang
marentah wadyabala
Anrangkusuma Dipati
pêpatih ngrèhna
sagunge wadya mami

atur sêmbah sagunge para punggawa
Tuwan Amral mèstuti
karsa sri narendra
tuwin para punggawa
sêdaya jumurung sami
wau sang nata
ya ta ngandika malih

hèh sakèhe wadyaningsun èstrènana
miwah Amral sirèki
ya Si Ônggawôngsa
sun srahi Surabaya
lawan sun paringi nami
iku arana
Jèngrana Surawèsthi

sawusira sang nata dhawuh parentah
Radèn Nrangkusumèki
gumanti lênggahnya
Dipati Môndaraka
dadya patihnya sang aji
sagunging wadya
suka manahirèki

kawarnaa Ki Tumênggung Darmayuda
dènnya lumayu prapti
lan sawadyanira
lajêng tumamèng ngarsa
Prabu Madurêtna nênggih
alon ngandika
paran ta ing ajurit

Darmayuda alon wau aturira
nyaoskên pati urip
prakawis ngayuda
kawula dèrèng ulap
amêngsah wadya Kumpêni
tuwin Mêntaram
nadyan wêwaha malih

mila ulun lumajêng kasoran yuda
gusti ingkang dadya wit
putra sri narendra
Raja Galèngsong mangkya
tangkêpipun ing ajurit
akêmba-kêmba
wêtawis mirong kapti

botên sande ing têmbe têmpuhing yuda
saèstu makèwêdi
sarêng amiyarsa
Sang Prabu Madurêtna
saklangkung kagèt ing galih
sangêt ngungunnya
dangu datan kêna ngling

amiyarsa aturira Darmayuda
Kraèng Galèngsong mangkin
mirong ing wardaya
wusana angandika
Kraèng Galèngsong dèn aglis
lah timbalana
praptaa ngarsa mami

kaya ngapa iya iku rupanira
dene ta ngapirani
ya ta lumêksana
wau ingkang dinuta
lawan Galèngsong wus panggih
anèng ing marga
winawuhakên aglis

timbalane Sang Prabu Madurêtna
Kraèng Galèngsong aglis
sinrêg lampahira
ing Kêdhiri wus prapta
mring pondhok kang wadya mêrgil
Galèngsong inggal
sowan dhumatêng ngarsi

sampun prapta ing ngarsane Trunajaya
Raja Galèngsong aglis
gya cinêkêl sigra
sêmana wus binônda
Trunajaya ngandika glis
hèh sudukana
nulya dipun suduki

ajur amoh Galèngsong kuwandanira
sigra parentah aglis
Prabu Madurêtna
lah iku jisimira
lêbokna sumur dèn aglis
tan ana wikan
Mêkasar duduknèki

kawarnaa wau Kangjêng Sang Aprabu
Mangkurat miyos siniwi
anèng ing pakuwonipun
pêpak sagung pra dipati
munggèng ngayunan sang katong

Tuwan Amral Hèlduwèlbèh munggèng ngayun
Anrangkusuma Dipati
Mangunonêng jajaripun
Pangalasan lawan malih
Wirawidagda Binarong

Ki Jangrana bupati ing Surèngkewuh
utawi liya-liyaning
aglar atap anèng ngayun
lênggah dhêdhampar sang aji
asri pacara kêprabon

angandika wau kangjêng sang aprabu
Amral mêngko karsa mami
payo padha mangsah ripu
ngrabasèng Trunajayèki
sabab ing panimbang ingong

uwis lawas wong cilik olèhe nganggur
tanapi para prajurit
nora angandoni pupuh
bok ta kakuing ajurit
amarga saking kuwayon

kayaparan mungguh sira panêmumu
Tuwan Amral matur aris
sumôngga karsa sang prabu
kawula sangêt umiring
ing karsa dalêm sang katong

mung punika bênawi plabuhan nuju
toyanipun sawêg banjir
yèn parêng karsa pukulun
gusti prayogi akardi
sasak ingkang apitados

abdi dalêm alit ing supadosipun
sagêd nabrang sêdayèki
angandika sang aprabu
iya ingsun angidini
anulya dhawuh sang katong

Nrangkusuma sira undhangana iku
sakabèhe wadya mami
gawea sasak dèn gupuh
kang prayoga supayaning
bisa kamot wadyaningong

asandika Nrangkusuma awotsantun
nulya jêngkar sri bupati
punggawa bubar sêdarum
wau ta sri narapati
lajêng kundur amakuwon

kunêng jawi Dipati Nrangkusumèku
parentah para bupati
karya sasak langkung bakuh
gumrah wadya nambut kardi
kunêng malih winiraos

Trunajaya ing mangke ingkang winuwus
sampun amiyarsa warti
yèn Sunan Mangkurat rawuh
angirid wadya Kumpêni
ing mangke sami makuwon

anèng dhusun Pacing gènira kêkuwu
sawadyabala prajurit
Prabu Madurêtna gupuh
nimbali para bupati
andêl-andêling pakewoh

Darmayuda Mangkuyuda anèng ngayun
Dhangwêcana Wangsènggati
Wôngsaprana Busung Mêrnung
Dhaèng Mangrewah Makincing
anèng ing ngarsa acaos

angandika Madurêtna Sang Aprabu
kabèh padha ingsun tari
paran iki rêmbugipun
mungsuhira mêngko prapti
nèng kulon kali makuwon

Darmayuda alon dènira umatur
pukulun lamun suwawi
linanggar supados campuh
ing yuda agantos kêris
Mangkuyuda matur alon

yèn suwawi ing karsanipun sang prabu
inggih kula amuk wêngi
supados manahnya kuwur
pakuwon kula obongi
amrih gugup sagunging wong

Wangsènggati alon dènira umatur
yèn kêparêng karsa gusti
prayogi baris puniku
wontên sawetan bênawi
kang mêngsah nabrang supados

dadosipun tinadhahan saking luhur
watêke tiyang Mêntaram
galak-galak tandangipun
èstu anggêbyur bênawi
botên angantos pirantos

Trunajaya duk kala miyarsa atur
karênan pinuju galih
alon pangandikanipun
rêmbuge Si Wangsènggati
iya iku ingsun condhong

lamun kaya mêngkono ing besuk esuk
Darmayuda lawan maning
Si Mangkuyuda puniku
dadia pangawak kering
wong Sampang kang padha tanggon

lawan uwong môncanêgara puniku
dene ta Si Wangsènggati
Wôngsaprana têngênipun
wong Madura dèn tindhihi
ingkang dadi dhadha ingong

ya Si Dhandhangwêcana mèlu maringsun
lan wadya Mêkasar sami
sandika kang sinung dhawuh
wus dadi sagung pinikir
anulya bubar makuwon

kunêng wau Mêkasar ingkang winuwus
anênggih Dhaèng Makincing
kêlawan pun Busung Mêrnung
Dhaèng Mangrewah prasami
arêmbag anèng pakuwon

ya ta angling sira wau Busung Mêrnung
hèh kakang Dhaèng Makincing
nalika kumpulan wau
Raja Galèngsong tan kèksi
nora enak atiningong

nalikane prapta saking Surèngkewuh
Raja Galèngsong ing nguni
iku ingandikan laju
umarêk marang sang aji
wusana tan ana katon

nora enak iki kakang atiningsun
kayaparan ta sirèki
Dhaèng Makincing sumaur
kaya bênêr sira adhi
Dhaèng Mangrewah lingnya lon

ingsun ngrungu ing pawarta durung tamtu
luwih saking nora bêcik
karuhane besuk esuk
yèn nyata nora kaèksi
iya Sang Raja Galèngsong

nyata bênêr kang awèh warta maringsun
iya mungguh rêmbug mami
ing ayuda padha mundur
lumayu angungsi urip
katiga brêbês wêtu loh

sampun dados wong Mêkasar rêmbugipun
ya ta kawarnaa enjing
Trunajaya nêmbang gupuh
têngara mêtu ngajurit
tan sêdya mundur palugon

wadyabala Mêntaram ingkang winarna
karya sasak wus dadi
kêlangkung prayoga
dènira karya sasak
sêksana atata baris
kilèn bêngawan
prasami amiranti

kawarnaa wau Prabu Madurêtna
sampun ngaturan uning
yèn wadya Mêntaram
ing mangke karya sasak
bêngawan dipun sasaki
kêlangkung kagyat
bramatya tan sinipi

sigra ngrasuk kêprabon kaprajuritan
nyamping samboja abrit
sinongkèt toya mas
paningsêt cindhe sêkar
rasukan baludru wilis
pinlisir renda
dhêstharira cawêni

alancingan panji-panji pan rinenda
dhasar baludru wilis
dhuwungnya nyuriga
cundrik cêcothèngira
arsa miyosi ngajurit
lamun sinawang
lir putra Ngalêngka ji

têngêrane kêlamun amangun yuda
bêndhe tinitir-titir
sagung wadyabala
sami siyagèng yuda
kêrig tan ana kang kari
sikêpanira
kang bêdhil sikêp bêdhil

ingkang tumbak apan sami sikêp tumbak
miwah tulup suligi
wus sami samêkta
aglar kang ponang wadya
mêlatar jawining kori
ing pêsanggrahan
ngantya printahing gusti

sigra mêdal sira Prabu Madurêtna
saking dalêmirèki
sagung para garwa
sami angêmu waspa
sêdaya wangsul nèng kori
kang para garwa
prajurit anampani

lampahi wau Prabu Trunajaya
ingapit pra prajuit
sagung wong pilihan
kathahe wolung dasa
punika tan kêna têbih
wong dulang mangap
ingangkah barêng mati

tau titir tinêmpuhakên ing prana
tan pasah dene wêsi
mila anggêpira
atunggil yayah rena
sami tinariman èstri
sêntananira
kang tinrimakkên sami

wadyabala wus tarap pinggir bêngawan
kang kari anusuli
Prabu Trunajaya
sampun munggèng wahana
anèng sapinggiring kali
kinubêng wadya
munggèng ing kanan kering

jêng suhunan sampun angrasuk busana
sakêpraboning jurit
sagung bêbêrkatan
sampun rinasuk samya
Ki Bicak tan kêna têbih
tuwin pusaka
Ki Baru wus ingampil

agêmira camêthi pênjalin tulak
anèng asta pinusthi
ran Ki Sapujagad
sagunge wadyabala
ngantosi wiyosing gusti
anulya budhal
prapta ing pinggir kali

yun-ayunan lan barise wong Madura
wadyabala Mêntawis
sami ngangah-angah
ngajap têmpuhing yuda
pating bilulung ngulati
marga sabrangan
kang patut dadya margi

nanging dèrèng antuk margane kang sasak
sagung wadya Mêntawis
kewuhan ing marga
dulu wadya Madura
lir buta ningali daging
upama singa
tênaya kurang bukti

Trunajaya angêdhangkrang pinayungan
anèng sapinggir kali
sarwi sumbar-sumbar
lah payo wong Mêntaram
ratu têdhaking wong tani
angur macula
bari angona sapi

pucukane wong Mêntaram yèn lêgia
nadyan bongkote dhingin
asêpêt kewala
aprang ngantèni sasak
pratôndha prajurit nyupris
dudu tandhingnya
sira kêlawan mami

nora padha wong Mêntaram lawan ingwang
têdhak Jaran Panolih
sarêng amiyarsa
wau Sunan Mangkurat
dukane yayah sinipi
sigra sang nata
nyandhak Ki Bicak aglis

gya tinêmbang Ki Bicak munya angangkang
Ki Baru ingasta glis
lajêng nitih kuda
arsa ngawaki yuda
Tumênggung Suranata glis
kêndhali kuda
cinandhak sarwi nangis

abdi dalêm sêdaya tur pêjah gêsang
kenging tan kenging gusti
inggih padukendra
sampun ngawaki yuda
yèn abdi paduka gusti
maksih nèng dunya
dene yèn wus ngêmasi

langkung karsa pukulun ngawaki yuda
kang abdi tan udani
kèndêl kangjêng sunan
myarsa ture punggawa
ya ta kang para bupati
sigra umangsah
bêngawan nuju banjir

pèrès lambe bêngawan kang ponang toya
sagung para bupati
dhatêngkên suranya
sarêng gêbyur sêdaya
ngêlangi anèng bênawi
wadya Wêlônda
ambêdhil saking wuri

mimisira tumiba têngah bêngawan
wong Dêmak kêna siji
ya ta Suranata
wangsul marani Amral
cinandhak tanganirèki
langkung bramatya
apa karêpmu iki

ingsun aprang ngêlangi têngah bêngawan
sira bêdhil sing wuri
aja tanggung sira
dadia mungsuh pisan
manira wani nadhahi
saure Amral
sampun runtik kiyai

mugi dipun gêng aksama dhatêng kula
panêdya kula inggih
ambêdhil ing mêngsah
tan pisan bêdhil rewang
Suranata wangsul aglis
gêbyur bêngawan
sapraptanira pinggir

tinadhahan mring wadyabala Madura
kinarutug ing bêdhil
punggawa Mêntaram
têguh ing yudanira
tan busik wulu sêdami
sri naranata
langkung wêlas ningali

pra dipati dèrèng wontên sagêd mêntas
duka yayah sinipi
camêthi ingikal
agêm Ki Sapujagad
bêngawan sinabêt aglis
kang toya piyak
lêbêk kari sêkaki

sigra mangsah sang nata sawadyabala
miwah sagung Kumpêni
lan pêpikul nabrang
wau para bupatya
lajêng ngamuk ngowak-awil{footnotengowak-awik{/footnote}
lir singa lodra
wong Madura kèh mati

wong Mêntaram têguh tan têdhas ing braja
wadya Mêkasar miris
têtela tan ana
Galèngsong ing ayuda
gya bubar lumayu gêndring
ngungsi Koripan
wau ta kang ajurit

wong Madura môncanêgara kèh pêjah
datan amôngga pulih
bubar barisira
ingkang urip lumajar
saparan angungsi urip
Ki Trunajaya
lumayu sawadyèki

ngungsi kutha linut dene wong Mêntaram
kori wus dèn tutupi
lajêng tinuguran
dene kang tinanggênah
wadya ingkang têngga kori
Ki Darmayuda
ing Pasuruan mijil

wong Mêntaram prasami angusir
kang kori dhinodhog
tinêtêgan saking jro korine
pan adangu tan mênga kang kori
ya ta sangêt runtik
Mangkuyuda Kêdhu

gya mangarsa dhinupak kang kori
tutupira ruboh
sampun mênga wau ta lawange
Mangkuyuda ngadêg jawi kori
Darmayuda uning
sigra numbak gupuh

kawatgata jaja trus ing gigir
malês numbak gupoh
Darmayuda kêna gêgurunge
kalihira sarêng angêmasi
Mangkuyuda mati
nèng jawining pintu

Darmayuda mati sajro kori
dadya mati sampyoh
apan kadi pinusus gègère
wadya ing jro sêdya ngungsi urip
lir gabah ngintêri
solah ting bilulung

Trunajaya gya lumayu aglis
lan sagung rêrepot
datan ana kari sêdayane
mêdal kori bêbutulan wingking
lajêng lampahnèki
sawadya tut pungkur

amung abdi kang trisna tut wuri
kang sinêdyèng batos
ngungsi ardi Ngantang panêdyane
sinêngkalan bêdhahe Kêdhiri
wus sirna ngrasani
jro kutha wus suwung

angandika kangjêng sri bupati
marang Amral alon
jarahana sajro kutha kabèh
apan uwis iya jangji mami
sira kangduwèni
jarahan sêdarum

duk miyarsa kang wadya Kumpêni
sami sukèng batos
jrone kutha jinarahan kabèh
wit pasrahnya kangjêng sri bupati
wusnya dèn jarahi
mangkana sang prabu

angandika kangjêng sri bupati
marang Amral alon
tuwin marang pra dipati kabèh
karsaningsun iya arsa ngungsir
marang gunung sami
mangkat dina sesuk

sêdayane sandika turnèki
enjingira bodhol
Trunajaya myarsa pawartane
lamun arsa dèn ungsir sang aji
tyasnya sangêt miris
tan sumêdya kiwul

mung sumêdya ngungsèkakên urip
lajêng ngalih ênggon
wukir Ngantang nèng ngriku amanggèn
ya ta wau kangjêng sri bupati
lampahira prapti
nèng Payak kêkuwu

dhawuh karya sanggrahan sang aji
atata pakuwon
wadyabala tata lêrêbane
sanalika wus kadya nêgari
pakuwon rinakit
pan sajuru-juru

pakuwone kang wadya Kumpêni
tan têbih sang katong
Sang Dipati Anrangkusumane
lan sagunge kang para bupati
ngubêngi prasami
pakuwon sang prabu

pakuwone kangjêng sri bupati
rinakit kêdhaton
rinareka lir pura isthane
pagêlaran lan bangsal pêngrawit
têratagnya asri
pan pinatut-patut

langkung arja ing Payak lir nagri
wau ta sang katong
siyang dalu kasukan arame
kang tabuhan pan awarni-warni
pakuwon dipati
kang tabuhan umung

wong ing desa kanan lawan kering
sami prapta nonton
wênèh dodol wong desa praptane
barang winade kêlangkung laris
mila sukèng ati
wong ing dhusun-dhusun

sore gunung Ngantang dèn barisi
prasami makuwon
kidul gunung wetan tuwin êlèr
kulon datan sêla ingkang baris
sangêt binathithit
sangisoring gunung

luhur gunung kêlangkung prihatin
mila sagunging wong
Trunajaya anênggih wadyane
kathah minggat awit kirang bukti
mudhun saking wukir
angungsi wana gung

nora kêlar lawas tan abukti
anèng wana nyelog
uwi tuwin panganan liyane
kang binukti Trunajaya mangkin
anèng nginggil ardi
mung lan garwanipun

Trunajaya lawan garwanèki
arine sang katon
ingkang sêpuh wus dadya garwane
ingkang anèm arsa dèn ramuhi
sang dyah sru tan apti
pinalaur lampus

mangkya tumut anèng nginggil wukir
nalika kaboyong
sarêng nagri Mêntaram bêdhahe
babu inya myang parêkan cèthi
sami atut wuri
nèng luhure gunung

sakêlangkung sangêt kawlasasih
kalihnya sang sinom
wong Madura ingkang dhèrèkake
anèng gunung samêngko mung kari
wêwolukèhnèki
sami kawlasayun

gênti ingkang kawarnaa malih
wau kang alolos
wong Mêkasar duk kala pêrange
Dhaèng Mangrewah lan Dhaèng Makincing
myang sawadyanèki
tuwin Busung Mêrnung

pisah lawan Trunajaya nênggih
mung sakônca amor
wong Mêkasar tan pisah lampahe
lajêng sami ngungsi anèng ardi
Sapora kinapti
sampun prapta luhur

tata-tata pondhokira sami
nèng ngriku makuwon
arêrapoh pan rineka bètèng
amiranti bok dipun inggahi
mring wadya Mêntawis
saking ngandhap gunung

watu-watu sami dèn cancangi
bok yèn ana mungsoh
ingkang watu pinêdhot taline
sangêt sami aprayitnèng wèsthi
ngling Dhaèng Makincing
kakang Busung Mêrnung

yèn awèta inggih anèng ngriki
asangêt kuwatos
inggih lêrês mirantos ênggène
nanging pêsthi kakirangan bukti
dhêstun ta kuwawi
namung tigang santun

yèn pirêmbag suwawi mring Bali
anèng ngriku andon
inggih botên kathah kuwatose
Busung Mêrnung alon anauri
gih langkung prayogi
kula sangêt rêmbug

Dhaèng Mangrewah nambungi angling
gih suwawi bodhol
ya ta mudhun saking gunung age
sawadyanya sumêdya mring Bali
ya ta lampahnèki
Bêlambangan rawuh

tata-tata pêraunya sami
sêdaya mirantos
lajêng nabrang dhatêng Bali age
kunêng ingkang nabrang dhatêng Bali
gênti kang winarni
ingkang mêrês madu

