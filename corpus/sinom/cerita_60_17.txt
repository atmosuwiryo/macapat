para mudha kang ngupaya
pulut marang wana sami
antuk wit gondhang lan bêndha
cuwone dipun kêbaki
têkèng ngomah tumuli
winuwuhan malih sampun
pulut nôngka lor wetan
wus winèhkên kang sudarmi
tinampanan pinasangkên ing wong-wongan

lima pisan kandêl rata
winatara nyatêngah dim
mêmêdi dèn dêkkên sigra
sadayatma kinèn mulih
Sutatruna pribadi
kang tunggu ana ing gubug
dangu angantya-antya
dupi wayah asar inggil
samana Pak Kêdèl lèyèh-lèyèh nendra

kêpati wong tani yuta
sadina dhêg ngangkat kardi
wuwusên kancil wus têka
nginte-inte pagêr srisig
wêruh ingkang mêmêdi
wus ngadêg manèh lir wau
sigra malbèng timunan
jujug sandhinging mêmêdi
tan uninga yèn tinambahan wisaya

kancil mèsêm sarwi nabda
hèh sira iki mêmêdi
adha sribu saya tidhak
takut jangan ambil posing
apa lu mau jadhi
kêndhati trêbang trak takut
lah mau main apa
sêkadrun sêkèrêmdhagi
apa sukak marilah kita sêgotrah

apa lu trak cari kabar
ini kancil memang cêrdhik
antero bukit dhan hutan
trak brani lawan sadhikit
dhari sayini sakti
jangan lagi lah mukak lu
randhu nyang purak-purak
rupa orang saya brani
tradhak heran kao mau kajadhian

tinabok punang wong-wongan
tinepang suku kang ngarsi
katampan pulut wus makan
suku kanan dèn gandhuli
dinudut nora kongkih
wali-wali pulut gandhul
palguna durung wikan
mandhak ascarya ing ati
malih nabda hèh bêcik mêmêdi sira

sêmbrana aparikêna
dene anggandhuli sikil
ingsun dudu mitranira
ko jak tabik cara Wlandi
salaman kaya kaji
prasan atinira patut
yaktine kurang tata
tan wêruh dugi prayogi
têtêp sira murang silaning akrama

dene têka sumêntana
nganggo gèndèng-gèndèng sikil
wruha yèn rupamu papa
amung mandhi gombal jarik
ciptamu lir angampil
pandhêl mas Nèdêrlan umuk
jatine rontèk nistha
gombal amoh jarik lurik
jaran kepang kramaleya samarata

punang pulut saya gupak
kancil tambah sukèng ati
gumuyu alatah-latah
suku kang kering nêmpiling
thèmêl pulut gandhuli
sigra murdèng kancil numbuk
ganul pitrang wus mangsah
marang cangkêm irung kuping
suku ingkang wingking mancal wus katampan

pulut mulêt gupak wrata
nutupi dalaning angin
gèbès-gèbès sru subadya
nora daya malah mipit
mêpêti dalan angin
kagyating tyas wruh yèn pulut
paekaning manuswa
sakala kancil anangis
ardaning kang sangsara nêmpuh sarira

ngantêp budi tiwikrama
ngapalakên môntra sêkti
kêmat bandung bôndawasa
kêmayan lan donga sèpi
giling kre gilingwêsi
tracah bêsmah bala srèwu
nurbuwat donga kasah
ayat-ayat sinuksmèng sir
wêlut putih panglemunan donga sleman

pulut maksih plikêt kuwat
kêkêt lèngkèt buntut kuping
dadya sakêpêl pangrasa
kancil rumôngsa tan bangkit
hèh para mitra sami
kang maca saha kang krungu
sapambêg kasusastran
myang ngèlmu kang luwih-luwih
lamun nora wêweka têmah sangsara

kancil lêsu lêsah ing tyas
pulut lèngkèt midrèng jisim
dupi wus nir dayanira
mangkana osiking ati
o o dene ta dadi
rubeda sèwu miliyun
tan wurung puput jiwa
tinjo marang jaman akir
saking pitrang bêndha ingkang èstha janma

ingsun sêsuwun ing Suksma
manuswa kang masang sandi
muga-muga ngungkulana
satus sangsaraku iki
têtêp janma tan yukti
mitênah samèng tumuwuh
walêsing Dat wasesa
tan lawas pasthi nêmahi
adat kuna wong siya nêmu cilaka

dhuhAllah Kang Murbèng Jagad
wêlasa satriyotami
kang manggih bênduning Suksma
lantaran janma tyas drêngki
tan wun badhe dhatêngi
kayat kayun yun ginulung
dayaning pulut gondhang
nôngka bêndha paksa srèi
wus katêkêm pangwasanirèng sujanma

rèh sampun tita diwasa
kawula molah tan bangkit
mupus karsaning dat mulya
kang wajibul maujudi
marma mêmalad budi
muhung nêgês karsèng ulun
lunturing trêsna tuwan
kang mayuta-yuta margi
datan kirang kodrat iradating tuwan

kèhing kewan wanawasa
èstu tan sagêd nulungi
bab pulut akaling janma
marma liyaning Hyang Widhi
kang paring sih ing dasih
wajibing sipat kadirun
bila alatin lirnya
kawasaning Maha Sukci
datan mamèt lêlantaran gaibing Hyang

kadi datan kêkirangan
matrapkên siksa mring kancil
lah bok sampun srana pitrang
mindhak dados kidung benjing
kancil gêlahing bumi
têmah kasasar ing laku
kajlungup ing sangsara
datansah lakuning ngèlmi
dadya kondhang lir undhang margi prapatan

pêjah amba dados koran
lokomutip bramartani
bintang timur slomprèt mlajar
yapa bodhê ing Batawi
kabagyaning redhaksi
pra korèspondhèn manjurung
yèn kancil kenging saya
malbèng babad jamak ngakir
sinawung ing têmbang dadya uran-uran

saiba wirang kawula
dados gêguyon ing benjing
dene kancil nawung kridha
ulah dini dibyèng bumi
susilarja mumpuni
sadu parikrama ayu
tyas dirga samaita
têka katamèng prana tis
adhuh rabil ngalamina tobat amba

ing dintên wingking tan nêdya
ngrusak tanduraning tani
kang tanpa duga watara
wana tan kirang rijêki
gumêlar ing sabumi
ingkang sêgêr lêgi kêcut
dadya panganing kewan
kang môngka kulambêk srèi
ngrusak palawija panganing sujanma

sabab kasupèn kawula
amila nyuwun aksami
hèh surya côndra tranggana
bumi gêni angin warih
rewangana minta sih
ring Dat kang wajibul wujud
suwuna luwar ingwang
saking sangsaya puniki
tan wun mati tan pakantuk kênèng siksa

hèh kutu wong alang taga
mujia ayuning kancil
sukur salah siji wignya
awèh lantaraning urip
ngluwari kang piranti
rupa janma carma pulut
kang lumêkêt ragèngwang
kang yun ngêlun nyawa mami
lah wêlasa ring kusuma kawiradya

adhuh ibu sori amba
punapa ta datan ngimpi
pun kusnun kenging rubeda
bapa kêbo paran mami
tulungana dèn aglis
dhuh nabiku satus èwu
saha wali sasanga
myang yogiswara mahmuni
ngulama gung musanèp para pukaha

pintanên luwar kawula
abot siksa nêmpuh jisim
dahat susah sayah lêsah
tan wun kulit daging gusis
lamun kang masang prapti
kawulèstu winayungyung
kinarya mêmainan
watêking manuswa jail
pinilara tan wande yèn pinêjahan

kang môngka wong tani desa
kaya buta doyan daging
rase luwak kuwuk doyan
aja ingkang daging kancil
rèh sujanma datan wrin
yèn kancil putus ing kawruh
caksana nawung kridha
ing kasusastran mumpuni
datan wurung kinayah lir kewan rucah

yèn wruha gunadikèngwang
wirama ulah lêlungit
putus munah kang tiarda
murtyambêk susatyèng wukir
kadhang sun dèn guroni
wruha wicarèng sun ngèlmu
saking bodhone ingkang
masang pulut mikat kancil
mung miyagah ingsun kewan bodho mamak

e e dene tan ana wlas
wus ratuning pasthi mati
yèn tan wis sêsangat êngkas
tinarik talining urip
uripa wiji aming
yun mati kabèh ragèngsun
ngênting panlangsanira
kongsi luhe dadi gêtih
tandya kancil nêku ing puji mantrarja

jinumbuh ing puji-puja
tyas wêning paningal êning
mênêng ngèksi tikswèng grana
jumbuh kawula lan gusti
napi Isbat pinusthi
maksa tan wal saking pulut
nulya nêbut istipar
kalimah tayibah drindhil
maksa tita diwasa judhêg tan daya

angapalakên kidungan
ayat limalas kang pamrih
enggala luwar sing pitrang
nanging pulut angranuhi
yèku lêpiya dadi
têpa larasing pituduh
cocog daliling Kuran
kang kajarwa nèng ngakaid
hayuk biluli pikdi inti salirnya

nora tinarima sira
rèh sêpi tan ngalap warti
têrange kang sapa manggya
rubeda kang gêgirisi
tan sirna saking puji
awit sadurunge nêmpuh
tan pinikir dadinya
marma janma kang tyas murti
wus pinikir sadurunge mas kinambang

wus mangkono atining wong ngaku luwih
wruh ing kasampurnan
ambêg jumbuh kwula gusti
prasanatine wus pana

dupi nêmu pakewuh Gusti tan bangkit
têtulung wèh luwar
padha lan kang wus wruh ngèlmi
dèn andêlkên nora kêna

dumèh putus ing kawruh kang dakik-dakik
yèn katêmpuh lara
ngèlmu êntèk sirna gusis
marma padha rasakêna

rikalane kancil marang sila yukti
tan tinambang nalar
angên-angêne tan mikir
mung nguja wawar ing durta

apamanèh manuswa jaman saiki
dahat muji muja
nanging yèn wus anèng sêpir
utawa yèn lagi susah

kawuwusa Kyai Sutatruna nglilir
dènnya lêleyehan
gregah tangi yun mangèksi
wong-wongan kang mawa pitrang

kagyating tyas kang lor kulon datan kèksi
wus anyakrabawa
rinubuhkên kewan drêngki
kang dahat gawe pituna

sigra cancut trangginas anglinting klambi
marani gonira
kagyat Pak Kêdèl mangèksi
kewan kang nakal wus kêna

nulya surak-surak amarwata siwi
têtaya tayungan
uning unong jênthik manis
tibaning gong pasrangkara

padha manèh padhaa sira lan mami
untap-untapana
kewala prasasat mirib
bilai antakanira

rasakêna sira dhustha laku juti
maling palawija
mêmagan tindak pranatis
panastèn gawe pituna

ana timun lagi wayahe sumêrit
dene sira dhustha
bisa têmên karya rugi
luwih yèn rong puluh reyal

dyan cinandhak kancil maksih kêmpis-kêmpis
Sutatruna nabda
e e sukur ijèh urip
cilik têmên têka glathak

wus sinrimpung sikil papat dadi siji
nuli tinalenan
pulut binuwangan rêsik
marang gubug ginosongan

dèn brukakên kantêb palguna anjêrit
dyan thinuthuk sangkal-
ing pêthèl ênggon pok kuping
pêt sumaput konang buyar

huh rasakna êndhasmu saiki posing
nora wurung mangkya
praptèng wisma dadi tai
balunge kang ênom rênyah

mung cacade cilik têmên tan mratani
tôngga-tangganiwang
mung bangêt lêganing ati
sirna wêrinirèng têgal

lah kapriye iki wus sore kang wanci
jam satêngah lima
punjule patbêlas mênit
bocah ora ana têka

prayogane nuli sun gawane mulih
yèn kawêngèn mangkya
pangolahe kewan iki
enggal-enggal Sutatruna

sikil kancil taline wus dèn kêncêngi
cinocol pikulan
kasisihan kayu garing
kancil gumandhul ing ngarsa

samantara laksananira wus prapti
sapinggiring dhadhah
Pak Kêdèl nguwuh ing siwi
hèh thole kewane kêna

samya ngrungu swami suta priya èstri
mêthukkên gancangan
gumrubyug sabrayat sami
bungahe marwata suta

suka sukur para tôngga akèh prapti
samya takon warta
tuwa anom gêdhe cilik
lanang wadon elur prapta

sadaya kang nonton durung ana kang wrin
warna myang arannya
nyalênèh samining kumlip
warta kewala tan ana

kono ana janma wrêda marêpêki
mring kang nêmbe kêna
pamuwuse kaki-kaki
iki kancil aranira

sasamining têtaga nakal pribadi
baud ngomandaka
ngrekadaya ngathik-athik
nanging ujaring wirayat

kang wus kocap ing kuna rontal tinulis
iki dadi srana
sarate wong among tani
bisa nyingkirake ama

buntut kanggo nyêbar gaga iku benjing
dene patrapira
pinêndhêm madyaning têgil
winor godhong dhadhap kleyang

mung sadina sawêngi nuli dèn jrangking
sabên môngsa gaga
maksih kanggo bola-bali
dene tracak papat pisan

bisa dadi sarak yèn kinarya jugil
nandur kacang tunggak
kacang lanjaran andadi
lan nyirnakkên ulêr wana

cumplungira pinêndhêm tulakan sabin
kang kiliran toya
ama mênthèk walangkalis
wulu dadi tômba kadhas

kulit tipis lêmês wulêt kanggo mranggi
gawe jangêt kuwat
dadi tali jara bêcik
iwak lêgi gurih kêsat

nadyan dèn go ulap-ulap uga kenging
lulange punika
rèhne tipis rangkêp kalih
Sutatruna suka ing tyas

saha para brayat swami tuwin siwi
angrubung palguna
ana kang jèwèr nyalênthik
ya ta surup danupraba

Kyai Sutatruna nabda marang swami
êmbokne lir paran
prayogane iku kancil
sinambêlèh sapunika

bokmanawa kasulak wêngi tan rêsik
iki sun watara
jam nênêm luwih sathithik
olahên sakarêpira

ingkang kaping kalihipun kyai
kula sampun kongkan
ngajak-ajak tôngga samya dhèdhèl
bucali glagah gadhangan gagi
dintên benjing-enjing
kancil kangge lawuh

nadyan alit tinambahan krambil
rinêmpah kemawon
murih babar warata ing akèh
ingkang priya nabda bênêr yayi
wayah bangun enjing
lêmu gajihipun

sarèhning wus kasulak ing wêngi
dokokna ing pawon
ngarêp luwêng kurungana bae
sênik gêdhe tindhihana nuli
watu kang supadi
kukuh nora mêtu

uculana taline ing sikil
mèn bisa têturon
mubang-mubêng anèng jro sênike
nulyatmaja sami nyandhak kancil
kinurungan sênik
tinindhihan watu

Sutatruna nutuk sênêng pikir
dènyantuk bêburon
kancil ingkang karya guyokake
akèh tôngga kiwa têngên prapti
pitakon ingkang wit
kancil kênanipun

sinung wikan yèn kênèng piranti
pulut kèh kang jonto
rigên nalar mungguh kapikute
tan ngapaa rupane anylinthis
ngrusakakên pêntil
timun kèh kang runtuh

ya ta wau kancil kang nèng sênik
dhat-dhatan andhrodhog
gêtêring sanubari puate
ciptaning tyas wus tamtu tan urip
tiwikrama ngungkil
sênik nora keguh

dahat kukuh watu kang têtindhih
ciptèng nala ngaso
pasrahing tyas narima patine
wus rumôngsa yèn tan antuk margi
lantaraning urip
kang bisa têtulung

nabda dhuh sang sukci murwèng bumi
sumôngga kemawon
kawula mung sumarah sapangrèh
tan rumaos amba darbe jisim
kataman ing pasthi
sirna trahing pungkur

kabudayan amba sirna ênting
siniksa dening wong
awit saking klakuan kang dede
culika gung tindak kang tan yukti
katêmpuh bilai
aksamanên ulun

dyan ngêningkên panêngêran pati
sawiji tan kalong
dahat ngungun pangunandikane
hèh dene ta sèwu mokal iki
sun tan praptèng pati
apamarganipun

sigra mêpêt napasira kancil
nyipta nganyut layon
rumôngsa wus tan wurung patine
ya ta ing ratri wanci jam kalih
Sutatruna nglilir
angunggahi sunu

Kêntruk Mênik kinèn marut krambil
sawusa mirantos
bumbu-bumbu sapanunggalane
anèng ngomah kewala lamun wis
sadaya rumanti
rèhning maksih dalu

pating klêpruk mêcah marut krambil
jawah cinariyos
Kyai Sutatruna ngon-ingone
sona lanang abang buntal putih
ratri rèhning riris
srênggala malêbu

brobos gêdhèg angupaya gêni
rèh adhêm mring pawon
kêrug-kêrug nèng ngarêp luwênge
ngringkêl anèng awu cêlak sênik
palguna duk uning
asu kêrag-kêrug

nulya darbe èngêt ngreka sandi
wajib wênang goroh
wong katêmpuh ing bilai gêdhe
ngomandaka kêna yèn nguripi
nulya nabda wêngis
kancil marang asu

sigak-sigak hus hus mambu sangit
hèh sira sagawon
lah lungaa kang adoh dèn age
ywa nèng kene wèh kuwuring ati
kang lagya mangèksi
ing dat kang linuhung

sun mulya di susila rèh niti
kusuma kinaot
putus guna dibya sasamine
sicing-sicing sumingkira anjing
ingsun lagi sêdhih
mambu sira langu

gawe kuwur nyipta nranging Widhi
najis marêk kelon
ing pamawas tan awas ciptane
lamun sira cêraki puniki
jêjômbaa maring
kali adus slulup

ambunira bacin prêngus lêdhis
bab panganmu crobo
patut têmên kirik sipat kere
kuru kèri karo samèng kumlip
tanpa guna niti
mung ngèngèr uripmu

karam mutlak cêmêr tanpa budi
cêgahanirèng wong
dahat nistha dama sirig gêdhe
kitab kadis Kuran wus jarwani
sor-asoring bumi
tan ana lir asu

sona kagèt krungu sabda wêngis
nginjên kang anèng jro
atêtanya hèh ta sapa kowe
nèng jro sênik akêmering-kering
bangêt ngèsi-èsi
mring padhaning makluk

apa sira kang kênèng piranti
pulut kang istha wong
uwong-wongan randhu wingi kae
sumakeyan têmên tur gumaib
kancil nabda malih
o budhêg si asu

nora krungu tan yun ngupa warti
atimu lir togog
tunggak kobong iku pardikane
ingsun kira lêluhurmu nguni
kakèk moyang anjing
marma tyasmu kuthung

durung manjing pasamuwan lungit
dêlês tyas sagawon
tan wruh guna myang tatakramane
apamanèh sastra Ngarab Jawi
sasmitarjèng ngèlmi
nora pinaèlu

kitab Kuran kadis ulah dini
tan pisan mangartos
sabab srawungamu salawase
kirik kuru gudhigên agêring
mung ngupaya tai
iku kadayanmu

lah ajara titi surtèng budi
budyayu kinaot
ingkang neka-neka pangawruhe
supayane bisaa umanjing
mring padhanging bumi
kumpulan wong putus

o o asu tan ngrasa sirèki
uripira bodho
solah wicaranta tôndha rèmèh
bobote sun iki satriya di
pangrasamu kenging
punangsaya pulut

tan wruh sun dèn ulati wus lami
wit kèh barkah ingong
siji loro têlu têlu gawe
dhihin kinèn dadya mèstêr tulis
pindho mulang ngèlmi
ping tri pinèt mantu

marma dahat kapungsêng binudi
munggu praptaningong
mring si bapak Sutatruna kinèn
nglaksanani tri prakara iki
nanging sun tan apti
tyas sun luwih kukuh

sapiraa yèn tan pinèt siwi
cinaosan bojo
suta èstri kang gêdhe karone
Rara Kêntruk kalawan Kèn Mênik
nadyan ingsun sêlir
si bapak jumurung

saking dahat kasêngsêming warti
bab kotamaningong
trahing daniswara ingsun kiye
marma nastiti sabarang bangkit
putus ing agami
gêgamaning maut

yèku wite prawan ro gung
