sampun sira mari sayah
sinugata wusnya bukti
dhatêng Kamangkunagaran
caraka Dêlèr Samawis
sapraptanira panggih
Pangran Wijil Ngadilangu
pangeran angandika
inggih paman benjing enjing
kula bêkta sowan ing raka paduka

sampun tanggêl ing punika
paman anjujuga enjing
inggih pasowan kewala
wus pamit makuwon malih
pangeran tur upaksi
duta idlèr praptanipun
kang rayi kang dinuta
Ngadilangu Pangran Wijil
ingundhangan wadyagung enjing pêpêkan

manggihi caraka prapta
kang saking Gupnur Samawis
ing dalu tan winursita
enjinge aglar tinangkil
sagung mantri bupati
sarwi ngandikan lumêbu
sang nata têdhak marang
pandhapa manggihi tami
kerid marang Pangeran Mangkunagara

praptanira ing ngajêngan
asru ngandika narpati
adhi ing ngriki kewala
dawêg sêsalaman adhi
dika minggah ing nginggil
Pangran Wijil nêmbah maju
sawusnya sêsalaman
cinandhak astanirèki
sampun mundur adhi ing ngriki kewala

binêkta lênggah satata
ya ta wau Pangran Wijil
sigra ngaturakên surat
kang saking Dêlèr Samawis
tinampan tinupèksi
bêbuka tur tabenipun
ingkang akathah-kathah
katura paduka aji
wiyosipun pun dêlèr nuwun ngapura

sakathahe kalêpatan
pratingkah kang wus kawingking
mantuka inggih duk kadya
tuwan paduka rumiyin
kala amba badheni
ing tuwan amrih pakantuk
dhatêng raka paduka
swargi jêng sri narapati
tuwin dhatêng komisaris sami uga

sampun lami kalampahan
sudara dipun paringi
tigang èwu Sukawatya
nuntên wontên kang nyêlani
praptane jendral nguni
pun Wilêm Baron pan Emub
kêni ing wêwadulan
kula tinambuh prakawis
tuwan darmi têgêse tibèng kawula

nging wontên atur kawula
sudara kirang ngyaktèni
tan angantos tur kawula
mangke Jendral sampun mati
Jakup Musêl kang dadi
têlase sataunipun
tampine kang pangwasa
ing mangke kula aturi
antukêna kapênêdan kina-kina

suwawi apêpikiran
mrih mulyaning bumi-bumi
yèn tuwan maksih ngarsakna
ing karsa kula puniki
risaking tanah Jawi
sayêkti kabanjur-banjur
sintên ingkang kecalan
liya paduka lan malih
Putra Tuwan Sang Prabu ing Surakarta

Kumpêni darmi kewala
panêdha kawula mangkin
sudara mugi èngêta
katêmpahing tanah Jawi
mangkya sêpuh pribadi
lawan kaping kalihipun
punang punggawa Tuwan
Tumênggung Jawinatèki
duk prang Lengkong inggih kang kacandhak gêsang

pun Sakèbêr ingkang angsal
ingaturkên mring Samawis
Tumênggung Jayawinata
pan inggih kula pênêdi
botên manggih pisakit
manggih kabaikan agung
ing mangke pan katura
dhatêng ing paduka malih
abdi dalêm Tumênggung Jayawinata

lawan sagunging pratôndha
sih-sinihan sami-sami
tan supe salaminira
wus cinacah kang pakirim
kathah awarni-warni
tinampan sadayanipun
Jawinata ngandikan
sapraptanira ngabêkti
ngaras pada ginagujêng warnanira

dene sampun ngalih warna
kadi paranakan Bugis
mundur ngujungi Pangeran
Dipati Mangkunagari
nulya mring bapanèki
bapakira sênggruk-sênggruk
Dipati Jayaningrat
ngandika sri narapati
Jawinata kêrasan anèng Samarang

sang nata alon ngandika
marang ing Pangeran Wijil
adhi kang muni ing layang
idêlèr arsa pêpanggih
lawan kangên ing mami
sun undanga mring Madiun
iya nurut kewala
sanadyan mring Pranaragi
sakarsèngong adhi anurut kewala

nanging adhi kayaparan
iya awak ingsun iki
lagyewuh ana ngamônca
durung kolur ing tyas mami
ya pirabara benjing
yèn misih padha rahayu
sayêkti wèh wangsulan
nanging dika wruha adhi
salawase si dêlèr iki rumôngsa

yèn ingsun nêdya alawas
nèng tanah môncanagari
sayêktine ingsun undang
ingsun nêdya nora lami
yèn wus sampurnèng jurit
mulih mring Mataram ingsun
Tumênggung Sindusastra
wus kinèn akarya tulis
angsul-angsul kang saking Dêlèr Samarang

Pangran Wijil tigang dina
kalawan ing tigang ratri
kalangkung sinungga-sungga
nèng nagari Pranaragi
sêrate dèn angsuli
paring sapi têlung puluh
pêdhète kang sadasa
lan susuh salawe kati
patang pikul kang warni dhèndhèng manjangan

lawan turôngga satunggal
wêton Magêtan gêng inggil
ulês dhawuk megatara
wus pamit Pangeran Wijil
kang srat wus dèn tampèni
angsul-angsul lan pakintun
enjing mangkat Pangeran
Ngadilangu Pangran Wijil
tanggal pisan Bêsar saking Pranaraga

saungkurirèng caraka
prapta ingkang pra dipati
bang wetan sumiwèng nata
Kalangbrèt Kartasanèki
Nganjuk Pace Ngrawèki
Sarêngat Balitaripun
ing Japan Wirasaba
miwah Dipati Kadhiri
samya jujug Pangeran Mangkunagara

sinebakakên sadaya
sagung ingkang pra dipati
sadaya wus tinarima
dinangu kapalanèki
ginunggung sadayèki
pan salêksa kalih èwu
lan satus pitung dasa
ingkang dhinapur prajurit
pan kajawi kuda kang dadi wowotan

nata nimbali bunira
kang anèng ing Sukawati
praptane antuk rong dina
nuntên garêbêgan nênggih
Bêsar langkung gêngnèki
barising garêbêgipun
sang nata adhadharan
miyos ing paseban jawi
animbali santana bupati putra

bakdane garêbêg Bêsar
sang nata anarimani
sakawan kang pra dipatya
Pangeran Madiun nênggih
pinaringan kang bibi
Ratu Mamênang puniku
malih kang pinaringan
Sêtrapati ing Kadhiri
Rêtnawati kang kinarya pêparingan

kalawan ingalih nama
Sêtra ing Kadhiri iki
Ki Tumênggung Katawêngan
ing Rawa Kartayudèki
pinaring Selawati
ing Sarêngat Bok Kapundhung
sampun sami aningkah
Ratu Mamênang wus panggih
lan Pangeran Madiun Mangkunagara

duk samana langkung arja
nagari ing Pranaragi
kanggenan Natèng Banaran
siniwi ing pra dipati
sagung môncanagari
mangkana ingkang winuwus
Pangran Mangkunagara
ngaturkên jarahannèki
satilare Dipati Suradiningrat

sawêg prapta ing utusan
saking pangilèning wukir
bêrana miwah boyongan
badhaya sarancak sami
kalih ambêbakali
ingkang wus dadi salaju
katur marang kang rama
pangeran ngêndhak kêkalih
èndhèl lawan pambatak ingkang dèn êndhak

pambatak ingkang dèn êndhak
anama Ismayawati
Marionêng èndhèlira
kang rama pan ragi runtik
iya tatane ngêndi
wong kinongkon têka rusuh
dèn jak angrata jagat
têtêkone nora bêcik
karangsangan kaya ambêg wong urakan

wong kinèn bêdhah nagara
apa saisine nênggih
sayêkti katur sadaya
lamun ana dèn sênêngi
enggal barang kinapti
môngsa kadadaka luput
mêngkono ingkang jamak
nora murang tata titi
nasak-nasak amurang nagara krama

wus pinundhut kalih pisan
èstu duka kang ramaji
pangeran langkung katêbah
kang rayi ingkang tinuding
aturna ing ramaji
tan kudu kanggonan ingsun
ngong tohi karingêt rah
ambêdhah ing Pranaragi
nora katon samene sariraningwang

nuli plêk tan purun seba
ing Sêtu lan Sênèn Kêmis
sang nata tan angandika
maksih miyos Sênèn Kêmis
dèrèng nyana sang aji
yèn kang putra rêntêngipun
tan ana tur uninga
yèn kang putra agung brangti
duk miyarsa saking pawèstrèn sang nata

ingkang putra tinimbalan
ratu bêndara wus prapti
ing ngarsanira kang rama
ngandika sri narapati
iya kangmasmu iki
têka nora seba mutung
lah iya sumakehan
prajurit prawirèng bumi
têtêkone kaya wus angrata jagad

kang putra matur tur sêmbah
putra tuwan sangêt kingkin
yèn dalu tan antuk nendra
yèn siyang tan antuk bukti
kang rama ngandikaris
wong ugungan kumalungkung
kaya wong nora kalah
karo sapadhaning janmi
dene agung kapalayu bakakrakan

yèn aja ana kang tuwa
môngsa gagapa basuki
mati pinênthung wong desa
wong mono yèn duwe pikir
kang kaprah lawan mami
kaya putra Nabi Dawud
iya gawanên rara
èndhèl iku kang sawiji
ingkang putra antuke kalangkung suka

praptane pakuwonira
èndhèle katur satunggil
wontên lêganing kang manah
Pangran Mangkunagarèki
pêndhak enjinge malih
anujoni dina Sêtu
mêtu ing pawatangan
sarwi ambêkta Walandi
Ônggaima mèlu watang gêgundhulan

nganggo badhong agêgêlang
wong nyênyandêr dèn tumbaki
gumuyu kang sami mulat
kang rama runtik ingbatin
dudu panggenanèki
pawatangan lala lucu
nanging sinamun ing tyas
winawas datan katawis
runtikipun awor wuruning asmara

sabubare watang sami
bupati akèh ngandikan
santana putra sakèhe
sang nata lajêng bujana
angiras pagunêman
mring kang putra ngandikarum
hèh kulup Mangkunagara

aprakara laku iki
sira sun tuduh muliha
maring Pajang Matarame
nging mêtua Garobogan
si dêlèr nèng Barangkal
manawa banjur mangidul
kulup sira angadhangana

bupati môncanagari
saparo sira gawaa
têtêlu Pranaragane
Surabrata Natabrata
katri Suradipraja
Pranaraga milu ingsun
mung sing Adhi Pakuningrat

Madiun kang milu mami
Si Kakang Mangkudipura
Si Adhi Martalayane
iku kang milu ing sira
Kaduwang Kamagêtan
Jagaraga lan ing Warung
ing Sêsela ing Balora

jabakna nagari siji
Grobogan dadi wong Pajang
pamanmu Pugêr lungguhe
ing Warung lawan Sêsela
nagri loro ku iya
pamanmu Pugêr yèn jaluk
têka sira lilanana

dadi mung pitung bupati
têtêpe kang sira gawa
Pranaraga têlu dhewe
kapat Madiun kanoman
Magêtan Jagaraga
Balora kapitunipun
ing Kaduwang sèjèkêna

siji ku nunggala baris
kalawan pangarêpira
aja pisah sadinane
kang putra matur sandika
tan sagêd ngangsulana
kang rama parentahipun
kalangkung saking prayoga

dinangu prajuritnèki
ingkang sami kêkapalan
liya prajurit dharate
pangeran alon turira
kalih èwu punika
bupati pitu puniku
lan pitung dasa sakawan

kawan èwu dharatnèki
sang nata malih ngandika
dene kang milu maring ngong
Si Caruban Kartasana
Pace Kalangbrèt Rawa
Sarêngat Balitaripun
Poro Ngantang lan ing Japan

Wirasaba lan Kadhiri
dene ta kulup Si Jipang
iku nora milu ring ngong
milu marang sira nora
wus sun karya ganjaran
kang dadi pawitanipun
pamanira Singasêkar

sêlang gumun ingsun iki
pamanira Prabu Jaka
duwe pawitan samono
wong wolung èwu Si Jipang
nora bisa anglembak
muthêk-muthêk ngalor ngidul
abêr têmên ing ayuda

Mas Rôngga nambung wotsari
pukulun rayi paduka
wingi prapta utusane
yèn sampun bêdhah ing Tuban
kalawan ing Lamongan
badhe anggêcak Sidayu
dêdamêle wus lumampah

Pangran Mangkunagarèki
nambungi lawan Mas Rôngga
Paman Rôngga satêmêne
iku katut dening sira
dudu ingkang kaskaya
dhewe Paman Singasantun
katut opyake wong kathah

padha ngrungu yèn kiyai
pinarak môncanagara
wong pasisir padha gègèr
lamun aja mangkonoa
môngsa bisaa mêlar
pira lawase ta iku
duk Kyai nèng Kabanaran

nora tuk sawah sakikil
muthêk-muthêk nora obah
nèng nagara Jipang bae
wus katon antêpe kurang
Paman Suryanagara
tobat akanthia iku
lamun prakara ing aprang

minyak-minyik mung anglirik
lamun dulu wêwadonan
gumêr punggawa gujênge
wus dadya ingkang pirêmbag
parentahe kang rama
anjoga ing Cêngkalsèwu
Ngrata Pathi Kudus Dêmak

wetane Nglasêm sirèki
aja milu-milu ngulah
ya karêpe bubuhane
pamanira Singasêkar
kang abot Surabaya
iku kang ngawaki ingsun
jajal wong môncanagara

wus matêng ingkang prajanji
bubaran ingkang bujana
pêndhak enjing kang wiraos
Pangeran Mangkunagara
lan sagung pra dipatya
siyaga pamit sang prabu
ngujung kang para dipatya

budhal saking Pranaragi
parêng pitu likur Bêsar
kadya hèrnawa balane
wontên gangsal èwu kuda
dharat tanpa wilangan
anèng marga tigang dalu
rêrêb tanah Jagaraga

ing wuri budhal sang aji
tanggal pisan sasi Sura
sampun salin ing taun Je
liman sapta ngrasa tunggal
pinetangsangkalannya
sampun prapta ing Madiun
masanggrahan kawan dina

Pangran Mangkunagarèki
budhal saking Jagaraga
sadalu marga lampahe
praptanira Garobogan
panggih Sang Adipatya
Pugêr sami amêmangun
ing pikir ecaning lampah

dènira arsa masisir
Pangeran Mangkunagara
pinambêngan katanggêle
mangsane jawah punika
luhung benjing punika
yèn mêndha kang jawah wangsul
samangke luhung ngidula

anjampangi ing Matawis
kônca bupati punika
kang wontên Kêdhu Pagêlèn
sami sinupit ing mêngsah
dêlèr anèng Barangkal
saantuke mangsah bantu
mring Kêdhu Pagêlèn samya

tan adangu duta prapti
dutane Suryanagara
maring pangeran jujuge
lampahe atur uninga
tiwas kasambut ing prang
Tumênggung Jayadirjèku
lan Radèn Mangkuwijaya

Dipati Pugêr miyarsi
anjêtung astagpirollah
Pangran Mangkunagarane
wurung gènnya arsa dhahar
kapingungun sadaya
pangeran andikanipun
dèn age sira banjura

dutane Paman Dipati
Suryanagara nusula
mumpung kyai durung adoh
manawa kasêlak ngetan
gêcak ing Surabaya
Ki Dipati Pugêr matur
ing Pangran Mangkunagara

lidok tur kawula inggih
yèn paduka anuntêna
yêkti katiwasan gêdhe
pêjahipun Jayadirja
sêmpal baune kiwa
rama paduka sangprabu
punapa dene sampeyan

caraka lajêng lumaris
Pangeran Mangkunagara
bêktani mantrine loro
angirid carakanira
Radèn Suryanagara
lajênga marang Madiun
ing wuri dadoskên rêmbag

Pangran Mangkunagarèki
kondura dhatêng Mataram
Dipati Pugêr badhene
marentahakên wong desa
kinèn karya rêratan
karyalok maring wong dhusun
lamun Natèng Kabanaran

wurung marang Surawèsthi
lampahe anikêl sêmat
anjog ing Dêmak badhene
karsa anggêcak Samarang
ngadu prajurit anyar
Pangran Mangkunagarèku
budhal saking Garobogan

angidul ngilèn lumaris
anjog dhusun ing Gagatan
kalangkung rêsah balane
samarga-marga angrayah
wong Sima wong Tinawan
nulya kang para tumênggung
kang têngga ing tanah Pajang

wus sami miyarsa warti
lamun gègère wong desa
wong brang lor angili kabèh
prasami ngumpul gêgaman
arsa mêthuk pangeran
anuwun parentahipun
Pangeran Mangkunagara

Brajadênta Brajamusthi
Tumênggung Surawijaya
miwah Suradigdayane
lawan Suramangunjaya
Tumênggung Dipadirja
sakidul Sima kapêthuk
kang pra dipati sadaya

kumrutug sami ngabêkti
wusnya tata sami lênggah
pangeran sru timbalane
kabèh sanak pra dipatya
padha apêpuliha
patine kancanirèku
paman Tumênggung Jadirja

iya loji Bayalali
iku apa nora kêna
iya kinarubut ngakèh
ature kang pra dipatya
anggèr kalangkung gawat
akathah mariyêmipun
botên kenging ginagampang

Pangran Mangkunagara ngling
payo padha pêpikiran
sun mondhok ing ngarêp kono
sigra sarêng bêbudhalan
kèndêl ing pasanggrahan
parentah ing pra tumênggung
sami kinon angrampida

nacak loji Bayalali
binanton môncanagara
bupati kapitu kabèh
tigang èwu kêkapalan
bupati tanah Pajang
kumpul kuda wontên sèwu
dadyagung grêgut nyarkara

kang kinarya panganjuring jurit
sira Tumênggung Surawijaya
Tumênggung Dipadirjane
prapta surak gumuruh
wetan loji kiduling loji
miwah lèr baris Gabag
mung kang kilèn suwung
prajurit môncanagara
pêksa nêmpuh mariyêm sadaya muni
akèh turôngga kêna

samya giwar wong môncanagari
amangetan sami ingadhangan
mantri jêro jêjênênge
sakawan ngajak wangsul
wangsul ngilèn kang pra dipati
amor Bupati Pajang
anggênggêng ngêndhanu
bantu saking Surakarta
prapta dalu Kapitan Lowong tinuding
lan Alpèrès Salijah

kalih atus ingkang Bugis Bali
Jawa Mas Dêmang ing Surakarta
sami mêdal akêkèdhèr
nglalèdhèk tangkêpipun
upsir sami munggèng turanggi
lan para mantri jaba
wontên kuda satus
rame dènira ayuda
yèn binujung panggiware nganan ngering
mariyêm loji munya

kadi guntur wantu-wantu muni
panggiware tan ana kang tahan
kang lèr sarêng pangangsêge
pinetar kawur-kawur
ingkang wetan angangsêg malih
dèn mariyêmi bubar
gumrubyug angêlun
dènira aprang sadina
tanpa wêkas pukul lima mundur sami
pra dipati sadaya

lajêng sowan ing ngarsanirèki
Pangran Dipati Mangkunagara
gumujêng myarsa ature
ingkang para tumênggung
lan ature mantri jro sami
kang anjênêngi yuda
sangsaya angguguk
wus datan kêna pinaksa
bêbidhungên wong desane kanan kering
ya padha rusakana

pan sadalu gunêm pra dipati
enjing pangeran sigra têngara
angidul ngetan budhale
sagung kang pra tumênggung
kinon wangsul barise sami
Pangran Mangkunagara
wus anjog ing Panggung
sadalu enjinge budhal
sapraptane Barija mung tigang latri
lajêng dhatêng Mataram

kunêng wau carakanirèki
nênggih Dipati Suryanagara
ing Madiun duk praptane
katur marang sang prabu
duk binuka suratirèki
lagya antuk satêngah
sang nata anjêtung
animbali pra dipatya
para mantri tuwin sagunging prajurit
prapta glar ngarsa nata

surat kinèn amaosa malih
marang Ki Tumênggung Sindusastra
wus prapta watês titine
patine Ki Tumênggung
Jayadirja sagung miyarsi
gumêr pangungunira
kadyamin puniku
amine sidhêkah Ruwah
pangungune wong kathah mijil ing lathi
nata dhawuh kang waspa

langkung rêntêng tyasira narpati
kadya wangsula ngilèn cinipta
sampun kaliwat rêmbuge
dènnya arsa têtêmu
lawan têdhaking Surapati
sumados sri narendra
benjang praptanipun
ing nagara Kartasana
sawêg sami ngumpulkên kadangirèki
ingkang wontên Lumajang

langkung ruwêt ing tyas sri bupati
datan antuk anadhah anendra
barusah bubrah galihe
katon sasolahipun
Ki Tumênggung Jayadirjèki
rewang duk abêbakal
wimbuh ing tyas kambuh
lami tan kêna sineba
sidhêkahe para kaji kinèn ngaji
ing sapandhuwurira

sampun lami mèh kapiran budi
wontên caraka saking bang wetan
Adipati Cêbolange
angirid praptanipun
anak putu ing Surapati
ing Kadhiri wus prapta
cacah anak putu
kang mungêl sajroning layang
pitung dasa putunira Surapati
kang mêdal anak gangsal

ing samangke ingkang ambantoni
anak Bêrahim Wiranagara
anak Lêmbu Lêborane
miwah ta anakipun
Tirtanata sami anunggil
anak Suradilaga
Surapatinipun
ngumpul ing Bêrahim suta
putranipun sakawan kang jalu nênggih
kang sêpuh namanira

Radèn Malayakusuma nênggih
kang umadêg anèng nagri Malang
kang dadi pangaubane
ing sagung sanakipun
arinira namanirèki
Radèn Suranagara
malih arinipun
Rahadèn Jayanagara
ari malih agênge anglêliwati
wontên tigang manusa

Ki Mas Sênthong kalareyannèki
anama Radèn Tirtanagara
amung banthèng titihane
turôngga sagêngipun
tan kuwawi dipun titihi
kadhang anitih cikar
mangkana sang prabu
kapencut sajroning sêrat
ing tyas aris lêjar pangungunirèki
mring Tumênggung Jadirja

budhal saking Madiun sang aji
balanira pan kadya samodra
Suryanagara dutane
wus pinaring sul-angsul
sarta kintun salawatnèki
lan ulês kinintunan
mori tigang kayuh
wangsule sarêng bubaran
sri narendra mring Ngêblag Kartasanèki
masanggrahan Caruban

ênjang budhal sawadyanirèki
sadintên rawuh ing Kartasana
masanggrahan ing wismane
nênggih bupatinipun
kang wadyagung makuwon sami
kadya cuwak prajanya
kanggènan wadyagung
arja ing sami sakala
pra dipati bang wetan sadaya kêrig
tugur nèng Kartasana

nuntên mundhut utusan sang aji
anganthèni Ngabèi Duljalal
Tumênggung Dêmak waune
ingkang badhe ingutus
animbali sutèng Ibrahim
kanthi punggawèng Srêngat
lan Japan puniku
Ngabèi Pandhawajaya
wus lumampah sapraptanirèng Kadhiri
dhawuh ingkang timbalan

Adipati Cêbolang angirid
lawan Radèn Malayakusuma
Ibrahim suta malihe
lawan sakadangipun
dêdamêle yèn winitawis
gangsal atus sadaya
nênggih pamoripun
lan prajurit Surabaya
wontên sèwu praptane Kartasanèki
apan pinaring kurmat

iya dene taliti prajurit
urmat baris ngalun-alun aglar
amung prajurit jro bae
sêsak lun-alunipun
lan angirab pangerannèki
busananing kang wadya
kaparak dinulu
baranang giri pawaka
warna-warna lir panjrahing puspitadi
ebat ingkang umiyat

praptanira baris angurmati
munya kêndhang gong bèri sauran
sarunèn lan Carabalèn
Kodhokngorèk angungkung
sarta êdrèl nginggil turanggi
eram dènira mulat
wong Surabayèku
miwah prajurit ing Malang
sami dongong miyat tingkahing prajurit
kaya dudu manungsa

kêbat cukat arikat têrampil
sêbat-sêbut amor kudanira
atusan tunggal tingkahe
wau kalih tumênggung
ingkang mêthuk jawining kori
sadaya ingandikan
wau sang aprabu
ngrasuk busana sabrangan
arasukan toro mung wungu rêspati
angagêm kuluk jangkang

