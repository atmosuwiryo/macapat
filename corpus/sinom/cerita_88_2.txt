sigêg kang samya anggagas
mangkya kawarnèng kakawin
ing desa têpining praja
wontên jalma nama Sinbin
lan somah tanpa siwi
mung jalma kêkalih glundhung
sru atut runtutira
dènira alakirabi
sabên ari mung ngarah rêsmining manah

anggung dènira dêdana
wêlasan marang sasami
rujuk ing sakalihira
dènira karêm ambudi
dêdalan kang utami
ngudi kasidaning manus
ri ratri mung nalôngsa
dhatêng jawata linuwih
kang cinipta ing pati nêmua swarga

duk dhihin wus aran mulya
tan kirang sinandhang bukti
nadyan têdhaking asudra
nging rêmên mangulah ngèlmi
gêgulang mêmalad sih
gancang cancingan têtulung
miwah tan ngeman bôndha
singa kang darbe pamurih
tinurutan sakarsa amung sinarah

tan pêgat atarak brata
mêmardi cipta kang wêning
ngêningkên pônca indriya
angkara rinèh mrih aris
marma wau Ki Sinbin
nulya aran kyai dhukun
kathah jalma kang prapta
minta usadaning sakit
katarima sadaya têmah waluya

ki dhukun dahat kawêntar
wantêrira wèh usadi
sanadyan rogatiarda
minantran sakala mari
samana Kyai Sinbin
kadadak ing cipta muncul
arsa kesah lêlana
ngulati ngèlmu kang luwih
mrih sampurna ing kawruh aywa kuciwa

mring nyai nulya pamitan
wruhanira sira nyai
lawan aywa wancak driya
rèhning sun arsa lumaris
gatine yun ngulati
kawruh ingkang adiluhung
supaya lastaria
gèn sun têtulung ing jalmi
winantua wahyuning jawata mulya

sira karia nèng wisma
lulusna pakaryan mami
jêr sira uga tan beda
pralêbda asung usadi
Nyi Sinbin amangsuli
kula nêdya atut pungkur
arsa tumut ngupaya
raosing ngèlmi sajati
mrih turuta dadi rowang jêngandika

ki dhukun lon saurira
nyai aywa walangati
benjang yèn wus antuk karya
sira tamtu ngong tètèsi
dadi bisa patitis
ing panyipta kang pinuntu
bêcik sira nèng wisma
nampani tamu kang prapti
yèn suwunga mêsthi cuwa tamunira

lah ta nyai wis karia
ingsun wèh pudya astuti
Nyi Sinbin nauri sabda
kula manjurung basuki
mugi-mugi kiyai
angsala pitulungipun
jawata kang minulya
katêkana kang kinapti
patutira kyai aywa lama-lama

kyai dhukun sigra mentar
tambuh paraning panggalih
analasak wanawasa
nusup-nusup ing asêpi
tan liyan kang dèn èsthi
nulya antuka pituduh
kang murti martaning tyas
sanityasa andayani
mrih winahya wahyune nèng jagad raya

karaya-raya ngupaya
kawruh wêwadining budi
minôngka sarananira
dènnya têtulung mring jalmi
tan ngarah antuk melik
mung mangulah nala mulus
ki dhukun duk samana
ing cipta tan nêdya mulih
lamun durung antuk tuduhing jawata

cinêndhak kang andon lampah
wontên winurcita malih
jalma kêkalih durjana
prapta mring wisma Ki Sinbin
awit wus myarsa warti
lamun Kyai Sinbin dhukun
bèr budi tur wêlasan
ing sêdya arsa minta sih
supayane sinung boga busanarta

durjana kêkalihira
wus lami tan antuk kardi
marmane langkung sungkawa
tan ana ingkang binukti
tanapi anak rabi
wus sêpi ingkang pinuluk
nanging yèn winêcakna
kadi kang kawahyèng ngarsi
sumlangira tan agung pakantukira

milarsa angamandaka
enggale dènira prapti
minta sih pitulungira
rèhning ta arsa têtuwi
lêlayaran lumaris
mring kadang kang lagya rapuh
ing sabrang wismanira
dahat dènira prihatin
mrih antuka arta sacêkaping beya

wus rampung pangarangira
wau kang durjana kalih
sigra-sigra lampahira
anjujug wismèng Ki Sinbin
dupi wus samya prapti
tan panggih lan kyai dhukun
nyi dhukun kang katingal
nulya aglis ngacarani
têmbungira kisanak kêkalihira

praptane arsa punapa
kyai dhukun lagya sêpi
wus lami kesah lêlana
kongsi sapriki tan mulih
lah kisanak kang prapti
prasajakna karsanipun
durjana wuwusira
mila kula praptèng ngriki
kusung-kusung amrih sinung sih wilasa

pan wus tinutur sadaya
kadi kang kawahyèng ngarsi
nyi dhukun dangu tan ngucap
lagya mèt wêninging pikir
nulya rum dènira ngling
lah kisanak kalihipun
mugi aywa sandeya
angêgungna pangaksami
yêktosira kula datan darbe arta

nging kula asimpên brana
mung sapasang warni singsim
kisanak mugi parênga
nyade kewala prayogi
rèhning punika rukmi
pamatawis kula cukup
kinarya wragad lampah
suwawi andika tampi
singsim kalih mring durjana tinanggapan

anulya pamit umentar
wus rinilan mring Nyi Sinbin
durjana suka tyasira
cukakakan tanpa dugi
lampahnya murang margi
ngambah ara-ara samun
kalihnya pêplajêngan
saking sru arsayèng kapti
datan wikan kang singsim runtuh nèng marga

durjana cuwa ing driya
ingulatan tan pinanggih
têmah mung tinilar kesah
lampahnya rikat anggêndring
sakêdhap wus tan kèksi
tan dangu Ki Jaka Gundhul
nèng talun angèn menda
tumingal mring wau singsim
gya pinêndhêt arsayèng tyas tanpa pindha

rinubung ing rare kathah
prasamya ngiling-ilingi
rintik-rintik sastranira
ciri namanira Sinbin
nanging pra rare sami
tan wrin lamun mas linuhung
mung karya dêdolanan
gumyak-gumyak sukèng kapti
datan nyana yèn agung pangaosira

baya wus karsaning dewa
ki dhukun lagya lumaris
yun mantuk mring wismanira
duk praptèng talun umèksi
rare ngiling-ilingi
li-ali dènira nêmu
ki dhukun sru manabda
lah mara sun arsa uning
supenira saka ngêndi asalira

kang manggih mangsuli nabda
kula punika mung manggih
li-ali kuning sapasang
lah ta punika kang warni
sêsupe duk tinampi
ki dhukun kagyat andulu
nyata yèn singsimira
kang èstri kang nèng dariji
rare angon narima liniru arta

wus rinukti singsimira
ki dhukun laju lumaris
sanalika salin cipta
ngira lamun Nyai Sinbin
nèng wisma lampah sisip
murang marang rèh rahayu
sirna susilaning tyas
marma wau Kyai Sinbin
wus angrasa yèn bakal nêmu rubeda

ginêlak ing lampahira
datan kawarna ing margi
Ki Sinbin wus praptèng wisma
apanggih kalawan rabi
wuwusnya sru mawêngis
netrandik mêtu sêsumuk
hèh gêntho wadon sira
nyata sira tan wruh bêcik
ngicak-icak pancèn sira murang sarak

Nyi Sinbin duk amiyarsa
mulat mukanirèng laki
ing batin wus nyipta tiwas
katon runtiknya mawrêdi
wusana muwus aris
lah ta guru lakiningsun
yogya sabar ing driya
lungguha ing kene dhisik
piyarsaknamêngko sun arsa carita

lagi watara rong dina
ana tamu wong kêkalih
wêca arsa nilikana
kadange kang lagya sakit
minta sih marang mami
arta kang kinarya sangu
wit akèh wragadira
jêr kanthi ngambah jaladri
datan ana karya beyaning baita

bangêt-bangêt ing paminta
sasat mêksa mrih sinung sih
rèhning ta kala samana
panuju kasêpèn picis
jalma kalih sun wèhi
sapasang li-aliningsun
ki dhukun nabda sugal
calathumu iku lamis
salawase wong salah ambuwang tilas

mêsthi sira nêmu siksa
pinidana mring dewadi
wong wadon nrajang pêpalang
baya sira bosên urip
Nyi Sinbin anauri
anênggak waspa tumungkul
dhuh kyai lakiningwang
muga dèn pitayèng ati
titènana lêlakonku duk ingkuna

ingsun wiwit cilik mula
tan lali rèh silastuti
tata patrape mring priya
kaya tan nate salisir
kyai rak wis nyipati
kalakuan kang kapungkur
yèn pêngkuh ing panarka
nadyan ingsun praptèng pati
tan suwala ambelani tyas susila

ki dhukun manabda santak
iku ujare wong baring
kaparat kêna ing sibat
pantês mung sinêbit-sêbit
saksana wau Sinbin
nyandhak pêdhang gya ingunus
nyi dhukun tinêlasan
tanpa sêsambat ngêmasi
wus sampurna angungkurkên tri bawana

Kyai Sinbin lajêng edan, dumugi ing nagari lajêng kacêpêng, katur dhatêng ngarsanipun sang prabu.

dupi rabi wus palastra
kyaidhukun ing tyas saya prihatin
bawur katawur ing catur
caturing para jalma
kang mikani ing nalika wontên tamu
jalma kêkalih kang prapta
prasamya amêminta sih

ki dhukun karasa-rasa
somahira wus nyata datan sisip
pinidana tanpa dunung
têmah tumêkèng tiwas
marmanira poyang-paying tyasnya wuyung
rina ratri wêwayangan
kapêtêk putêking kapti

nutuh baliluning nala
tanpa bukti yèn ratri datan guling
galangsaran tanpa kusur
raga kari ragangan
bingung pêngung ngênglêng binglêng lir wong linglung
linali saya ngalela
elinge mring kang wus lalis

ketang ing sih trêsnanira
marang rabi kang tuhu sêtyèng ati
katon dènira gêgêtun
patinya pinitênah
tanpa dosa siniksa pakarti luput
labêt nuruti angkara
setan karanjingan dhêmit

ki dhukun tansah sêsambat
adhuh nyai apuranên wak mami
tan wurung sida kadarung
kadadak kadrawasan
tanpa pedah dadi titah kang tan patut
katut karan jalma murtat
pantês tumamèng yumani

ngong mutahkên gêtihira
rabiningsun kang dhasar tyase suci
cacad tiwas urip ingsun
dhuh dewa dhuh bathara
lah ta age banjutên bae wak ingsun
aywa kadawan wiyoga
tiwas anjêmbêri bumi

samarga-marga micara
wicarane wuwuh saya cariwis
kang dèn ucap rabinipun
mangkana jroning cipta
apês têmên dene ingsun sugih ngèlmu
kalingane tanpa karya
êndi ngèlmuku kang dakik

ngèlmu batin tanpa tuwas
nêniwasi wawasan kang cumawis
tan pisan dadya pitulung
mungkaring angkarèngwang
saupama singèlmu gêlêm têtulung
tamtu malang wèh pêpalang
malangi wong mamrih lalis

wingi-wingi ingsun bisa
sung usada mring para nandhang agring
pagene mêngko nyêkukruk
sun dhewe katiwasan
ngèlmuningsun morat-marit êntèk larut
marang ngêndi paranira
dene kadibyanku gusis

sapa baya ambirata
sasat bisa wèh gêsang wong ngêmasi
kajaba mung jawata gung
kang ngruwat duhkitèng tyas
lôngka lamun ingsun bisantuk pitulung
kèhing gunêm tanpa guna
luwung sun anglalu lalis

kocap ki dhukun andadra
sêsirigan nèng lurung andalêming
nyêkakak gumuyu guguk
nulya nangis sêsambat
kang sinambat tan lèn amung rabinipun
aran wus edan kadadak
pamintanira mung mati

lampahnya praptèng jro praja
amacucu netraniramacicil
duk mulat nawala prabu
kang tumèmpèl ing papan
gya thinèthèl kanthi mathènthèng angguguk
ing cipta wus kabênêran
antuk marganirèng pati

prajurit juru pangrêksa
duk uninga mring jalma kumawani
mêndhêt undhangirèng ratu
nulya cinêpêng sigra
tinakenan têmêne yèn wani lampus
ki dhukun mèsêm tinanya
lêrês kula wani mati

ki dhukun binêkta sigra
mring kadhaton dèn irid ing prajurit
umajêng byantarèng prabu
sang nata sru kampita
sukèng driya duk uninga mring ki dhukun
awit nyipta antuk karya
kang dadya sarasèng galih

pandangunira sang nata
hèh ta jalma sapa sira kang nami
lawan ngêndi pinangkamu
de kumawani sira
angrêrusak nawala undhanging ratu
tamtu sira pinidana
sisip-sêmbir praptèng pati

Ki Sinbin gumujêng latah
aturira dhuh gusti sri bupati
kawula Sinbin pukulun
jalma sing jawi praja
pan sumêdya nglampahi dhawuh pukulun
yêkti kawula tan selak
kadya kang kawahyèng tulis

tan nêdya ngalap ganjaran
wit kawula datan adarbe waris
mung mundhi dhawuh sang prabu
kawula tan lênggana
amung pasrah jiwa kawula pukulun
datan anggrantês samêndhang
dhasar kawula ulati

sang nata kacaryan myarsa
dening wontên jalma kang ambêg pati
mangkana sabda sang prabu
hèh Sinbin pakênira
sun tarima marga saka prasêtyamu
sèwu siji datan ana
wong wani kaya sirèki

lah ta Sinbin wruhanira
marma ingsun mundhut wong wani mati
sayêktine yun sun utus
marang ngendra bawana
sowan marang byantaraning jawata gung
minta titising sasmita
kang wus winangsit mring mami

sun pêpinta mring jawata
jiwanira manggiha swarga adi
papaning wong ati tulus
mulus rila lêgawa
wis ta Sinbin sira lèrèna rumuhun
ing benjang enjang kewala
kalakone karsa mami

hèh prajurit jagakarya
umatura mring patih sun timbali
marêka mring ngarsaningsun
karana ana karya
kang dinuta prajurit umentar gupuh
enggal praptèng kapatihan
umatur wosing tinuding

ki patih nulya busana
sigra mêdal umarêk mring ngarsa ji
manjing jroning pura agung
duk praptèng ngarsa nata
gya dinangu apa patih wus angrungu
wartaning prajurit jaba
kang ngrêksa nawala aji

ki patih nêmbah wotsêkar
dhuh pukulun gusti sang sri bupati
pun patik tadhah bêbêndu
dening dèrèng miyarsa
wartosira nawala undhang pukulun
pamanah kawula lôngka
jalma ingkang purun lalis

kajawi pêjah papêksan
yèn makatên sagêd enggal amanggih
wit ngatasing wong puniku
uripnya dèn man-eman
cihnanira nadyan jalma kang wus sêpuh
lamun sakit ingusadan
mamrih waluyaning dhiri

jalma malarat têmporat
suprandene lamun pinurih lalis
ginanjara jagad têlu
kawula dèrèng wikan
ingkang purun kajawi lamun katrucut
karana nadyan wus wrêdha
sirik nilar lêgi gurih

nanging rèhning ngalam donya
warni-warni kathah tekading jalmi
wontên ugi purun lampus
mung anak putunira
anggêr mulya tan sangsara uripipun
makatên kintên kawula
mêksa maksih dèn singkiri

gumujêng sang sri narendra
iya patih ujarira sayêkti
datan nalisir sarambut
nanging ta wruhanira
jagad jêmbar ginêlar luwih ngêlangut
ana kang nyêbal ing lumrah
têtêp wong tega ing pati

jalma kang nèng wurinira
lagya nêdhêng têngah tuwuhing wanci
arane Sinbin Ki Dhukun
wisma jawining praja
tanpa waris parandene wani lampus
lah ta sapa kang ginanjar
jêr tan anduwèni waris

ki patih nolih mring wuntat
aningali mring warnanira Sinbin
dahat ascaryèng tyasipun
wusana lon turira
botên lêpat unjuk kawula pukulun
wit jêmbar-jêmbaring jagad
wontên kang anjarag pati

kawula tadhah dêduka
ing samangke rèh sampun antuk margi
paran ta karsa pukulun
sang prabu nambung sabda
lah ta patih iya saka karsaningsun
linakon benjang kewala
mirantia kang prayogi

bêcik yèn ing kapatihan
wêngi iki bujana sawatawis
môngka urmat mring ki dhukun
kêpyakna para wadya
karsaningsun kang bakal linakon sesuk
lawan sira sadhiyaa
tabêla candhana adi

kabèh sapirantinira
amundhuta sêmôngka jingga siji
dimène kinarya sangu
lawan minôngka cihna
yèn ki dhukun sanyata utusan ingsun
lah ta wis patih mundura
kanthinên iki Ki Sinbin

Ki Sinbin dipun pêjahi wontên ing kadhaton

ki patih nêmbah wus mundur
lèngsèr sing ngarsa narpati
Sinbin umiring nèng wuntat
tan dangu nulya glis prapti
ing jro pura kapatihan
satata dènira linggih

saksana ki patih dhawuh
nimbali wadya gêng alit
kinarsakakên bujana
caraka mêsat lumaris
angundhangkên dhawuh nata
warata anyandikani

dalêm kapatihan umyung
ramene kang para abdi
tata-tata papanira
sakêdhap samêkta sami
dhasare ing kapatihan
pirantinira mêpêki

kathah sadaya lus-alus
gagragira anèh pèni
tan wontên kuciwanira
winor pêpasrènira sri
pandhapa padhang gumêbyar
tan môntra-môntra yèn ratri

ing kapatyan tan cinatur
warnanên para priyayi
usrêg sami sêmu suka
busana maneka warni
sadaya ngadi sarira
tan wontên kusut sadêmi

tangèh yèn winarnèng wuwus
ucaping para priyayi
kocap sagung para wadya
sadaya pan sampun prapti
pêpêk aglar nèng kapatyan
wus samya atata linggih

anggêlêng golonganipun
miturut lênggahing kardi
bupati tumênggung arya
mung kalih larap linarik
panèwu mantri myang rôngga
rêgêng balabar ngèbêki

ki patih ngandika arum
punapa sampun mêpêki
pra kônca ingkang sumewa
kula arsa tur upaksi
timbalanirèng narendra
duk siyang kula sumiwi

dhawuhira jêng sang prabu
kula kinèn animbali
para priyayi sadaya
gêng alit aywa na kari
pinurih kêmbul bujana
nèng ngriki prêlu ngèstrèni

gyanira arsa angutus
pun Sinbin dhatêng swarga di
lah punika warninira
tiyang kang tega mring pati
tan nêdya ngalap ganjaran
jêr tan andarbèni waris

lamun pinikir saèstu
punapa ingkang kinapti
kadi pun Sinbin punika
têka amilalu lalis
baya kambah ing rubeda
kang dahat ambêbayani

jatine jalma puniku
yèn tan kapêtêk sayêkti
duhkita kang tanpa têpa
pêpêt wus puput ing budi
darapon cupêt ing cipta
têmah kèh kang nganyut pati

dhawuhira sang aprabu
sadaya para priyayi
benjang wanci jam sadasa
tinimbalan mring ngarsa ji
supadi sami uninga
dhatêng tumindaking kardi

pra priyayi saur-manuk
sandika dhawuh narpati
samya sung pangalêmbana
lêgawanira Ki Sinbin
bisa wèh trênyuhing driya
ginagas ngêrês-êrêsi

ing antara dèrèng dangu
anulya sugata mijil
nutug dènira bujana
tuwuk dènnya samya bukti
samana wus praptèng wayah
pra wadya bibaran sami

warnanên ing dalu wau
Ki Sinbin kinèn aguling
nèng jro jinêm wangi pelag
rinêngga-rêngga sarwa sri
nging Sinbin tan nêdya nendra
mung eling rabi kang lalis

osiking tyas wus kasusu
ngajap tumulia enjing
tekad kang nêdya antaka
mrih ywa kasuwèn manganti
mênèk nulya salin cipta
têmah amurungkên kapti

wuwusên wus bangun esuk
swaraning pêksi kapyarsi
gagak munya ngantak-antak
lir minta tibaning pasthi
kuthilang lir amêmalang
malangi kang arsa lalis

kabarung swarèng kutut gung
kudhasih angasih-asih
ngêsah ing nala nalôngsa
sêsambat sêmu nglabuhi
pênthèt mêthal lawan rowang
estha tan tahan umèksi

marang risang ambêg lampus
wuwusên wau Hyang Rawi
wus kawuryan prabanira
kawaranan ima nipis
rumamyang pindha pradipta
satata duhkitèng kapti

kunêng wau jro kadhatun
wus aglar para priyayi
wurining mantri wasesa
kidhukun munggwèng ngarsa ji
supênuh wus tanpa sêla
sêpi sabawèng sumiwi

samya lênggah marikêlu
yayah konjêm ing pratiwi
mangkana sang sri narendra
wus pratisthèng dhampar rukmi
badhaya manggung pawongan
ngayap wurining narpati

sang aprabu sigra dhawuh
lah ta pakênira Sinbin
tumulya ge malêbua
mring papan kang wus miranti
rèh wus dadi karêpira
sun kabèh padha ngamini

tan ngucap Sinbin wus malbu
manjing mring kobongan adi
punggawa Singanagara
nèng bilik wus samya cawis
samana dhawuh narendra
kinèn anglarih tumuli

Singanagara agupuh
tumandang nuwêki Sinbin
rah sumêmbur tanpa sambat
Ki Sinbin wus angêmasi
giris ing tyas para wadya
amboyong layon mring puri

nulya sinucenan sampun
binusanan sarwa putih
linapis-lapis ing sutra
abrit biru ijo kuning
kunarpa glis tinabêla
linuruban tan kinancing

sajroning tabêla sinung
sêmôngka jingga sawiji
nanging wujud wus sinigar
dhawuhira sri bupati
lah ta iki sangunira
gawanên praptèng swarga di

tabêla pinrênah sampun
anèng samadyaning puri
dupi sampun paripurna
sang nata ngandika aris
lah ta patih pakênira
lan para wadya gêng alit

sabên ratri kudu tugur
malêbu sajroning puri
aywa na kang kongsi towang
mangantia dhawuh mami
ingsun anglilani sira
mèt sênêng ing sawatawis

kinarya sambèning lungguh
minôngka panyêgah arip
dadi tan karasa sayah
dènira tugur mring puri
pra wadya saur-kukila
sandika dhawuh sang aji

nulya ngadhaton sang prabu
wau ta sang nindyamantri
lawan sagung para wadya
tugur lir karsa sang aji
kathah sami among suka
nutug-nutug sabên ratri

sang prabu tansah anggêntur
manungku puja sêmadi
mrih katêkan karsanira
kadi kang kawahyèng ngarsi
sumawana pramèswara
nyarkara pudya astuti

Ing kadhaton tuguran kawan dasa dalu. Sinbin sumêngka dhatêng pangayunaning jawata. Dèwi Sêkar Kadhaton seda.

kunêng wau salêbêting puri
ramenira kang samya tuguran
kocap sang prabu ing mangke
wus praptèng mangsanipun
amirêna mudhar sêmadi
lan wus antuk wasita
sing dewata luhung
katurutan karsanira
wêwah malih yuswanira satus warsi
têmbe antuk nugraha

putra kakung warnanira pêkik
sagêd madêg nata binathara
gumantyèng rama pamase
wit duta wus sumungsung
yitmanira malbèng swarga di
panggih lan pêpatihnya
jawata linuhung
Sinbin dinangu saksana
lah ta paran karanane sira wani
munggah mring swargaloka

Sinbin matur adhuh jawata di
marma ulun sumêngkèng kaswargan
dados duta sayêktine
nênggih ingkang Sinuhun
Prabu Ludong nataning bumi
sowan dhatêng Lokendra
panggih jawata gung
ambêkta cihna sêmôngka
wosing sêdya ulun sumanggèng dewadi
tamtu tan kêkilapan

patih dhawuh lah ta sira Sinbin
ngantènana ing kene kewala
sira bakal sun turake
mring ngarsèng jawata gung
mêngko sira bakal nampani
dhawuh ingkang sanyata
sabara rumuhun
mangkana patih wus musna
sumêngka mring byantarèng jawata luwih
dumrojog nèng ngayunan

gya umatur ngarsèng jawata di
lamun wontên yitma nêmbe prapta
kang dèrèng têtêp etange
môngsa praptaning lampus
jêr dinadak dinuta dening
Sang Ludong Sri Narendra
sowan mring swarga gung
mangkana dhawuhing dewa
lah ta iya samêngko glis kinèn bali
ywa kasuwèn nèng swarga

patih wangsulan Sinbin wus panggih
wruhanira sira ge balia
aywa kasuwèn nèng kene
dene Sri Ludong Prabu
wus rinilan dening dewadi
kang dadi sêdyanira
mring dewa jinurung
Sinbin dèrèng arsa mentar
emut marang rabinira kang wus lalis
tandya lon aturira

pan ing mangke kawula pribadi
arsa panggih lan rabi kawula
kang wus murud radi suwe
patih umêsat sampun
nèng byantara matur dewadi
pun Sinbin kalilana
panggih rabinipun
mangkya dhawuhing jawata
ya kalilan nanging aywa kongsi lami
nulya tundhungên sigra

dhinawuhkên hèh ta sira Sinbin
wus kalilan têmu rabinira
nanging datan kêna suwe
payo sira sun tuntun
gya umiring wau Ki Sinbin
wus panggih rabinira
jênak anèng ngriku
tan dangu pêpatih prapta
gya angatag Sinbin pinrih aglis mulih
nging mopo datan arsa

aturira kawula tan bali
wus sakeca nèng ngriki kewala
awor kalawan rabine
kawula purun wangsul
yèn kaparêng sarêng pun rabi
dhawuhirèng jawata
kalilan sirèku
bali marang ngarcapada
lawan rabi nanging tan bisa tut wuri
antarakna samatra

dupi sampun kawan dasa ratri
jroning pura dènira tuguran
gar-gêr sanityasa rame
wuwusên sangaprabu
miyos lênggah nèng dhampar rukmi
pra wadya samya ebah
sumiwi mabukuh
tidhêm tan wontên sabawa
duk samana sampun wanci madya ratri
sadaya sru kampita

myarsa swara anggêrêng lir agring
prênahira anèng jro tabêla
prasamya dinêlingake
datan antara dangu
mak galodhag mênga kang kori
Ki Sinbin gumaregah
tangi nulya lungguh
kadi sêsêg uswanira
kêthip-kêthip netra mandêng mring sang aji
tanapi sanggyèng lênggah

samyanjêngêr dènira umèksi
dangu datan nyêlaki tabêla
kadya kalimput angêne
mandongong dènnyandulu
mring warnanya wau Ki Sinbin
netra gêrong kalihnya
kêmpot pipinipun
cahya ilang lir daluwang
katon putih untunira amaringis
kang iga gêgambangan

raga karibalung lawan kulit
datan ngucap amung kêcap-kêcap
akêthap-kêthip netrane
sang prabu nulya dhawuh
para wadya kinèn nyêlaki
saksana para wadya
samya sarêng maju
ki patih angampil tirta
Kyai Sinbin nulya inginuman warih
glêgêg têlas sagêbyas

Kyai Sinbin wusnya nginum warih
sêgêr sumyah sarira tan lupa
nulya pinisalin age
busana agêm prabu
saking dahat trusthaning galih
agêng sasat saarga
wau ta winuwus
Ki Sinbin wus bangkit ngucap
gya rinômpa mring sagung pra wadya aji
ngancaran lênggah jajar

tanpantara pinaringan bukti
kêmbul lawan pra wadya narendra
gumêrah swara arame
samya ngungun jro kalbu
dening lôngka elok kapati
lêlakon lir punika
de jalma wus lampus
jroning kawan dasa dina
têka sagêd wangsul kadya wingiuni
gêsang tanpa sinôngka

wusnya rampung dènnya samya bukti
gya linorod ponang dhêdhaharan
Sinbin wus pinrênahake
munggwèng byantarèng prabu
kinèn matur wosing tinuding
Sinbin umatur sigra
pukulun sang prabu
nguni ulun wus tumindak
cinundaka sumêngka praptèng swarga di
inggih manggih raharja

dene patrap gèn ulun sumiwi
mung lumantar pêpatih kewala
ulun tan mulat citrane
mring Hyang Jawata Luhung
duk dinangu ingkang wigati
ulun matur prasaja
dadya duta prabu
Sri Ludong nata ing Cina
kinèn marêk dhatêng ngarsaning dewadi
sinangonan sêmôngka

wosing karsa kawula datan wrin
hyang jawata tartamtu tan samar
marma mung nyumanggakake
musna datan kadulu
sang pêpatih tan dangu prapti
ulun kinèn wangsula
dhatêng dunung ulun
anênggih ing ngarcapada
tan kalilan kadangon anèng swarga di
ulun nulya tumêdhak

pinaringan dhawuh mung sakêdhik
lamun karsanira sri narendra
mring dewa pinarêngake
winuwuh satus taun
panjangira yuswa sang aji
tuwin benjang pêputra
kakung bagus lurus
kaloka kajana priya
ingkang badhe gumantos kaprabon aji
ing tlatah nagri Cina

pan anjêngêr sang nata duk myarsi
dhatêng Kyai Sinbin aturira
tambuh bingah ing galihe
anulya ngandika rum
lah ta patih lan pra prayayi
kabèh wus padha myarsa
lan padha andulu
mring Ki Sinbin ananira
yèn ginagas têkan gaduking pamikir
aran maksih nglêngkara

balik ana ingkang angalami
sira kabèh wêruh purwanira
nunggoni têkèng samangke
pitayanira tamtu
mring nyatane lêlakon iki
nanging pangiraningwang
wong kang mau tan wruh
wiwitan wêkasanira
nora gampang pinrih ngandêl jroning ati
andêle andaleya

angarani carita cariwis
sayêktine nyêbal saking nalar
mokal ing akal têgêse
nadyan pra pramèng kawruh
kang mêruhi tataning pati
patitis mring kasidan
prandene tan wurung
kodhêng ing pandhapukira
ananging ta rèhning kabèh pra priyayi
samya darbe pangrasa

rasakêna kang pantog sayêkti
aywa kêmba dènira anggagas
mrih sêmbada pamanduke
awit mungguhing ngèlmu
sangkan paranirèng dumadi
sanadyan dèn budia
kongsi thiklu-thiklu
durung bisa marêm ing tyas
salawase maksih tansah mosak-masik
kèh kandhêg nèng wicara

wola-waliwêwulang malangi
laku ala iku lumuhana
ywa kongsi sasar sêdyane
nging ala bêcik iku
sajatine wus sun darbèni
mung kari dèn araha
rahayuning laku
alaning laku punika
têtelane yèn karya pitunèng jalmi
ing lair batinira

marma sira yogya anglakoni
têpa-têpa padha tinêpusa
lawan awakira dhewe
iku wus aran punjul
tanpa ngèlmu kang dakik-dakik
kang ngrusak rosing rasa
ambêbidhung kalbu
mung anggêr sira suminggah
marang karya kang sira dhewe wus uning
lumuh lamun kataman

kawuwusa wau sri bupati
lagya eca amêdharkên sabda
kagyat myarsa panjêrite
swara rame gumuruh
prênahira ing kênyapuri
tan dangu wontên duta
praptèng ngarsa prabu
tur uning lamun sang rêtna
putri nata anèng jroning tilamsari
seda tanpa karana

sigra têdhak dhatêng kênyapuri
sri narendra miwah para wadya
gumrubyug angorêgake
kabèh sining kadhatun
ting jalêrit ngebat-ebati
ngrêrômpa mring sang rêtna
sarwi karuna sru
nata kèmêngan ing driya
nênggak waspa ketang trêsnanirèng siwi
lir mas kentar ing toya

Dèwi Sêkar Kadhaton sugêng malih, lajêng dhaup kalihan Sinbin

pramèswara karuna kawêlas asih
waspa drês marwayan
yayah kadya milu lalis
satêmah kantêb kantaka

pan rinômpa rinapu-rapu tan rapih
kinonyoh usada
binurat wêwida wangi
winungu-wungu mring nata

nanging mêksa pramèswari tan ngalisik
lir kelangan yitma
cahya kang mancur nêlahi
sirna sinêrang maruta

êmban inya nglêlipur swara ngrêrintih
dhuh jêng pramèswara
nulya wungua dèn aglis
sinuhun turida brata

gusti-gusti gustiku jêng pramèswari
ywa kapati nendra
rakanta jêng sri bupati
ngêntosi wungu paduka

tan kinocap tangising wong dalêm puri
karya angrêsing tyas
puwara jêng pramèswari
pungun-pungun wungunira

duk alênggah mulat mring putra sang dèwi
kang agilang-gilang
kunarpa glis dèn rungkêbi
pamuwunira mlasarsa

amung sira mêmaniking tingal mami
wis nini wungua
aywa sira manggung guling
ibunta tansah sungkawa

datan bêtah sun pisah lan sira nini
lamun sira tilar
tan wurung ibu ngêmasi
binanjuta mring jawata

para wadya sadaya wêlas ningali
mring sang pramèswara
sumawana mring sang aji
kang tan pêgat nênggak waspa

piniluta pinèt panujuning galih
nging mêksa tan rêna
tan mêndha ingarih-arih
rinarêpa sayandadra

kyai dhukun gya majêng sarwi wotsari
dhuh jêng sri narendra
miwah jêng sang pramèswari
ywa dahat duhkitèng driya

awit ulun inggih sagah ngusadani
mrih nulya waluya
purna lir duk wingi uni
mugi kèndêla karuna

marmanira Ki Sinbin sru kumawani
matur ngarsèng nata
wit antuk parmèng dewa di
rabinya yun winangsulna

dhuh sinuhun ulun arsa anênggani
sang prabu jêngkara
ywa têbih-têbih sing ngriki
mrih samya amikanana

duk samana kunarpanira sang dèwi
mring Sinbin tinênggan
sarwa muja mring dewa di
rabi sigra winangsulna

tanpantara dangunya dènnya nênggani
yitmèng rabinira
Sinbin anulya umanjing
mring angganing putri nata

anjanggirat lir kagyat wungu sang dèwi
gègèr swarèng wadya
gita dènira nyakêti
sang nata tanapi garwa

samya ngrangkul lungayanira sang dèwi
samya nênggak waspa
kasok trusthanirèng galih
tan siwah kang para wadya

angandika wau jêng sri narapati
patih pakênira
lan kabèh para priyayi
balia mring papanira

mêngko ingsun arsa paring dhawuh malih
wigatining karya
kang bakal linakon malih
lah ta padha kapenakna

para wadya prasamya wangsul tumuli
mring dununging lênggah
kanthi arsayaning galih
ngarsa-arsa dhawuh nata

sri narendra maksih anèng kênyapuri
jêng sang pramèswara
katiga sang rajaputri
apratisthèng kursi dênta

Kyai Sinbin maksihmarêk nèng ngarsa ji
sang prabu ngandika
lah ta yayi pramèswari
mungguh saka karsaningwang

piyarsakna benjang ari Wrahaspati
iya putranira
ingsun dhaupkên lan Sinbin
awit wus dadi ubaya

sarta ingsun ganjar sasigaring nagri
kalawan winênang
jênêng pangeran dipati
ngratoni wawêngkonira

marmanira sira mirantia dhisik
kang kanggo ing karya
de ingsun ing benjing-enjing
arsa siniwakèng wadya

paring dhawuh mring patih twin pra priyayi
pinurih sadhiya
uparêngganing nagari
miwah pranataning wadya

wis ta yayi rêmbugên sajroning puri
sun arsa dhêdhawah
lamun ing ratri puniki
dimène padha bubaran

sigra wau sang prabu miyos ing puri
nimbali ki patya
winangsit sanggyaning karsi
ki patih tanggap sasmita

kyana patih sigra andhawuhkên nuli
mring pra wadyèng praja
kinèn abubaran aglis
wit benjang kêdah sewaka

brêng asarêng bibaring para priyayi
umiring ki patya
saking jro pura umijil
jêjêl mulih sowang-sowang

enjingira sang prabu miyos tinangkil
sanggyaning pra wadya
pêpêk sadaya gêng alit
aglar dènira sumewa

kyai patih anèng byantarèng narpati
mabukuh lênggahnya
muka lir konjêm pratiwi
sang nata nulya ngandika

lah ta patih lan kabèh wadya nagari
padha ngèstrènana
lamun ing ari puniki
sun arsa anêtêpana

ubayèngsun kang kamot undhang duk dhihin
saparoning praja
ingsun pasrahkên mring Sinbin
têtêp dadi lênggahira

ambawani kabèh saisining nagri
lawan winisudha
dadi pangeran dipati
môngka tanggulanging durta

gya jumênêng Pangeran Dipati Sinbin
wus ngagêm busana
kaprabon amrabawani
wimbuh prabaning wadana

gêr gumlêgêr swaraning mariyêm muni
kongsi kaping sapta
binarung suraking jalmi
lir guntur gêtêr sapraja

kawuwusa wau sang pangran dipati
amêdharkên sabda
mring sagung para sumiwi
mangkana ing pangandika

lah ta para sewaka ngarsèng narpati
lêrês lamun kula
asli wijilirèng alit
bundhu balilu ing nala

winisudha mring nata nama dipati
tan mungguh ing warna
suwung kasusilan sêpi
tan patut angêrèh wadya

nanging kula sru narima lair batin
dhatêng sihing nata
kang mahambêg martèng dasih
asih santa sadu budya

ing panêdha dhatêng para wadya aji
ywa kêmba ing driya
dènira anunggil budi
sumawita mring narendra

sri bupati mêdhot sabda ngandika ris
lah ta para wadya
wruhanta benjang Rêspati
putraningsun nini rêtna

bakal ingsun dhaupkên lan ki dipati
sagung wadyaningwang
agêng alit jalu èstri
malêbua mring kadhatyan

gancangira wus prapta ri Wrahaspati
pra wadyaning nata
sadaya akêrig lampit
samya umarêk sadaya

sang dipati wus dhaup lan rajaputri
gêng pahargyanira
bujana drawina ngênting
suka sagung para wadya

dangunira wiwahan mung pitung ratri
wit karsaning nata
ywa kongsi lungkrah ing dhiri
ngirid waragading wadya

wus palastha panitranirèng kakawin
titining pangripta
etang sangkalaning warsi
myat manising salirendra

