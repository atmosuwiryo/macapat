mangke kang baris Sumêngka
myang baris Gêbang pra sami
tan wontên sagêd sêsaba
kinêpung dèn kalèncèri
wong ewon tanpa kardi
mangkana sêsampunipun
rêrêm pangran umangkat
ngalèr margèng ngiring-iring
jurang pèrèng asirung sampun kawuntat

saari dènnya lêlampah
anjog tanah Sukawati
tinakonan wong padesan
ngaku caraka tinuding
Pangran Mangkunagari
maring Dêmak nyuwun bantu
inggih dhatêng kang rama
wong desa ngluluskên sami
pangran nyare anèng malela sabrangan

enjinge ngalèranabrang
aris dènira lumaris
yèn kèndêl ngambah padesan
wong desa samya ngaturi
sasêgah warni-warni
saari dènnya lêlaku
ratri nyare Balunthah
pangeran miyarsa warti
lamun garwa putranipun ingkang rama

wontên dhusun ing Gêlagah
samadyaning Kêndhêng wukir
Pangeran Mangkunagara
sigra nênggêl nacak wukir
ing Gêlagah wus prapti
Brajadênta kang atunggu
lan Radèn Tambakbaya
tigang atus kang turanggi
Tambakbaya Brajadênta tur uninga

mring kang bibi jêng pangeran
ran Mas Ayu Tejawati
lamun ingkang wayah prapta
Pangeran Mangkunagari
mêntas kasor ing jurit
karisakan balanipun
arsa sowan kang rama
samangke wontên ing jawi
duk samana Tejawati nuju lênggah

anèng dalêm pasanggrahan
lan kang wayah Sang Suputri
Dyan Ajêng Intên kang nama
anandhang papa wus lami
bombrong agêmirèki
nyamping lurik klambi gadhung
bathik sèrèt sêmêkan
tanpa sêngkang sêsotya di
amung ngagêm sêsêngkang cêmêng kewala

suprandene sang kusuma
maksih katon ingkang warni
endah cahyanya gumilang
ruruh rêspati amanis
lamun cinôndra kadi
Lara Irêng munggèng gunung
tuhu ayu utama
ingkang eyang Tejawati
angandikamaring Radyan Tambakbaya

mara enggal timbalana
Tambakbaya sigra mijil
pangeran wus ingaturan
kerit dhatêng dalêm wuri
sapraptaning ngarsa glis
angabêkti eyangipun
mas ayu angandika
adhuh nyawa wayah mami
dene sira kongsi anandhang kasrakat

kang wayah nêmbah turira
awit kasoran ing jurit
tinukup wontên Papringan
dhatêng pun mayor kêkalih
gusis kongsi balindhis
prabot prang tan wontên kantun
mila ngungsi ing rama
mangke rama wontên pundi
angandika kang eyang Mas Ayu Teja

kulup ing samêngko lagya
ambêdhah Dêmak nagari
lawase wus kalih côndra
ênggone anèng pasisir
si adhi apa maksih
ya Sanawati eyangmu
pangran matur pun eyang
taksih sugêng anèng wukir
sadangunya pangeran imbal wacana

lan eyang Mas Ayu Teja
pangran kumêpyur ing galih
anon ing wanodya endah
ruruh rêspati amanis
pangran garjitèng galih
baya iki putranipun
pambayune jêng rama
paran baya awak mami
darbe swami yayi kang pindha Supraba

sawusira sawatara
pangeran sigra umijil
mring pandhapa pasanggrahan
rêrêm nganti tigang ratri
nanging tan antuk guling
kasmaran kang klambi gadhung
cumanthèl anèng netra
tumancêp ing sanubari
wusnya tigang dalu pangran nèng Gêlagah

arêmbagan karsanira
Tambakbaya kinon ngiring
nusul kang rama mring Dêmak
ingkang eyang anjurungi
Mas Ayu Tejawati
angandika jroning kalbu
bocah iki ing benjang
aja tanggung dadi kanthi
adhaupa antuk arine priyôngga

ri sampunira samêkta
pangeran ngaras pada mit
sigra budhal gêgancangan
Tambakbaya kang umiring
sirna bêbayèng margi
lamun ratri rêrêm dhusun
ênjingipun lêlampah
prapta ing Warung nagari
bupatine suwung dhèrèk maring Dêmak

pangeran apirêmbagan
kalamun arsa pêpanggih
lawan Pugêr Adipatya
maring Garobogan nagri
Tambakbaya ngrojongi
lajêng pisah anèng Warung
wau Dyan Tambakbaya
angalèr ngilèn lumaris
jêng pangeran ngilèn lêrês lampahira

sapraptaning Garobogan
anulya têtakèn warti
Dipati Pugêr barisnya
wong padesan tur udani
yèn Pugêr Adipati
baris anèng Sumbêr dhusun
têngga kitha Grobogan
lan jampangi Sukawati
sigra laju lampahnya mring Sumbêr desa

wus panggih sang adipatya
rinangkul dipun tangisi
dene dahat kasangsaya
wusnya lêjar sang dipati
matur anggèr samangkin
ngantia ngriki karuhun
awit rama paduka
kadi-kadi nuntên prapti
arsa têdhak atêtinjo baris Gêbang

kalawan arsa mêthuka
rama padukarsa prapti
inggih Jêng Pangeran Rôngga
nêdya sabiyantu budi
sigêg gênti winarni
Tambakbaya lampahipun
praptane kitha Dêmak
laju tur uninga gusti
yèn kang putra Pangeran Mangkunagara

prapta nusul ing samangkya
nunggil Pugêr Adipati
pangeran sigra utusan
dhumatêng sang adipati
ywa obah goning baris
pangeran umangkat ngidul
praptane kilèn Gêbang
lajêng umagut ing jurit
baris Gêbang angamuk prang kuthêthêran

anêsêk pangêdrèlira
Jêng Pangeran Mangkubumi
ngêsuk ngungkih saha bala
Kumpêni rolas kang mati
sakêdhap angunduri
ngidul ngilèn karsanipun
mêthuk Pangeran Rôngga
baris Gêbang duk ningali
mambu ilu pangrasane binalènan

maras miris tansah uwas
dhadhal angidul lumaris
kêbut mring Garompol desa
kang baris Sumêngka maksih
Mlayakusuma tindhih
lan Wiraguna Tumênggung
Tumênggung Ônggawôngsa
Mangkupraja lawan malih
kalimane Dyan Tumênggung Natayuda

Tuwan Balangkêr Kapitan
bitinge santosa trêtip
galugu rangkêp sakawan
panggènan mriyêm miranti
Pangeran Mangkubumi
pamêthuke tan kapêthuk
Kangjêng Pangeran Rôngga
mring kang raka anyidrani
wangsul ngalèr pangeran sabalanira

praptèng tanah Garobogan
ing Ramun kang dèn sanggrahi
Dipati Pugêr gya sowan
lan Pangran Mangkunagari
praptèng ngarsa ngabêkti
carocosan waspanipun
kang rama nênggak waspa
kamiwêlasên ningali
gya rinangkul kinuswa lungayanira

dinangu pangran aturnya
dhuh rama musthikèng bumi
budiman amartotama
kotamane angayomi
ngayomi sining bumi
satatane tyas pinutus
kontap prawirèng yuda
pêpundhèning pra Bupati
Sukawati pasisir môncanagara

pukulun mila kawula
milalu nandhang prihatin
awit duk wontên Papringan
tinukup dening Kumpêni
bala dèrèng arakit
laju kinarakat purun
kinêpang kinakalang
têmah kèthèr pothar-pathir
kuthèthèran bala ambyar ting salêbar

singa panggah kasulayah
dadya giris miris ngisis
boga busana warastra
prabot kapraboning jurit
bebas rinampas tapis
sajuga tan wontên kantun
èsthining tyas kawula
ing nguni praptaning mangkin
datan liyan amung ngayom jêng paduka

marma ulun laju sowan
mung nêdya sêtya mastuti
barang rèh karsa paduka
nyarah sumarah nglampahi
prapta ing lara pati
pangeran ngandika arum
kulup ingsun tarima
prasêtyanira mring mami
aywa susah sumaraha ing satitah

manawa iya manawa
ana pitulung Hyang Widhi
kang dhumawuh marang sira
wong tuwa wajib nuwani
ing mêngko karsa mami
sira ingsun atêr ngidul
mulih marang Kaduwang
sun galih kaya pakolih
mrih mêmulih wadyanira kang singidan

mangkana kangjêng pangeran
ing dina Wraspati Manis
karsa amiyos sinewa
aglar kang para bupati
dhawuh parênging galih
ing mangke santun jêjuluk
nama Kangjêng Pangeran
Adipati Sukawati
senapatining prang pramuka jayèngrat

sarta dhawuhkên timbalan
Bupati Dêmak ing mangkin
Dyan Tumênggung Suranata
jinunjung ingkang palinggih
saking ngandhap manginggil
karsa pinaring jêjuluk
Dipati Suranata
kang sewaka saur pêksi
kanthi suka gustine asantun nama

sangsaya agêng tyasira
sagung bupati myang mantri
pangeran sigra dhêdhawah
ingkang kantun têngga baris
tindhih Pugêr Dipati
lan Brajadênta Tumênggung
Brajamusthi Jadirja
Tumênggung Rêksanagari
myang ing Warung Ngabèi Kartanagara

punggawa ingkang binêkta
Tumênggung Suryanagari
Dyan Rôngga Wirasêtika
Tambakbaya datan kari
Samadipura malih
Ranadiningrat Tumênggung
Dipati Suranata
mung Gadamastaka kari
jaga lamun Kumpêni prapta ing Dêmak

yèn gêdhe angoncatana
angumpul lan Adipati
Pugêr anèng Garobogan
lan Balora kinèn gitik
wusnya gêlêng kang pikir
atêngara budhalipun
saking Ramun angetan
praptèng Sela ngidul malih
kèndêlira wayah tidhêming baskara

nèng Malela masanggrahan
ngutusi sêlir kêkalih
dalu padhang sami nabrang
ing Malela kidul kali
Pangran Mangkunagari
wontên abdi katri nusul
wong ing Matesih desa
dadya sadasa kang abdi
wanci wijiling surya sigra budhalan

wontên sèwu tigang dasa
wadya wahana turanggi
Pangeran Mangkunagara
lawan sapuluh kang abdi
panggènaning lumaris
kalêrês nèng ngarsanipun
kang rama datan pisah
lan punakawan anunggil
ingkang sami ngampil-ampil upacara

samana ing lampahira
praptèng Karja pukul katri
rêrêp sami masanggrahan
kunêng ingkang samya baris
Môndaraka Ngabèi
Yudanagara Tumênggung
kang anèng Pacangakan
sampun amiyarsa warti
yèn pangeran ngatêrakên ingkang putra

sigra angundhangi bala
dhadhal amangidul sami
ngumpul pabarisan Taman
ingkang amawi Kumpêni
baris cilik narithik
sadaya mawur-sumawur
maring Taman anunggal
ing dalu datan winarni
enjang budhal kang makuwon anèng Karja

wong Matesih abdinira
Pangeran Mangkunagari
wruh bubar kang pabarisan
Pangeran ing Sukawati
sawadyakuswa prapti
ngatêrakên putranipun
samya saos sêsêgah
rakit kapraboning jurit
kêkumpulan mantri jêro mantri jaba

têdhakira Jêng Pangeran
Sukawati duk ing wanci
pukul sawêlas sawadya
prapta anèng desa Bangsri
para mantri Matesih
prapta sagêgamanipun
kapalan pitung dasa
ngirid sêgah warni-warni
jodhang tenong asêlur dulur tan pêgat

tumpêng tumpuk tumpa-tumpa
opor bèbèk panggang pitik
gumêlar kongsi balabar
jêruk salak jambu kawis
dhuku pijêtan manggis
durèn gowok lan kapundhung
kêpêl mundhu Kaleca
maneka warna mêpêki
wajik jênang jadah lèmpèng nèng karanjang

pangeran suka tumingal
katonton trêsnaning abdi
lajêng ngaturkên ing rama
bêktinipun para mantri
Pangeran Sukawati
marwata suta andulu
abdine ingkang putra
sabiyantu samya prapti
angandika Pangeran ing Sukawatya

kulup iku balanira
saosna ing ngarsa mami
kang padha trêsna ing sira
wusnya majêng gya tiniti
sinabdan arum manis
saatur-ature katur
punika abdi cêlak
ingkang têbih dèrèng prapti
cacahira sawêg kuda pitung dasa

antara êlêt sadina
wontên wadya malih prapti
samya wahana turôngga
sikêp kapraboning jurit
cacahe winatawis
kumpulipun kalih atus
sawusnya tigang dina
nèng Bangsri anulya ngalih
masanggrahan urutipun dhusun Ngêmplak

kongsi ing samadya côndra
ingkang eyang lawan sêlir
kang kalanipun pangeran
asingêdan anèng wukir
tinitipkên wong dèsi
samana wus prapta nusul
myang wadya ing padesan
gili kapalan kang prapti
kumpulira kawan atus winatara

tumênggunge uga prapta
samêkta kaprabon jurit
kang rama dhawuhkên budhal
kang putra sigra ngundhangi
wadyanira lumaris
nèng ngarsa dadya panganjur
angidul ingkang lampah
wanci diwasaning ari
prapta dhusun ing Plêsan amasanggrahan

sadalu enjinge budhal
ngidul minggah graning wukir
wau kang baris ing Taman
ing tyas sami sônggarunggi
dene Pangran Dipati
ing Sukawati mangidul
kathah kang wadyakuswa
sikêp kapraboning jurit
sigra nambur prajurit tan kêna obah

sami tata baris mêdal
Pangeran ing Sukawati
lampahe wus praptèng arga
Sêmbuyan makuwon sami
gya utusan nimbali
maring umbul Sultan Dhandhun
kang rayi matur gêrah
Pangran Sukawati runtik
srênging karsa arsa dhatêngkên dêduka

Pangeran Mangkunagara
matur maripih mrih lilih
ywa kongsi kadawa-dawa
sêrêng runtiking panggalih
pangeran anuruti
mring kang putra aturipun
budhal saking Sêmbuyan
munggah tumuruning wukir
laju ngilèn anjog bumi Pamasaran

kunêng kang maksih singêdan
Pangeran Pamot miyarsi
lamun ingkang rama prapta
masanggrahan anèng Moki
sowan lajêng ngabêkti
ingaras lungayanipun
balane nusul kêmpal
wontên satus kang turanggi
ya ta Pangran Mangkudiningrat miyarsa

lamun ingkang rama prapta
Jêng Pangeran Sukawati
sigra sowan saha bala
sawontêne ingkang abdi
prapta lajêng nungkêmi
ing pada sarwi rawat luh
kumpule kang gêgaman
tigang èwu malah luwih
wuwuh-wuwuh wadyane para pangeran

nulya ngalih pasanggrahan
anèng dhusun Pucangsawit
myarsa yèn Kumpêni Taman
Kalikuning arsa prapti
pangeran tata baris
wus rinakit balanipun
nèng ara-ara wiyar
badhe pamêthuking jurit
ingantênan kongsi diwasaning surya

Kumpêni tan ana prapta
pakuwone sigra ngalih
nèng Pagêr gêlêngkên rêmbag
badhe mukul ing Matawis
nèng Pagêr tigang ratri
enjang têngara gumuruh
budhal kang balakuswa
balabar mênuhi margi
marga agêng kang kambah kèbêkan wadya

saari dènnya lêlampah
kèndêl Kamalon sawêngi
enjang atêngara budhal
karsa manjing ing Matawis
ing Parambanan prapti
ingkang minôngka panganjur
Pangran Mangkudiningrat
sampun malêbèng Matawis
pra pangeran sakawan angguladrawa

ya ta wau lampahira prapti
amakuwon pangeran sakawan
sawetaning Pasar Gêdhe
wadyanira gumuruh
wong padesan dipun rayahi
gègère apuyêngan
duk angsal sadalu
angilèn arsa umangsah
nocok bata kang putra wus dèn dhawuhi
Pamot Mangkudiningrat

saking êlèr gènnya magut jurit
Pangran Arya Amangkunagara
saking wetan umangsahe
kang kabêbahan kidul
Jêng Pangeran ing Sukawati
wusnya rakit gya surak
swarane gumuruh
majêng marêpêki bata
binêdhilan saking sanginggiling biting
wadya kathah kabranan

punggawane Pangran Sukawati
Rôngga Wirasêtika kabranan
kêna mimis ing kempole
winuwung saking panggung
bêdhil pistul tan anggop muni
kang ngrangsang kapurancang
buncur ting galuyur
binandhêman bata sela
dadya mundur wadyabala Sukawati
giris miris lir jawah

datan kongkih dèn ungkih ing jurit
lawang roro mriyême nyakawan
miranti obat mimise
mangkana undhang sampun
Jêng Pangeran ing Sukawati
tuwin kang para putra
undure mangidul
kèndêl dhusun Kapurancak
masanggrahan sadalu budhale enjing
ngalèr anjog ing Warak

wadyabalanira ngrayah sami
kalih ari anèng dhusun Warak
enjang angetan budhale
gantya ingkang winuwus
baris Taman lan Kalikuning
angumpul anèng Gondhang
sa-Kumpêninipun
drahgundêre wolung dasa
Litnan Kèbêr lawan Tuwan Litnan Wati
myang bupati sakawan

Jawikrama lawan Rajaniti
Yudanagara myang Naladirja
wontên salawe mantrine
kumpule kudanipun
wontên wolung atus watawis
tan cinatur kang dharat
rêmbag arsa mêthuk
wus samêkta gya budhalan
ngadhangkidul ing kêmbang nulya kaèksi
baris kang lampah ngetan

Litnan Sakèbêr samya prajangji
lawan para bupati sakawan
dalah sapara mantrine
singa ninggal lumayu
aywa nganti nêmu basuki
gêlêng golonging sêdya
Kumpêni gya nambur
mungsuh pinêdhot ing têngah
Tuwan Litnan Sakèbêr mangsah angungkih
kang tinêrak samana

nuju Pangeran Pamot kang baris
binendrong ing sanjata wus dhadhal
Sakèbêr angamuk dhewe
anyakot lambenipun
kongsi nêdhas rahira mijil
malêdug kang tinunjang
wau garwanipun
Pangeran Pamot kapêlak
dhawah saking turôngga dèn parêpêki
mring Sakèbêr cinandhak

Pangran Adipati Sukawati
angandhêgi kang lumayu samya
kinèn ngungsi nèng wurine
dadya campuh atêmpuh
rame ulêng dènira jurit
Pangran Mangkudiningrat
wus têbih katawur
Pangeran Mangkunagara
sigra wangsul miyat ingkang rama jurit
anadhahi Walônda

wong Kumpêni kalih ingkang mati
tatu satunggal wong Sukawatya
kasaput dalu yudane
anulya samya mundur
Jêng Pangeran ing Sukawati
lawan Mangkunagara
ngalèr lampahipun
Pamot lan Mangkudiningrat
pan katawur lumayu madyaning jurit
tan adangu samana

Pangran Pamot kapanggih ing margi
namung Pangeran Mangkudiningrat
tan ana wruh ing puruge
wau ta lampahipun
diwasaning Hyang Bagaspati
prapta ing dhusun Kopat
amakuwon sampun
Pangeran Mangkudiningrat
wus kapanggih sawadyabala umiring
enjang sigra budhalan

samya aris dènira lumaris
pukul tiga jawah angin prapta
pangran rêrêp sabalane
anèng dhusun Lêmuru
sawetaning Dêlanggu margi
prasamya pirêmbagan
mamrih pêncaripun
ing baris aja anunggal
adhêdhawah Jêng Pangeran Sukawati
kulup Mangkunagara

sira balia mangetan maning
kulup Pamot lan Mangkudiningrat
balia mangidul manèh
dèn pêncar aja kumpul
padha madêg baris pribadi
nêmbah pangran têtiga
sandika turipun
wijiling baskara budhal
pêpisahan Jêng Pangeran Sukawati
mangalèr saha wadya

mêdal margi agêng ingkang baris
kunêng nagari ing Surakarta
wusnya atas pamyarsane
pangran sawadyanipun
saking Dlanggu ngalèr lumaris
paran ingkang kinarsan
nindya mantri gupuh
lawan oprup pêparentah
maring wadya asiyaga pacak baris
anèng ing lurung aglar

mantri pacalang atur udani
lamun pangêran ing Sukawatya
laju mangalèr lampahe
wadyakuswa asêlur
badhe kèndêl tinawas warti
tiniti kang pacalang
dening tuwan oprup
wusnya têrang pêparentah
angundhangi bibarkên wadya kang baris
winarna Jêng Pangeran

Adipati Sukawati prapti
ing Pawêdhèn Majênang parentah
Suranata sabalane
kinèn ngalèr akumpul
barisipun Pugêr Dipati
myarsa Kumpêni prapta
angatêr Tumênggung
ing Dêmak Martanagara
lawan Wiranagara wong Dêmak sami
kang lèr suyut Walônda

mung kang kidul tan anut Kumpêni
anut Adipati Suranata
Gadamêstaka kalihe
inggih pangidhêpipun
wong ing Dêmak ingkang sapalih
Dipati Suranata
bidhal ngalèr sampun
nusul Pugêr Adipatya
ngalèr ngetan ri sampunira pêpanggih
nèng barisan Malowa

pêpak andhèr sagunging bupati
Pangran Tumênggung Gadamêstaka
ugi anunggil barise
mêntas andon anglurug
bêdhah ingkang Balora nagri
Tumênggung Wilatikta
Balora wus ngumpul
Suranata awêwarta
yèn pangeran masanggrahan Wêdhèn dèsi
wusnya rêrêp watara

Adipati Pugêr myarsa warti
wontên Kumpêni saking ing Jipang
ngrêbat Balora sêdyane
dipati undhang sampun
angirabkên sagunging baris
Rôngga Wirasêtika
ingkang atut pungkur
pangeran ing Sukawatya
Rôngga sigra atur uninga ing gusti
lamun Bupati Jipang

kanthi tigang atus Bugis Bali
drahgundêre amung pitung dasa
nèng Darapulu barise
sandi arsa mangrêbut
ing Balora nanging pawarti
arsa nêmpuh pangeran
pangran ngandika rum
hèh Rôngga sira kariya
lan Jadirja sakancanira dèn bêcik
ingsun ngalor tumêdhak

punggawa papat bae kang ngiring
sira kabèh padha akariya
kêpungên Sumêngka bae
pangeran budhal sampun
ngalèr ngetan anjog ing Silip
Dipati Pugêr prapta
lan sakancanipun
anèng sakilèn Balora
pangran kidul wetan Balora abaris
wêwêngkon tanah Jipang

wong Kumpêni pan lagya lumaris
pinêthukkên sajawining wana
ginêlaran ing yudane
cêlak lajêng acampuh
wong Kumpêni asru ngêdrèli
tarung amung sakêdhap
lajêng sami mawur
wadyabalane pangeran
mawurira malbèng wana nganan ngering
anggubêt maring wuntat

laju nêmpuh kotbuta mangungkih
Bali Bugis Jawa kang tinrajang
puyêngan gugup agègèr
arame campuhipun
pangerane ngawaki jurit
dangu ulêng-ulêngan
mungsuh Jawa sumyur
mawur katawur lumajar
drahgundêre dèrèng sagêd anulungi
kasêlut papanira

Bali Bugise kathah ngêmasi
kalih atus anulya dèn tilar
awor galasah bangkene
angetan lampahipun
Jêng Pangeran ing Sukawati
sawadya masanggrahan
anèng Darapulu
pangeran sigra utusan
andhawuhi marang Pugêr Adipati
myang sagung pra bupatya

kinèn wangsul amadidul malih
baris anèng tanah Sukawatya
ambêbidhunga barise
Kumpêni kang kêkuwu
nèng Sumêngka akarya biting
kang kinon gya budhalan
wau kang winuwus
Jêng Pangeran Sukawatya
amiyarsa yèn Bupati Jipang baris
wontên ing Pagêrwaja

cucuking prang sutane bupati
nama Dyan Panji Kartawijaya
Bulu Kumêndhung barise
wontên dêdamêl sèwu
sakantune bala Kumpêni
ajrih wangsul mangetan
ngidul ngilèn laju
nunggil baris ing Sumêngka
jêng pangeran lajêng mangetan lumaris
prapta Jêruk samana

pan kapêthuk wong Bali satunggil
Bali Bule nama Yudaningrat
sowan suwita sêdyane
lamun kalilan sanggup
ngirid bêkta kancane malih
wong Bali kawan dasa
dèn ajak sadarum
sêdyane sampun tinampan
jêng pangeran nuduh punggawa anggitik
baris ingkang pangarsa

Radèn Tambakbaya kang nindhihi
kanthi Tumênggung Ranadiningrat
budhal sawadyabalane
praptèng Bulu Kumêndhung
lajêng campuh rame ajurit
Panji Kartawijaya
sinêrot lumayu
rowange mati limalas
sampun bêdhah ing Bulu Kumêndhung baris
ngungsi ing Pagêrwaja

Bulu Kumêndhung wus dèn êbroki
prapta malih bali Yudaningrat
lawan têtiga kancane
dene kang patang puluh
sagah sami mêthuk ing margi
lamun pangeran têdhak
dhatêng Majaranu
wusnya kalih dalu budhal
saking Bulu Kumêndhung arsa anggitik
kang baris Pagêrwaja

Pangran Adipati Sukawati
anèng marga nampèni cundaka
Petor ing Grêsik upase
Mantri Tuban Sidayu
kait nungkul biyantu budi
pangran sigra utusan
kanthi sêrat dhawuh
mring kalih Bupati Jipang
wus umêngsat caraka tan dangu prapti
barisan Pagêrwaja

sêratipun sampun dèn tampèni
dening Tumênggung Mangkunagara
Wôngsanagara kalihe
kadhadha raosipun
amangsuli tumênggung kalih
maring mantri caraka
kônca dika matur
gènipun kangjêng pangeran
paring dhawuh sayêktine kula pundhi
nanging dipun sarônta

kula raos-raosipun dhingin
sanès ari kula atur wikan
gêlênge kônca rêmbage
caraka nulya wangsul
saungkure bupati kalih
prasamya pirêmbagan
sakecaning laku
nungkul miwah mapag yuda
lan têlike dinangu tiniti-titi
kathahe balakuswa

turing têlik nêmatus tan luwih
kêkapalan kang dharat sanambang
baris Pagêrwaja kabèh
tri èwu wolung atus
gunggungipun cacah prajurit
pan sèwu kapat bêlah
kêkapalanipun
rongèwu tri atus dharat
para mantri duk myarsa aturing têlik
rêmbag amapag yuda

wênèh rêmbag dèn rèrèh kariyin
suraosing srat samya rinasa
ginagas mrih sakecane
Mangkunagri Tumênggung
sigra maos kang ponang tulis
mangkana wuryanira
pèngêt layang ingsun
Jêng Gusti Pangran Dipatya
Sukawati senapatining ajurit
ing pramuka jayèngrat

dhumawuha mring karo bupati
kang abaris anèng Pagêrwaja
ingsun sung wêruh wiyose
kalamun arsa rawuh
dèn abêcik gon sira cawis
manawa kurang ubat
mimis maryêm agung
sun anti ngalumpukêna
lamun uwis santosa sira dèn nuli
tur wikan ingsun prapta

duk midhangêt raosing kang tulis
para mantri anglês tyas amaras
sirna daya kawanène
nanging kalamun dulu
kèhing bala kang samya baris
tuwuh sudiranira
dadya tansaheyung
dèrèng gumolong kang rêmbag
kunêng gantya wuwusên Pangran Dipati
Sukawati utusan

ngantêp Bupati Jipang kêkalih
Ranadiningrat ingkang dinuta
pinapantês panganggene
lancingan panjèn wungu
rasukane kuwantong adi
kancing rasukan timang
sarwa sotya murub
asabuk cindhe puspita
udhêng jingga nyampinge samboja wilis
katri ponang curiga

mawi salorok ingkang satunggil
samya agême kangjêng pangeran
pinaringkên kinèn ngangge
dene ingkang tut pungkur
pinaringan mantri pinilih
sèkêt sinung busana
kêling bêbêdipun
èpèk renda timang êmas
rasukane naracak baludru langking
binudir ponang anggar

dhuwung kang inganggar myang winangking
pêndhok samya kancana tatahan
dalah saupacarane
Ranadiningrat sinung
upacara agêming gusti
mantri pinilih samya
ngakên balanipun
balane Ranadiningrat
wusnya rakit samêkta salir piranti
sigra anulya budhal

apan samya wahana turanggi
sinongsongan Dyan Ranadiningrat
dhasar sarigak sêmune
wayah suta têtêlu
sinêmbuh ing busana adi
kucêm ingkang umiyat
prapta lampahipun
sajawine pabarisan
Dyan TumênggungRanadiningrat samantri
mudhun saking turôngga

banderane linêlêt tumuli
sigra nuduh mantri kang dinuta
sajuga dharat lampahe
anuntun kudanipun
camêthine pan sinangkêlit
datan amawi tumbak
lampahira sampun
manjing jroning pabarisan
samya usrêk kumrêsêk pating kalêsik
caraka pinanggihan

duta matur kawula tinuding
dhatêng putra paduka Ki Lurah
Ranadiningrat wiyose
nêrang punapa antuk
kyai lurah martamu mriki
kalih Bupati Jipang
amangsuli arum
paran ing darunanira
yèn tan kêna de anak ingutus gusti
ywa kongsi wancak driya

nêdha nuli andika aturi
anak Tumênggung Ranadiningrat
caraka wangsul lampahe
prapta lajêng umatur
lah suwawi dipun aturi
malêbèng pabarisan
samana wus laju
Tumênggung Ranadiningrat
ingiringkên kang para mantri pinilih
prapta atata lênggah

surêm kucêm bupati myang mantri
aclum mêsum kasoran busana
Ranadiningrat têmbunge
dhuh paman dyan tumênggung
prapta kula ingutus gusti
makatên kang timbalan
bupati kang tugur
Pagêrwaja dhawuhana
rèhning tanpa Walônda sun paring peling
aran padha wong Jawa

lamun wangkot tan gatèkkên peling
sun têmêni têmah siya-siya
tumênggung kalih ature
anak radyan tumênggung
kula yêkti sampun atampi
karsane jêng pangeran
ngowêl abdinipun
wa batinan wa lairan
kadi sampun kagalih ing kangjêng gusti
raos ingkang mangkana

Ranadiningrat mangsuli aris
yèn makatên angsal kabatinan
sampun katawis laire
ing batin ujubipun
kangjêng gusti angagêm batin
kolura kabatinan
lair dèn kacukup
pasthi yèn sampun katrima
nanging mangke ing rèh sampun ngatawisi
kêdah pinukul ing prang

Mantri Sidayu kalawan Tubin
ngaturi anggangsal atus reyal
lan nyakêmbaran karbine
cindhe anglimang kayuh
Dyan Tumênggung Jipang kêkalih
ngaturi nyèwu reyal
tinampan sadarum
Tumênggung Ranadiningrat
pan sinungan pangangge anulya pamit
mantuk samantrinira

dupi angsal saonjotan nuli
ngungêlakên sanjata ping sapta
baris simpênan wêdale
saking Bulu Kumêndhung
lawan Ranadiningrat panggih
sampun samya winêkas
kapalan tri atus
nglanggar baris Pagêrwaja
Radèn Tambakbaya kang nindhihi baris
tarung lèrès kewala

baris Pagêrwaja sampun gusis
kunêng Tumênggung Ranadiningrat
sampun prapta ing lampahe
anèng Bulu Kumêndhung
laju marêk ngarsaning gusti
tur warta lampahira
yèn mantri tumênggung
kang abaris Pagêrwaja
samya tundhuk sêtya tuhu jroning batin
lan ngaturkên pratôndha

tigang èwu ingkang warni picis
warni karbin angalih kêmbaran
sadasa kayuh cindhene
pangeran suka langkung
sigra dhawuh budhalkên baris
marang ing Pagêrwaja
ing sarawuhipun
sadalu nèng Pagêrwaja
enjang bidhal têdhak ing Jipang nagari
anèng marga kapapag

lawan Yudaningrat Bule Bali
bêkta kancanira kawan dasa
kang cinatur pangarêpe
Carangsoka ranipun
Prabakesa lan Pudhakmiring
Barak Jayalêksana
Têgal Angun-angun
kalawan Surajênaka
Pulangrêsmi Pulangsari Kartasari
Kumitir Kanigara

Baukara miwah Caranggadhing
Kêbolajêr lan Banyakpawarta
samya tinimbalan andhèr
pangeran sukèng kalbu
aningali têtiyang Bali
pinaringan turôngga
wadya patang puluh
bêbêt kalawan rasukan
nanging dèrèng panganggènira sinami
mangkana jêng pangeran

wusnya rêrêp nèng Jipang saratri
laju budhal saking nagri Jipang
wangsul ngilèn sabalane
anèng wana kêkuwu
wana Sambèng Jipang kang bumi
atatawadyabala
wong Jipang kang tumut
Dêmang Suradimanggala
acungane Tumênggung Wôngsanagari
gantya kang winursita

tuwan guprênur wus myarsa warti
prang ing Jipang Kumpêni tumpêsan
ingkang kapupu cacahe
Bugis Bali rongatus
Kumpênine putih mung kalih
kasêlut ênggènira
tan antuk têtulung
wangsul angetan kadhangan
dadya ngilèn saking bingung rêbut urip
ngumpul baris Sumêngka

sigra parentah bantu ing jurit
wong Kumpêni lan wong Surabaya
kang kalih èwu cacahe
Madura kalih èwu
gêgununganira kêkalih
Panji Sumanagara
dene sisihipun
ran Panji Rêksanagara
Tambakbaya Jayasukêrta Ngabèi
mantri ing Surabaya

langkung agêng bantu ingkang prapti
maring Jipang guprênur parentah
tiyang Kumpêni barise
kinon bubar sadarum
kang nèng Taman lan Kalikuning
mantuk mring Surakarta
lawan malihipun
Sakèbêr myang Wati Litnan
pan ingangkat pangkat kapitan kêkalih
dumunung jroning praja

kacarita kang nèng Sukawati
bala Kumpêni lan pra bupatya
dhusun Sumêngka barise
sangêt prihatinipun
datan sagêd mingkêt sanyari
sampun pitulas dina
tan ana wong cucul
rina wêngi pinaranan
sakingsangêt bathêthêt wong Sukawati
bandarane tan ana

sawêg gitik ing Jingpang nagari
luhung lamun pangerane ana
sarèh rèrèh pratingkahe
yèn sêpi gustinipun
sasolahe anggêgirisi
gêgila tanpa ulap
lir wong luput sêmbur
Dyan Tumênggung Jayadirja
Brajadênta lan Tumênggung Brajamusthi
Rôngga Wirasêtika

Suryanagara Pugêr Dipati
lawan Tumênggung Rêksanagara
Samadipura malihe
Wilatikta Tumênggung
Natasingron Kartanagari
Lurah Dêmang Bênggala
nênêm pra tumênggung
ingkang tukang anyêlambrang
ngalang-alang kapitu Pugêr Dipati
wantêr cucut aguna

tuwin para mantri alit-alit
ingkang darbe kapalan nyadasa
esuk sore ting kalèncèr
yèn dalu pra tumênggung
ngêpung mubêng ngubêngi baris
gêgiro karya gila
anggilani mungsuh
rina tumênggunge bubar
laju gilir para mantri alit-alit
prapta karya asmara

kunêng malih kang winarni
kumêndur nagri Samarang
Tuwan Baron Hogêndhorop
parentah mring pra bupatya
pasisir ing bang wetan
bang êlèr kêrig sadarum
kinon bantu maring Jipang

kumêndur arsa nêdhaki
bantu angawaki yuda
bupati pasisir kabèh
sawusnya tampi parentah
sigra samêktèng wadya
cinatur tuwan kumêndur
wus angirabakên bala

budhal saking ing Samawis
wadya Kumpêni balabar
prapta ing Dêmak lampahe
kumêndur amatah wadya
drahgundêr pitung dasa
ingkang dharat kalih atus
samya asikêp sanjata

Mayor Pal ingkang nindhihi
kanthi wadyabala Jawa
pan sakawan bupatine
kang kalih Bupati Dêmak
lan Kudus kalih pisan
parentahira kumêndur
kinèn gitik Garobogan

bidhal baris kang kinuding
kumêndur lajêng mangetan
duk prapta Jipang lampahe
dêdamêl ing Surabaya
Madura sampun prapta
miwah pasisir sadarum
pêpak kumpul anèng Jipang

gantya wau kang ginupit
nagari ing Surakarta
sri narendra dhawuhake
marang salotêr kapitan
bantu baris Sumêngka
ingkang ngatêr lampahipun
para mantri jro sadaya

samana kêrigan mantri
gêdhong kalawan kaparak
miwah mantri kadipatèn
ngatêr salotêr lampahnya
wus budhal saking praja
kadi wontên kuda sèwu
Kumpênine pitung dasa

praptèng tanah Sukawati
salotêr sabalanira
tansah binedhung lampahe
mring sagunging wong padesan
ing kanan kering marga
pating kalicir tut pungkur
anggêgila tanpa ulap

lamun dèn aruh-aruhi
dêgsura daluya dadra
barubul prapta rowange
nora ngobêri wong liwat
alase awoh jaran
giyuh ing tyas kang lêlaku
rêriwuk samarga-marga

lamun linawan ngoncati
laju salotêr lampahnya
ngampiri baris Garompol
Tumênggung Kartanagara
sawadyabalanira
ingajak ngalih angumpul
anèng barisan Sumêngka

Tumênggung Kartanagari
pêparentah marang bala
bubarkên baris Garompol
budhal tan winarnèng marga
praptane ing Sumêngka
salotêr kapanggih sampun
lawan Balangkêr Kapitan

miwah kang para bupati
wus agung baris Sumêngka
sami sirna prihatine
salotêr tampi parentah
Kumpêni saking Jipang
kinon angatêrna mantuk
kumêndur wus anèng Jipang

baris anèng desa Gêrit
wong Madura Surabaya
kumpul nèng Gêrit barise
salotêr apirêmbagan
Blangkêr kinèn ngatêrna
Kapitan Bêlangkêr mingkuh
miris maras yèn rinampas

dene Pangran Mangkubumi
muwêr anèng wana Jipang
ing Darapulu barise
salotêr dadya bramatya
pan iku karyanira
iya dudu gaweningsun
ingsun mung bantu kewala

mungguh ing barisan iki
maksih têtêp wajibira
malah baris ing Garompol
kang ora bisa anunggal
lawan baris Sumêngka
ingsun uwis atêtulung
kumpule lawan Sumêngka

Bêlangkêr merang mangsuli
iya nanging pra bupatya
iku ingsun gawa kabèh
lan rèh ingsun wong Walônda
sun pinta angatêrna
salotêr sru wuwusipun
ya kabèh gawanên padha

nadyan mariyême iki
lamun arsa sira gawa
iya ingsun gawakake
pan ingsun môngsa wêdia
amung gêgawaningwang
saka Surakarta iku
wong Jawa miwah Walônda

mangkana ingkang winarni
Dipati Pugêr kumpulan
lawan pra bupati kabèh
rêmbag sami ngaturana
marang ing gustinira
kang muwêr nèng Darapulu
lan kumêndur jêng-ajêngan

Dipati Pugêr lingnya ris
kèh Kumpêni saking Sala
punika têlik tuture
arsa budhalan mring Jipang
nanging watara kula
pangeran arsa kinêpung
kumêndur kang saking wetan

pangeran kula aturi
yèn rêmbag kônca sadaya
pra bupati wangsulane
jumurung mangayu bagya
lingnya Sang Adipatya
Suryanagara sirèku
kang sun patah ngaturana

kondur marang Sukawati
samarsun kumêndur prapta
dene ingkang kapindhone
ingsun iki tômpa layang
saka Pangeran Rôngga
pradikan ing Kadilangu
nêdya seba mring pangeran

jêng gusti dipun aturi
nyuwun patêmon nèng Kampak
kang kinon sandika ture
sigra budhal saha bala
satus kang kêkapalan
kang dharat mung pitung puluh
kêkalih banderanira

ing marga datan winarni
lampahe Suryanagara
wus prapta pabarisane
kagyat sami pinariksa
katur Suryanagara
kang prapta sabalanipun
sigra kinèn nimbalana

Suryanagara wus prapti
anungkêmi ngaras pada
wotsari dêkung ature
gusti paduka ngaturan
abdi dalêm pun bapa
kondura ngilèn pukulun
pangeran alon ngandika

iya kaya priye adhi
sun lagi ayun-ayunan
lan Si Kumêndur Hondhorop
tur sêmbah ingkang liningan
Kumpêni ing Sumêngka
sampun kathah bantunipun
kawarti badhe mangetan

paduka arsa dèn supit
lan abdi dalêm pun bapa
ing mangke tampi sêrate
Kadilangu Pangran Rôngga
lamun parêng ing karsa
sêdya sowan jêng pukulun
wontên kiwa têngên Kampak

jêng pangeran ngandika ris
iku wajib tinurutan
trah guru ana kajate
sigra dhawuh asamêkta
ngungkung têngaranira
budhal saking Darapulu
wus kêbut sawadyabala

sigêgên ingkang lumaris
gantya ingkang cinarita
kadi sarêng lampahane
ginanti dhapuring kôndha
santana Surakarta
Pangran Silarong ranipun
lolos saking jroning praja

nêdya dhatêng ing Matawis
tinulak Jayawinata
dadya mangetan lampahe
ngungsi maratuwanira
Dipati Panaraga
pinurih ngadêgna ratu
dyan dipati anggraita

dudu sêdyane wong iki
daya kalamun bagusa
kudu madêg narakatong
dyan dipati tan darana
pangran cinêkêl sigra
kinintunkên mring kumêndur
ingkang baris anèng Jipang

pinusara cindhe abrit
sapraptanira ing Jipang
katur Kumêndur Hondhorop
kang baris grit bumi Jipang
Pangran Silarong sigra
cinangkalak ing pring wulung
ingkang sakempol gêngira

sawusira dèn prantèni
wau kang dadya lêlaran
sira Pangeran Silarong
anèng sajroning barisan
ing Gêdhong dunungira
jawining pintu kumêndur
antara ari pangeran

saking putêk tyas ngranuhi
dadya ngrêbut kris Makasar
kang jaga lajêng pinopor
nulya katulungan kathah
pinoporan kewala
sedane wontên ing ngriku
ginêbugan ing sanjata

sinarèkakên ing Giri
kumêndur parentahira
kunêng malih winiraos
Balangkêr wus budhal enjang
saking baris Sumêngka
bupati kang ngatêr laku
Dyan Arya Mlayakusuma

Mangkupraja lawan malih
Dyan Tumênggung Wiraguna
Natayuda kalimane
Dyan Tumênggung Wiradigda
Tumênggung Kartadipa
myang Ônggawôngsa Tumênggung
Tumênggung Kartanagara

drahgundêre kang umiring
satus patang puluh kèhnya
tri atus cacah dharate
ya ta wau lampahira
Kumpêni lan pangeran
anang ing wana kapêthuk
rame prang sami pangarsa

dêdêr-dinêdêr agênti
pra Bupati Surakarta
prasamya ngawaki kabèh
Tumênggung Kartanagara
Tumênggung Wiradigda
lan Ônggawôngsa Tumênggung
Wiraguna Natayuda

miwah ingkang para Mantri
Kaliwon Kartanagaran
sami bapang pangamuke
Ngabèi Tambaknagara
arine Tambakbaya
dadya pramukaning pamuk
datan nêdya gumingsira

Bupati ing Sukawati
sira Radèn Tambakbaya
duk umiyat ing arine
ambapang pangamukira
nyimpang tan nêdya lawan
pra bupati kancanipun
mire anut Tambakbaya

wadya lit anut bupati
pangiride ing prang sêmpal
mênawa dudu tangguhe
jêng pangeran anut nyimpang
giwar amrih kang lêga
wus dhadhal sawadyanipun
anggubêd prapta ing wuntat

dadya wus samya lastari
kang ngulon miwah kang ngetan
kadya sêsimpangan bae
tan ana ingkang kacurnan
sami rahayunira
pangran lajêng têdhakipun
tanah Sukawati prapta

makuwon ing Rajêgwêsi
ngasokakên wadyabala
Surakarta winiraos
kangjêng ratu ibu seda
sawusnya paripurna
pirantining layon laju
budhal saking Surakarta

sinarèkkên ing Magiri
rèhning pra bupati jaba
samya nèng lurugan kabèh
bupati kang ngatêr lampah
kalih jêro sadaya
Gêdhong kiwa kanthinipun
bupati kaparak kanan

mangsuli ing Sukawati
pangeran têdhak ing Kampak
wit nèng kono samayane
rawuhipun jêng pangeran
Pangran Rôngga wus prapta
wusnya panggih pêrlunipun
ngaturakên arinira

Dyan Sutajaya wêwangi
nêdya labuh baya pêjah
tinampan ing suwitane
lajêng kinulawisudha
nama Pangeran Rôngga
ingkang raka sinung juluk
Pangran Rôngga Baledawa

jêng pangran wus ngidul malih
angetan anjog Majênang
nèng Kêbonagung makuwon
andangu baris Sumêngka
matur kang pra bupatya
pun salotêr kang atunggu
Balangkêr kang dhatêng Jipang

sigra dhawuh ngalèncèri
sabên enjing mring Sumêngka
kasaru têlik praptane
tur uning kalamun arsa
linarag ing Walônda
ingkang baris Dêmak sampun
bidhal saking Lajêr desa

pangeran sigra ngundhangi
arsa mapagakên yuda
bupati tinilar kabèh
mung kêkalih kang binêkta
Brajamusthi kalawan
Suryanagara Tumênggung
wusnya samêkta gya budhal

mangalèr wus nabrang wukir
Kêndhêng lampah gêgancangan
para mantri pangajênge
wus kapêthuk lawan mêngsah
sami jawi kewala
Bupati Dêmak lan Kudus
ingkang anindhihi bala

para mantrine pangarsi
sigra dènnya campuh yuda
bêdhil-binêdhil arame
Tumênggung Suryanagara
angamuk saha bala
Bupati Dêmak kaburu
angungsi ing wurinira

Bugis Bali gya nulungi
Tumênggung Suryanagara
sinôngga prange kapêngkok
kacêkuthak gulagêpan
binendrong ing sanjata
dadya pangamuke kundur
anggubêd angering nganan

jêng pangeran maksih têbih
kagyat miyarsa sanjata
wadya pangarsa ge-age
matur yèn Suryanagara
sampun acampuhyuda
ananging kawratên mungsuh
dadya mundur sabalanya

laju anggubêt wanadri
nèng kanan keringing mêngsah
sigra pangran timbalane
kabèh bocah jêjaranan
padha tinggalên ingwang
têtulunga dèn agupuh
Si Adhi Suryanagara

kumrutug kang para mantri
lajêng mangsah anyêkuthak
wong Bugis Bali ambendrong
Tumênggung Suryanagara
gya mêdal saking wana
laju mangsah ngamuk punggung
sawadyanira kotbuta

mungsuh kisruh morat-marit
akèh rêbah kasulayah
Suryanagara pamuke
salin waos kaping tiga
satus Bugis Makasar
ingkang pêjah dipun amuk
Tumênggung Suryanagara

prajurit drahgundêr prapti
angêdrèl Suryanagara
wus sayah ewah gêlare
Pangran Sukawati prapta
lan Bali kawan dasa
ingabên dharat wus campuh
jêng pangeran tumut dharat

arucat busana Jawi
mangagêm cara Makasar
kadya Dhaèng lamun tinon
wus momor bala kang dharat
wong Bali kawan dasa
dupi miyat gustinipun
krura mangkrak anglir yêksa

kang katrajang tumpês tapis
kabarubuh ting jalêmpah
pangran nindhihi wurine
datan têbah atut wuntat
Bali pêjah satunggal
têtiga kang sami tatu
wuru ngamuk lan curiga

sayah samya sambat gusti
gusti kula nyuwun toya
cinarita pangerane
nalika prang sandhing wangan
têdhak angambil toya
winadhahan godhong lumbu
ingombèkakên kang wadya

wusnya ngombe ngamuk malih
sadangune prang mangkana
kasat matang ing wadyane
pangeran satêngahing prang
angambilakên toya
Suryanagara andulu
têdhak saking kudanira

nyêlak lajêng dèn dhawuhi
aja sira milu dharat
titihana kudaningong
lan anggonên payung ingwang
sakèhe jêjaranan
aja ura dèn akumpul
pangawat padha undurna

aja kudu adhi anganggo pangawat
karana rowang kêdhik
tikêl pat kèh mêngsah
mêngko yèn kawênangan
nora nganggo senapati
bakal dèn idak
yèn nganggo senapati

yêkti ana iya ringganing kang mêngsah
Suryanagara nuli
anitih turèngha
ngumpulkên kêkapalan
wus angangge payung kuning
mingêr angiwa
rèrèh amarêpêki

baris Jawa kang nèng wurining Walônda
obah samya anêbih
wênèh ana ngucap
iku pangeran prapta
kalorop Walônda iki
môngsa wurunga
tumpês dadya cêcindhil

sapratêlon bala Kumpêni kang pêjah
kapitan angabani
sasesaning pêjah
nêsêk bendrong sanjata
kapitan amistul aglis
mring Carangsoka
nanging tan angênèni

sigra numbak Carangsoka mring kapitan
buntaring tumbak kontit
sinarêng ungêlnya
pistulipun kapitan
pucuking tumbak kang kêni
putung watangnya
munggèng ngandhaping godhi

Carangsoka gya ngrukêt narik curiga
goco lambunge kering
kapitan aniba
wus pêjah kapisanan
Carangsoka wuru gêtih
nyuduk anigas
anyundrik angakahi

Yudaningrat angamuk gya pinoporan
nanging datan ngêmasi
bingung kujèngkangan
prapta Surajênaka
Pulangrêsmi Kartasari
numbak amêdhang
buwang tumbak ngakahi

Têgal Angun-angun anyandhak Walônda
papat mati kinêris
Barak Prabakesa
pangamuke lir yêksa
sêdhênge amôngsa daging
nyêndhal andhupak
mêdhang ngêris anyundrik

rame dêdêr-dinêdêr idêr-idêran
angrèp prajurit Bali
kèh kuthah ludira
sira Jayalêksana
palumpate langkung wêgig
kadya sikatan
marwasa nganan ngering

mung kêkalih Pudhakmiring Jalêksana
ingkang tumbake maksih
wasis aprang tumbak
tan kewran sinanjata
mayor mêdhangi mistuli
Jayalêksana
gya numbak saking wuri

pan karungkêp mayor jinangkah dèn idak
lajêng dipun kakahi
tangane kang kiwa
maksih ngadêgkên tumbak
kang têngên anarik kêris
nyuduk walikat
butul trus jajanèki

jêng pangeran kopat-kapit sadangunya
dènira angombèni
tan anganggo taha
malah kêrêp senggolan
lan mungsuh wus dèn arani
Kumpêni Islam
wong Makasar lan Bugis

awit saking busana cara Makasar
kadya Dhaèng pan ardik
malah wong Makasar
siji anjaluk toya
dupi sampun dèn ombèni
mandêng amawas
kagyat lajêng ngrungkêbi

wus cinandhak sabuke ginawa ngiwa
têluk tur pati urip
pun Sareyan Kisnap
mêngsah pêjah gulasah
tumpês tapis kapalipis
gêmpang suh sirna
pitung dasa Walandi

Kumpênine Islam kalih atus bebas
amung gêsang kêkalih
katêlu têlukan
satêngahing ngayuda
maring pangeran pribadi
ya ta winarna
sira Pugêr Dipati

lawan Adipati Dêmak kalih pisan
ngalèr ngetan abaris
anèng ing Malowa
ngadhang Kumpêni Jipang
bok mênawa anêkani
Pugêr Dipatya
dupi miyarsa warti

yèn pangeran dènnya prang karoban lawan
sigra dènnya dhatêngi
bupati katiga
lampahe gêgancangan
praptane datan mêningi
ramene aprang
mungsuh wus sirna gusis

Bupatine Kudus Dêmak kalih pisan
kapalajêng kininthil
praptèng kitha Dêmak
maksih pangusirira
lajêng lolos mêdal kali
kitha ing Dêmak
wus sami dèn êbroki

dene Pangran Tumênggung Gadamêstaka
kidulan kang palinggih
dene kang kalèran
Dipati Suranata
wus lajêng atur udani
mring gustinira
Jêng Pangran Sukawati

sampun andum jarahan Kangjêng Pangeran
Dipati Sukawati
senapati ing prang
ing pramuka jayèngrat
unggul dènira ajurit
laju budhalan
sawadya datan kari

lajêng ngidul aminggah ing Kêndhêng arga
sigra dènira ngrakit
karya pasanggrahan
anèng Jakawal desa
samana sampun ingalih
arane desa
winastan Majapahit

kawuwusa Kumpêni lan pra Bupatya
Surakarta kang maring
ing Jipang wus prapta
lan kumêndur panggihan
tabeyan kang pra bupati
antara dina
Bêlangkêr kinèn mulih

dèn atêrkên para bupati bang wetan
kalawan para Mantri
Sampang Surabaya
tigang èwu sadaya
liya saking Bugis Bali
tuwin Makasar
miwah Kumpêni putih

budhal saking Jipang Balangkêr kalawan
sagung kang pra bupati
angilèn lampahnya
wau ta balanira
Jêng Pangeran Sukawati
kanêm punggawa
samya angadhang margi

anèng wana Darapulu ênggènira
pinarapat kang baris
Tumênggung Jadirja
Rôngga Wirasêtika
Tumênggung Rêksanagari
Ranadiningrat
anyatus kang turanggi

lawan malih Brajamusthi Brajadênta
sarêng dêdamêl prapti
Darapulu wana
kang kidul gya têngara
bêndhe kukuk sarta bêdhil
kang êlèr munya
kilèn surak ngadhangi

sarêng obah ingkang êlèr anarajang
ingkang kidul ambêdhil
kang kilèn anêrak
bingung ingkang lêlampah
binêrêk wong Sukawati
prasamya giyak
sirêp binendrong bêdhil

sampun dangu datan ana kang nyuwara
nulya pating kulicir
lèr kidul lan wetan
punggawane ngatingal
sakêdhap angical malih
dadya sadina
datan bangkit lumaris

samya rêrêp ing ratri têngahing wana
sadalu kaping kalih
dènnya bêbêdhilan
saking lèr lawan wetan
turanggane dèn malingi
akèh kang kêna
praptane bangun enjing

atêngara budhalan ingkang lêlampah
dene ingkang anginthil
sami ingajangan
prajurit pinarapat
wong Sampang lawan wong Tubin
wong Surabaya
kang sami anyawisi

aprang urut marga kalawan sanjata
sagung wadya pasisir
myang wong Sukawatya
dadya tan kêna cêlak
wadya pasisir wus rakit
samya bubuhan
ing têngah lan ing pinggir

tigang ari lampahe praptèng Sumêngka
duk puniku nujoni
Sumêngka kinêpang
nênêm kang pra bupatya
dupi myat baris gêng prapti
bubar anunggal
punggawa kang ngênginthil

lajêng campuh rame prang ulêng-ulêngan
bêrêg-binêrêg gênti
sagung pra bupatya
balanipun pangeran
miwah sagung pra Bupati
ing Surakarta
prasamya dèn songsongi

ngabên bala gumuruh surak gumêrah
rame swarane bêdhil
lir gêlap barungan
mungsuh kalamun cêlak
dèn mriyêm sing Baluwarti
buyar anêbah
yèn kèndêl cêlak malih

sadina prang dalu mundur sowang-sowang
akathah kang ngêmasi
mungsuh lawan rowang
ing dalu tan winarna
enjinge para Bupati
ing Sukawatya
bubar sawadyanèki

samya sowan gustinira mring Jakawal
praptane tur upêksi
dènnya ngadhang marga
lan ngaturkên bandhangan
jêng pangran suka ing galih
sigra dhêdhawah
pasanggrahan ingalih

kidul kali papanipun ragi wiyar
wanane dèn babadi
rinakit kadhatyan
lor alun-alunira
kang kilèn panggonan masjid
kang pra bupatya
tata pakuwon sami

Jêng Pangeran Adipati Sukawatya
senapatining jurit
pramuka jayèngrat
enjang miyos sineba
aglar kang para bupati
ngabèi dêmang
sadaya samya nangkil

ngadêgakên wong saragni pitung dasa
kang anumbak kapilih
de wong Bali samya
kang cacah kawan dasa
kinarya mantri pinilih
lêlurahira
nama tumênggung kalih

Carangsoka sinung nama Surajigja
dene ingkang satunggil
namanira lama
Tumênggung Jalêksana
Yudaningrat pan kinardi
Kabayan Barak
sagung mantri pinilih

sinung lungguh sawah anyalawe cacah
nyatus lêlurahnèki
mawa prajangjian
lagya ngrowangi lapa
iya pirabara benjing
pangran ngandika
mring Pugêr Adipati

Kakang Pugêr amung rongatus patbêlas
bakal pêpangkon mami
yèn ngawaki yuda
pisah lan pra bupatya
pirabara wuwuh benjing
Pugêr turira
inggih dawêg samangkin

gantya ingkang cinatur barisan Jipang
Kumêndur ing Samawis
ingaturan wikan
yèn baris Lajêr sirna
Kumpêni atumpês tapis
Bali Makasar
siji tan ana kari

aprang lawan pangeranipun priyôngga
kagyat duk amiyarsi
kêkês jro tyasira
kumêndur gya budhal tan
margi anurut pasisir
kewran ing manah
gambuh ing mungsuh jurit

malih ingkang winuwus
Pangeran Sukawati lagya duk
busanani kang abdi mantri pinilih
Dipati Pugêr tinuduh
utusan akarya pêndhok

pêndhok bunton mas sêpuh
anêlung reyal ing wawratipun
sabuk cindhe kang padha jalamprang abrit
pinaring reyal rongèwu
Dipati Pugêr turnya lon

yatra pundi puniku
Jêng Pangeran Sukawati muwus
picis saka Surabaya Sawunggaling
sira tômpa têlung èwu
dhingin ana ngarsaningong

Pugêr matur gumuyu
kula maksih rimat kalih èwu
reyal saking pun Dipasana ing Tubin
sawêg kalong tigang atus
kula damêl tumbas bêstrong

punika mawon cukup
tinumbaskên ing busananipun
abdi dalêm prikônca mantri pinilih
pangran mèsêm ngandika rum
sukur kalamun mangkono

nanging kakang dèn gupuh
Dipati Pugêr sigra anuduh
mring Samarang tumbas cindhe sangkêlat brit
pêndhok mas mring Pathi Kudus
sigra umêsat kang kinon

tan lami praptanipun
katur samêkta panganggenipun
wus katonton pelag panganggening abdi
sangkêlat sragêninipun
ananging kotang kemawon

wolung dasa cêcênthung
panumbake wolung dasa tlakup
pinilihe samya udhêng sutra kuning
wèh asri lamun dinulu
jêng pangeran ngandika lon

hèh kakang pra tumênggung
prajurite lamun ingsun dulu
maksih wor suh panganggone durung bêcik
balane siji tumênggung
dèn padha sanadyan bagor

kalamun gênêp satus
yêkti pelag mêdèni dinulu
nanging kakang sun dhingin ingkang ngalahi
picis kang rongèwu iku
apa gawene nèng kanthong

êdumên pra tumênggung
kanggo busanani balanipun
adipati matur gih punika pikir
gumêlar kang katon mungsuh
aywa nglingsêmi pun Dhaplok

sigra binage sampun
reyal rongèwu mring pra tumênggung
wus waradin tinumbaskên badhe lurik
ingkang samya warninipun
sabên tumênggung tan awor

kunêng gantya kawuwus
lampahira Hondhorêp Kumêndur
kèndêl Pathi myarsa Dêmak ana baris
kêkalih bupatinipun
ingkang sami tunggu êbrok

nama Pangran Tumênggung
Gadamêstaka sabalanipun
satunggile Suranata Adipati
Bupati Dêmak nèm sêpuh
tinimbalan Hogêndhêrop

dyan tumênggung tinantun
mapag yudane kalih tumênggung
bupatine Jêng Pangeran Sukawati
Martanagara sumaur
tuwan kula matur ewoh

kang dados èwêdipun
dene pangeranipun sok namur
tumut aprang momor wadyabala alit
amanganggê cara batur
puniku tuwan kang ewoh

kumêndur asru bêkus
bapak jirih tur agêng aluhur
angluwihi Pangeran Amangkubumi
Martanagara sumaur
nadyan gêdhe-gêdhe gombong

bêndarane dèn mungsuh
pan botên ilok tuwan kumêndur
Tuwan Hogêndhorêp asru briga-brigi
de ngaku bêndara mungsuh
wong iki mêngko dèn kêthok

gumêr kang pra tumênggung
Martanagara maksih umatur
kadipundi tuwan ugêr para gusti
dene tuwan dika niku
mung bandara akon-akon

guguk tuwan kumêndur
si bapak iki banjur nyêruduk
nora wirang wus dhaplok pêrangan wêdi
Citrasoma dipun gupuh
dika têr mulih Si Dhaplok

kalih Dyan Arya Kudus
bupati papat wus tandhingipun
kula ingkang mêmanuki anèng wuri
dika mangkat sesuk esuk
dèn sami aprang rêrêmpon

ing dalu tan winuwus
enjing budhal ingkang munggèng ngayun
Citrasoma Arya Kudus kang nisihi
drahgundêr ing wurinipun
sèkêt nanging êlêt adoh

Bupati Dêmak sampun
myarsa lamun mungsuhe arawuh
gya têngara Suranata Adipati
tuwin Pangeran Tumênggung
Gadamêstaka mirantos

wontên wong pitung atus
kang kapalan cacah kalih atus
ingkang dharat pan sampun campuh ing jurit
wong Japara nunjang purun
bala ing Dêmak atanggon

bêdhilira gumrudug
wong Dêmak kurang sanjatanipun
amung gagah kaconggah ngumbar kuwanin
wau pangeran tumênggung
tansah aprayitnèng kewoh

mungsuh wuri kèh rawuh
pra prajurit ing Kudus barubul
angêbyuki wong Dêmak karoban tandhing
dadya gêlarira kuwur
amundur-mundur sinêrot

nulya prapta drahgundur
kagyat wong Dêmak ingêdrèl purun
bubar larut sasaran tan môngga pulih
Suranata alon mundur
kanthi kang jaranan golong

lan Pangeran Tumênggung
Gadamêstaka lèrèh lumaku
sigra kumpul oncat saking ing nagari
wus kabrokan kithanipun
samya kèndêl nèng Gêgodhong

ngidul kêdhik jog timur
sigra nuduh caraka tur wêruh
mring Pangeran Adipati Sukawati
senapatining prang pupuh
pramuka jayèng palugon

duta umêsat sampun
prapta Jakawal laju umatur
lamun Dêmak mangke kancikan Kumpêni
pun tumênggung nyadhong dhawuh
wontên ing timur angantos

pangran duk tampi atur
nuduh bantu bupati têtêlu
Jayadirja Suryanagara Suwandi
Dyan Rôngga katiganipun
kanthi Dêmang Natasingron

Ngabèi Jayèngranu
lawan Dêmang Têgal Angun-angun
sarêng budhal kawan atus kang turanggi
dharat wontên pitung atus
lampah gancangan mangalor

ing marga tan winuwus
lampahing baris wus praptèng Timur
panggih lawan Suranata Adipati
tuwin Pangeran Tumênggung
Gadamêstaka tur wartos

paraning rèh kang patut
lampah paduka kinèn bêbantu
dêdê sanggan ing mangkê kumêndur prapti
nèng Dêmak sawadyanipun
para bantu muwus alon

milane kinèn bantu
nagari Dêmak ingkang rinêbut
dede pabên kumêndure anênggani
alah dawêg sami mundur
dede tandhing dede bobot

laju prasamya wangsul
praptèng Jakawal sigra umatur
langkung agêng ing Dêmak mangke kang baris
kumêndure ingkang rawuh
wontên ing Dêmak makuwon

pangeran ngandika rum
lah iya iku dudu mungsuhmu
balik sira kang padha angati-ati
bok muring-muring kumêndur
wadyane aprang lan ingong

nèng Lajêr akèh lampus
iya lamun nêdya malês ukum
Si Dipati Suranata aja mulih
sutaningsun Si Tumênggung
Gadamêstaka mangkono

kawuwusa kumêndur
sêdyanira lami dènnya tunggu
kitha Dêmak kasaru caraka prapti
Petor Samarang kang nuduh
pêrlu angaturi wêroh

yèn wontên idlèr rawuh
Jakup Mungsêl dinuta gurnadur
kanthi sêrat kumêndur sigra ngundhangi
bubarkên wadya sadarum
lampah dharat amangalor

ing marga tan winuwus
praptèng Samarang sira kumêndur
kang pustaka binuka sinuksmèng galih
mungêl idlèr ingkang rawuh
ambêkta sutane wadon

tinarimakkên kumêndur
lawan tinuduh ambangun rêmbug
aprakara Pangran Arya Mangkubumi
yèn maksih kêna dèn êlus
kabranange satriya nom

