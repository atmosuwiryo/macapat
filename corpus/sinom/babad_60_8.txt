kèndêl Sang Prabu Rawana
nèng ngandhaping gapura ngling
ditya kang tungguk dinuta
timbalana paman patih
Prahasthalah dèn aglis
sakapraboning prang pupuh
tan dangu praptanira
ing ngarsanira narpati
angandika Sri Mahaprabu Rawana

hèh kaya pa budinira
bupati kang tunggu puri
gêgêdhug nagri Ngalêngka
Si Wira Dumrêksa mati
hèh sira paman patih
sapa yogyane kang magut
ngasmara pabaratan
wanara bônda kalani
sapa yogya asiha praja Ngalêngka

Dasamuka wusnya mojar
Prahastha matur wotsari
dhuh BuminataRawana
punapa susah kang galih
yèn maksih pun apatih
dipun eca nèng kadhatun
masalah kang rumêksa
ing pura sri narapati
botên kirang pan agung bala rêksasa

pan kawula kang maguta
umangsah ngasmarèng jurit
dados lamaking nagara
nênggih pratôndha punagi
apan pun paman patih
pukulun sampun asêpuh
sêdhêng nanggulangana
ing praja Ngalêngka gusti
salamine dèrèng kambah parangmuka

saking tiwase pun paman
rumêksèng nagara gusti
ing mangke sampun ubaya
risaking Ngalêngka gusti
pun paman anglabuhi
yêkti wong tuwa katêmpuh
Prahastha mundur mêdal
sarwi luhira drês mijil
Dasamuka anusuli dana rêtna

pira-pira kang sêsotya
gêgônda myang makutha di
wastra pèni-pèni pira
rata turôngga lan èsthi
kalawan dèn paringi
buta nujum kalih atus
praptèng dalêm Prahastha
mahom sêmadi kang kèsthi
dhanyang wolu pininta munggèng sarira

umastuwèng jaya-jaya
wus aglar wadya sang patih
sagunging mantri manggala
rêksasa samêkta sami
minum sawadyanèki
bojaning apatih pênuh
sagung para prawira
sinungan têtopong sami
lan karoncong kêkalung gêgêlang êmas

miwah gundhala motyara
manike sacêngkir-cêngkir
samêkta bala Prahastha
kaprabon adining jurit
nêtêg kêndhang gong bèri
budhal balane panganjur
daludag andêladag
dalêdêg sêsêg ing kori
tanpa wilis balane Patih Prahastha

bêgor gurnang mawurahan
kêndhange makêthi-kêthi
wus munggèng rata gothaka
sira Prahastha Apatih
kudanira pangirit
ing rata pan pitung atus
busananekawarna
tinon lir wukir kabêsmi
ratanira Prahastha linimput ing mas

wiku-wiku kuna-kuna
Ngalêngka pangulah jurit
samya ngatêr kyana patya
sagung buta kaki-kaki
lan buta nini-nini
têtêkên pating kêthêkluk
mêmuwus jaya-jaya
jayaa rêkyana patih
tilasipun buta kang nguwisi karya

lêlêthêk nagri Ngalêngka
prasamya ngatêr ing margi
mangastuti jaya-jaya
anjayakakên apatih
suka rêkyana patih
para ciklu-ciklu mêtu
ngastuti lampahira
wangsul sajawining kori
sêkèthènge nênggih kutha ing Ngalêngka

abra busananing yuda
balane rêkyana patih
kadya baskara tumumpang
munggèng anggane kang wukir
gumuruh tanpa wilis
pira-pira untabipun
sagung mantri manggala
anggarêbêg kyana patih
lir sagara êrob wutah ing dharatan

daludag ewon pinôngka
alune kang jalanidi
wahana rata dipôngga
pindha karang-karang sami
anglud kang angin-angin
awor swaraning ditya gung
ingkang minôngka gêrah
kêkôndha kumlabing angin
ingkang môngka iwak sêdhêng lumba-lumba

pratôndha kasoran ing prang
kyana patih wus kaèksi
praptane calèrèt warsa
mole-mole angungkuli
lir ngalup ngulilingi
gêtêr putêran kumêtuk
katon udan ludira
riris kêras angênêsi
kèh daludag sêbit punggêl tikêl kupak

Prahastha wruh yèn kasoran
nanging tan owah ing galih
rèhning amêngku parentah
among ing sri narapati
nora kêdhèp makingkin
dening kèh dalajatipun
ala ngalamatira
matêguh tyasira patih
kautaman punagi mati ing rana

ing jawi kitha wus prapta
aglar rêksasa ngêbêki
dadi byuha arda côndra
gêlare Prahastha Patih
gêlaring wre jaladri
wutah ing dharat mangalun
angrèb sêsêg kumêrap
gumrêdêg wor tan apilih
Sang Prahastha matag kang para manggala

angarahakên rêksasa
parêng mangsah ing ajurit
miwah kang bala wanara
parêng nêmpuh anadhahi
Susena Senapati
mangatag wre sadayambyuk
ngêbyuki ing rêksasa
rame têmpuhing ajurit
kadya guntur-gumuntur rèh magênturan

rêksasa mantri manggala
kumrap mangsah rêbut dhingin
tandange kagila-gila
pêpèdhêpe mungsuhnèki
wanara wira sami
angrok apupuh-pinupuh
nanggala kunta cakra
candrasa badhama piling
rame têmpuh watu gunung lan wrêksa tal

têmpuh pupug maputêran
dêdêr-dinêdêr mèt tandhing
ingkang kapêndir kèdêran
rukêt marangkêp anarik
palu-pinalu pilih
pêlak-pinêlak apêluk
kèh solahing ayuda
saut-sinaut kèh sêbit
wangke suwak rêksasa miwah wanara

balane Patih Prahastha
kèh rêksasa sura sêkti
tuwin ingkang tinindhihan
ditya akèh bêcik-bêcik
wanara kèh katitih
katindhih kêndhih gènipun
pinêlak dening singa
ingkang ginawa ngajurit
miwah gajah atusan saking jro kitha

bingung wanara prawira
kèh wangke parah manguwir
awor rah purusa abang
mrêbabang pating saluwir
ditya marunggul aglis
anggêgila agul-agul
mandhêndha wre pracôndha
pracali akèh kêpalih
rêksasa kèh wangke-wangke ngangkak-angkak

ngolang-aling palêlêngan
tan ana kang anulungi
dadya wil mulat mêlajar
ajrih ing rewang kèhkanin
puthul cêngêl macicil
tuwin wre warata wuru
waringutên sangsara
rusak kang ayuda kalih
kêparèng wre kasrêging yuda kênaka

krodhanya Patih Prahastha
gumrit ratanira amênthang aglis
gandhewa satal gêngipun
kêkênthênge sapucang
linêpaskên saking gandhewa ambubul
ewon-ewon saking panah
nibani wanara sami

ginêdhêg malih panahnya
mêtu malih bêlêg saking jêmparing
ambubul mawur malêdug
panah atumpa-tumpa
anibani wanara kèh kagum-kagum
ingkang rèntèng-rèntèng rantas
anarangkêp tibanèki

wre sêmpal baunya ana
sirah pêgat lambung buwak kasêbit
ana janggut pêgat saut
bau kadya sêsawat
kumarutug panah manak satu-satu
sapuluh-sapuluh manak
satus manak sèwu malih

kang sèwu manak salêksa
angêbêki titip ngasmarèng jurit
wre sumyur mawur malêdug
kèh pêjah anggêlasah
kagyat mulat Narpati Sugriwa gupuh
angawe kapi Anila
Prabu Sugriwa lingnya ris

hèh Nila ywa mênêng sira
nora anawre kang pantês nadhahi
yudane Prahastha iku
liyane saking sira
yèku patih mêmatah patih kang sêpuh
patih kang mêmatah jagad
lah payo pagutên aglis

yudane Patih Prahastha
aja kurang wêweka dèn abêcik
sawusira wau tuduh
Maharaja Sugriwa
Nila aglis tan agarantêsing kewuh
mêsat mibêr nambut dhêndha
randhu gêng tur randhu kuning

panjange sapuluh dhêpa
praptèng rana sampun yun-yunan jurit
Patih Prahastha andulu
hèh munyuk sapa ranta
kêthèk bundêr tanpa lambung kudu magut
Si Sugriwa mêtonana
kang pantês aprang lan mami

sira iku munyuk rucah
ambalênêk buh ngisor dhuwurnèki
kêthur-kêthur blêkêthuthur
kaya kêblak nèng lêbak
ingsun iki gung aluhur anèngdhuwur
luhur kabupatèn ingwang
pêpatih ngrèh para patih

ingong patih amisesa
pamanane marang jêng narapati
Anila sumaur sêndhu
hèh dik si gêlah-gêlah
pêksa luwih nampik tandhing ing prang pupuh
ingsun bae kang anglawan
sagêndhingmu ing ajurit

ingsun prawira Anila
nadyan padha bupati tuwa mami
ing ayuda pan gêgêdhug
payo aprang lan ingwang
pijêr-pijêr ngucap-ucap gora wuwus
cangkême adhêlak-dhêlak
kodhik rêrêgêting bumi

si lêlêthêk sabuwana
kêcocotan payo rok rêbut pati
Prahastha krodha brakuthu
aniyangakên langkap
mêtu panah saking gandhewa ambubul
dalêdêg arak-arakan
mayuta makêthi-kêthi

ngêbyuki kapi Anila
tadhah dhêndha randhu amobat-mabit
sinabêt ing randhu mawur
malêdug singsal kontal
mênthang malih Anila sigra tinuju
luput Anila tan kêna
pinacar wutah tan kêni

Anila tuhu widagda
luwih bangkit waskitha ing ajurit
suh hru katimpal apêluk
pêluk ingkang sanjata
sangsaya gung Prahastha jêmparingipun
gunge panahe Prahastha
kadi upama jaladri

Sang Nila kadya badhawang
mukanya lir rodra kapuk abahni
jala padhaning kang randhu
ingkang gêmpung sanjata
lir pawaka Prahastha sanjatanipun
panas landhêpe kalintang
nanging wre kang ambrasthani

kapi Nila kadya mega
anglir mêndhung dhêndha ingkang nibani
ing patih sanjatanipun
agni sirêp ing toya
ping sèwu pan kya patih pamanahipun
pan datan tumamèng ôngga
kapi Anila tan sakit

gumrit ratanya apatya
marêpêki amanah wanti-wanti
kapi Anila pan luput
saking putêring dhêndha
lir balabag abundêr nèng astanipun
tangane nora katara
mung sêring dhêndha tan sipi

dhêndhanya malah kumilap
saking sangêt kongsi bundêr kapati
mangsah ngiwa nêngên maju
sarwi astane molah
ngagar dhêndha lah lah lah pamuwusipun
Prahastha sinabêt dhêndha
jajanira ingkang kêni

kya patih datan karasa
lir cinakar malah lir dèn pijêti
Prahastha pangrasanipun
sayahe dènnya manah
lir pêpijêt Anila pamalunipun
dadya kras pamênthangira
langkape rêkyana patih

kumêbul wêtuning panah
tanpa gawe wre Nila tanpa kêni
sangsaya tis panahipun
sayah dangu mêmanah
sang prawira Nila mrêpêki tumanduk
ing dhêndha wadananira
mengo cêcêngêle kêni

pingkêl kapanggêl Prahastha
gèdhèg-gèdhèg cêngêl karaos sakit
pinindho ratane rêmuk
malumpat sang apatya
wre gumuruh surak lir gora gumuntur
suka kang samya tumingal
yudane prawira kalih

kya patih langkung bramantya
dene ratanira rêmuk ginitik
sinrêg runtuh kabarubuh
sigra nyandhak musala
putus ingkang pucuking musala sirung
mangsah kya patih krodhanya
angayat musala aglis

Nila wus mangundha dhêndha
parêng têmpuh por por pur putêr kalih
kalihe darpa mêmalu
sarêng mundur anganan
Nila ngering bêksa mamrih solahipun
Prahastha akiprah-kiprah
Nila midêr angunduri

