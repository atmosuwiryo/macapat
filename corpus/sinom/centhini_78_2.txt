ya ta anuju sêmana 
bupatine darbe kardi
puput dènya darbe putra
duk kala garwèng nyakiti
dhukun kathah samya ngling
sok lujênga darbe kaul
ngundang Ki Mas Cêbolang
mangka rahayu marmaning
animbali marang panjak Mas Cêbolang

anuju wulan purnama
lir rahina padhangnèki
badhene wetan pêndhapa
ênggène ananggap singir
pêpak sajèn mawarni
sêkar konyoh lawan kutug
sêkul tumpêng mêgana
warni pasar amêpêki
salawate nèng sajèng salawe real

rolas wadhah samya dhulang
lia ancak lawan cêthing
miwah bokor gêlas talam
sêdaya dipun sasabi
sinjang sêkaran warni
bathik lurik lawan wulung
myang karukub kurungan
kang sinjang mawarni-warni
padhang bulan binantonan obor sanga

myang kang saos pêlataran 
patih mantri lan prajurit
pandam ting parik tinata
dènya lênggah kya dipati
ngêdhangkrang anèng kursi
pinggir pêndhapi gènipun
cênela kinêmbang mas
pantês ngagêm nyamping bathik
nagasari jinêmbangan latar pêthak

paningsêt cindhe jo bara
rasukan blah bantên asri
sêmbagya lus kapuranta
corake kêmbang pinêthik
kotang kancing mirah brit
peniti jangga intên byur
dhuwung ganja kinathah
ing intên mirah tulya sri
kuluk cêmêng baludru rinenda ing mas

kumbalanya kêkêtugan
sumping sêkar hèr rinukmi
abagus pupuk sêmbada
lir kêlana angêjawi
ingayap para cèthi
abusanèndah yu-ayu
kênya randha wêlanjar
andhèr marêk ki dipati
awibawa tinarap para biada

miwah sasaosanira 
ki adipati nèng ngarsi
kênap lan bangku cancingan
sinêrbèt putih tulya sri
ingkang anglaladèni
pawèstri samya yu luhung
wedang tèh mamanisan
puan roti wedang kopi
anèng êkan sêmua isining meja

sacaraning lah-olahan
gugurihan manis-manis
pêpak di-adi ingolah
miwah wowohan mawarni
samya rumat cumawis
latar ginêlaran sampun
lampit agêng apanjang
goning panjak dèn gêlari
kasah alus ya ta ing wau sêmana

Mas Cêbolang ingandikan
Ki Jamali kang angirid
busanane Mas Cêbolang
bajo kotang krêstin abrit
pinggir rinenda alit
nyampingira kasa wulung
sabuk putih rong kilan
kuluke bathokan sêtrip
dhêstharipun jêplakan putih rinenda

adhuwung kêmalon abang 
gayaman landhean miling
tulange ulam minatan
mirah agênge saranti
santrine kabèh ngiring
gêdhe cilik luwih satus
wong nongton pan atusan
kalbu abdining dipati
nadyan desa pan kenging kewala

pan parentah sang dipatya
nyukakna manahing alit
marma wong nonton akapang
ki dipati lênggah kursi
ingayap manggung sêlir
samya binusanan murub
pan wus pêpak sêdaya
sinarah pênjaluknèki
saprabote ki mas gèn badhe anulap

pan wus dhawuh kinèn lêkas 
sêndika kang dèn dhawuhi
anulya nyandhak tarêbang
sasolahira rêspati
dhasar ragi kinardi
apacak têrbang pinangku
ing dhêngkul dhangak ladak
bêranyak Anggunungsari
adan lêkas sajak Jawi Sêkar Lêmpang

swara muluk gêtas rênyah
angungkung arum tur manis
ngês wilêtnya nganyut manah
panêrbange angapipir
sabat gya naurani
tarêbang tiga gumrumung
barung angklung lan kêndhang
calung calapita gadhing
ramya gobyog gumêr gêtêr magênturan

wor swara sru lagu Lêmpang
orêg kang samya ningali
jêjêl riyêl yêl-uyêlan
dhêsêkan pipit-pinipit
kèh solahbawanèki
bungah kang para calimut
cêlêr-cinêlêr ramya
kathah kang kelangan sami
opyak gègèr sakêdhap nora karuan

suwe-suwe tan rinasa 
kelangan prêlu ningali
jalwèstri carub dhêsêkan
wong kang dhugal mangarahi
mring wong wadon anggriming
tangan nguyêl-uyêl susu
nalusur gagap-gagap
gêmbok ginêgêm agêmi
kèh mêngkono wênèh têkêm-tinêkêman

ya ta wau Mas Cêbolang
narêbang bêsus awasis
gêtêr kumitir ngapinjal
kêtungtung pyêk tong ting tong grig
prung prèng grung pang pang pong ping
klong klung crik crik bah bah gur
thungklêk thungplêk thung thing brang
pap pêp bah bah thêr nal nil nil
nguk nguk brêng brung pung pak pung pyak dhung dhêng dhung brang

kang sauran rêbut sora
swarane samya sru angrik
rahab ungkul-ingungkulan
santri barung naurani
yèn nuju sèlèhnèki
sauran dènya gumrumung
yèn kabèh tibèng gongan
Mas Cêbolang kang nampèni
ngêlik mêlung ngungkung mêmbat angêmandhang

anglangut swara rum mêmbat 
bêning lir suling wratsari
tan ana swara kang memba
êmpuke gilig amêthit
mangkya kang samya singir
wus dangu dènira talu
suwuk maca sêlawat
kèndêl aso ngaring-aring
pan anglela Mas Cêbolang anjênthara

ki dipati ris ngandika
êndi sabatmu kang dadi
tandhak kang jiblès wanodya
Mas Cêbolang matur inggih
punika kang prayogi
pun Nurwitri namanipun
pinundhut binusanan
carèstri ronggèng linuwih
pinaringkên kinèn tumuli lêkasa

tur sêndika Mas Cêbolang 
lêkas bawa Gambirsawit
swara rum manis ngêsira
mêmbat wilêt dudut ati
santrine naurani
gumrêmbyêng barêng têrbang brung
rampak ukêle padha
tan ana gangsul mênèhi
Mas Cêbolang akipat panêrbangira

nulya tandhaknya abêksa
berag kabèh kang ningali
ki dipati langkung suka
abdine kinèn nglêboni
gêntèn lan dèn dhawuhi
tombokira kabèh nyuku
suka gantya ambêksa
abdinira ki dipati
sasênênge dènira jaluk gêndhingan

sawênèh ana barêngan
samya gêndhing gonjang-ganjing
bêksa karone bramatya
sêbrak parêng narik kêris
gègèr ingkang ningali
ki dipati langkung bêndu
sigra anyandhak rotan
kang tukar lumayu ajrih
pan wus pulih tata kang nonton sêdaya

ya ta wau ki dipatya 
kapengin tumut angibing
kang abdi kêplok sêdaya
manggung sêlir suka sami
Montro gêndhinganèki
tan dangu anulya sampun
ya ta Ki Mas Cêbolang
tan kenging ngampah kang galih
tarêbange wus sinungkên roangira

buka rasukane jubah
mung kotange ingkang maksih
duk waune sinasaban
jubah kotange tan kèksi
ya ta lêkas angibing
bêksanira bêksa alus
gêndhingane La-êla
orêg samya kang ningali
saabdine ki dipati langkung suka

miwah sira ki dipatya
langkung sukanira galih
ya ta wau kang ambêksa
sawusnya niba kang gêndhing
ki mas bêksane nyirig
nglètèr sarya pacak gulu
ngalahkên tandhakira
bêksane nurut ing pinggir
ing kalangan sarya ulate kinarya

kwèh bungah satêngah ana 
sawiji kaum ningali
Dulsubur lan bojonira
nêja milu naurani
mantêngah ngambyong singir
kang gumawang andudulu
sêsêg tan antuk marga
migag-migêg sru kapipit
nimbok Subur rada wasis sok gêlêman

dèn incih kiwa têngênya
dhinêsêg dipun gagapi
kêna cêg kang payudara
kinêpêl pinidih-pidih
puringisan ngèsêmi
kang nguyêg saya kasusu
rinangkus sinjangira
bok Subur pasang anyênthing
tanganira kiwa gondhèlan kang lanang

kang têngên kari sidua
nèng dhêngkul sarwi anjênthir
pinarnahakên agampang
tumanduk kang mangarahi
bênêr andêdêl nuli
garêgêl balusuk puput
kasamur iyag-yêgan
lir linampahkên pakolih
enak-enuk ki punuk nora kêtara

oyag-oyêg dhêdhêsêkan 
Dulsubur pangrasanèki
dhêgdhêge solah ing kathah
tan nyana bojone untir
anjongok rada jêngking
kêsêl ngadêg awadipun
Dulsubur wus pitaya
kasamur solahing jalmi
malah gênti kiwa têngêne anggarap

gilir ginarap wong tiga
nuju panggarap kang kari
duwèke gêdhe adawa
satêkêm nêt mangang luwih
ni Subur ngulèt jondhil
asru banene kumlukuk
Dulsubur kagyat mulat
bojone ginarap wingking
sru ambêngok ngudubilah katiwasan

gumrubyug kang garap uwal 
slendhang tapih dèn dhèdhèli
marang bangsat kang anggarap
mung kari kulambinèki
gègèr pating jarêlih
Dulsubur sru tulung-tulung
mundhak dadi bayangan
bojone dèn uli-uli
nulya mulih bojone banjur pinala

wontên wêlanjar satunggal
abdinira ki dipati
pan lagya kagêm sapisan
ing mangkya dipun kasihi
nama pun Jaemanis
akuning wêdana suluh
netra jait balerah
alandhêp idêp tumêngging
payudara kêngkêng lir mundhu undhuhan

pangangge kinacèk pelag
ngungkuli kang para sêlir
tikêl rêgi parabotnya
saking sihe ki dipati
nging rada ngadi-adi
pan kêmayu adol ayu
ulate blas-êblasan
aling-aling nglaladèni
mring ki adipati yèn wus nêbih gènnya

malah cêlak lawan panjak 
sadhela bali ngladèni
kacu kumbaya kusta bang
krêp nginang idu ngacuwis
bêlisên susurnèki
sabithi atos lir watu
polahe kêrangjalan
nènès kèwês galak lirik
pan sasore wis pindho kacune ilang

saking mèndèse aganas
nas nès mènjèng nunjang kuping
kapengin marang kang nrêbang
sêdhat-sêdhot ulatnèki
kadulu mring dipati
agya marêk anèng ngayun
yèn wus katungkul lunga
dol ayu dlèrèngan ngliring
pan kêmaruk kinasihan ing bêndara

anjêngglèng pinggir kalangan
misah gon lan kancanèki
eram sakèh kang tumingal
kênèse lindhis kêmini
sêmana amarêngi
sawiji wong andêdulu
sudagar ngangge mumpyar
sakojur dipun dhèdhèli
kêna kabèh gêmbor-gêmbor galimpangan

gègèr asru lêng-ulêngan 
carub-carub ting jarêlih
wor-winor nora karuan
kabrawuk bok Jaemanis
têlas dèn balojodi
ambalêjêd bukung widhung
kauyêl ing ngakathah
angadêg ki adipati
langkung duka asru mring kaulanira

dene kaya wong alasan
kabèh kang nonton si joprit
de iku mas patih ana
nyêngoh kabèh kênèng baring
upayanên dèn aglis
sapa kang agawe rusuh
gupuh kaulanira
anggolèki kang ngrusuhi
tan kapanggya mung wong siji ngathang-athang

dèn idêg-idêg ing kathah 
katur marang ki dipati
lawan pawèstri satunggal
katur yèn pun Jaemanis
gêgêtun ki dipati
kakasihe ambaluju
duka mring wong lanang kang
kaudan kinèn gêbugi
dosanira dene amêmadha uda

gya parentah ki dipatya
kinèn jagani kang bêcik
aja na wong rurusuhan
jaganana tumbak bêdhil
matur sêndika aglis
dhinawuhkên sêdaya wus
tap ajrih wus tan rêsah
ki dipati ngandika ris
èh ya panjak bêksaa lan tandhakira

Cêbolang ture sêndika
nulya bawa Lompongkèli
swara rum gêtas araras
nyênyêd ngêsês mênyêd ati
sauran naurani
gumuntur gêr barung arum
pyung pyung pyêk dhêng thung thung brang
pêp pêp bah bah klong klung thur thir
crak crik nal nil pong ping tung pêk bêng bung brong brang

sêgsêg gobyog asauran 
yèn wus têkèng gonganèki
grêg pêt ririh têrbangira
panabuhe ukur jawil
kang sangêt mung kakalih
calung calapita barung
nampani Mas Cêbolang
lan tandhake barung ngêlik
mêthêt mêrit awilêt gulêt-ulêtan

akancuh rencang swaranya
lir rêbab barung lan suling
nyamlêng saplak nora jamak
Mas Cêbolang lan Nurwitri
tog-tinog dènya ngibing
Mas Cêbolang bêksa kakung
Nurwitri kang bêksa dyah
akarya wembaning ati
kaya uga Onêngan lan Wukirsêkar

sasolahira kinarya
liringe amêratani
kang kasangkut ing paningal
gêragapan sênig-sênig
lan tawajuh ing ati
ati lir runtuh talêdhuk
kênèng sumbaga gêndam
Mas Cêbolang ngigêl apik
asta manthêng andhêngklang klêk pacak jangga

narècèt rikat kumlepat 
miwir sondhère kumitir
aèbat naga kapalang
tandhake mungsêr sisirig
lir parênjak tinaji
larap majêng lajêng nyindur
golang-galing lilingan
kwèhning kang myat siptèng kapti
kaya-kaya lan dhèwèke mêngkonoa

wanodya ingkang niningal
samya kasmaran kêpati
kanyut wat kenging sumbaga
gêgês tyasira mawêrdi
miwah manggung lan sêlir
ira ki dipati wau
tambuh ing solahira
ana ngulèt kirig-kirig
angacêcêng malah mijil rahsanira

banjur lumayu wan-awan
nguyuh mring pakiwan sami
ya ta ing wau sêmana
Mas Cêbolang kèndêl nuli
wangsul dènira linggih
sang dipati nulya dhawuh
kinèn lêkas anulap
pan kinèn aso kariyin
pan sêndika ature Ki Mas Cêbolang

ya ta manggung sêlir samya 
iriban samya balangi
ing gagantèn miwah kêmbang
wênèh bajong-bajong liring
ana ingkang ngawêti
sarwi ngêblongkên gumuyu
nangging langkung iriban
dènira balangan liring
ciptanira êmbèn bae ruruncungan

ya ta lêkas nyulap Mas Cêbolang wau
kumutug kang dupa
tumpêng papat dèn kurungi
Mas Cêbolang bêksa ngubêngi kurungan

lan tandhake mubêng kurungan ruruntung
sawusnya mêngkana
kang kurungan dèn ungkabi
tumpêng papat seje-seje thukulira

siji thukul wit-witan lombok wohipun
siji wit sêmangka
uwohe sakêndhil-kêndhil
siji bliglo uwohe sadandang-dandang

siji waloh sagembol-gembol wohipun 
suka kang tumingal
ki dipati tusthèng galih
angandika èh panjak apa kênaa

kabèh iku apa kênaa jinuput
matur Mas Cêbolang
botên susah inggih kenging
dhinahara nadyan binêkta mantuka

botên purun molah-malih sampun lugu
sanès lan wong kathah
kang limrah warti tan kenging
yèn puniki inggih ta kenging kewala

langkung suka ki dipati ngatag gupuh
manggung sêlirira
samya kinèn amêndhêti
kumaroyok apan sami rarêbutan

angundhuhi sêmangka kêlawan waluh
acêngkah-cinêngkah
samya rewanging pribadi
lajêng ulêng adêdrêg têngah kalangan

ki dipati duka kèn ngundurkên sampun 
wong nonton sêdaya
langkung sukane kêpati
ya ta badhe lêkas malih arsa nyulap

nyandhak janur kuning lan ron bêndha gupuh
lan lar bèbèk ayam
lan lar manuk êmprit pêking
lar brêkutut drêkuku putêr lan dara

linêbokên kurungan kutug kumêlun
Mas Cêbolang bêksa
lan tandhakira ngubêngi
tarêbange tinitir kaya bêdhaha

parikane apan muni surung dhayung
sawusnya mêngkana
kurungan wus dèn ungkabi
sawarnine êlar wus wujud sêdaya

godhong bêndha apan ia dadi bulus
janur dadi ula
sawarnane kabèh sami
bèbèk ayam manuk bulus lawan ula

abuburon datan ana ingkang mêtu
saking ing kalangan
suka mulat ki dipati
miwah kabèh wong kang sami aniningal

ki dipati angling apa kêna iku 
bèbèk dèn opora
lawan pitike ya dèn tim
matur nêmbah sira wau Mas Cêbolang

botên susah pan kenging sêdayanipun
suka ki dipatya
nulya kinèn anyêkêli
pan kumrubut sagung kang para parêkan

mung ulane lan bulus sampun rinacut
marang Mas Cêbolang
mulih dadi janur kuning
bulusipun mulih dadi godhong bêndha

ki dipati suka malih ngandika rum
ya manèh wêtokna
kabisanmu kang gawoki
Mas Cêbolang nuwun ature sêndika

nuwun lêsung kakalih saalunipun
sigra ki dipatya
mundhut lêsung nulya prapti
mujur ngidul mujur ngalor saalunya

pan agupuh Mas Cêbolang masang kutug 
kang lêsung ginunan
dinumuk-dumuk kaping tri
tan antara obah lêsunge amapan

alu wolu samya abendrong kumruwuk
titir kokothèkan
maju sarêng lêsung kalih
muni dhewe abendrong alu nêmbêlas

lêsung tumbuk ajêblès surung-sinurung
alunya tan gigal
saha sru bendrongan titir
thung prong thung prong thuk prêk thuk prêk dhong dhong brag brag

kang andulu sêdaya suka agumun
lêsung tutumbakan
alu titir tanpa jalmi
alu kalih ting balêbêr liru gyanya

saya sukup kang nonton uyêl atimbun
kang sawênèh ana
wong bebedhangan wus lami
pan katuju panggih ana ing tontonan

sukèng kalbu kalihe dhêkêt akumpul 
pan sami karsanya
kasamur pipit-pinipit
tutug ing sakarêpe agêgarapan

dangu-dangu kêtara ing solahipun
ing kiwa têngênya
ginêtak uwal kang untir
pan sinurak ginaguyu ing akathah

èstrinipun lumayu tan bisa mêtu
dèn uyêg ing kathah
susune dèn cucuwoli
cag cêg mag mêg mal mol susu pipi branang

wusnya dangu dènira angadu lêsung
anulya rinucat
alu ngalumpuk gènèki
lêsung galih wus kinèn anggawa mêdal

suka ngakak ki dipati ngatag gupuh
manèh alêkasa
mêtokna kagunan malih
kang liningan sêndika santrine nulya

gya binanda tinalikung winayuyung
suku antuk jangga
ginayut-gayut ginodhi
sawusira linêbokakên kurungan

lawan jantra sarta kutuge kumêlun 
Mas Cêbolang ngatag
mring panjak gêndhing kinanthi
Wiratruna dyan lêkas gumêr swaranya

lajêng tandhak lan Ki Mas Cêbolang runtung
mubêng nèng kurungan
kaping pitu gèn ngubêngi
sawusira ngatag ki mas panjakira

kinèn salin Kêbogiro gêndhingipun
gumuruh swaranya
sêsêg kang bawa gora tri
pan tinitir gumuntur têrbang barungan

kang dudulu tan bosên panontonipun
sangsaya karênan
wontên wong lonthe sawiji
langkung landhêp ampuhe prasasat sarpa

lonthe iku warnane kêlangkung ayu
singa wong jinawat
tan sêranta nuli ngincih
gya ginarap anèng têngahing tontonan

dèrèng tutug kang garap krasa anjêpluk 
mundur mekah-mekah
dheprok nguyuh ngolang-aling
wontên malih kang anggarap dêg-adêgan

lagya maju anglumba sakala abuh
pan sasore mula
olèh wong sêlawe luwih
kabèh rêngkêng-rêngkêng gêrêng-gêrêng lara

ana banjur lonyoh ting palêpuh
pan padha sadhela
andhêrok tan bisa mulih
akèh ngincim-incim sanake kang waras

Mas Cêbolang ngungkabi kurunganipun
panjak kang binanda
wus ucul sami nunggangi
marang sima gigibrah têngah kalangan

gêro-gêro sima ngajrihi dinulu
kagum kabèh padha
sagung kang wong niningali
rêbut dhucung lumayu agogolongan

lonthe wau katêmu tinêmu kuwuk 
pan binalojodan
sandhangane sarwa bêcik
sêngkang sinjang sêdaya têmah têlanjang

dèn kuk-êngkuk ngarêngkuk nulya tibambruk
ingilês wong kathah
lonthe nangis jêrat-jêrit
gêmbuk-gêmbuk gêmboke dèn idak-idak

pan dèn êpuh ilune pan mêksih ampuh
singa kang angidak
kumaranyasnya sumêngkring
kitrang-kitrang kinukur saya wêrata

ting barêkuh kèh markotok sikilipun
uyèb kèkèrogan
sakèh wong mimisuh sami
pan pinala kasêlak ajrih ing sima

sagung sêlir gila jrih samya lumayu
malbèng dalêm samya
tinilar sang adipati
wong kang nonton samya sumingkir anêbah

suka ngakak ki dipati manthuk-manthuk 
asru angandika
panjak paran adatnèki
apa nora anêmêni ingkang sima

Ki Cêbolang matur botên-botênipun
gigila kewala
ya ta angling sang dipati
yèn mêngkono nuli racutên dèn enggal

gigilani mêdèni kang padha dulu
sigra Mas Cêbolang
kurungan winêngkang nuli
sarwi cêthèt sima manjing jro kurungan

langkung suka ki adipati andulu
manggung sêlir samya
inguwuh pan sami mijil
ngadhêp malih lê simane tan ana

kang nononton wus samya wangsul sêdarum
ya ta Mas Cêbolang
buka kurungan tumuli
ingkang sima wus mulih pan dadya jantra

santri katon wangsul binanda andhingkul 
suka kang tumingal
sigra rinucat tumuli
kang binanda suka anglindur upama

ya ta mau sira sang dipati
karsanira wau dhik-udhikan
nadar duk sakit garwane
putrane dèrèng mêtu
saking gua garbaning bibi
wêruh ing padhang hawa
kang garwa lumayu
marma arsa linampahan
udhik-udhik apan lima wêlas anggris
nanging warni ardana

Ki Mas Cêbolang dèn andikani
pan winartan ing nguni kang sabda
pan wus tinuturkên kabèh
kang dhinawuhan matur
inggih ulun darmi nahidi
nanging inggih dadosa
ping kalih puniku
abdi paduka sêdaya
sawarnine tiang èstri kang rumiyin
pan sampun kawoworan

apan ngamungna paduka inggih 
kang tumuta angrêbut pan amba
ingkang anêbar artane
pan anging sarat tumut
amba ngrêbat saking sakêdhik
sang dipati karênan
apa sakarêpmu
yatra pan wus tinampènan
mring Cêbolang sang dipati têdhak nuli
samanggung sêlirira

gêdhe cilik wong dalêm pan mijil
apan lajêng akêpung akapang
wong jaba winarah kabèh
lamun mangke ing pungkur
iki nora kêna dèn wori
ya ta wusnya mêngkana
Mas Cêbolang gupuh
angadêg têngah kalangan
manggul bokor parèstri pasang prasami
gèn badhe rêbat arta

ya ta Mas Cêbolang nêbar aglis
pan gumêdêr parèstri rêbutan
uyêl acablèk-cinablèk
dipati suka dulu
tumut ngrêbut sarat ngecani
ya ta Ki Mas Cêbolang
bokore rinêbut
mring pawèstri arta wutah
lajêng uyêl Mas Cêbolang api-api
tiba rèhning rinêbat

ngathang-athang lajêng pan dèn byuki 
mring parèstri arta kang nèng jaja
rinêbutan ing wong akèh
ki mas anjumbul-jumbul
panjumbule anyondhol pênthil
kang sinondhol tan etang
maksih eca ngrêbut
Mas Cêbolang kinakahan
mring wong akèh ki mas apan jongkit-jongkit
anggambul margèng suta

suka miat wau ki dipati
ragi wêlas marang Mas Cêbolang
dening dèn uyêl ing akèh
angling mring ki mas arum
aja dadi manahirèki
dene ta awakira
mring wong wadon dèn byuk
Mas Cêbolang ragi susah
lêngur-lêngur batine untung kêpati
dhapure pindha susah

wusnya nuli dhik-udhikan malih 
wong ing jawi kang kinèn majênga
ki dipati nêbar dhewe
rame uyêl gumuruh
tua anom gêdhe lan cilik
wor-winor tan karuan
gêdrah sungsun timbun
ana kang tiba kalumah
wênèh ngagir anggalungsar kajumpalik
udrêg cêngkah-cinêngkah

rarêjêngan ramya ting jarêlih
wêngkang-winêngkang dènya rêbatan
tan pijêr kêna dhuwite
ana kang wus dèn êmut
mêksa ngukih dipun gogohi
miwah anèng kandhutan
kang ginêgêm ucul
langkung suka ki dipatya
panêbare kang arta dèn intir-intir
pinrih dangu rêbatan

nulya kinèn mundhut arta malih
limalas êngkas tan dangu prapta
katur picis bolong kabèh
sinêbarkên sumawur
rinêbut ing abdi jalwèstri
sikêp bangsat angrêbat
dêdrêg ting barêkuh
adhosok jêngkang-jinêngkang
miwah sikut-sinikut bithi-binithi
gudrah aguladrahan

ana guyu wênèh pan anangis 
ana ingkang sinjangipun sêmpal
myang balung jongor lambene
mimisên irungipun
nora kêna sinjang barêndhil
ginujêg akakalan
mari-mari yèn wus
arta wutah sinjang bêdhah
kèh tingkahe ana wong lanang sawiji
akathah olèhira

têpung gêlang lêmpèng kêbak dhuwit
ngandhut ngêmut gêgêm kêbak uwang
miwah kang ginombol akèh
ingêbyuk pan rinêbut
picis mawut dipun rêbati
rinêncak ing wong kathah
bêbêde jur mumur
wontên pawèstri angrêbat
pan kasusu klèru konthole sinêbit
kewal agobrah-gobrah

jêlih-jêlih nora dèn praduli 
mêksa rinujag ingidak-idak
mêcèthèt paringsilane
uyêl kuwur katawur
tan cinatur solahirèki
lingsir dalu gènira
kasukan anutug
ya ta sêmana bubaran
ki dipati paring tigang dasa anggris
marang Ki Mas Cêbolang

ki dipati angandika aris
èsmu guyu marang Mas Cêbolang
panjakmu Nurwitri kuwe
lah tilarên karuwun
dimèn kari nèng jêro bêcik
suka tyas sun tumingal
lir wong wadon lugu
nora mantra-mantra lanang
lan maninge manira akarya ringgit
Nurwitri kang muruka

lawan sira yèn ingsun timbali
aja lunga-lunga nèng Kauman
omahe Jamali bae
yèn ana kurangamu
lumêbua ingsun paringi
yèn ora kongkonana
bae matur mring sun
ia bojone Si Jamal
ngong paringi pangan sasantrinirèki
sakèhe cacahêna

matur nêmbah sumangga nulya mit 
Mas Cêbolang anampani arta
tigang dasa real kèhe
lan sabusananipun
tuwin paring sinjang mring santri
aniji wus wêrata
myang sasajènipun
dèn usungi santri kathah
langkung bungah sakèh santri ting cukikik
untung Ki Mas Cêbolang

mundur saking ngarsane dipati
lawan sasantrinira sêdaya
myang pangulu Jamaline
santri satus gumrudug
anèng margi Jamali angling
dhuh anak Mas Cêbolang
puniku yèn mungguh
kula amujur salawat
sinjangipun sajènipun kula inggih
lêrêse tumut angsal

sabab margane angsal rijêki 
kapracaya pinaring akathah
saking kula wiwinihe
Mas Cêbolang lon muwus
yèn wus praptèng wisma agampil
kula mangsa ngicalna
ing tata lan patut
datan susah winicara
Ki Jamali ambêsono ngêdhih-êdhih
gumêrmêng turut marga

tan adangu prapta ing wismèki
kae Jamali ing Pakauman
gumêdêr santri praptane
tata dènira lungguh
tan antara sajèn binagi
tinadhah ting kucapah
tuwuk ngadhug-adhug
myang sakêtib modinira
lèbèr maring tatangga pan maksih luwih
sêkul ulam panganan

arta tinitèn sêdayanèki
sajèn sêlawe lan tigang dasa
ki dipati paparinge
arta tombok ingetung
apan angsal kawan dasanggris
gunggunge kawan dasa
gangsal langkungipun
kang dhatêng pangulu Jamal
pan sêdasa real kang dhatêng ing santri
arta tri dasa gangsal

dinum kaduman anyuku sami 
kang sèkêt real mring Mas Cêbolang
kalêbu lan Nurwitrine
wus rampung pandumipun
aluaran sêdaya aris
wau ta ki dipatya
èsmu tyasnya kanyut
mring Nurwitri ronggèng lanang
ki dipati ragi kawuron sakêdhik
ing brêm tape waragang

wuru kaworan alimpang brangti
mring Nurwitri kang binrangti anyar
katêmbèn blere karsane
nulya binêkta kondur
maring dalêm gêdhong kawingking
ki dipati ngandika
Nurwitri dimaju
sun sare singêbên ingwang
sêmbari rêngêng-rêngênga Lompongkèli
Montro Pêtungwulungan

Gambirsawit lawan Gandrungmanis 
matur inggih Nurwitri ngujiwat
sarwi pinathêt lathine
ki dipati agupuh
ngrangkul gulunira Nurwitri
grêgêtên cinuwolan
lathi pipinipun
dèn ingsêp ingaras-aras
matur mangke dhuh mangke kangjêng kiai
turene kinèn nêmbang

angandika lah ia dèn bêcik
nulya rêngêng-rêngêng swara raras
Lompongkèli kalulute
jalirit mêrit arum
kalêlêran ambêlèr ati
pan lagya rong êgongan
ki dipati muwus
wis mênênga sun tarima
dèn mrenea aja sira wêdi-wêdi
Nurwitri ngarah apa

gya ginayut angganing Nurwitri
kêkêp-kinêkêpan arêp-arêpan
kadya maring dyah tan pae
sasolah bawanipun
mriêmbada anêmbadani
angrêngih kang rinêpa
ingukih kinukuh
katomah têmah tan polah
ginulingkên golag-galig anglêgani
pinungkurkên karênan

angudhêmpêl pupul anèng wuri 
waringutên tan salayèng karsa
wastra silak warastrane
pangangkahira rikuh
lir kekean akongkah-kangkih
nêmpuh tan kênèng ngampah
Nurwitri anjumbul
andêngkèng tyasnya kumêsar
pulintiran angêsah umatur ririh
ingkang antèr kewala

kya dipati langkung sukèng galih
sangsaya nglud lungiding turida
rada katêmbèn karsane
sanepaning dyah ayu
ing pangrasa malah ngunkuli
kulinaning kalangyan
dede amputipun
pan ora untap-untapan
surasaning karasikan mung Nurwitri
ngalêmpak tumpak lawak

tan awiwal pakiwuling gati 
dhêkêt kêkêt lir banon lan rimbag
nora rênggang don-adone
ki dipati kalimput
kaluluting wilêt kalaning
kathah solahing karsa
riwenira kumyus
kang kinarsan tan gulawat
wus antara anjog drês gatining rêsmi
kongsi byar aluaran

Nurwitri pan lir sawung kêpilis
katêrêsan ing gati marlupa
tan kênèng têbih ênggène
sarwi dèn êlus-êlus
ki dipati wêlas ningali
apan kathah sihira
mring Nurwitri lulut
supe langêning wanita
nungge ronggèng lan angantos kalih latri
tan kenging mêdal-mêdal

kathah pêparinge ki dipati
nahên sêmana Ki Mas Cêbolang
nèng Pakauman pondhoke
mompyor busananipun
ambalèrèt salin-sumalin
bêsuse angayangan
kathah prawan kanyut
kikinthil tumut pondhoknya
sapraptaning pondhok rinewang sarêsmi
enjing mulih sinungan

arta sawang-sawung wongirèki 
ana nêlung real angrong real
sareal andulu wonge
yèn si lamun anuju
ingkang ayu akincih-kincih
ngantos sapuluh real
ki mas dènira sung
marma wadon lunga têka
ing ciptane enak kodhil olih misil
yèn ta lamun gêmia

Mas Cêbolang pasthi lamun sugih
ya ta ing wanci suruping arka
duta saking jro praptane
kinèn nimbali gupuh
Mas Cêbolang anyêndikani
nulya dandan busana
alise cinukur
pinatut tajêming tanggal
adu mancung sumping sêkar nagasari
sarira ganda jênar

atêtasik sumilak arêsik 
nyamping sarung bugis gêgêrusan
sabuk gêdhog paringane
kulambi galar konus
bêsus wasis dhasare sigit
abagus tur sangsangan
barang dèn go patut
nulya kering lampahira
tan adangu wus katur mring ki dipati
kang prapta ingandikan

kinèn lajêng maring dalêm wingking
sapraptanira anèng ngajêngan
ki dipati lon dêlinge
dèn kaparèng ingayun
alungguha lawan Nurwitri
tur sêmbah Mas Cêbolang
wus nunggil alungguh
samya sasmitèng èsêman
ting barisik athothokan dhêngkul ririh
ing sêmu wus anduga

ki dipati angandika aris
besuk ing pêndhak wulan purnama
sira sun timbali malèh
ngluwihi lan kang uwus
sira dadya ringgit sêrakit
lan Nurwitri prayoga
abagus yu-ayu
êntingna pagunanira
sira besuk sun ganjar kang luwih bêcik
anglênggakna tyas ingwang

Mas Cêbolang nêmbah matur aris 
inggih pintên banggi kalêrêsan
sêndika sakarsanta ngrèh
ya ta wusnya adangu
mundhut dhahar ki adipati
nutug dènira dhahar
gya linorod sampun
pinaringkên Mas Cêbolang
sêdaya wus nadhah kêlawan Nurwitri
wus turuh cinarikan

wusnya bubar ingkang nglêladèni
parèstri samya mundur sêdaya
tan linilan pangayape
pan amung ingkang kantun
Mas Cêbolang lawan Nurwitri
sami awa prênesan
wênêsing pamuwus
cara carêm carêmêdan
pan kakênan ing liring ki adipati
kagebang ronggèng lanang

pan anyêlak lênggah ki dipati 
sarwa manis arum angandika
abêcik cêlêkan bae
tan ewuh kang cinatur
ing pasêmon sêmana malih
lan sira Mas Cêbolang
aja adu mancung
nganggea cara wanodya
pan turutên kewala sakarsa mami
kang kaya warnanira

Mas Cêbolang nêmbah matur inggih
èsmu guyu sarwi ngungkrêd jangga
anggêgêt ilat lewane
mingsêr lèngsèr sing ngayun
pinaringan busana adi
angiwa ping-ampingan
cucul adu mancung
busana cara wanita
gêlung sèntêg sinêkar lungsèn kinancing
cêpaka lan ronira

apan asinjang garingsing ringgit
kêmbên gadhung mêlathi rinenda
pinayudara esthane
awida jênar arum
pupur sawêtara nêlahi
kace kumbaya kusta
abrit dhasar alus
rumimong ing pawidhangan
sawusira busanarsa marêk ngarsi
sasolahe kinarya

ulat rikat lir kilat ngawêngi 
ngima raras kumênyut tyasira
ki dipati pandulune
sangsaya wuwuh wuyung
praptèng ngarsa nunggil alinggih
Nurwitri pan kasoran
ing mêmanisipun
kaot trah guru lan sabat
yêkti kaot laraping liring nêlahi
akarya lara brangta

langkung sukanira ki dipati
sarwi gumujêng winor wuwusnya
dubilah dudu rasane
baguse dene ayu
nulya tanganira tinarik
payo adhêdhêsêkan
bae padha lungguh
kang ingikal ngayut tingal
wus anglela lèlèjême jaman wingi
andhêdhêt-dhêdhêt asta

rinêjêng kêndho anulya linggih 
adu dhêngkul mung sapêdhadhonan
ki dipati lon dêlinge
payo padha anginum
brêm tape grit waragang manis
sinambi dhadhaharan
sêsaosan agung
nutug dènira kasukan
pagujêngan apranesan manas ati
sisiwo sêdangunya

ki dipati angandika aris
payo wus dalu raryan luaran
manira rip arsa sare
sisindhèna sirèku
swara wadon bae kang bêcik
gêndhing pathêt manyura
ia Pêtungwulung
Kaboyong lan Kêmbanggayam
Kuwung Montro Lambangsari Gandrungmanis
anuli pathêt sanga

Onang-onang lawan Lompongkèli
Gambirsawit miwah Êla-êla
lara-lara lirih bae
kang liningan sung guyu
sarwi mathêt lathi amathis
wus tata pêsarean
ronggèng ro nèng ngayun
kinèn sindhèn gêgêntèna
ki dipati sêsarean dèn pêtêki
sarya sindhèn La-êla

Onang-onang lawan Gambirsawit 
Pêtungwulung lawan Kêmbanggayam
Montro myang Gandrungmanise
ki dipati lon muwus
sisindhèna ya Lompongkèli
wong roro abarunga
kang sinung ling matur
sêndika anulya lêkas
abarungan sindhèn ngêlik Lompongkèli
ulon alon-alon

angriringik angrês ngraras ati
runtut nyamlêng kêplêng lir pendah
rêbab kalusên kawate
swara lit manis arum
mêrit mêthit amêthêt ati
tetela kang parikan
ki dipati wungu
abêksa bari alênggah
Mas Cêbolang lan Nurwitri angrakiti
anjogèt lulungguhan

pating karinggêg dènira ngibing 
dangu-dangu saya sru anêmbang
dadya ngadêg pangibinge
agulêt kinarubut
ronggèng kalih anindur liring
lèngèk-lèngèk linglingan
nyangkluk pacak gulu
sêblak kumlebat araras
anyarisig sisirig mungsêr nèng ngarsi
aberag ki dipatya

nutug dènira sami angibing
nulya tanganira Mas Cêbolang
tinarik lan Nurwitrine
agapyuk parêng lungguh
pan kinayut jangganya sami
pipi lathi ingaras
aras kalihipun
nulya malih asarean
ronggèng roro nèng dagan tan kêna têbih
pan sarwi pêprênesan

sarta kinèn sindhèn ganti-ganti 
sagêndhingan edhang anggêndhinga
Nurwitri Lompongkèline
Cêbolang Pêtungwulung
nulya ngêlik swara jalêrit
gêtêre muluh rêmak
tungtung manis arum
ki dipati wungu lênggah
kinêndhangan cangkêm gong kênongirèki
sami cangkêm kewala

asta kalih angêbuk guguling
pindha kêndhang nèng cangkêm ungêlnya
pong pêp êm-êm dhah kêthothe
êng êng thuk nang nang nong nang gung
ginaguyu ing ronggèng kalih
ki dipati anulya
sarean lan muwus
Cêbolang angrêrêpia
ngura-ura têmbange sinom pêngrawit
tibakna suyung ika

lan tibakna dhenok silir-silir
lan tibakna genjung rêmên ingwang
nuli Lompongkèli manèh
yèn wus iku nulya wus
Mas Cêbolang anyêndikani
anulya ngura-ura
tigang pada sampun
swara rum gêtas arênyah
nulya gêndhèng mêdêd lêmpêng Lompongkèli
wilêt nganyut-anyut tyas

gumujêng suka ki adipati 
Mas Cêbolang binalang sap-tangan
pan lajêng pinaringake
Cêbolang matur nuhun
nulya tanganira tinarik
sarwi mèsêm ngandika
dèn marene lungguh
Nurwitri uningèng sipta
mundur saking ngarsanira ki dipati
sasamur nèng jêrambah

ingkang anèng jroning gêdhong sami
ki dipati lan Ki Mas Cêbolang
balèging lèjêm sêmune
Mas Cêbolang ginayuh
kinapithing liningling-lingling
rinungrum sinêmbrama
lir brêmara ruruh
angrêmih maduning sêkar
ki dipati kapadhan lungiding kapti
katujon lêgawèng tyas

pandam lilin wus mati ginunting
nulya ginulingkên Mas Cêbolang
sumèlèh miring rakite
ki dipati kapungkur
pan karakêt kêkêt nèng wuri
dangu arêrêjêngan
sinjang wus karangkus
angikal warastra mapan
santosa drêng adon-adon adu manis
tumanduk pan dinadak

kinukuhan makas angêngkêngi
dia-dinia dinaya-daya
dinua-dua tan polèh
sinêrot anulya lud
amrêkênêng kêna ginati
Mas Cêbolang garonjal
tyasira kumêpyur
pinarwasa kawisesa
sasolahe kapidih umatur ririh
ingkang sarèh kewala

saya gêmbira ki dipati
amranani ing sakêrsanira
ing rèh rêkasa wus rame
tan wiwal dènya kiwul
pulintiran anguntir-untir
antèr antaranira
nirkên ing dyah ayu
tapis rarasing wanita
winêtara lan Nurwitri kasornèki
pan kirang baudira

Mas Cêbolang aluwês awasis 
ing satata tatening pratingkah
ki dipati karênane
kapadhan ing tyas lulut
pan ginopan panumpunèki
rerekaning kalangyan
langkung suka nutug
têlas surasaning solah
kasrêg sinrêg binotan riwuting gati
gita lunturing prana

byar rahina luaring pulangsih
ki dipati sarira marlupa
Mas Cêbolang lêmpe-lêmpe
sawusira tuturuh
ki dipati angarih-arih
pangrèhe angrêrêpa
sarwi ngêlus-êlus
Nurwitri marêk ingarsa
èsmu guyu kaula puniki tilik
kang mêntas kajantaka

Mas Cêbolang ngêblongkên Nurwitri
sarwi nauri mèsêm ngujiwat
aran wong wus padha dene
ki dipati gumuyu
niwêl lathi pipi sarya ngling
karone aracuta
bêbêda kang bagus
nulya pinaring busana
bêbêt ikêt sabuk kêlawan kulambi
kêris pêndhok suasa

nulya busana wong roro sami 
pênganggènira apan kinêmbar
jalkithit padha baguse
ki dipati andulu
mring ronggèng ro sangsaya asih
siang dalu karênan
jajambon anutug
ginilirakên trêkadhang
kinarsakên ronggèng ro sarêng saratri
supe mring para garwa

kang parèstri nora dèn praduli
mung Nurwitri lawan Mas Cêbolang
alèngkèt lir gua lèdèng
ing siang dalunipun
Mas Cêbolang iriban liring
mring pra sêlir biadan
sisinglon pulangyun
lamun Nurwitri kinarsan
Mas Cêbolang nilib marang para èstri
gerang-gèrêng kewala

sêkathahe para èstri-èstri 
samya kedanan mring Mas Cêbolang
abagus gampang uwange
milanya samya tutut
Cêbolang yèn adus mring jawi
èstri gêbèl ambegal
amrih pinulangyun
linadèn anèng padusan
yèn wus tutug lumêbu angampir-ampir
rikatan bari liwat

dadya panjang kidunging pawèstri
sandhung jêkluk angob kulakêpan
Mas Cêbolang kang dèn ame
samya yon brangta wuyung
beda lawan Nurwitri tani
gêlême yèn jiniad
sêtun roro têlu
tan ngêprah lir Mas Cêbolang
sabab Ki Mas Cêbolang pan duwe aji
ya pangontong-ontongan

bisanduga sakarêping èstri 
ingkang cilik lawan ingkang drêmba
miwah landhung lan cêlake
cinilik yèn ing ciut
ingkang ombèr dipun agêngi
kang anggayêr doyanan
tri dalu tinutug
lan wêruh ênggoning rasa
wus rinajah rajanare ring pawèstri
traping asmaragama

milanipun parèstri agampil
kang durung kêna kedanan rupa
kang wus kakênan angènèl
tana dharatan ketung
katon bae rahina wêngi
kadya wong kasurupan
joto lênguk-lênguk
lêkas obah anjêranthal
minthal-minthul akikinthil kang kaèsthi
konthole Mas Cêbolang

abdinira èstri ki dipati
kathah ingkang wus dinêjahan
kari kang wus kêmpong bae
sêtun roro têtêlu
ingkang nora dipun grèwèli
tuwin jawi anjêprah
kaprah rêbut payu
angupaya pinilala
Mas Cêbolang bêlaba labuh mragadi
êbèr wani kelangan

arta busana myang ali-ali 
paringanira ki diapatya
pinaring sapanyuwune
ia ganjaranipun
Mas Cêbolang tan nêdya sugih
mung ambandhani bedhang
dadya ngundhung-undhung
pan aibut sisinglonan
kadi toya nèng talang têlas tan kari
amung têlês kewala

Mas Cêbolang kêlawan Nurwitri
ingkang lagya kanggêp kinasihan
kinungkung nèng jêro bae
bisa kondur yèn adus
pan sinambi bedhangan nilib
nanging datan konangan
tingkahing ngasinglu
mung kang lumrah liliringan
tan ngapaa Mas Cêbolang jatinèki
ngayuti angayangan

sêlaminira ronggèng kêkalih 
binotan sih pan wus pêndhak dina
ki adipati linglunge
kawuron ronggèng kakung
kang kawêngku ing siang ratri
wus supe langêning dyah
para garwanipun
tuwin pra prameanira
pratelaning dasih tan arsa nampèni
milahur ronggèng lanang

pan kêledhon kodhêng nandhang brangti
tita antara kêtarèng tingkah
kahana kaucap ngakèh
ronggèng ro kang jinambu
bubukane ananggap singir
susah pra sêlirira
datan pinalahur
mung ronggèng lanang kinarsan
sêkathahe para langên nekad sami
ambelani bêndara

miwah Mas Cêbolang dènya nilib
wus kawêntar pan balunthahira
somahan randha sêdene
lanjar prawan kinêrmus
satingkahe anglêlanangi
sakèh kang duwe sanak
bojo myang sêdulur
samya panas atinira
mêksih ajrih nanging tansah ngincim-incim
dadya ngênêb kewala

wus mêngkana nahên ki dipati 
kang lagya nèng gêdhong têtêlonan
tan kêna bênggang kalihe
sisiwo siang dalu
datan suda malah saya sih
adhêmèl kadi gula
kêrakêt lir ancur
kanthil-kanthil kikintêlan
Mas Cêbolang Nurwitri ki dipati
nèng gêdhong gêgendhongan

nuju sêmana kalaning ratri
ki dipati lawan Mas Cêbolang
tan taha-tinaha dene
saking sih wus kêcampur
woring karsa karasikaning
kulina kinalilan
tanpa krama matur
koko-kinoko kewala
ki dipati mèsêm angling bisik-bisik
marang Ki Mas Cêbolang

sun têtanya marang ing sirèki 
sayêktine êndi kang mirasa
mungguh wong jêjambon kuwe
apa ta ingkang jambu
kang kapenak bungah ing ati
nikmate kang mirasa
apa kang jinambu
kang êndi bedaning rasa
Mas Cêbolang nauri gumuyu ngikik
pan sarwi acêcêpan

kang satêmên-têmêne kiai
ia mungguh prabedaning rasa
asangêt akèh kaote
mirasa kang jinambu
kumêsare amêratani
tan ana tondhènira
rasaning tyas nganyut
amlêng cumlêng kalênyêran
ngunyêr-unyêr mrêkinding pating garingging
anggo dèn anggang-anggang

ki dipati kenyut tyas kêpengin
angandika marang Mas Cêbolang
sarwi galigik guyune
apa ia satuhu
yèn mêngkono tuturirèki
lah payo coba-coba
yèn kaya tuturmu
sasmita wus kawistara
ginulingkên Mas Cêbolang pan angukih
lingkabe ingkang wastra

sinêmbrama ing srênggara manis 
ki dipati winarga piluta
sêkala supe priane
lir dyah raosing kalbu
duk rinungrum ingarih-arih
wastra kirih wus singsal
warastra tumanduk
sumèntêg sêntuging wuntat
Mas Cêbolang nulya sarat matêk aji
pangontong-ontong makas

lugu agêng akêngkêng tur titih
wus anjathok ing cithak dinadak
andêdêl sru pêmadale
ki dipati anjêpluk
makpêt panonira alangking
tyasira têrataban
kokonang kumêpyur
anêngkah-nêngkah tan polah
pan sinêrod pantog ki dipatyanjêlih
lah uwis aja-aja

wurungêna bae adhuh uwis 
ki dipatya barêbêl kang waspa
andruwili sêsambate
kabotan ing panyatu
sanyatane dèrèng nglampahi
sapisan kêdrawasan
winisesa sêngkud
apan sarwi rinarêpa
ginunturan srênggara pêngarih-arih
rapèh sarèh tyasira

wontên sênggange tyasira kêdhik
tan bêtah kang sarira rêkasa
tansah ngêsah pamuwuse
sudanên pangêludmu
lêlêgêde anyênyamari
dhuh wêlasa maring wang
tan kawawa tèngsun
Mas Cêbolang ngrês tyasira
pan ginêlak ing sakarsanira pinrih
supaya ge luara

rongèh panrêgira byatning gati
kang kasrêgan ngadhuh ah ah ngêsah
dudu sêbae-baene
ki dipati kêpoyuh
anyêngkêrung sangsaya sakit
gadêdêr akêjotan
gatining prana wus
warastra lon linuaran
pan jumêbrol anjumbul jêjambu mijil
kêbês rêmbês ludira

anêlêsi anèng kasur sari 
sariranira ki adipatya
ngalumpruk marlupa cape
riweanira kumyus
tulang kêju tan bisa osik
Mas Cêbolang sungkawa
myat bêndaranipun
tinuruh wus sinotyanan
ngêmu waspa dènira luaran enjing
gêgêtun Mas Cêbolang

nulya Nurwitri prapta nèng ngarsi
ambrêbês mili aparêmbèhan
nudingi siptèng ke mase
Cêbolang ngawe wuk-wuk
netya pucat angungun sami
apan sadina pisan
tan bisa alungguh
ki dipati dènya gêrah
Mas Cêbolang anuduh marang Nurwitri
ngambil godhong pa-apa

ingkang kinèn tan adangu prapti 
godhong papa pupuse minantran
pan lajêng winênyêd bae
nulya jêjambunipun
pan pinêtêlakên aririh
pulih wiwironira
gyaning ganda maru
pan wus sênggang gêrahira
nanging taksih wontên lècèke sakêdhik
myang rapuhing sarira

nulya sagêd lênggah ki dipati
animbali garwa sêlirira
sêdaya prapta tan suwe
samya atap nèng ngayun
wus dinuga gêrahirèki
apan gêrah gêroah
tan lidok ujarku
ngêndika lon ki dipatya
marang para sêlir mundhut dhahar aglis
anulya sinaosan

wusnya dhahar linorodkên sami 
ronggèng ro wus pinaring lorodan
anutug nadhah kalihe
gya cinarikan sampun
ki dipati ngandika aris
mring garwa sêlirira
manirarsa kondur
tatanên panggonan ingwang
gêdhong kulon rêsikana dèn barêsih
sakèhe garwaningwang

aywana kang lunga-lunga sami
angadhêpa bae raganingwang
aja irèn sarupane
kang liningan umatur
pan sêdaya sêndika sami
ya ta malih ngandika
mring ronggèng ro wau
èh Nurwitri lan Cêbolang
ing saiki muliha mêtu kariyin
ia mring Pakauman

ywa lunga nèng wismane Jamali
lamun ana ing sakarsaningwang
aja nganti suwe-suwe
dening paringanamu
kabèh padha gawanên mulih
manêmbah kang liningan
samya matur nuhun
wusnya ngandika saksana
ki dipati nulya kondur lan pra sêlir
mring dalêm agêng ngarsa

ya ta Mas Cêbolang lan Nurwitri 
mêdal mantuk marang Pakauman
kang ambêkta dandanane
parèstri jro kang nyangkul
ngiring ki mas lawan Nurwitri
tan dangu nulya prapta
wismaning pangulu
Ki Jamali uluk salam
nulya sêsalaman sarwi ngancarani
marang Ki Mas Cêbolang

sami kalujêngan dene alami
anauri inggih kalujêngan
Ki Jamali pandongane
ki pangulu amuwus
anak êmas lamun marêngi
mungguh rijêki Allah
kêrana 'llahipun
pan kula mujur sidêkah
sêkadare pun anak gènya maringi
arta kêlawan sinjang

sawontêne gih kaula ngêmis 
saking sakêdhik winratanana
sabab kula dongakake
Mas Cêbolang amuwus
inggih mangke kula ngaturi
anulya wus sinungan
sinjang arta sampun
wiar ciut lawan dhêsthar
arta gangsal real Jamali nampèni
maca alkamdu lillah

nulya kang èstri nyai Jamali
ingkang anèm mèsêm-mèsêm mara
kula pundi ujurane
arta lan sinjangipun
gya sinungan arta tri ringgit
lan sinjang nulya ki mas
pamit mundur mantuk
wus jênak nèng pondhokira
Mas Cêbolang tan suda balunthahnèki
sayombèr angêlantrah

anèng jawi wus sadasa ari
Mas Cêbolang pan ara kêpalang
apulangyun lan bedhange
mitra pawèstri manggung
nama Jaemanis mantêsi
pêthêl marang pondhokan
èjlèg siang dalu
sabên-sabên tinimbalan
pan kêpanggih anèng pondhokanirèki
Cêbolang Pakauman

pan binêndon kongsi dèn gêbugi 
saprandene nora tobat-tobat
mêksih ambalêbêd bae
iriban siang dalu
Jaemanis mêmanas ati
malah kagunganira
kathah icalipun
arta busana sêdenya
asring Jaemanis ingkang nyonyolongi
sinungkên Mas Cêbolang

samajade Mas Cêbolang sugih
pan cinatur manggung sêlir samya
ingkang wus wawuh waune
agung pawèwèhipun
busanarta lan burat wangi
ingkang dadya jaruman
Jamal rabinipun
nyai Jamal langkung bisa
luwih dhangan duk nème dadya ringgit
sinêlir ki dipatya

linorod pan pinaringkên maring 
Ki Jamali apan wus patutan
kêkalih pan mati kabèh
marma lir prawan kêncur
arang kang wruh yèn wus sisiwi
dhasar wus wanuh lawas
lan ki mas puniku
nanging kang lanang tan wikan
mung bojone kang tua nyai Jamali
wêwadul mring kang lanang

Ki Jamali mêksih nêngah minggir
winadulan bojone kang tua
nanging tinampèl wadule
yèn nuju giliripun
mring kang ênèm rênês kêpati
rinampad sabên dina
olèh kang jinaluk
saciptane linadenan
liwêt angêt lombok kêncêng lawan pêtis
dhèndhèng gorèng gêpukan

yèn panganan srabi bang wi lêgi
tan ginopan saliane ana
kang nèm langkung gumatine
yèn gilir mring kang sêpuh
krêp kapiran asring kalingsir
saanane pinangan
mung warêg wêwadul
tan ginitèng wadulira
ing batine Ki Jamali pan wus uning
sêsenggolan kewala

nora dadi pikire kang runtik 
tan ngapaa jaban pari mana
mung buru rênêse bae
nadyan wêruha tuhu
bisa ngampêt nêpsu ngalingi
ya ta ngalama-lama
Mas Cêbolang wau
datan kenging sinayutan
gênti-gênti sêlire ki adipati
akathah ingkang prapta

jarumane pan nyai Jamali
ngiras jaruman talang turonya
tur dhêmitan saprandene
kêburan akèh wêruh
katur marang ki adipati
kathah ngabên ing basa
dhasar abdinipun
dipati gêthing sêdaya
sang dipati miarsa kêlangkung runtik
pan wus gêmpal sihira

arsa tinukup cinara maling 
nulya nimbali mas patih sigra
tan dangu praptèng ngarsane
lan saprameanipun
ki dipati ngandika wêngis
mas patih sun miarsa
pawarta kang saru
yèn Si Cêbolang nyêlunthang
angalunyat apa nyata wani-wani
mring para sêlir ingwang

kang katitik mung Si Jaemanis
sabên sun timbali nora nana
katêmu anèng pondhoke
pisan pindho ping têlu
yèn mêngkono cêmêr si santri
ngilangkên kabêcikan
kaya asu buntung
bêcik si dhalang badhudan
nora wurung mêtu edane si anjing
tan kêna binêcikan

ki mas patih matur biantoni
inggih lêrês duduka paduka
ing jawi gumyah wartine
èstri kathah cininthung
cènthang-cènthêng amêngarahi
kang dèn iwat ambêkta
sagadhahanipun
busanarta nyanyamikan
milanipun abdi kathah ngincim-incim
anging ajrih paduka

yèn angsala pangaja kang abdi 
angêjura dhatêng pun Cêbolang
abdi dalêm sêdayane
samya gêthing andulu
datan wontên rêmên satunggil
mas patih musawarat
ing prameanipun
sêdaya saur kukila
inggih lêrês ki lurah aturirèki
tan wontên ingkang lêpat

myang kanca kula pramea mantri
wontên bojone ingkang kakênan
tuwin anak sêdulure
ing mangke wêwah purun
angrêsahi langên priayi
prayogi dipun purak
dimène jur mumur
tan pantês dèn ingu gêsang
pra pramea samya sagah ting barêkis
nèng ngarsane dipatya

ki dipati ningali pra mantri 
samya grêgut solahe gambira
wontên sudane sukane
awêlas jroning kalbu
angandika marang mas patih
kaprie akalira
aja kongsi luput
ing patine Si Cêbolang
aywa kongsi kawruhan wong sanêgari
mas patih atur sêmbah

lamun parêng karsa sang dipati
ringkês cinara pandung kewala
kinawalan panyidrane
daraponipun samun
ki dipati pan wus marêngi
ya ta malih ngandika
mring mas patih gupuh
lah ta aywa kêlayatan
mêngko bêngi tukupên caranên maling
mas patih tur sêndika

nulya kapilih kang para mantri
kang pitaya angêntasi karya
rolas kang wani ing gêtèh
dhinawuhakên sampun
ing pratingkah ngangkah wêwadi
dèn kêna aywa corah
caraning asamun
pramea matur sêndika
nulya kinèn luaran sêdaya mijil
wus samya asêdhia

lingsir kilèn asar wayahnèki 
ya ta kang wontên ing pêmondhokan
pasantrèn Pakaumane
Mas Cêbolang duk lungguh
lan santrine papat bibisik
matur yèn angsal warta
nanging warta tuhu
apan wus katur sêdaya
sarêng myarsa ki mas angrês ingkang galih
nutuh sariranira

ya ta pikir badhe angoncati
ing rêmbuge santrine sêkawan
nênggih wus surup wayahe
ki mas gumingsir gupuh
santri gendhong tan kari
lumêbèng wana wasa
bok bilih binujung
marma lumêbèng ing wana
langkung brangta ing cipta pan badhe mulih
mring rama atur tobat

lan malih matur wus mari 
nglakoni tindak bêlasak
ya ta sêmana osike
santri matur paran karsa
ing lampah sampun tita
anggung kabegal ing bathuk
wus sêdhêng mêmarènana

punika minangka peling
andika putrèng olia
lan malih wus wruh surupe
namane ing batal karam
prandene dèn têrajang
Mas Cêbolang sauripun
lah ia wus bênêr sira

mungna kang wus sun lakoni
yèn malih anglakonana
tobat nasoka yêktine
rumasa yèn antuk dosa
nunjang walêring bapa
kapindho dosèng Hyang Agung
dene sun angrusak sanak

katut panggawening eblis
kaparêng maksih rinêksa
pan ora sida mêcèthèt
santri Saloka turira
nadyan dika mantuka
wontêna tuk-antukipun
yèn dinangu rama tuan

bab musawarating èlmi 
rèhning kesah sampun lama
sampun katon têmên mangke
lunga nut pikir bêlasak
yêkti wuwuh dinukan
mring ramanta sang awiku
ki mas aris saurira

bênêr karsanira ugi
lah ta paran karêpira
ingsun darma nurut bae
Ki Saloka aturira
lamun parêng kang karsa
apan ing gunung Sêmèru
pawarti wontên wong tapa

langkung dènya mati ragi
kinasihan ing Hyang Suksma
bantas ngiwa panêngêne
aran buyut Danadarma
nanging wus ngraga suksma
yèn kang sinung rahmat wau
sang pandhita yêkti ana

yèn kang tan sinung rahmati
anênggih suwung kewala
puniku ing pawartane
Kartipala nambung sabda
lêrês ingkang pawarta
duk ing dhingin kula tumut
marang swargining pun bapa

pan wong nênêm kang lumaris 
tur samya apêjah brama
pitung dina ing lamine
prandene suwung kewala
ulihe pêlarasan
malah wontên wong kang tutur
ngalih mring gua Sigala

Ki Cêbolang mèsêm angling
jajal payo pinaranan
sun tandhane awak ing wong
yèn ingapura dening Hyang
sayêkti têka ana
yèn tan ingapura ingsun
pêsthine iku tan ana

yèn mêngkonoa upami
yêkti ingsun ngur matia
lêbur anèng ardi kono
lah kowe bae muliha
matura kyai bapa
wus saya rumasa ingsun
yèn akèh dosa manira

ing Hyang Suksma lawan malih 
kangjêng nabi kang Mustapa
ya ta wus lajêng lampahe
marang gunung Mèrudipa
sêmana byar rahina
mêdal saking ing wana gung
nurut wana tarataban

ngambah jurang ngiring-iring
pèpèrèng parung aparang
tumurun ing jurang sigrong
tan ana durgama ngetang
langkung tobat ing Suksma
anangis sajroning kalbu
dèn pêpati sariranya

datan kawarna ing margi
sêmana pan sampun prapta
ing Mèrudipa sukune
anênggih ingkang lèr wetan
pan wontên guanira
yèn kang tan antuk pitulung
gua punika tan ana

ya ta nèng ngandhap kusambi
sira Ki Êmas Cêbolang
lawan wong papat rewange
tumingal gua tan ana
langkung susah ing dria
Cêbolang maras ing kalbu
ngrasa yèn ora katrima

angling mring santrinirèki 
wis kabèh padha muliha
matura ing rama mangke
wus kalêbu ujar ingwang
yèn ingsun tan panggiha
kêlawan ingkang pilungguh
wus sun sêdya ngur matia

anèng ing kene wak mami
santri papat aturira
lêbura kaula dhèrèk
sênadyan pêjah gêsanga
ywa pisah lan andika
mandah silih dukanipun
ramanta dhatêng kaula

Mas Cêbolang angling malih
yèn mêngkono karêpira
sun tarima sira kabèh
payo padha rewangana
nênêdha mring Hyang Suksma
supaya têmua ingsun
ia lawan sang atapa

sêmana kasaput ratri
lajêng sami salat kajat
anèng ngisoring pèpèrèng
kèh swara tan piniarsa
mung andulu satunggal
kang karya sêgara gunung
kang tan samar mring kaula

sêmana wus pitung bêngi 
gènira apêjah brama
nèng ngisoring gua kono
gènira mrih kinanthia
dhumatêng sang pandhita
ya ta duk sêmana wau
Mas Cêbolang sinung rahmat

mung badane dhewe sinung
uninga mring sang atapi
santri papat tan uninga
ya ta sang tapa duk linggih
pitêkur jawining gua
tan samar marang kang prapti

yèn sutane mitranipun
sigra ingawe mring ngarsi
Mas Cêbolang gupuh mara
praptane sigra nungkêmi
ing padane sang pandhita
sang tapa angrangkul aris

sarwi angandika arum
owêl têmên sira iki
dhasar anaking pandhita
kapindho warnamu sigit
dene polahmu bêlasak
apa wus tobat sirèki

dening katêmu lan ingsun 
tur sêmbah kang sinungan ling
matur inggih sèwu tobat
yèn anglampahana malih
nênggih panggawe salah
ngêmungna kang wus kawuri

gumujêng sang apalungguh
sarwi angandika malih
owêl têmên ngèlmunira
wulange ramanirèki
dadak sira go slèwèngan
mêngko ingsun awawarti

yèn sira durung sumurup
ramanira lawan mami
aprasasat tunggil wêlad
duk anom lan ingsun iki
guru Sèh Kadir Jalena
Ki Agêng Karang kang dhingin

anèng Karang têlung taun
pondhoke tunggal lan mami
pisah-pisah barêng tua
wus tega prêcaya sami
gon tinitah anèng donya
nadyan tan kêpanggih lami

ramanira lawan ingsun 
sasat tan pisah saari
saking wus tunggil ing rasa
nanging manira wus dugi
kang pinaringakên sira
paraboting salat dakim

arsa ginayuhkên dhuwur
sun duga ramanirèki
durung prêcaya ing sira
kang sinung ujar wotsari
matur mangsa borong tuan
kados sampun ngudanèni

ya ta papat santrinipun
samya gêgêtun tan sipi
myarsa lurahe kêtrima
sinung uninga sang rêsi
kêtara bikut sêmbahnya
mokal yèn nyêmbah ing sêpi

ya ta sang pandhita sampun
nyipta dhadharan mawarni
sinuguhakên kang prapta
aglar nèng ngarsanirèki
sêkul ulam dhadharanan
Mas Cêbolang jêngêr uning

tumon sêktine sang wiku
kêlangkung dènira ajrih
sang tapa alon lingira
payo mas dhaharên nuli
ieku riayanira
wong mêntas apati gêni

kang sinung ling matur nuhun 
ya ta wus anadhah nuli
langkung saking kanikmatan
sang tapa pan angecani
tumut adhahar wowohan
dangu dènira abukti

sawusira dhahar matur
Mas Cêbolang mring sang tapi
punika rencang kaula
paran karsa tuan inggih
punapa inggih kenginga
lawan paduka pêpanggih

sang tapa aris sumaur
iku babo nora kêni
lah ia sênadyan sira
mung sun wangêni sawêngi
bês sesuk nuli mulia
marang Sokayasa ardi

ramanira sakêlangkung
onênge mring sira ugi
lan malih yèn ramanira
dhayohan putra wus lami
roro kang siji wanodya
ieku putra ing Giri

sarusake Giri iku 
binêdhah mring Pangran Pêkik
garwa putra pan sêdaya
binoyong marang Matawis
ana putra sing ampean
titiga tunggal sabibi

Jayèngrêsmi ingkang sêpuh
mangulon parane ngungsi
Jayèngsari pan arinya
lan arinipun pawèstri
yèku babo ingkang prapta
têmu lan ramanirèki

wus lawas gyanira pangguh
ia sapungkurirèki
Mas Cêbolang duk miarsa
pangandikane sang yogi
kumêpyur ana kêrasa
ing tyas kang tamu pawèstri

tur sêmbah alon turipun
yèn parêng karsa sang yogi
rencang kaula punika
badhe kaula wartèni
yèn amba ing dintên benjang
ênggèn paduka nglilani

sang tapa ngandika arum 
ia wartanana sami
lan maninge paringana
sêkul lan dhadharan sami
kang liningan sigra mentar
bêktèng dharanan lan nasi

miwah lan saulamipun
mawarna-warna mêpêki
praptane sinungkên sigra
santri papat suka ngênting
ya ta nulya winartanan
kapat sukane tan sipi

Mas Cêbolang sigra wangsul
prapta ngarsane sang yogi
gambuh ing solah wiraga
sêmana kasaput ratri
sang tapa wus manjing gua
Mas Cêbolang pan ingirid

praptèng jro gua sampun
sang tapa lênggah ing sela pingul
sang minta sih anèng keringira linggih
ya ta jatèni asung wruh
sang tapa marang sang anom

dene wong urip iku
ingkang sayêkti pêsthi yèn sinung
kanugrahan maring Hyang Kang Maha Tinggi
ingaran badan cahya nur
wiwitan wêkasan kono

pêsthi langgêng puniku 
ananing Hyang dene ta sirèku
wahya mulya tan kajisim ananèki
puniku pan arsa wêruh
kang sinung ling matur alon

rumiyin amba ngrungu
nênggih ingkang wirayat puniku
pan paèsan wahya jati kang sayêkti
jatmika kadulu lêmbut
punapa inggih sayêktos

sang tapa ris sumaur
dening kang aran paèsan iku
sayêkti ia jasat roh ilapi
paèsan jatmika iku
lêmbut tan bisa maring gon

dening ta wijilipun
wahya jatmika jasat puniku
ing têgêse kabèh iku roh ilapi
pan paèsan têgêsipun
ywa salang surup ing kawroh

ana malih winuwus 
paèsan tan mantuk ing dhirèku
lawan jasat ia tan mantuk ing dhiri
ia êndi rupanipun
paèsan kang ngilo jatos

lawan wayangan iku
êndi silih ia purbanipun
Mas Cêbolang umatur saha wotsari
kasinggihan sang pukulun
kaula nuwun jinatos

sang tapa mèsêm muwus
Allah ia ing sasmitanipun
apan kadi wulan ing ananirèki
paèsan kang wahyèku
jatmika lêmbut tan awor

êndi ta rupanipun
wayah jatmika tan anèng wujud
lunga ingkang paèsan paran puniki
undhak-undhak sasmitèku
ana kang angilo kono

kadi paèsan sèwu
wêwadhahe paèsan di luhung
datan ana rupanta anane nênggih
gêdhah isi hèrnawèku
yèku prênahe Hyang Manon

padhesi wulan iku 
sami rupa sasi gêdhah sèwu
kasênênan dènirèng gêbyaring sasi
sasi tunggil warnanipun
êndi sasine kang yêktos

kang sinung ujar matur
inggih tuan jarwakna pukulun
sang tapa ngling dening sasmitaning sasi
kang nèng jro paèsan iku
aisi madu kinaot

dene kang wahya iku
apan wêwayangan yêktinipun
apan dudu kahananing Hyang kang jati
lamun sira arsa wêruh
angiloa damar kono

lir jasad sumbunipun
ia iku mangka jisimipun
ia êndi rupane jasad puniki
kawruhana urubipun
lan surupe arsa wêroh

ing uripe puniku
duk durung prapta di uripipun
lawan êndi rupane damar puniki
yèn mati di gon sumurup
labête gêni kang rawoh

sasmitaning nyawèku 
nênggih lawan jisimira iku
ia êndi rupane nyawa lan jisim
api êndi labêtipun
kang sinung ling matur alon

têgêse Islam iku
sampurnane êndi ingkang tinut
sang pandhita aris dènira nauri
rokani rêke puniku
kalbuning mukmin kinaot

mukmin ingkang linuhung
ingkang tan pêgat sêmbahyangipun
dening padhanging tyas kang arsa matitis
kang bisa matèkkên iku
ing badan anggung winasoh

pêsthi kalamun sinung
padhanging tyas ya maring Hyang Agung
kang liningan umatur sarya ngabêkti
kaula malih umatur
têgêse salat kinaot

mênggah ing têrtibipun 
adêge utawi yèn lungguh
sang tapa ngling kang rukuk pan angsal angin
dening ia uripipun
angsal bumi kang alunggoh

dening takbir puniku
makripate kang sampurna iku
olih banyu dening kang sarengat singgih
kasuciane puniku
tan owah gingsir ing ênggon

lan tan woworan iku
dènira non marang ing Hyang Agung
ing lungguhe kakekat lungguhe nênggih
yun angrawit ing pandulu
lan tan owah ing wiraos

kang sinung ling matur nêmbah
paran ingkang asal angin
lawan kang angsal pratala
sang pandhita anauri
adêg uripirèki
sabda Allah tahyatipun
pan ia iku Allah
sabdèku rukune singgih
sujud Allah urip nêlahi buana

pan lungguhe ingkang sabda 
sêmbahyange iku singgih
tan pêgat ing takbirira
rukun sadat sarengati
ka tarekat puniki
sêmbahyang rêke pamuwus
angsal angin punika
kêlawan toya sêjati
ayun awas babo ing paningalira

dening sipat têgêsira
karêp-karêp kang puniki
marang panggawe utama
karêp kang mring rasa jati
rasa kang idhêp maring
Muhammad tuwin Hyang Agung
angsale bumi ika
lungguhe kakekat singgih
angsal angin pan ora kêna ingisab

angsal bumi saking hawa
banyu saking aksarèki
alip kang mangka wêkasan
kang liningan matur aris
tuan lajêngna malih
pan mèh padhang manah ulun
gumujêng sang pandhita
sarwi awêcana aris
karêp lawan cahya pan ing têgêsira

madi têgêse Muhammad 
kahnaning nêpsu puniki
kang angsal angin punika
dadi badan iku yêkti
dhadha dadining warih
êdat saking bumi iku
ampêru saking brama
banyu apan dadi ati
banyu luhung seje ingkang dadi dhadha

angin apan dadi swara
bumi luhung dadi budi
êndi kang katur pangeran
ia ingkang anèng ngarsi
dèn waspada sirèki
bumi kang katur rumuhun
paran ing aturira
nur cahya ingkang sayêkti
angsal banyu nênggih sujude punika

nora katur ing pangeran
nur mani yun kang nampani
angsal bumi saking rasa
ya rahman iku sayêkti
rane kang ngrungu nênggih
de pangucap jroning kalbu
ièku abu lulah
lir cahya warnanirèki
jro sêgara uripe pan kadi rêtna

lungguh pucaking kang grana
kang rukuk pan angsal warih
dèn adhêpkên mring sirullah
cahyane lir lintang ngalih
wruh ing jasad pribadi
parêke lawan Hyang Agung
nora sakuthu ia
lan pangeran rasa tunggil
ing artine wus nora nana Pangeran

wus puji-pinuji dhawak
angèl kang ujar puniki
yèn kang tan sinung nugraha
saratana mati ragi
karêmêning Hyang Luwih
manusa kang tabri namun
kang agung mati raga
kang rumasa gènya urip
nora pisan ngaku uripe priangga

ngrasaa yèn badhe pêjah 
anèng donya iki kampir
sumungkêm Ki Mas Cêbolang
ing padanira sang tapi
matur kang mugi-mugi
angsala bêrkat pukulun
sagêd anglampahana
ing wulange sang ayogi
wus sinigêg sêmana wus byar rahina

sêdaya dènya mumulang
ing ngèlmu ingkang ginaib
kang winulang tyasnya padhang
sêmana tinundhung mulih
sarta winêling-wêling
tur sêmbah ki mas dyan mundur
mêdal saking jro gua
wus panggih lan rencang sami
pan winartan sarèh kalanèng jro gua

rencang papat samya bungah
nêrka yèn ki mas ing mangkin
karêm marang kautaman
ya ta lajêng mangkat sami
darung lampahirèki
gènira badhe umantuk
daya-daya wikana
nênggih dhatênging têtami
kunêng ingkang nèng marga gantya winarna

kang nèng gunung Sokayasa 
Jayèngsari pan wus lami
anèng ardi Sokayasa
lan ari Kèn Rancangkapti
anglir putra gèn yogi
sang tapa pangrêngkuhipun
pan wus têlas sêdaya
ngèlmu ingkang haib-haib
kang ginêdhong kinandhut wutah sêdaya

dhasar manahe rahadyan
pasang graitane lantip
marma kang tapa sangsaya
trêsna trusing lair batin
dening asmarèng ngèlmi
mèh supe putra kang nglangud
nanging sang apandhita
tan samar putra mèh prapti
lawan sarta antuk nugrahaning Suksma

sêmana kang tapèng lagi
pinarak anèng ing langgar
bakda ngasar ing wayahe
pan amulang ngèlmu rasa
marang kang wau prapta
lan mulang rakiting laku
kang bisa mati jro gêsang

gêsang sajroning kêpatin 
sêlamine mung punika
kang dèrèng winulangake
santrine ngadhêp nèng ngandhap
nênêm ingkang sêdasa
nèng têgal andhangir kimpul
otèk jagung lan kêtela

timun kênthang lan kêrai
nahên wau kang lumampah
kapidulur lan santrine
datan kawarna ing marga
sêmana sampun prapta
ngandhap Sokayasa gunung
ya ta langkung patêgalan

kagyat kabèh wong kang dhangir
tumingal mring Mas Cêbolang
sigra sami mara age
praptane sami karuna
angling kula tan nyana
yèn andika ingkang rawuh
dening lami têmên nyawa

kesah andika mring pundi
kanca-kanca pan anêdya
ngupaya ing sarirane
rama andika tan suka
mêkatên kang timbalan
wus aja kudu koruruh
besuk pan eling priangga

balèni panggawe bêcik 
guang gawene kang ala
yèn sinyata anak ingong
aywa susah koupaya
besuk mulih priangga
tur anggawa ngèlmu luhung
punika kang pangandika

rama andika inguni
marmane kanca manira
sami akèndêl kemawon
gumujêng Ki Mas Cêbolang
sarwi aris wêcana
dening daya-dayanipun
olèha ngèlmu sampurna

lawan sun tanya sayêkti
kangjêng rama kêdhatêngan
roro sawiji bature
ing pawarti wus alawas
ing kene kêdhatêngan
ingkang tinanya umatur
saèstu wontên wong prapta

saungkur andika inggih 
mung kaot sapuluh dina
tamu punika praptane
bêkta sêdhèrèk wanodya
warnanipun yu endah
rama paduka sang wiku
kêlangkung gènira trêsna

dhatêng ingkang wau prapti
kinêmpit dalu rahina
lir putra gèn yoga dhewe
miwah ta ibu paduka
sami mêkatên uga
tan mantra-mantra puniku
lamun putra pêpanggihan

nanging ta wartaning warti
puniku pan pêlajêngan
putra ing Giri kêdhaton
duk bêdhahe Sokaraja
garwa putra parêkan
binoyong marang Matarum
puniku gènipun kesah

têgêse puniku ngungsi
anamur amêndhêm kula
marma ramanta yêktine
kêlangkung gènira wêlas
dhatêng kang wau prapta
kados tan samar puniku
ramanta sang apandhita

marang puniku kang prapti 
Mas Cêbolang aris mojar
wis payo matura age
ia maring kangjêng rama
kalamun ingsun prapta
pan wus tobat kapok ingsun
narajang walêring bapa

aturêna kabèh sami
sagunging supataningwang
agupuh ingkang kinèngkèn
minggah marang ing aldaka
ya ta sapraptanira
ingngarsanira sang wiku
sang pandhita wus uninga

sinamur atakèn aris
dene gati lakunira
lah baya ana gawene
Ragatruna atur sêmbah
amba atur uninga
yèn putra paduka rawuh
kèndêl anèng patêgalan

amba kinèn tur upèksi
inggih dhumatêng paduka
pan akathah prasêtyane
katura dhatêng paduka
ya ta katur sêdaya
saliring pitungkasipun
sang tapa gumujêng suka

ngandika sukur yèn mari 
pêgawèhane kang salah
eling lamun putraningong
Jayèngsari matur nêmbah
punapa ta punika
kang tuan raosi dalu
putra paduka kang kesah

sang pandhita anauri
ia kulup arinira
kang sun catur sêlawase
nanging sun duga ing mangkya
wus eling têtêmênan
kadangira watarèngsun
bangêt tobat ing Pangeran

Jayèngsari matur aris
kados lêrês sabda tuan
inggih kadospundi malèh
kêlamun botên mantuna
punapa tan rumasa
lamun putranta pukulun
gumujêng sang atapa

ngandika Ragatruna ris
enggal nuli timbalana
Ragatruna wangsul age
praptaning ngandhap wus panggya
lawan Ki Mas Cêbolang
Ragatruna lon umatur
paduka anggèr ngandikan

ing rama tuan dèn gipih 
pan sampun katur sêdaya
sawêling andika rêke
prasêtya katur sêdaya
dhatêng rama paduka
sarêng myarsa atur ulun
ramanta kêlangkung suka

kula kinèn wangsul gipih
animbali jêngandika
ya ta Mas Cêbolang age
minggah umarêk ing rama
sarêng wau katingal
kang rama angawe gupuh
kang putra lumampah enggal

sapraptaning ngarsa nuli
anungkêmi padèng rama
kang rama nêsêp êmbune
pan sarwi anênggak waspa
Mas Cêbolang karuna
akathah prasêtyanipun
katur dhatêng ingkang rama

ya ta Radèn Jayèngsari
tumungkul anênggak waspa
pan kêraos sarirane
akathah ingkang kêrasa
kèngêtan kadangira
tan karuan paranipun
nêbut sadalêming dria

sang pandhita ngandika ris 
mring putra Ki Mas Cêbolang
lah payo kulup dèn age
ngabêktia kakangira
lah babo iku nyawa
pan ya sêdulurmu sêpuh
sun tunggilkên roh lan sira

ya ta ingkang liningan anulya gupuh
ngabêkti mring Jayèngsari
sawusnya tata alungguh
rêsêp tyase Jayèngsari
marang ingkang lagya rawoh

ngalêm ing tyas Jayèngsari mring kang rawuh
iki wong ladak mantêsi
sasolahira apatut
layak wanodya kèh asih
andulu wong kang mêngkono

tan prabeda Mas Cêbolang mawas dulu
angalêm sajroning ati
angling ing tyas dene bagus
dhayohe rama kiai
wingit cahyane mancorong

ajatmika pêsaja bagus aruruh 
ya ta kang rama ngling aris
Jayèngsari putraningsun
aja taha-taha kaki
mring arinira angrêngkoh

kang liningan tur sêmbah langkung anuhun
umatur sarwi wotsari
mugi èstua pukulun
sagung timbalan kang maring
kaula wahyu kang dhawoh

dening sangêt têmên gèn tuan angrêngkuh
mring kula wong kawlas asih
marmamba langkung anuhun
mung Allah Kang Maha Tinggi
nêksènana raganingong

anggêp amba mring tuan trus batin kalbu
atanapi sira yayi
aywa taha mring wakingsun
ingsun iki ngungsi urip
ngungsèkên sêdulur wadon

anèng kene têmahan ingambil sunu 
marang ing kangjêng kiai
pan yêkti sun utang umur
nuhun-nuhun kang sinung ling
ya ta sang tapa agupoh

animbali marang ing Rubiahipun
kang pinanggil mêdal nuli
lawan wau putranipun
sira Nikèn Rancangkapti
dangune pijêr nèng pawon

bok Rubiah tan uning yèn putranipun
Mas Cêbolang ingkang prapti
sapraptaning langgar dulu
mring putra pan rada pangling
wus lami dènira bolos

sang atapa anjarag pan ora tutur
Mas Cêbolang gupuh nuli
ngraup padane kang ibu
kang ibu wus mari pangling
wêsana nangis anggêmbor

lara-lara akathah sêsambatipun
katuone sira gusti
apa tan wêlas maring sun
lan malih sira wus eling
yèn atmajaning kinaot

ingkang putra wlas tangise ingkang ibu 
sênggruk-sênggruk mèlu nangis
Rancangkapti lênggah pungkur
dhakukul marêbês mili
langkung wlas mulat ing êmbok

dening langkung bok Rubiah trêsnanipun
lir ibu-ibu sayêkti
marma Rancangkapti muwus
tan nangisi ingkang prapti
saking wlas dulu mring êmbok

sang pandhita alon angandika arum
wis padha aywana nangis
aran praptane rahayu
sutanira sinung eling
marang Hyang Suksma kinaot

tan winuwus kang onêng marang ing sunu
ya ta ing antara lami
rêmbag kalih-kalihipun
Jayèngsari anglangkungi
mau dènira acondhong

marang Ki Mas Cêbolang lir kadang tuhu
tan kenging pisah saari
samya angrasèhkên ilmu
runtut wus tunggil pamanggih
marma ywa tanggung dadya roh

pan cêndhake bae ing wau cinatur 
sêmana sampun apanggih
Mas Cêbolang lawan wau
sira Nikèn Rancangkapti
siang dalu akaroron

ibu rama langkung sukanira kalbu
miat mring putranirèki
gènira krama aruntut
ya ta ing antara lami
kang rama grah lajêng layon

ingkang putra langkung sungkawane kalbu
antawis ing pitung ratri
kang garwa nusul asurud
lajêng sinare anunggil
lan sang tapa kilèn gandhok

langkung dening sungkawa kang kantun-kantun
saya kagagas ing galih
Jayèngsari ciptanipun
dene ta kurang sathithik
dhawuh kang timbul maringong

pan antara sawulan surudirèki 
sira sang atapa
santri Saloka tur pèksi
mring Jayèngsari wêwarta

amarêngi lênggah masjid lan kang rayi
sira Mas Cêbolang
lan garwane Rancangkapti
pan agunêm ngèlmu rasa

kagyat sarêng myarsa Saloka turnèki
ilang bayunira
sira Radèn Jayèngsari
tumungkul asangga uang

Ki Saloka matur malah wus kaping tri
ing sasurudira
ramanta kangjêng kiai
wong puniku gênya prapta

panggih lawan kula langkung nyalawèdi
wong kêkalih apan
abusana cara santri
ngakên santri Surabaya

tan anyana kula yèn puniku têlik
gèn takèn ing radyan
langkung dening niti-niti
kaula inggih bêlaka

wingi kula mring ngare sampun apanggih 
sanak Surabaya
mring wismanipun pak Kêmis
lajêng jawil mring kaula

yèn paduka ginêm Pangeran Pêkik
sawab wong punika
padagange Pangran Pêkik
marma ing gunêm waspada

saya anglês rahadèn duk amiarsi
aturing Saloka
ngandika ris mring kang rayi
lah yayi sira karia

ingsun titip marang garwanira yayi
bokmênawa lêpat
poma apuranên yayi
manira arsa mulana

ngongoncati marang gunêm kang tan bêcik
nanging ia poma
wartakna gon ingsun yayi
ya ta kang sinung wêcana

Mas Cêbolang lan garwanira nungkêmi
padane kang raka
sarya sru dènira nangis
Rancangkapti magêp-magêp

apan lajêng kantaka Kèn Rancangkapti
pan wus timur mula
yèn muwun pêgêl kang galih
atêmah niba kantaka

Jayèngsari ya ta angandika aris 
adhuh ariningwang
adat têmên sira iki
yèn nangis banjur kantaka

ngêndi ana ing wong pipikiran bêcik
têmahane padha
andadak sira tangisi
ya ta sira Mas Cêbolang

ingkang garwa pinangku sarya anangis
adhuh mirah ingwang
paran polah ingsun kari
yèn sira tulus palastra

baya-baya ingsun edan turut margi
nimas awungua
ya ta Radèn Jayèngsari
kang rayi wus sinotyanan

nulya nglilir pupungun anangis ririh
angling ingsun kakang
suthik kari anèng riki
sênadyan mati uripa

nora gêlêm pisah lan sira sayêkti
gumujêng kang raka
nora kaya sira iki
munduran kaya duk bocah

pae dhingin sira duk durung akrami 
saparan pan mangsa
kênaa sah lawan mami
ing mêngko wus duwe krama

yêkti abot ing wong angladèni laki
sira Mas Cêbolang
nambung sabda sarwi nangis
punapa inggih kaula

tuan kesah kula pan dinalih kari
mangsa ta puruna
sapurug amba tut wingking
sanadyan pêjah gêsanga

nadyan inggih pêjah gêsang ajêng uning
kang raka ngandika
paran polah ingsun yayi
lamun sira tut wuria

sayêktine nora olèh dene yayi
ia pêt-umpêtan
Saloka nambung sabda ris
yèn kêdah têmên rayinta

atut wuri marang ing paduka inggih
pan kêjawi kanca
sêdaya kinèn angari
yèn malih wontên wong prapta

yèn pitakèn ing paduka inggih gampil 
ing saawad-awad
kula warti yèn wus anis
saking ingriki wikana

ing puruge kula botên nguningani
yèn sampun paduka
andhok nuntên tuan nuding
asung wruh dhatêng kaula

gih pun Buras tumuntên paduka tuding
pêsthine kaula
lan sanan anusul sami
inggih dhêmitan kewala

pan sêdaya mangsa sida daka inggih
pisah rayi tuan
wong kanthèt-kinanthèt sami
tan wontên seje satunggal

bab kabèh sêntananipun
wus ingundang sami prapti
andhèr sêdaya nèng langgar
ya ta sampun dèn wartèni
marang sira Ki Saloka
kabèh panuju ing pikir

wusnya dadi rêmbagipun 
Jayèngsari sungkèng galih
tuwin sira Mas Cêbolang
langkung suka Rancangkapti
dene awurung tinilar
nahênta kasaput ratri

ing dalu datan winuwus
sarêng byar angkatirèki
sagung kang para sêntana
ngatêr wangsul ngandhap ardi
prasamya angêmu waspa
kang lunga lawan kang kari

ya ta kang kesah lêstantun
Mas Cêbolang Jayèngsari
Kèn Rancangkapti pun Buras
nèng ngarsa atuduh margi
katiwang-tiwang lampahnya
Sokayasa wus tan kèksi

lampahe kawêlas ayun
dulur wong catur lumaris
wus têbih ing lampahira
sampun manjing ing wanadri
dhusun jurang minggah arga
Rancangkapti anggung nangis

ngrèmpong tan bisa lumaku 
ginendhong mring raka nuli
Mas Cêbolang langkung sayah
pun Buras ingkang gêntèni
sêdangunira mêngkana
wau dènira lumaris

nurut wana ardi kidul
mangilèn lampahirèki
tan winarna solahira
ing lampah wus tigang ratri
kèndêl yèn dalu kewala
kêlangkung kawêlas asih

ya ta aningali gunung
alit kêlangkung rêspati
ing pucak anèng wong tapa
gènipun tapa wus lami
siji pan datanpa roang
kinasihan ing Hyang Widi

aran Ki Sèh Èrcaranu
tuan pan wus kaki-kaki
apanta kaprênah canggah
mring Ki Banyubiru nguni
kang pratapa ardi Lima
wus ngraga suksma yêkti

arang wong kang wruh ingriku
saking angkêre nglangkungi
Sèh Èrcaranu tan samar
yèn badhe wontên wong prapti
satria alaku papa
langkung asih kawlas asih

langkung awlas sang palungguh
marang sira sang kaswasih
ya ta wau kang lumampah
kèndêl anèng soring wuni
suku ardi kang lèr wetan
tumawing jurang atrêbis

gurda gung langkung asingub
singube ngungkuli wuni
samya tumiung ing jurang
jurange langkung atrêbis
ngisor panggènaning sima
ting galêro mêmêdèni

kang raryan pan ora keguh
ngêningkên ciptaning galih
mung ketang kang karya jagad
marma rumarasira nir
kwèh swaraning pêksi munya
mangsa wohing gurda sami

umyang rêbut woh abarung
mawarna-warna kang pêksi
mrak nyangungong ing paragak
kang sata wana nauri
jêgigèr swara angatag
kinèn panggiha sang rêsi

kang mêngkana pèngêtipun 
kang raryan grahitèng galih
ya ta non pucak aldaka
ana wong tua alinggih
pitêkur muji Pangeran
sêmune brangti Hyang Luwih

ya ta radyan mara gupuh
sumêngka marang ing wukir
sêdaya pan samya minggah
sapraptanira inginggil
sarêng cêlak lan sang tapa
ki sèh pan angawe gipih

lah banjura putuningsun
aja sira wêdi-wêdi
gupuh wau kang ingatag
sapraptanira ingarsi
ngaras suku dêlamakan
sang tapa angrangkul aris

sarwi ingaras kang êmbun
katiga ginênti-gênti
ri wusnya tata alênggah
langkung samya aminta sih
tumungkul dènira lênggah
sang tapa angrês ing galih

tan samar sasolahipun 
wêsana ngandika aris
sang pandhita mring rahadyan
adhuh putuningsun kaki
dening liwat kawlas arsa
ing solahira mas gusti

dèn narima putuningsun
pan wus kêrsaning Hyang Widi
sira dadi lêlampahan
kawit wong tua kang mawi
ramanta marma dinukan
dening Hyang Kang Maha Lêwih

lali pancèn arsa mêngku
angangkah ing tanah Jawi
kualèn arsa binuang
marma apantês malati
tuas rusak ngajak-ajak
marang anak putu wuri

marma putu wêkas ingsun
marang ing sira dèn eling
ywa ngambah pikir bêlasak
lan dèn awas sira kaki
kang katibanan nuring rat
aja sira wani-wani

ywa tiru ramanirèku
lali ing bangsèku yêkti
marma sru dukaning Suksma
kang liningan awotsari
salugut pan botên nêdya
acipta kadya kang wingking

sangêt panuwun kaula 
lamun amba darbe krêkêt samênir
mung mikir lujênging purug
sampun binurak-burak
inggih namung têntrême manah pukulun
lan malih kang dados manah
kadang kaula sayêkti

sêpuh punapa inggiha
mêksih gêsang utawi yèn ngêmasi
sang tapa mèsêm sumaur
ywa susah manahira
kadangira sayêkti mêksih rahayu
nanging adoh panggènanya
mêngulon parane ngungsi

aja susah mikir kadang
awakira lah rêksanên pribadi
yêkti gal lawase têmu
sok uga sêlamêta
Jayèngsari tur sêmbah alon turipun
kadospundi karsa tuan
mring amba manggih basuki

sang tapa gumuyu suka 
aja maras tyasira putu mami
yèn ta mêksih jênêng ingsun
nanging mung lujêngira
lan sirêpe aja ana kang angruruh
nanging sarate mas nyawa
dèn asru brangti Hyang Widi

lah nuli sira mangkata
ana alas kapit ing ardi alit
tinêpung jurang atrêjung
arane Wanataka
dhudhukuha mas putu wontên ingriku
matèkêna raganira
amung dêlênga sawiji

marang Hyang Suksma wisesa
matur nêmbah wau kang sinungan ling
sêndika sarèh pukulun
amba darmi lumampah
sang pandhita ngandika ingsun tut pungkur
angatêrakên ing sira
mrênahkên ênggonirèki

lêga tyasira sêdaya 
ya dening sang pandhitarsa tut wingking
sang tapa ngandika arum
wis kabèh putuningwang
ia padha gujêngana nyamping ingsun
lan poma padha mêrêma
aywana kang mêlèk sami

yèn ingsun durung parentah
pan sêndika wau kang dèn dhawuhi
nulya sami nyandhak gupuh
ing nyampinge sang tapa
sang pandhita dhatêngkên karamatipun
sakêdhap anulya prapta
ing ênggèn kang dèn êsiri

nênggih ardi Wanataka
kang ing têngah kapit gunung dèn goni
kinêpung jurang atrêjung
masjide pan wus ana
langkung pelag kinubêng balumbang têpung
rêsik palataranira
sasêkarane mêpêki

miwah ingkang pala kirna
ingkang tiris ngubêng karangan asri
andadi-dadi wohipun
rakit-rakite kadya
kaya uwus dhukuh kanggenan sawindu
sêjatine kang karamat
Sèh Èrcaranu linuwih

mèh timbang lan waliulah 
karamate sasat pandhita luwih
lan agêng subratanipun
sajêg tan kambon upa
milanipun kinasihan ing Hyang Agung
barang saciptane dadya
ya ta wusira anuli

kang wayah kinèn mêlèka
kang ingatag kagyat mulat umèksi
anon pakarangan agung
sangkêpan sarwa ana
wus anarka karamate sang awiku
langkung sami ajrihira
sang pandhita angling aris

wis dèn enak atinira
anèng kene aywa amutawatir
kang sinung ujar anuhun
cinêndhak kandhanira
pan cinatur sang tapa têngga nèng riku
mumulang marang rahadyan
apan ngantos kalih sasi

wus antuk wêdharing rahsa 
langkung suka wau rahadyan kalih
sang tapa ngandika arum
lah wis sira karia
apan sira uwis padha lawan ingsun
lêwih ing pênganggènira
lan malih ngaliha nami

putuningsun kang atua
Jayèngsari asiliha wêwangi
Sèh Mangunarsa apatut
dene Ki Mas Cêbolang
anamaa Sèh Anggungrimang pan anut
angêmpèk namaning bapa
putuningsun kang pawèstri

mêksiha arane lama
ya Si Buras ingsun paring wêwangi
Ki Santri Monthèl puniku
nuhun kang sinung aran
angling malih sang pandhita manis arum
putuningsun Anggungrimang
bêcik misaha gènèki

anaa saloring jurang
dadya antuk wong ngêningakên pandêling
lan ora ngregoni iku
ing ciptane kakanta
kang liningan sabda sêndika turipun
punapa sarèh paduka
amba pan darma nglampahi

ya ta sang tapa anulya 
anuduhkên kang putra kalih ngiring
saonjotan têbihipun
lawan ênggèning raka
pan wus manggih padhukuhan sri dinulu
saking sabdaning pandhita
barang saciptane dadi

kêlapa kadya tinata
pan adharik nèng pinggir dhadhah sami
wowohan pala gumantung
amêpêki sarwana
wismanira alit-alit jajar têlu
cèkli masjide araras
balumbange angubêngi

Sèh Anggungrimang kacaryan
aningali rakiting dhukuh asri
ri wusnya mrênahkên wau
sang tapa amit mentar
wayah kang ngatêrkên jawining dhukuh
sawusira wangsul sigra
mantuk mring dhukuhe sami

kacatur Sèh Mangunarsa 
anèng langgar apan rahina wêngi
mung Ki Monthèl roangipun
langkung subrangtanira
tan ana lyan katon amung sih Hyang Agung
têrkadhang anglugas raga
anurut manah gung brangti

ngambah tanah ing pasisir
lan rayi Sèh Anggungrimang
angulati mring kadange
miwah marang padhusunan
angangin-angin warta
angruruh mring kadangipun
mêksa datan angsal warta

lajêng samya wangsul nuli
marang dhukuh Wanataka
cinatur cêndhake bae
ya ta wau sêntananya
kang kantun Sokayasa
wus sinung wikan sêdarum
Ki Monthèl ingkang dinuta

wus kêbut sêdaya sami
nusul marang Wanataka
nanging aicir lampahe
sêmana pan wus raharja
dhukuhe Anggungrimang
kunêng ingkang adhudhukuh
gantya ingkang kawarnaa

sira Radèn Jayèngrêsmi 
kang lami anèng ing Karang
kadi sarêng ing lampahe
lan kang rayi kesahira
nanging gênti kinandha
kacatur wau sang bagus
kanggêp pangaulanira

marang ki agêng ing Kawis
malah ingambil atmaja
saking rêsêpe ing tyase
kadya putra gèn ayoga
ki agêng datan samar
marang sira sang binagus
ing têmbe antuk kamulyan

pira ta laminirèki
gènira anèng ing Karang
kinêmpit rina wêngine
mring ki agêng pan winulang
ngèlmu lêmbut lan kasap
kang ginêdhong kang kinandhut
pan sampun têlas sêdaya

dhasar manahira lantip 
ukur kumlebat kewala
kêcandhak têkan bongkote
pan wus pinêsthi dening Hyang
yèn bakal sinèrènan
ingèlmu kang agung-agung
dhasar nguni wus pawitan

winulang kang rama nênggih
duk mêksih nèng Sokaraja
marmanira ta ing mangke
lajêng abantas kewala
sakèh ngèlmu sampurna
malah wus sinung jujuluk
mring rama Ki Agêng Karang

sawab ing kawruh wus nunggil
sinung nama Amongraga
pan wus karan nama êsèh
abdi kêmbar Gathuk Gathak
wus ingalih namanya
jênêng santri aranipun
wus ingalih Jamil Jamal

abdi kala mêksih alit
ing mangke tumut saparan
nahênta sêmana rêke
ki agêng duk lagya lênggah
nèng èmpèr masjid jaba
kang putra lênggah nèng ngayun
tumungkul sarya mangrêpa

ki agêng waspadèng aksi 
tumingal marang kang putra
arum wau andikane
kadingarèn babo sira
marêk ingarsaningwang
apa na kang durung surup
bab ing basa ia ora

lan dudu iku ya iki
sajatine iku ia
pan yêktine ia dede
apa mêksih rubêt nyawa
kang liningan tur sêmbah
inggih ing sawab pukulun
sêdaya sampun kadhadha

sanès kang puniku inggih
marmamba marêk ing tuan
arsa pamit sayêktine
kesah angupaya kadang
kang amba turkên tuan
inggih ing kantênanipun
pêjaha tanapi gêsang

kaula arsa udani
ki agêng mèsêm ngandika
adhuh putraningsun anggèr
aja maras atinira
prakara kadangira
wus antuk kamulyan agung
mèh timbang kêlawan sira

kawruhe lan sira nunggil 
sawab guruning rinira
wus tau wêruh ing kene
nanging sun tan wani babar
prênahe kadangira
nanging yèn sira drêng kulup
ngupaya ing arinira

angetana sira ugi
marang dhukuh Wanamarta
kaprênah kidul wetane
patilasan nêgri Maja-
lêngka ana pandhita
lan dadi paguron agung
sagung bupati bang wetan

sawab sarwana sayêkti
apa kang tinakokêna
mring Bayipanurta kuwe
ing kasap lêmbut tan kewran
marma saya kèh prapta
wong pasisir urut gunung
milu wismèng Wanamarta

dene gurune ngong uning 
pêngulu Cêrbon Dulsalam
iku kang dadi gurune
amulang Bayipanurta
dhasar yêkti sarwana
Ki Dulsalam yèn ing mungguh
tumibèng tanah bang wetan

ngèlmune tan animbangi
yèn mungguh nèng kene nyawa
apan lumrah lan wong akèh
durung papak lawan sira
kang putra matur nêmbah
saking bêrkat sang pukulun
awit pamulang paduka

ki agêng ngandika malih
kapindhone Ki Panurta
adarbe atmaja wadon
warnane pan ayu pelag
arane Tambangraras
dadya kondhanging kikidung
asring dadya lilinduran

akèh para santri kang nêkani
sami kasmaran miarsèng warta
apanta nora kêtampèn
banjur wisma ingriku
marma pondhok jêjêl apipit
sudagar jor-jinoran
ing patukonipun
nora nana kang tinampan
wicarane besuk ingsun arsa krami
yèn olèh sênêng ing tyas

miwah wong gêdhe kèh duwe melik 
nora nana ingkang wani mêksa
sawab wus guguru rêke
lawan wong wadon iku
wus winasis ngèlmu maknawi
pirasat pan wus wignya
dadya was pandulu
ngupaya kakung utama
ingkang pantês sinêmbah ing awal akhir
iku kang ingupaya

marma nuduh ingsun mring sirèki
ingsun kon mring Wanamarta sira
pêsthi sira yèn dhaupe
lan marganira têmu
lawan kadangira ing benjing
buh sêsangkananea
marga saking riku
dadine tyasira padhang
nging sarate dèn asru amati ragi
supayane Hyang Suksma

asiha marang ing sira ugi 
karêmêne Hyang Suksma Wisesa
wong asring amatèkake
marang ing raganipun
lawan wong kang rêmên ngasêpi
yèku kêkasihing Hyang
seje lan wong kupur
dhasar linulu dening Hyang
ya wong dhasar ginadhang nêraka benjing
marma ngugung dening Hyang

Sèh Amongraga saya awingit
miarsakên andikaning rama
padhang nêrawang tingale
èngêt yèn trah linuhung
ya ta sigra dènya tur bêkti
angaras dêlamakan
sinêsêp kang êmbun
pan sarwi binisikan
ing pangawruh kang ngilangakên sak-sêrik
lan ênggèning Pangeran

ri wusnya mêngkana lèngsèr aglis 
datan kantun abdi kalihira
ki agêng sru pandongane
jinurungkên mring sunu
ya ta wau ingkang lumaris
andarung lampahira
tan ana lyan ketung
amung sihira Hyang Suksma
datan lian kang pinusthi ing pandêling
kèndêl-kèndêl yèn salat

sawusing bakda sigra lumaris
ngetan bênêr gènira lumampah
nurut dhusun pinggir lèpèn
akathah kang kadulu
akèh langên-langêning margi
dhusun kathah kang gêmah
pala kirna agung
kapungkur ingkang padesan
ya ta ngambah tarataban pinggir wukir
têbih kang padhusunan

tindaknya ris wau apan sarwi
tumingal langên-langêning marga
kadya anggugah driane
pradapèng wrêksa lumung
apan samya nêdhêng asêmi
baru katiban warsa
amuyêg dinulu
marga sumare sumêngka
wuryan ingkang marga kadya ngrujit ati
berag kanyaran warsa

lurah-lurahing ra-ara kadi
kang udaya kalèban ing umbak
pacinga sêgêr sawange
srigunggu lawan sêmbung
puspalèmbong myang sanggalangit
kasêlan mandhalika
rumput mrak angrêgu
nêlasah kang adal-adal
kang wêlingi anurut têpining margi
marga lêbu apanas

tindaknya lon wau kang kaswasih
nuja mantêngah sang dewangkara
mêngkana kandhêg lampahe
nèng ngandhap madera gung
lajêng Èrcarana nèng bêlik
lan abdi sawusira
ngabêkti Hyang Agung
pan angêningakên cipta
sawusira abdi kalih amangani
orong-orong binakar

ya ta wusira anuli
sang brangta lampahnya alon
ngambah jurang sêngkan siluk-siluk
yèn atêrbis
marga rumpil arampal
pan arang kambah ing jalma

marga kapit ing curi 
yèn wong kang tan sêdya yon
mangsa si wania ngambah ingriku
yèn wong misih mikir
enak lawan kapenak
mangsa ta silih ngimpia

liwat marga kang asungil
bok ngambah liane kono
tur mangsa kuranga lianipun
margi ingkang radin
ingkang tau dèn ambah
ing manusa pan akathah

ing yêkti dhapur ngulati
sang brangta marga kang ewoh
ingkang nora kambah ing wong langkung
ya ta wau nuli
anênggêl minggah arga
nuju asar wayahira

ya ta nèng nginggil ningali
kidul wetan lèr lan kulon
nglimut pan anglamat dhusun-dhusun
tan awas ingaksi
miwah kang ardi kathah
pan samya êlêt jujurang

nanging ardi alit-alit 
sang brangta kasmaran anon
eca dènya lênggah sela pingul
kang abdi mêtêki
ya ta wau sêmana
mèh ngayom sang hyang pradangga

abarung swaraning pêksi
rêbut gon anèng kêkayon
putêr jalak menco pêksi siung
prit pêking sulindhit
johan lan atat kêmbang
kêdhasih munya ing tawang

swaranira ngasih-asih
lir nangisi ingkang rawoh
mrak nyêngungong kadya napèng tamu
kang sata wananjrit
angling asung sasmita
sang brangta mèsêm ing dria

akèh sato ing wanadri 
samya munya ting galêmbor
lêmbu singandaka lutung cênguk
dipun awingwrin
uninga groning sima
mêncit ngungsèkên tênaya

sêmana wanci mahêrib
umyang swara cênggèrètnong
barung kup-angkupan kongkang ngungkung
anèng ngrong lir gêndhing
patut lir mandaraga
rês-rêrês munya sauran

tangèh ucapêna sami
isining jurang tuwin rong
ya ta sang abrangta sukèng kalbu
myarsa kèh kang uning
ya ta ing sawusira
bakda gènira asalat

lênggah sela wisnu radin
lajêng amuji Hyang Manon
nora dhompo awas ing pandulu
wus ngumpul nganggèki
pranyata yèn utama
sira Ki Sèh Amongraga

pratandha waspadèng èksi 
ênggoning Suksma kinaot
pan sayêkti arang wong kang wêruh
marang Hyang Kang Luwih
lamun ta durung bisa
mati sajroning agêsang

nadyan mêngkonoa ugi
yèn sinung sih ing Hyang Manon
arang kang waspada ing pandulu
ênggoning Hyang Widi
mandah dening akathah
kalamun sok pandhitaa

sinung ilham ing Hyang Widi
mandah wali ting pragogok
ya ta ing ratrinya tan winuwus
sêmana wus enjing
hyang arka mèh sumirat
angganthêng kang mega malang

kwèh warnanira ingèksi
mega pindha kang wastra byor
dadu kuning rêkta wilis wungu
amemba manjêthi
umyang pêksi kang mangsa
wohing bulu lawan gurda

sato gora bêgar sami 
umuni pating galêmbor
mrak manguwuh kadya asung pemut
pêksi bêluk kadi
angatag uninira
sampun kadangon gingsira

ri wusnya nitih acala
hyang surya sang brangta nuli
tumurun saking aldaka
abdi kêkalih nèng wingking
praptaning ngandhap nuli
ya ta lajêng lampahipun
margèng jurang sêsêngkan
parang rong pèrèng kapering
kang kèdêkan curi mingis lir sutiksna

prandene mêksa dèn ambah
tan keguh margi kang sungil
tan wontên baya kang ketang
amung andulwèng sawiji
kang karya bumi langit
kang pinanthêng ing pandulu
darung ing lampahira
sadina dènya lumaris
pan araryan sabên ing wêktu kewala

bakdane nuli lumampah 
ngetan bênêr gyan lumaris
ya ta aningali arga
agêng dhukuhe kaèksi
gênggêng yèn tinon asri
pan anèng sukuning gunung
dhukuh punika aran
pan ing Tatarmaledari
gunungipun ingaranan ardi Gora

dadya dhukuh milu karan
dene ingkang apalinggih
Ki Buyut Wasi Bagêna
gêntur ing tapanirèki
dhasar ngèlmune luwih
pan dadya paguron agung
sagung patinggi desa
akathah sabatirèki
ingkang tumut wisma patang puluh ana

masjide katon anganggrang
pagêr tabag dèn ênjêti
lir labur saking kadohan
balumbangira ngubêngi
ingon ulam mawarni
dharik sasêkaranipun
samya binatur sela
amêpêki sawarnining
nagapuspa kumuning ngapit ing lawang

kênanga nèng jawi pisan 
palakirna amêpêki
manggis dhuku lan pijêtan
gowok kêpundhung kêcapi
pêlêm duryan kuwèni
pakèl rambutan lan jêruk
srikayane ngayangan
mangsane lagya woh sami
angrêmbaka kang têbu wulung arjuna

dhasar toyane tumumpang
wèh anjog saking ing ardi
tibane pan tinalangan
kilèn ngubêngi kikitri
ingkang wisma aparik
asêgêr-sêgêr dinulu
ki buyut wismanira
anèng têngah dèn ubêngi
ing wismane sagung para santrinira

pan kêkalih kêtibira
papat marêbotirèki
apan ta ngiras kêbayan
wong papat puniku nênggih
kêtib aran Nuripin
sawijine kêtib Samud
marêbot Ki Jatruna
kêlawan mêrbot Nurkasim
lawan Kêrtisapele Kêrtisêpala

Ki Buyut Wasi Bagêna 
adarbe atmaja kalih
sami èstri kalihira
warnane samya yu luwih
yèn ing desa munjuli
duk samya birainipun
wastane kang atua
awasta Ni Kèn Pangliring
ingkang anèm wasta Ni Rara Sumêkar

kêlangkung dinama-dama
marang rama sang ayogi
ing sapantêse wong arga
saking dêlape sisiwi
ya ta sang tapa nuli
pinarak langgar mumuruk
mring sagung santrinira
gumuruh santrinirèki
ni kèn rara lan ibu ngaji nèng wisma

prasamya amangku Kur'an 
kang mulang ibunirèki
nahên wau kang lumampah
ya ta sêmana wus prapti
ing dhukuh Maledari
sang brangta rêsêp ing dulu
uning rakiting dhêkah
lan myarsèng kèh santri ngaji
pan kumêpyur èngêt duk kalanèng wisma

ya ta laju lampahira
kèndêl sajawining kori
katuju ngênu sêmana
Kêrtisapele nèng jawi
kagyat dènya umèksi
wong ngadêg anèng ing pintu
bagus misih taruna
kang cahya amindha sasi
sigra Kêrtisapele manggihi nulya

gupuh dènya uluk salam
Kêrtisapele tanya ris
anak teja sulaksana
têmbe pun bapa umèksi
kang tinanya nauri
kewala wong kawlas ayun
santri saking ing Karang
nanging santri tanpa ngèlmi
anèng Karang tan antuk papan katiwar

kalingan kang wus utama 
marma kewala puniki
ngumbara yêkti ngupaya
ing pandhita kang wus sidik
arsa ngrasèhkên ngèlmi
warti ingriki pinunjul
Buyut Wasi Bagêna
marma manirènggal prapti
manthuk-manthuk Kêrtisapele saurnya

gih lêrês anak kang warta
sayêkti kangjêng kiai
anak pangraos kaula
pun bapa dèrèng amanggih
kawruh kadi ingriki
kula punika kang wau
santri saking ing Tuban
lir pun anak wus ngêblêgi
kesah amba kasmaran kawruh utama

nglêlana anjajah desa 
sabên wontên wong kang lêwih
kaula dhatêngi apan
mêksih apêtêng kang galih
dèrèng padhang samênir
sarêng ngriki kula rawuh
tyas ngong padhang nêrawang
marmamba wisma ingriki
saking dening karêm ngèlmune sang tapa

sang brangta mèsêm ngandika
lah dika aturna nuli
inggih dhatêng sang pandhita
kula pan arsa apanggih
Kêrtisapele gipih
praptèng ngayunan umatur
kaula tur uninga
ing tuan lamun ing jawi
wontên tamu ayun marêk ing paduka

bagus pan maksih taruna
ngakên santri saking Kawis
rencange kêkalih kêmbar
atêmbung yèn kawlas asih
dene datanpa kanthi
nèng Karang tan antuk ngèlmu
sawab dening kalingan
ing santri gung-agung sami
marma kesah arsa ngupaya tranging tyas

mung kantun santri gung-agung 
sarêng miarsa turnèki
marêbot ya ta sang tapa
pangandikanira aris
payo enggal aturana
aywa kasuwèn nèng jawi

lan kowe Sêpala gupuh
matura nyainirèki
konên asaji pawohan
lan enggal kon ngraratêngi
sêkul tanapi nyamikan
ing saanane dèn aglis

arsa dhadhayohan ingsun
wong wus luhung ngaku santri
ya tenggal ingkang dinuta
langgare wus dèn gêlari
kasah alus santri samya
kang ngaji wus kinèn mulih

mung kantun santri gung-agung
taksih sami mangku tapsir
ya ta wus kerid sêmana
Sèh Amongraga wus prapti
nênggih sangajênging langgar
ki buyut kagyat duk uning

anon cahyaning têtamu 
gupuh dènira nêdhaki
santri tumurun sêdaya
ya ta sang brangta anuli
gupuh dènya uluk salam
mèsêm ki wasi nauri

sarwi nyandhak astanipun
mring sang brangta gya kinanthi
binêkta minggah ing langgar
ri wusnya tata alinggih
Ki Buyut Wasi Bagêna
nambrama marang têtami

takèn ing kamulyanipun
sang brangta pan wus wawarti
ki buyut rêsêp tumingal
marang wau ingkang prapti
jatmika sêmu agawat
anarka yèn wus linuwih

wus kacihna ing pandulu
ing solah kêlawan muni
ngakua santri urakan
mangsa kênaa piningit
yêkti sêmune kêtara
ngakua bodho upami

yêkti kacihna ing wuwus 
puniku kang dadi saksi
upama wong bodho ika
nanging angaku linuwih
nora susah binarengkal
pacêlathone kêtawis

mêngkono upaminipun
yèku maknawi sayêkti
wusnya dangu dènya lênggah
ki buyut sigra nganthuki
mring kêtib Samud wus wikan
ing sêmunira sang rêsi

nulya manjing wisma gupuh
kêtib Samud andhawuhi
ing garwane sang pandhita
yèn kang putra kinèn ngirid
nyaosna wohan mring langgar
ing tamu kang lagi prapti

ya ta ni nyai agupuh
putra kinèn samêkta glis
nata pawohan nèng talam
cêpuke sêlaka putih
wohe wangèn suruh canang
ampu campur sadak rawis

nulya salin sinjang sampun 
kang sêpuh Ni Kèn Pangliring
lurik Lasêm sinjangira
kêmbêne ijo pêlangi
asêngkang urubing damar
susupene roro sisih

tikêl balung sêkar suruh
pupur lamat tan kêtawis
kêmbang mênur cundhukira
pasêmoning yèn ingèksi
layak dimêr pagulingan
sang rara solah kêtawis

Rara Sumêkar pan sampun
asinjang lurik patani
kêmbên solok supe mirah
roro sami munggèng ênthik
sêngkangipun natabrata
pupur rêmu tan kêtawis

cundhuk sêkar waja jamus
sang dyah sêmune liniring
layak rongèh pagulingan
solahbawane kêtawis
ya ta ri wusnya samêkta
mêdal ibune angirid

nênggih ni rara kang sêpuh
kang bêkta pawohanèki
kang nèm ambêkta padudan
têmbako anèng salêpi
rara kalih èsmu merang
umiat marang têtami

sang brangta nglirik andulu 
ing solahe sang dyah kalih
kumêpyur karasèng nala
marang kadangira èstri
ya ta ing sapraptanira
ni nyai jajar alinggih

lan raka kiai buyut
putra kalih lunggwèng wuri-
ning ibu runcung kalihan
tumungkul nanging anglirik
marang ing têtamunira
mênêng turida ing galih

kang pawohan nulya sinajèkên sampun
mring ni nyai lawan
padudan têmbat nèng salpi
Ki Marêbot Sapele anumêd pandam

ri wusira ni nyai anapa arum
anak kaaturan
sadhatêng andika ngriki
matur nuwun wau kang sinung wêcana

kyai buyut nambung aris wuwusipun 
anggèr amucanga
ududa dimène mari
sayahipun wong mêntas lumaku têbah

kang sinung ling ngecani anggantèn gupuh
nulya sang atapa
ngatag mring garwanirèki
apa uwis nyai gènira lah-olah

lamun uwis bok saana-ananipun
ia ngarah apa
gupuh wau kang sinung ling
malbèng wisma malih lawan putranira

lajêng ngrakit sêkul wangi anèng sumbul
ulame mawarna
tinata munggèng ing piring
sawusira tinata anèng ing dhulang

ni kèn rara kang bêkta lantinganipun
nèng bokor kuningan
rara kang nèm panjangnèki
kang ngrêrampa dhulang Sapele Sêpala

sapraptane ing langgar tinata gupuh
bok nyai kang nata
kèn rara nyaoskên kêndhi
Ni Sumêkar anyaoskên panjangira

gya tinumplêk sêkul kang anèng ing sumbul 
ya ta sawusira
ki buyut ngandika aris
mring sang brangta anak dawêg wawantinga

sugatane ibunta sawontênipun
nuwun kang ingatag
ngecani sigra wawanting
kyai buyut lan garwane wanting samya

nulya lêkas adhahar ing wong têtêlu
kèn rara kalihnya
lênggah wurine bunèki
tansah nglirik marang wau ingkang prapta

Amongraga gèn dhahar sêdangunipun
puluke sakênthang
cilik anggung dèn gêlintir
kalêbu sathithik pan atob ping sanga

kyai buyut anglirik sêdangunipun
ngartikèng wardaya
baya wus lawas wong iki
ia gone nora kambon-kambon upa

gone mangan amung ngenaki tyas ingsun 
wong iki sun duga
bangêt gyan nêmu prihatin
ko mêngkana ki buyut osiking dria

ya ta dangu gènipun dhahar anutug
ingundurkên nulya
gantya dharanan sumaji
warna-warna anèng ing tebok pulasan

sêkul ulam ingundurakên ing pungkur
wus kinèn angêpang
mring kêtib marêbot sami
Jamal Jamil pan milu kêmbul anadhah

tan winuwus ing solahira puniku
ya ta duk sêmana
hyang arka wus nitih wukir
lajêng sami totoya badhe asalat

ri wusira gèn angambil toya wulu
ni nyai lan putra
kalih sampun salat sami
kêtib Samud apan nulya lêkas adan

sawusira adan lêkas sunat sampun 
ki buyut wêcana
mring tamu kinèn ngimami
lah ta anak andika dadosa imam

Amongraga aturira manis arum
lêrêsipun tuan
kang darbe wisma pan wajib
anauri ki buyut wajib wong brangta

lêrêsipun anak inggih
pun bapa angambil sawab
wong mêntas lêlana mangke
sang brangta mèsêm gya lêkas
jumênêng dadya imam
nulya amaca alkamdu
swaranira pait kilang

tanduking sastra matitis
bênêr panjang cêndhakira
ya ta sang rara kalihe
gugur gèning makmum samya
pijêr mirsakên swara
manahira kuwur-kuwur
asènès ingkang cinipta

ingsun têdha dhayoh iki 
awèta nèng kene mana
muga raganingsun kie
pinaringna mring wong ika
ia karsaning rama
nuli ingsun jaluk wuruk
ngong duga wong ika wignya

mêngkana osiking galih
nora pijêr asêmbahyang
ing batin seje dèn ame
nanging milu rubuh gêdhang
ya ta wusnya sêmana
prapta ngisa bakda sampun
lajêng sami lênggah tata

nyamikan sumaos ngarsi
ni nyai maksih alênggah
anèng keringe kakunge
putra kalih wurinira
kêtib lan mêrbot samya
maksih angadhêp sang wiku
santri kwèh nèng jawi aglar

nulya ki buyut lingnya ris
marang ing sang wau prapta
anak ala nganggur mangke
dimèn tanak lulungguhan
dawêg sami rêrasan
angrasèhkên babing ngèlmu
pun anak pan wus kacihna

ingsun duga wus winisik 
kênyatan duk dadi imam
ukung tanduke atètèh
ngakua bodho tan kêna
matur Sèh Amongraga
marma mariki wak ingsun
kêpanggih lawan paduka

arsa angrasèhkên ngèlmi
mangke paduka ngandika
langkung saking sukur ingong
idhêp-idhêp tuan mulang
dawêg tuan ucapna
kang dados raosing kalbu
ki buyut gumuyu mojar

elok kang ujar puniki
kang sun takokên dènira
ngêndi ênggoning Hyang Manon
Amongraga saurira
wikana yèn lêrêsa
dening ênggoning Hyang Agung
pan wontên ing gêdhong rêtna

jatine tigang prakawis 
punika amba miarsa
ki buyut aris wuwuse
anèng êndi prênahira
lan paran têgêsneka
kang aran gêdhong di luhung
Sèh Amongraga saurnya

rumiyin kula miarsi
nèng sajroning badan kita
nabi wali mukmin kabèh
puniku jatine uga
ing pamiarsa kaula
tuduhe gêdhong di luhung
ênggène pasisimpênan

karsane Hyang Maha Suci
marma ingaran rêtneka
pan puniku sajatine
ingaran iku sosotya
adi luwih punika
iku ing pamyarsaningsun
wikana lêpat lêrêsa

yèku sosotyaning bumi
ingaran kêmbanging jagad
kêkasihira Hyang Manon
ki buyut kêlangkung suka
pêthuk ing kêrsanira
sigra dènya ngrangkul gupuh
wus babo iku larangan

pan dêdalan laku iki 
pilih-pilih kang uninga
wis mandhêg sêmono bae
lah anggèr aywa dinawa
ngucap basa punika
mangsa kuranga cinatur
malih manira têtanya

lair batin sarinèki
apa sayêktine tunggal
nora pisah ing karone
sakuthu roro-roronya
Mongraga saurira
rumiyin amba angrungu
inggih kang catur punika

wikan yèn lêrêsa ugi
yèn ing jasad tuan ika
yèn pinèt nama laire
nadyan ing batin tan beda
tuan lawan kaula
tunggal jatining suksmèku
ing lair sêpuh paduka

ing batin sayêkti sami
tan wontên anèm sêpuha
mèsêm ki buyut dêlinge
ana malih ujar ingwang
kayapa karsanira
anama salah karungu
alim lawan kawruhira

kayapa badan puniki 
dene ta ingaran tunggal
kaya puniku rêke
Amongraga saurira
bedane kawruh ika
la kawruh rêke puniku
dhingin miarsa manira

apan ta ingaran alim
kang manjing ing jiwaraga
kang dadi rasa jatine
kanugrahan jatineka
manira amiarsa
jatining sastra puniku
lir êmas timbul ing toya

kyai buyut malih wuwusira aris
kang ngawruhi ika
têgêse ta kadipundi
Amongraga saurira

ingkang kawruh sajatinipun anênggih
tingal kang tan luar
wiose Hyang Suksma Luwih
ngèlmu kawruh jatinira

tan kêkalih pralambine ingkang ngèlmi 
lir sêkul upama
ingkang pinangan saari
wontên dene kawruhira

gih puniku kang darbèni pangan singgih
ki buyut karênan
miarsa pênjawabnèki
ya ta angrangkul anulya

sarwi angling adhuh anak ingsun gusti
ujare tan bisa
dene ki uwis winasis
lah ta nyai nora ilang

ênggon para angrêngga anakirèki
nyai têtakona
sampurnaning salat daim
sun duga anakmu wignya

ya dimène si rara padha miarsi
sira sok têtanya
maring sun durung dumêling
ni nyai ngangsêg asigra

sarwi muwus anak ingsun wong asigit
kaula anêdha
sapangat andika singgih
pun biang andika wulang

malah mandar samya tinelada sami 
dhatêng rayindika
pan sami kasêngsêm ngèlmi
Amongraga saurira

gih punapa ingkang dinangu ing mami
ni nyai lingira
sunat prêlu lawan jati
artine kadi punapa

Amongraga mèsêm saurira aris
manira miarsa
têgêse pêrlu puniki
dhingin gumanti mring sunat

ni bok nyai nauri wêcana aris
têgêse punapa
ingkang pêrlu jatinèki
Amongraga saurira

têgêsipun kang pêrlu puniku singgih
langgêng kajatènya
kang langgêng tan kêna gingsir
arane rêke sarengat

pinangeran tan kêni lêngganèng pêsthi
anglakoni amar
agung paedahe singgih
ingkang têka ing têgêsnya

yèku bakal kang tampi ganjaran benjing 
sasampune ika
têgêse lampah sajati
apan sayêktine salat

sadurunge têlas lampahe puniki
tana ukum baya
ni nyai amuwus aris
kang sunat paran têgêsnya

Amongraga alon anauri aris
kang sunat têgêsnya
margane langgêng puniki
dene ia ananira

yèn wus têkèng paraning laku puniki
tandha yèn tuk sawab
padhang paningalirèki
ya awas jatining lampah

ni bok nya wuwusira malih
sunat pêrlu ika
apa kêna yèn tinunggil
anèng ing lêmah punika

Amongraga saurira rum amanis
pêsthi lamun kêna
kang sampun tumêkèng jati
lan yèn têlas lakuneka

wus tan nganggo etanging wêktu puniki 
lampah wong utama
sawab tinunggil karyèki
têgêse wus nèng ngayunan

lan kawruhe tan kandhêg daluang mangsi
pan wus olèh sawab
marma tan etang ngabêkti
ing wêktu rêke wus nunggal

ni bok nyai aris atêtanya malih
anak wontên basan
sintên ta namanirèki
puniku roh têtêmênan

Amongraga alon wau wuwusipun
manira miarsa warti
yèku kanugrahaningsun
ni nyai amuwus aris
marmane ngaran mêngkono

ingaranan kanugrahan marmanipun
Amongraga anauri
marma ingaran puniku
yêkti wêwayanganèki
wêwayanganing Hyang Manon

ni bok nyai takèn malih manis arum 
anama salah kadyèki
ing jroning kakung puniku
wanita sêjatinèki
nênggih sajroning wong wadon

ana kakung kadiparan têgêsipun
Amongraga anauri
nênggih ing pangrunguningsun
sajatine kakung singgih
sayêkti ananing êroh

ingkang murba misesa jisim puniku
nyawa aran mêksih èstri
dening mêksih kapurbèku
ananing roh iku singgih
dudu lanang kang sayêktos

satuhune lanang ananing Hyang Agung
dene tan ana murbani
ni nyai malih amuwus
kang pawèstri kadipundi
lah jawabên anak ingong

Amongraga saurira manis arum 
pan ora beda puniki
nênggih wong wadon puniku
kêlawan wong lanang sami
sami wajib ulah batos

ni bok nyai malih atêtanya arum
sapa Pangeranirèki
lah payo ucapna gupuh
lah aja nganggo kêkêlir
Amongraga saurnya lon

apan ingsun Pangeran sajati iku
datan ta saking ing kami
andika lan kaulèku
yêktine tan beda ugi
tan kêkalih atunggil gon

langkung suka ki buyut dènira ngrungu
ya ta sêdalu tan guling
gènira arêbut kawruh
kêtib marêbot tan guling
gènira mirsakên dongong

rara kalih kêlangkung kasmaran ngrungu
angalêm sajroning galih
iki si wong bagus tulus
widagda angulah ngèlmi
sun sêngguh durung kinaot

nora larang ia wong mêngkono iku 
dèn rowangi adol tapih
ingsun têtêdha wong bagus
lawasa ana ingriki
duwea êsir maring ngong

tan kawuwus kang raras sajroning kalbu
ya ta ki buyut lingnya ris
adhuh anggèr anak ingsun
dèn lawas anèng ingriki
arinta wulangên karo

sun srahakên marang ing sira satuhu
nadyan têmbe ana sudi
kang kuasa anak ingsun
anglakèkna rinta benjing
suka lila raganingong

Amongraga aturira manis arum
langkung nuhun kaulènggih
ing sih paduka kang dhawuh
botên sagêd mêmangsuli
nanging apuntên kemawon

pan kaula nyipta mung sipêng sêdalu 
sirik yèn wêwaha malih
pintên banggi ta ing pungkur
yèn mugi sami basuki
pêsthi wangsul raganingong

yèn kêpanggih putranta kang ingsun ruruh
pêsthi amba nuli bali
sang pandhita aris muwus
andika upaya pundi
kang sinung ling matur alon

ngong upaya marang nêgari Matarum
inggih kêlamun kêpanggih
sabab kathah rencang ulun
kang anèng nêgri Matawis
bok bilih wontên ing kono

wus tinutur kabèh mulabukanipun
sang tapa sarêng miarsi
Amongraga wartanipun
tambuh waspanya duk mijil
ni nyai lan putra karo

sarêng myarsa ing tutur tri sênggruk-sênggruk
ki buyut ngandika aris
maring garwa lawan sunu
wis padha aywana nangis
mundhak susah kang badyandon

ia balik ira lawan ingsun 
padha jurung puji dikir
sêlamête nèng dêlanggung
lan mugi enggala panggih
ingkang padha dèn upados

ia dimèn anakira enggal wangsul
wis aja kakehan pikir
kang garwa kèndêl gèn muwun
saksana mêmêkas aris
mring kang putra wantos-wantos

Amongraga saurira manis arum
yèn ugi sami basuki
pêsthine manira wangsul
ni nyai wêcana malih
wêlasa arimu karo

ya ta datan winuwus ing solahipun
samya angatêrkên nuli
ki buyut lan kêtibipun
samya angatêr ing jawi
gènya wangsul jawi dhukoh

ya ta Ki Sèh Amongraga lampahipun 
padhukuhan wus kawuri
abdi kêkalih tan kantun
lumampah truntunan wukir
andarung lampahe kang wong

lêpas lampahe sang brangta
Amongraga jumênêng anèng wukir
manjing ing gua asamun
alênggah jroning gua
asêmbahyang anèng jroning gua ngriku
sabakdane salat donga
lajêng mawantah amuji

tan wontên ingkang kacipta
mung sih ing Hyang kang pinandêng jroning ati
sêmana apan sêdalu
anèng sajroning gua
enjingira sang monêng wus mêdal gupuh
saking wau jroning gua
lajêng lampahira aris

anarajang jurang sêngkan
pan tumawing parang rèjèng anggawing
asiluk asingub-singub
jurang trêbis katingal
panggriting kang ori wor panggriting têpung
sumyak swarane cêmara
kumrisik kang wuluh gadhing

kumrawak swaraning toya 
ron cêmara kadya surak barungi
sata wana munyèng bulu
pan kadya anêmbrama
mrak nyangungong pêksi kwèh munya gumuruh
samya mangsa wohing gurda
enggar manahe sang brangti

sang brangtarsa anupiksa
swaraning kang kinjêng tangis anèng prih
lir dyah rinabasèng kakung
pangrêngihe kapirsa
lir pamane nèng tilam kawratan lulut
padapaning jring kumêlap
kadya angawe upami

mring wau Sang Anggungrimang
sang abrangta ya ta mèsêm jro ngati
sêdina dènya lumaku
kèndêl-kèndêl yèn salat
duk sêmana ngandhap asar wayahipun
lajêng minggah ing aldaka
sayah araryan alinggih

anèng sela sumayana 
pucak arga nèng sandhaping kusambi
Jamal Jamil ting kalêthus
amangan woh kêmlaka
lawan kêtos kang matêng-matêng wohipun
sang monêng mèsêm umiat
ningali kang abdi kalih

adangu dènira raryan
ya ta kagyat anon dhukuh rêspati
sukuning Sêndara gunung
anggênggêng katupiksa
wastanipun ing dhukuh Andongtinunu
dene namane kang tapa
nama Ki Sèh Suksmasidik

mung wowolu sabatira
ingkang jaga marang Ki Suksmasidik
pandhita wadad puniku
darbe putra satunggal
gèn amanggih anèng sapucuking gunung
tan karuan kang susuta
manggih kala mêksih alit

mèh kadi rare titiban 
saking dening pandhita drêng sisiwi
mangke pan diwa sampun
langkung sihe sang tapa
pan ingugung ing sapantêse wong gunung
mring rama wus sinung aran
Ni Kèn Rara Pamêgatsih

klangkung karêm ing ibadah
saking dening ginulang siang ratri
mring kang rama yêktinipun
marma sang dyah tan nyipta
palakrama saking kasêngsêm ing ngèlmu
pasêmon ladak agawat
ngêgungkên yèn sugih ngèlmi

inguni pan wus kalakyan
pan akathah sagung para pêtinggi
kang sami kasmaran ngrungu
ing wartane ni rara
andhatêngi akathah ingkang kawangsul
saking dening tan kaduga
sang rara pênjaluknèki

tan anjaluk rajabrana 
mung angajak bantah kang ngèlmu gaib
nadyan para santri agung
kang prapta tan kêwawa
angêsorna ing ngèlmunira sang ayu
undure amèt upaya
dhuyung sumbaga lan dhêsthi

akathah ingkang misaya
ing paekan anging tan anêdhasi
nanging wêntala sang ayu
nahên kang anèng arga
Amongraga tumurun saking ing gunung
osik badhe umampira
maring dhukuh kang kaèksi

dadya laju lampahira
pan sinêru lampahira sang brangti
nurut èrèng-èrèng gunung
sêmana pan wus cêlak
lawan dhukuh ing Andongtinunu
sukunira kang lèr wetan
lawan ing Sêndara wukir

masjide katon anganggrang
pan acèkli kèdêran dening warih
balumbang gung keringipun
ingidêran tunjung bang
tunjung putih irim-irim tunjung biru
têrate mangsanya sêkar
ganggêng lawan ganggong wilis

masjide binatur sela 
umpakipun apan sela ingukir
pagêre tabag ingapu
korine kir-ukiran
mastakane rineka-reka apatut
tilase pinayu anyar
ijo lir dhinandhanggêndhis

jajar kalih wisma cèkli-cèkli
mandhapane dhinêkêt kewala
lan wisma tinalang bae
latar rêsik dinulu
tiris wulan lan tiris gadhing
têpung mubêng pemahan
wohan wangèn agung
sêla-sêla tiris gènya
pêlataran pêthètane sawo manggis
dhuku lawan pijêtan

pêlêm pakèl jambu lan kuwèni 
lagya mangsanira awoh samya
kilèn mandhapa masjide
sasêkarane agung
tan ana lyan tanêmanèki
pan amung kêmbang-kêmbang
prasamya binatur
ing sela pingul sêdaya
amêpêki sêdaya warnaning sari
mangsane lagya sêkar

campur gandaning pudhak sisili
rum ulêkan gandane angambar
pandhan sari pipinggire
ingkang balumbang agung
sobrah ningkang pandhan kinardi
pasênêtaning ulam
tambra lukas mangut
ulame pan warna-warna
yèn mangsane asar samya dèn pakani
kathah munggut sêdaya

toya muncar dumêlah awêning
we tumurun kang saking aldaka
apan tinalang anjoge
iline maring dhusun
tan wus ucapêna ingkang sri
rakiting padhêkahan
asingêr apatut
cacade cilik kewala
ya ta ingkang lumampah pan sampun prapti
jawining pêkarangan

nahên hyang arka wus nitih wukir 
sang abrangta kèndêl ngandhap gayam
jabaning lawang korine
pan ana sêndhangipun
witing gayam apan ngubêngi
ing sêndhang pêngangsonan
wong èstri ingriku
rabinira para sabat
lan malihe yèn ki sèh mêntas ningali
kakaring mirsa têgal

sakondure ngriku gèn susuci
lajêng gènya ngambil toya kadas
anèng ingriku jujuge
ya ta sêmana nuju
Ki Sèh Sidik saking ing têgil
mantuk ingiring sabat
sang rara pan tumut
umiring marang kang rama
ya ta kagyat Ki Sèh Sidik aningali
kang lênggah pinggir sêndhang

santri bagus warnanya nom pêkik 
ya ta lajêng dènya uluk salam
Sèh Amongraga nulya ge
ngadêg aris sumaur
ya ngalekum salam anuli
jawab tangan sawusnya
Sèh Sidik amuwus
anak teja sulaksana
têmbe mirsa pun bapa kêlawan malih
ngajêng paran sinêdya

Amongraga pan wus awawarti
wismanira tuwin kang sinêdya
marmamba kampir yêktine
kêdalon lamun asung
ing sawêngi amba nyukêri
nênggih masjid paduka
ki sèh sarêng ngrungu
kêlangkung awlas ing dria
osiking tyas wus narka yèn wong linuwih
sasolahe kêtara

lan cahyane kang dadya pandêling
nyana yèn dudu santri la-ala
nulya sang dyah sêdangune
mandêng marang kang rawuh
èsmu kenyut dènya ningali
salamine sang rara
pan dèrèng kagumur
tumingal marang ing pria
pan lagyèki sang dyah osik jroning galih
wong iki sun wêtara

ing praptane baya gawa dhêsthi 
pinasangkên ana ing dêdalan
kêtara ragèngsun kie
gorèh mulat wong iku
sun wêtara asugih ngèlmi
pawartane ing Karang
gone wong linuhung
sukur ki dalêm bisaa
anglêgakên marang manah ingsun singgih
dhèdhèkan pangaulan

Ki Sèh Suksmasidik ngandika ris
sukur pun anak sudi kampira
mring dhepok kaula mangke
nulya ingajak laju
jujug masjid lênggah surambi
sang brangta eram mulat
anon rakitipun
pasang-pasanging sêkaran
lan rêsike pêlataran karang asri
nêdhêng mangsa wohira

dènya lênggah nèng wêlulang sami 
nanging rinangkêpan kasah anyar
sang tapa nganthuki age
marang ing sabatipun
santri Juris uningèng wangsit
kêlawan Ki Nursurat
mring têgal angundhuh
timun kêrai sêmangka
kimpul kênthang talês lawan wi gêmbili
santrine kang sêkawan

Amadiman lawan Amadkasim
Ki Nuridin lawan Amadbadar
kinèn misaya ulame
Madasru lan Nursamud
lan rabine kinèn ngrewangi
nèng pawon mring ni rara
kang mring têgil rawuh
tuwin kang misaya ulam
pan sêdaya lajêng sami dèn ratêngi
pan ingolah mawarna

wusnya matêng nulya dèn wadhahi 
anèng piring tinata ing dhulang
sêmangka timun kraine
tinata panjang watu
kimpul kênthang uwi gêmbili
tinata panjangilang
pêlêm pakèl jambu
kuwèni lawan srikaya
winadhahan nèng bokor kuningan sami
sêkul wus winadhahan

anèng sumbul ya ta sang dyah nuli
pan inguwuh marang ingkang rama
kinèn anyaoskên jambe
nulya sang rara gupuh
malbèng wisma anulya salin
asinjang mori pêthak
kêmbên dara muluk
asêngkang urubing damar
pupuripun anglamat datan kêtawis
dhasar kuning ni rara

susupene apan kalih sisih
sêkar sêdhah lan sasraludira
munggèng ênthik-ênthikane
wusnya dangdan sang ayu
lajêng nata pawohanèki
anèng talam kuningan
cêpukipun pênyu
lajêng malih tinimbalan
mring kang rama nulya sang rara agipih
mêdal nyangga pawohan

langkung merang mulat ing têtami 
sarimpungan dènira lumampah
lir wong amêndêm pucunge
ya ta Mongraga dulu
têka mèsêm sajroning galih
nênggih sang rara nulya
lênggah wurinipun
ning rama sang tapa nyandhak
kang pawohan sinaosakên ingarsi
sarya ngling mring kang prapta

lah ta dawêg amucanga putraningsun
nuwun kang ingatag
sang tapa angling mring siwi
rara apa uwus gonmu olah-olah

ingkang putra matur bibisik yèn sampun
kang rama ngandika
payo ladèkna tumuli
ngarah apa ing saanane kewala

ya ta gupuh sang dyah malbèng wisma sampun 
sang tapa ngandika
marang Sèh Amongraga ris
lah puniku anak rayi jêngandika

mung sapele anak pêparing Hyang Agung
matur kang liningan
pun êmbok wontên ing pundi
sang pandhita gumuyu ing saurira

wus tinutur wau ing sêdayanipun
mèsêm Amongraga
nahên ta sang rara nuli
wusnya ngrakit dhahar gya binêkta mêdal

santri kalih kang ngrampa dhudhulangipun
kang aisi ulam
sumbul binêkta wong siji
kang nyamikan apan ta dadi sadhulang

ni kèn rara kang bêkta lantinganipun
ing sapraptanira
ing langgar lajêng sinaji
sêkul sumbul pan wus tinumplêk ing panjang

ulamipun tinata dharik nèng ngayun
pan awarna-warna
ya ta wusira anuli
sang pandhita ngacarakên dawêg anak

wêwantinga sugatane rinirèku 
sawontêne uga
sugatane tiang ardi
kang liningan nuwun anyandhak lantingan

atuturuh sang pandhita gya tuturuh
dyan lêkas adhahar
adangu dènira bukti
sawusira lajêng linorodkên samya

lawan sabat lan rencanging tamu kêmbul
gantya kang dharanan
sinaosakên ingarsi
sang pandhita lan tamu dhahar nyamikan

duk sêmana nuju mahrib wancinipun
dyan sami totoya
angambil toya kadasi
sabat wolu ngambil toya wulu samya

Jamal Jamil wus angambil toya wulu
wusnya lajêng adan
sajak Carêbon anggalik
sami eram sagung ingkang amiarsa

dhasar bêsus Ki Jamal yèn karya têmbung 
wusnya sami sunat
Jamil ingkang angamati
Amongraga pinêksa pan dadya imam

anuruti dadya imam sawusipun
bakda gya pujian
ri wusnya anulya dikir
wusing dikir lajêng dènya maos donga

wusnya donga lajêng sêsalaman sampun
nulya tata lênggah
sigra panganan sumaji
ya ta kalihira adhahar nyamikan

sang pandhita aris pangandikanipun
dhatêng Amongraga
anak ala nganggur sami
inggih saking dèrèng sumurup kaula

nêdha brêkah pun bapa sayêktinipun
dhumatêng pun anak
punapa samia ugi
rahsanipun ngèlmu ingriki lan Karang

Amongraga mèsêm aris sauripun 
punapa sanèsa
pan inggih namaning ngèlmi
yêkti sami ingriki lawan ingrika

sènèsipun ingriki lêbêt kêlangkung
kathahên wangsalan
sanès kêlawan ing Kawis
gathak-gathuk botên kathahên karenah

sang pandhita aris wau wuwusipun
anak yèn pun bapa
inguni manira manggih
kang wirayat saking titiang mulana

nanging nora binabarkên yêktinipun
pan sabên micara
ingumpêtan dèn jarwani
marma taksih rubêt manahe pun bapa

Amongraga aris wau aturipun
lah tuan jarwakna
kaula ajêng miarsi
sang pandhita aris dènira wêcana

inggih wiwitane kang jagad puniku 
mring Hyang Maha Mulya
pundi kang kinarya dhingin
Amongraga sumaur apan datulah

tinibakên puat babu Hawa nêngguh
duk lagine apan
nèng sirahe Adam singgih
aranipun pan aran betal mukadas

ingkang betal muka pan ing têgêsipun
ingkang dadi ngarsa
têgêsing das pan pangèksi
duk nèng kuping kanan wau kayat ranya

duk nèng kuping kiwa wilayat ranipun
yèku nur sênyata
duk nèng mata têngên singgih
pan ingaran nênggih rasa jati ika

sotya kiwa sarirasa wastanipun
duk nèng gulu kiwa
wau wahid wartanèki
duk nèng dhadha wahid wau wastanira

duk nèng ati sirolah pan namanipun
sang tapa angucap
duk lagi nèng pusêr iki
gih punapa anak wastane punika

Amongraga aris wau sauripun 
duk nèng pusêr ika
jamilah wastane nênggih
duk lungane mring sêgara rante ika

duk tumurun nutpah namane puniku
duk nèng kêmpung ranya
albah wastanipun singgih
anèng têngah kalam apan ingaranan

nokat duk nèng pucuking kalam puniku
naptu gaib apan
duk tiba wêwadhah singgih
lir mas timbul tumiba babau Hawa

ingaranan nênggih wadi lawan mani
manikêm wêwadhah
wadi ênggoning raswèki
madi gih ênggone rasa

mani sêjatine rasane puniki
kang manikêm ika
duk kêmpêl rasa sêjati
kakung kêlawan wanodya

manthuk-manthuk pandhita atakèn malih 
dadine punapa
wadi madi lawan mani
lah anggèr tuan jarwakna

Amongraga mèsêm saurira aris
wadi dadi ika
puputihing mata kalih
madi irêng-irêng mata

manikêm pan dadi ugêr netra kalih
lawan dadi ika
duk kêmpêl tibane kalih
anèng wêwadhah punika

sêjatine datulah jatining urip
pandhita lingira
apa rupane raswèki
Amongraga saurira

rasa iku rupane pan anglir gêtih
nging dudu rudira
anênggih ingkang puniki
lawan kaya daging ika

nanging dudu jatine daging anênggih
apan johar awal
pan têgêse johar iki
puniku apan sosotya

pan puniku ingkang dinadèkên dhingin 
roh ilapi ika
sang tapa atakèn malih
paran têgêse punika

ya ingkang roh ilapi ta kadipundi
anggèr padhangêna
Amongraga mèsêm angling
têgêse roh urip ika

kang ilapi têgêse trêsandhaning sih
kinarya pratandha
artine ingkang ilapi
sajroning urip pan ana

wus kalingling dening Suksma kang linuwih
nanging nora kengang
yèn ngugêmana puniki
nênggih kang sami ingucap

datan kengang tungkul wong aulah ngèlmi
yèn anggung jubria
lir wong ngambil minèng kali
ulam sakêdhung pan sirna

mêksa adrêng pêngamèke tan amikir 
pijêr suka-suka
pakewuh tan dèn kawruhi
tan wruh yèn sinisil baya

pan puniku lambange wong ulah ngèlmi
pan kudu prayitna
lan malih ngêdohkên kibir
sang tapa angrangkul agya

sarwi angling putraningsun wong asigit
sun nyana tan limpad
ing kawruh ingkang sêjati
Amongraga saurira

drêmi-drêmi paman kewala puniki
sagêd amicara
yêkti tan sagêd nglampahi
ya ta wau ni kèn rara

sêdangune nèng wurining ramanèki
mirsakên kang sabda
gènira abantah ngèlmi
tyasira agarunêkan

osiking tyas nyata winasis wong iki
baya iki uga
kang pantês ingsun ngèngèri
yèn badhe sual manira

pan mêngkana sang rara osiking galih 
ya ta sang pandhita
alon awêcana aris
marang ing Sèh Amongraga

lah ta anak puniki arinta inggih
bok andika wulang
darbe kawruh pan inguni
kaula tari akrama

nora ayun yèn tan wontên kang jawabi
ing pangawruhira
Amongraga mèsêm angling
kaula ayun miarsa

ing kawruhe bilah kaula puniki
sagêd anglêgakna
ing manahipun mênawi
karya dana kasampurnan

