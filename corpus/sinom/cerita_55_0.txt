maspadakkên roning kamal
ngawruhijôngka Sèh Bakir
berata ruwêding driya
iya mrih muluring budi
warna-warna crita di
saindêng pulo Jawèku
pra ratu nungswa Jawa
dongènge Tuwan Sèh Bakir
galur turut pratitis tuhu waskitha

nahênta ingkang winarna
duk ing kina pulo Jawi
maksih suwêng dadya wana
pan namung isi dhadhêmit
sasmitaning Hyang Widhi
dhawuh marang Sultan ing Rum
kinèn ngisèni janma
wau ingkang pulo Jawi
gya nimbali patih wus sumiwèng ngarsa

Jêng Sultan Galbah ngandika
hèh patih apa sirèki
wus wikan ing pulo Jawa
lawan yèn miyarsa warti
suwung utawa isi
kya patih nêmbah umatur
dhuh gusti sri narendra
kawula dèrèng udani
mung miyarsa pulo Jawi maksih sunya

wartining para nangkoda
kang sampun nate udani
layar mring pulo Sêmbawa
anglangkungi pulo Jawi
pan dèrèng isi janmi
wana gêng tur kathah gunung
ujuripun mangetan
kaprênah sakilèn Bali
sri narendra alon dènira ngandika

hèh patih sira saosa
wong rong lêksa somah nuli
tandurên ing tanah Jawa
dimène padha sêsabin
sandika kyana patih
anêmbah wus lèngsèr gupuh
mêpak wong rong lêksomah
samya asaput piranti
sigra budhal alayar mring tanah Jawa

ing marga datan winarna
pulo Jawa sampun prapti
janma kalih lêksa somah
ingisèkkên tanah Jawi
kyana patih wus mulih
alayar prapta ing Ngêrum
wus katur sri narendra
kocap kang nèng pulo Jawi
têtumpêsan tinêluh ing brakasakan

janma kalih lêksa somah
rong puluh somah kang maksih
wus bubar mulih sadaya
ing marga datan winarni
praptèng Ngêrum nagari
wus katur marang sang prabu
tiwasing pra kawula
tinêluhan ing dhadhêmit
myang minôngsa sato galak ing wanarga

jêng sultan langkung ngungunnya
gya nimbali Sèh Sêbakir
wus prapta byantarèng nata
ngandika sri narapati
bapa sira sun tuding
layar mring tanah Jawèku
sira masanga tumbal
sakèh gunung kang waradin
dimèn lunga setane kang môngsa janma

wong Kêling sira gowoa
tandurên ing tanah Jawi
yèn wis purihên sêsawah
nuli mangkata dèn aglis
layar mring pulo Jawi
lan si patih aywa kantun
sandika aturira
uluk salam budhal nuli
babar layar lampahing palwa angêrap

ing tanah Kêling wus prapta
nulya amundhut sujanmi
rong lêksa somah binêkta
prasamya saput piranti
prapta ing tanah Jawi
samana Sèh Bakir wau
anjujug gunung Tidhar
kang tumbal pinasang aglis
wus warata pucaking wukir Sundara

nulya na ampuhan prapta
gara-gara udan angin
gumlêgêr swaraning arga
ampak-ampak obar-abir
pêpêtêng anglimputi
gègèr sagunging lêlêmbut
jin setan alumajar
banaspati padha ngili
ilu-ilu janggitan lawan kêmamang

wewe pêri parayangan
samya ngili mring wanadri
sadaya prasami bibar
sawênèh malbèng jaladri
gègèr akontrang-kantring
tan kawawa panasipun
nêngna ingkang kaplajar
mangkya gênti kang winarni
wontên janma sêpuh mung kêkalih kadang

Sang Hyang Sêmar wastanira
Sang Hyang Togog kang satunggil
dhêdhukuh wontên ing arga
sukuning Marbabu wukir
dhêdhepok sampun lami
samana sang kalihipun
lagyeca lêlungguhan
nulya na swara kapyarsi
langkung kagyat sang kalih miyarsa swara

Sang Hyang Sêmar wuwusira
kakang Togog paran iki
gara-gara agung prapta
gumlêgêr swaraning wukir
bumi kadya ginonjing
prakêmpa asindhung riwut
kilat thathit liwêran
calèrèt lan obar-abir
tanpa mêndha saya gêng kang gara-gara

Sang Hyang Togog saurira
manira boya udani
lah môngsa-bodhoa sira
Sang Hyang Sêmar gya wêwarti
yèn ki raka tan uning
mangkya wontên pandhitèng Rum
prapta ing tanah Jawa
karya rusaking dhêdhêmit
amasangi tumbal sakèhing aldaka

dawêg ki raka lumampah
marpêgi marang sang rêsi
pan iku kang karya rusak
kang nundhung sakèhing dhêmit
ingsun arsa pinanggih
tanya karanane iku
sagunging brakasakan
sadaya sami angili
kagegeran lêlêmbut ing tanah Jawa

Sang Hyang Togog saurira
lah dawêg adhi prayugi
aywa kongsi kadhatêngan
luhung dhatêngana dhihin
sigra lumampah aglis
wus prapta ing prênahipun
anèng ing gunung Tidhar
kagyat Sèh Bakir ningali
wontên prapta dumrojog linggih satata

Sèh Bakir aris têtanya
kisanak andika pundi
manira nêmbe tumingal
marang pakênira kalih
lawan arsa punapi
dene prapta ngarsaningsun
Sang Hyang Sêmar turira
kula inggih tiyang ngriki
arsa panggih lawan andika kewala

Tuwan Sèh Bakir lingira
wartane ing tanah Jawi
pan dèrèng wontên manungsa
maksih sunya mung wanadri
Hyang Sêmar matur aris
kula ing sanyatanipun
wong ngriki kina mila
sadèrènge tuwan prapti
inggih sampun dhêdhukuh wontên ing arga

antuk limang èwu warsa
lajêng karya dhukuh ngriki
bêbadra dèrèng alama
sawêg angsal sèwu warsi
langkung sataun nênggih
Sèh Bakir gawok duk ngrungu
dika niku wong napa
sayêktine lamun janmi
umurira dawane saijab-ijab

manira durung miyarsa
wong umur salêksa warsi
Nabi Adam langkung panjang
yuswanipun sèwu warsi
lah apa ta sirèki
dudu manusa satuhu
dèn balaka maringwang
dene umurnya ngluwihi
Sang Hyang Sêmar lon nabda pindha sarkara

sayaktine ngong dede sujanmi
gih manira dhanyang tanah Jawa
sêsêpuh môngka ulune
sagunging kang lêlêmbut
ngong titise Kawa Sang Dèwi
yèn padukarsa tanya
mring jêjuluk ingsun
inggih Sang Hyang Manikmaya
Sang Hyang Êsis Hyang Srigati inggih mami
Bathara Guru ingwang

Sang Hyang Wênang gih jêjuluk mami
lawan inggih Hyang Jayakusuma
Dyan Jakapandhak malihe
Idhi-Idhi gih ingsun
Ithi-Ithik acincing gati
sêsilih Sang Hyang Sêmar
de dumados ingsun
duk ing kina Ibu Kawa
anglunturkên rahsa tinampan Idajil
winorkên kamanira

gya cinipta nulya dadya mami
kuningana sawarnining dewa
pra jawata sadayane
pan inggih turun ingsun
lawan dhanyang prayangan pêri
sabrang lan tanah Jawa
sagunging lêlêmbut
sadaya turun manira
dene ingkang munggwing kering ngong puniki
kakang Togog wastanya

titisira kang pêksi sênjari
pan minôngka dadya kadang ingwang
ing pulo Jawi dhepoke
mila prapta pukulun
amarpêgi dhatêng sang rêsi
parlu kularsa tanya
pagene sang wiku
ngrusak anak putuningwang
kagegeran kêni prantine sang rêsi
kang tênung taragnyana

tan kawawa kataman piranti
têmah samya angili mring wana
wênèh maring samudrane
swaraning tangis umyung
sing paduka kang mawa kardi
sang wiku alon mojar
ênggèh manirèstu
nanging aywa salah cipta
ingsun muhung darma dinuta sang aji
ing Rum Jêng Sultan Galbah

dhinawuhan ngisèni sujanmi
dimèn padha atêgal myang sawah
bubak wana sadayane
kang dèn isèkkên iku
janma saking ing tanah Kêling
kèhe rong lêksa somah
wus karsèng Hyang Agung
tan kêna pinalangana
Sang Hyang Sêmar nabda jumurung sakêthi
yèn karsaning jêng sultan

narendra gung ing Ngêrum nagari
ingkang dhawuh angisèni janma
tanah Jawa saindênge
kinèn bubak wana gung
amung inggih panuwun mami
turun kula tumuta
nèng tanah Jawèku
Tuwan Sèh Sêbakir mojar
pakênira kisanak ingsun sajari
atas karsèng Hyang Suksma

lêlakone tanah Jawa iki
wus tinakdir benjang sirnanira
rong èwu satus warsane
wiwit iki ing taun
satus warsa tanpa narpati
maksih kadya kukila
durung ana ratu
miwah durung ana tata
yèn wus jangkêp satus warsa karsèng Widhi
nulya karya narendra

Gilingwêsi arane nagari
akalawan Pranaraga ika
wiwit ana narendrane
jêjuluke Sang Prabu
Selaarga ingkang wêwangi
ing kono sira monga
awora janmèku
iku wiwit ana tata
sri narendra murwani agama Budi
nêbut dewa bathara

tancêp tuhu manêmbah dewa di
wus inganggêp Hyang Kang Murbèng Ngalam
kang karyèng rat saisine
pinetang laminipun
satus warsa sirnaning nagri
nulya karsèng Hyang Suksma
karya malih ratu
narendra sudibya tama
trahing dewa titising Hyang Wisnu Murti
Mêndhangkawit puranya

laminira apan satus warsi
karsanira Hyang Maha Kawasa
nulya na manèh pamase
kêkalih sami ratu
angadhaton Ngalêngka puri
bala diyu rasêksa
yaksendra dibya nung
ing Môncawati satunggal
narendra di titising Hyang Wisnu Murti
bala sagung wanara

sira monga kang jumênêng aji
ratu tama titising jawata
dene Ki Togog ing têmbe
momonga ratu diyu
kang jumênêng Ngalêngka nagri
rusake ing Ngalêngka
tumpêsan sadarum
têpis-wiring sirna gêmpang
laminira amung pitung dasa warsi
sirnane kratonira

pan tumuli ana ratu malih
ing Wiratha kalawan Madura
mung sèkêt taun sirnane
nulya na manèh ratu
ing Ngastina lan Dwarawati
kalawan ing Ngamarta
nagarane iku
miwah ing Pudhaksatêgal
lan maninge nagri Ngawu-awu Langit
sira amonga benjang

laminira apan satus warsi
samya aprang lan kadang priyôngga
nulya na malih pamase
ing Pêngging puranipun
Prabu Baka ingkang wêwangi
lah sira monga benjang
kang jumênêng iku
laminemung sèkêt warsa
nuli ana kang jumênêng narapati
nagri Malawapatya

panjalmaning Sang Hyang Wisnu Murti
lawan nagri ing Bojanagara
mung kawan dasa warsane
amung ta wêkas ingsun
aywa sira momong ing benjing
mring nata kalihira
sasirnane iku
anulya ana narendra
akêkutha ing Galuh mung sèkêt warsi
karsanirèng Hyang Suksma

pan tumuli wontên narapati
ing Sindhula iku kuthanira
sawidak warsa lamine
sasirnanira iku
nuli ana kang madêg aji
nagri Mêndhangkamulan
iku ratunipun
karêm dhahar ulam janma
kawan dasa warsa anuli ginanti
pandhita saking Arab

Ajisaka iku kang wêwangi
kang gumantya jumênêng narendra
ing tanah Jawa mandhirèng
dibya sêkti pinunjul
jumênêngnya sawidak warsi
wignya ing saniskara
wicaksana putus
anganggit kang sastra Jawa
môngsa paliprawa myang sangkala bumi
sang sri yudakênaka

sapungkure Ajisaka
apan nuli ana narendra malih
jêjuluk Sri Mahapunggung
pêpatih Jugulmudha
angadhaton nèng sukuning ardi Lawu
karta-karti kang nagara
sang prabu ngêgungkên adil

satus taun nuli sirna
Kang Murbèng Rat nulya karya narpati
Koripan kadhatonipun
satus taun laminya
turun tiga sirnane karatonipun
karsaning Kang Maha Mulya
akarya narendra malih

sakawan kèhe narendra
akêkutha Jênggala lan Kadhiri
Ngurawan lan Singasantun
iku sira amonga
ngawulaa ratu iku dèn mituhu
kalawan ngaliha aran
Ki Prasônta iku becik

dene Ki Togog ngaliha
Ki Jarudhèh iku langkung prayugi
malih wêkas ngong ing besuk
sira aywa na pisah
iya marang panjalmanira Hyang Wisnu
nama Panji Rawisrêngga
digdaya prawirèng jurit

satus taun sirnanira
karsèng Widhi akarya ratu malih
Pajajaran kuthanipun
ngalih saking Jênggala
satus taun sirnane karatonipun
kongsi turun kaping tiga
rusake kalawan siwi

lah ing kono wêkas ingwang
sira nuli awora lan dhêdhêmit
maria amomong ratu
wus karsaning Pangeran
kinèn awor anak putumu lêlêmbut
dhêdhukuha sira benjang
nèng sukune ardi Kêndhil

lan malih ngaliha aran
Ki Surandhil iku langkung prayugi
Ki Togog sira ing besuk
dhukuha nèng Lodhaya
angaliha malih aran Ki Barjakung
sasirnaning Pajajaran
anulya ana narpati

ratu agung adiningrat
kang jumênêng nèng kutha Majapait
anênggih ing laminipun
satus kalih kang warsa
turun tiga rusake karatonipun
lawan atmaja priyôngga
ing Bintara madêg aji

anênggih ing nagri Dêmak
apan kathah sagunging para wali
saking Arab wijilipun
prasami amêmulang
ngèlmu bêcik sarengate nabi rasul
sirnane agama Buda
ginanti Islam agami

anut para waliyolah
Ngampèldênta Benang lawan ing Giri
Kalijaga ranirèku
apan dadya darsana
laminira ing Bintara satus taun
wus karsanirèng Hyang Suksma
ing Pajang madêg narpati

narendra sudibya tama
gêmah ripah krêtarja kang nagari
umure salapan taun 
sirnane kuthanira
apan nuli Kang Maha Gung karya ratu
kêkutha nagri Mataram
jamanira kalasêkti

prakusa prawirèng yuda
widigdaya karsa ngadani jurit
narendra tama dibya nung
ing rat datanpa timbang
mapan iku têdhaking pandhita luhung
Senapati Ing Ngalaga
para ratu samya nangkil

iyamarang tanah Jawa
wêdi asih kêni prabawèng aji
samya nungkul tan pinukul
lamine kuthanira
nênggih satus tigang dasa sanga taun
kongsi tumurun kaping pat
rusake ingkang nagari

binêdhah marang wong Sampang
wong Madura kalawan uwong Bugis
samya amungsuh sakuthu
miwah putra priyôngga
awit saking wus jangkêp wêwangênipun
wus karsanirèng Pangeran
rusaking nagri Matawis

de umure tanah Jawa
wiwit iki kongsi tumêkèng benjing
akiring nagri Matarum
pinetang laminira
sèwu limang atus sangang dasa taun
lawan punjul pitung warsa
anulya na ratu malih

kêkutha ing Wanakarta
sakulone ing Pajang kang nagari
Sundhangrowang ratunipun
rusake kratonira
ginêntènan nênggih sami sanakipun
ana nangkoda ngajawa
pinasthi karsaning Widhi

rusake ing Kartasura
pan binêdhah dening wong Cina nênggih
lamine nagaranipun
sawidak siji warsa
nuli ana karsaning Hyang Maha Luhur
karya kêkalih narendra
nèng wetan Pajang purèki

siji ngadhaton Mataram
apan iku jaman sêngara kaki
akèh kiyanat ing ngriku
doracara akathah
lawan suda pamêtune bumi iku
ilang wirange wanita
wong priya pan kadya èstri

karêpe wong padha murka
bocah cilik wis bisa metung picis
akèh wong kang padha lacut
wong dora sayandadra
datan pêgat alaning wong dèn wêwadul
wong têmên padha katiwar
kang malincur padha dadi

akèh jamah padha priya
datan marêm dhatêng tiyang pawèstri
wong agama langkung jugul
kang luwih tanpa guna
panggaotan akèh nanging tan aunggul
akèh wong adagang tuna
tan kantun pawitan ênting

akèh wong maido kitab
lawan akèh uwong kang adol ngèlmi
padha lali mring Hyang Agung
padha nêmbah brahala
wênèh ana kang ngarêpakên lêlêmbut
ana kang mangeran arta
ana mangeran Sêrani

setan wus awor manusa
datan kêna pinrih panggawe bêcik
jaman kalabêndu iku
kèh anak lali bapa
apan bapa lali marang anakipun
patèn-pinatèn akathah
saking kapanjingan eblis

lan akèh maksiyat prapta
bêbênduning Allah akèh dhatêngi
gumludhug swaraning gunung
obah bumi prakêmpa
gonjang-ganjing lindhu agêng gunung jugrug
clèrèt kilat aliwêran
grahana udan karikil

clèrèt taun angêrgancang
pracalita kumlap kang obar-abir
akèh wong kang pêrang pupuh
akèh wong mati kobar
lawas-lawas nuli mêndha kang bêbêndu
maksiyate tanah Jawa
marang manungsa kang eling

kang ngadani tanah Jawa
apan maksih nangkoda satus warsi
nutugkên wêwangênipun
nangkoda satus warsa
nuli ana pitulungira Hyang Agung
marang wong ing nungsa Jawa
mrih kasmaran ing Hyang Widhi

nulya Allah karya aji
têdhake Jêng Rasulullah
nalika maksih timure
babaran Surandil ika
ibune trah Mataram
Selong kawijilanipun
angadhaton tanah Jawa

pan jumênêng ratu adil
iku kalangkung malarat
sarat sadawir tan ngangge
duk kinêkêr ing Pangeran
tan ana janma wikan
sampar sandhung nora wêruh
Pudhaksinumpêt punika

timbule kang tunjung putih
sakèhing kang nêdya ala
nêdya wani masthi layon
tumpês tapis ingkang mêngsah
balane mung sirullah
klabang kalajêngking iku
lah kiyai wêkas ingwang

sira amilua benjing
ngirid sagunging lêlêmbat
minôngka wadyaning katong
dene ta ing kuthanira
yèku ngalas Kêtôngga
sunyaruri kratonipun
nama Sultan Hèrucakra

enak atine wong cilik
ilang wong kang doracara
wong durjana samya layon
bêbotoh sami kabêtah
ngulati kabêcikan
kapipit ing nalaripun
ngungsi mring Masjidil Karam

nêdya padha dadi santri
pajêge wong cilik benjang
sajung sadinar pajêge
iku ing dalêm sawarsa
dene dhaharing nata
pinanci dalêm sataun
amung pitung èwu reyal

nata dil asih ing dasih
balaba lumuh ing arta
murah sandhang lan pangane
pra janma kèh sugih arta
lamine satus warsa
sirnane karatonipun
nuli ana ratu kêmbar

kêkutha salèring wukir
anênggih wukir Baita
ingkang satunggal kuthane
iku ana ing Madura
sèkêt taun laminya
nulya Allah karya ratu
kêkutha Waringinrêbah

lamine sèkêt rong warsi
sirnane Waringinrêbah
nulya na kang madêg katong
kêkutha ing Balebarang
sirnane kuthanira
sawidak warsa puniku
nulya na wong Srênggi prapta

madêg nata tanah Jawi
wong Jawa akèh binêkta
mring Nungsa Srênggi kathahe
sèwu-sèwu sabên warsa
antuk tri dasa warsa
kocapa Jêng Sultan ing Rum
sampun amiyarsa warta

rusake ing tanah Jawi
jêng sultan nulya utusan
tulung mring tanah Jawane
kya patih sabalanira
kinèn nanggulangana
numpês wong Srênggi puniku
wadyèng Rum tanpa wilangan

wus prapta ing tanah Jawi
tan winarna solahira
Ratu Srênggi sawadyane
wus sirna larut sadaya
mangkya wontên têdhaknya
ratu ing Waringinrubuh
ngawula kinarya raja

jinunjung lungguh narpati
ing Majapait kuthanya
langkung krêtarja nagrine
ratu langkung anarima
yeka Purawasana
antarantuk sèkêt taun
katêkan dina kiyamat

gunung Mrapi mubal agni
gunung Sumbing nulya rêbah
wukir Marbabu malihe
kalawan gunung Sundara
sami jugrug sadaya
gunung Tidhar mijil ranu
wus sirna ing tanah Jawa

pan sampun jangkêp puniki
umure ing tanah Jawa
iku nglêrêsi taune
kalih èwu satus warsa
yeka ing taun surya
têlas pangandikanipun
Sèh Bakir Raja Pandhita

riwusnya carita titi
Tuwan Sèh Sêbakir nulya
arsa wangsul mring nagrine
katrinya nulya salaman
riwusira mangkana
sang pandhita bidhal sampun
dhanyang kalih atut wuntat

ngatêrkên praptèng gêgisik
sang wiku gya mancal layar
dhanyang kalih wangsul gyane
gantya ingkang winursita
janma rong lêksasomah
nulya babad kang wana gung
karya wisma sowang-sowang

rineka rinakit-rakit
pinêncar pinôntha-pôntha
wus sami têntrêm manahe
nulya sami garap sawah
miwah têgalanira
pinijèn pari jawawut
dinulu asri kawuryan

dene kang dèn nut pra janmi
Hyang Sêmar minôngka raja
Hyang Togog dadya patihe
wus awor lawan manungsa
sinêmbah ing wong kathah
tan wontên sawalèng kayun
titi ing caritanira

Sêrat Jôngka Sèh Bakir punika, ing ngajêng namung sêkar Sinom kalihan Pangkur, sarèhning kula manah kêpanjangên, murih botên kêmba kula rembak dados kalih sêkar, inggih punika sêkar Dhandhanggula kalihan Asmaradana, gunggung dados sakawan sêkar kalêbêt ingkang lami, makatên malih sarèhning Sêrat Jôngka wau kathah ingkang risak ungêl-ungêlanipun, dening sampun turunan marambah-rambah, mila saking kakêning manah kula lajêng kathah sangêt ingkang kula piyagah, miturut sêrat ingkang kula waos kala lare, inggih saèngêt-èngêtipun.Wasana lêrês lêpat kula sumanggakakên panggalihanipun para maos.Lajêng nama Radèn Ngabèi Atmamardawa, abdi dalêm mantri ordhênas, ing Surakarta.