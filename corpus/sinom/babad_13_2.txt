wus angancik ing muara
nagara lêlima sami
prapta gêgisik Madura
warnanên Madura nagri
ingkang para bupati
ing Sampang Ngaribayèku
Dipati Pakacangan
Sumênêp sampun miyarsi
yèn Wong Agung Mataram sêdaya prapta

prasami mêpak gêgaman
nèng Madura dènnya baris
samana apagunêman
sagung kang para dipati
Natèng Madura angling
kabèh padha sabiyantu
nadhahi wong Mataram
aja na sulayèng budi
yèn riyona ènthèng sinangga ngayuda

iya gêgaman Mataram
sartane ingkang nindhihi
Tumênggung Sujanapura
ingkang dadi senapati
pranakaning Kadhiri
Sujanapura atêguh
tate amangun yuda
dèn padha yitna ing jurit
kawarnaa wong Mataram sampun prapta

gègèr wadya ing Madura
gumêrah atata baris
wus budhal saking nagara
prapta pinggiring pasisir
prasami dèn jagani
wong Mataram minggahipun
sampun ayun-ayunan
prasami bêdhil-binêdhil
ramening prang swarane kadi ampuhan

wong Mataram karepotan
nora olèh papan jurit
sami kathah ingkang pjah
mundur sami nandhang kanin
nanging maksa angungkih
para prajurit Matarum
miwah wadya Santênan
nulya kasaput ing wêngi
sami mundur wong Mataram rêrêmbugan

Dipati Sampang Madura
Sumênêp lan Aribanggi
ing Balega Pamêkasan
prasami gunêmên wêngi
Pangran Balega angling
kadipundi karsanipun
sakèhing pra dipatya
prajurite wong Matawis
sampun tita tan purun minggah paratan

manawi rêmbag sadaya
dimèn minggah wong Matawis
yèn wus minggah ing paratan
sêdhêng angantêpa jurit
yèn asor wong Matawis
pasthi lêbur dening banyu
puniku babar pisan
pasthi botên mangsah malih
wong Mataram pasthi lêbur dening toya

para bupati wus rêmbag
sami ngudhangan ing latri
sakèhe para prawira
prasami mêndhêm kariyin
mèn cunggah wong Matawis
satêlase baturipun
yèn mêntas mring paratan
anulya dèn amuk wani
pasthi bubar wong Mataram ting kurambang

kunêng ingkang kawuwusan
agênti ingkang winarni
Tumênggung Sujanapura
lan sagung para prajurit
prasami dèn utusi
sadaya sami tumurun
nitih baita kapal
pra dipati sampun prapti
pan uminggah mring palwane Janapura

prasami apagunêman
Janapura muwus aris
mring sagung para dipatya
paran dayanira jurit
wong cilik akèh mati
datan ana dayanipun
inggih anggèr Santênan
kadospundi ingkang galih
ngamuêna makatên môngsa sampuna

miwah Pangeran Sumêdhang
lah dawêg ingkang pinikir
angling Dipati Bragola
pan dika kakang rumiyin
karsa dika sayêkti
kawula darmi lumaku
miwah para dipatya
sadaya sami nglampahi
sakalangkung pangêrèhe kakang êmas

sanadyan kakang Sumêdhang
môngsa puruna nglancangi
kakang saking karsa dika
Janapura muwus aris
pan inggih yèn suwawi
sami ngawaki prang pupuh
sampun ngamungna wadya
sakèhing para dipati
angirida para bupati sadaya

ya ta Dipati Bragola
miyarsa lêga ing galih
mring wuwuse Janapura
ngandika Dipati Pathi
inggih kakang suwawi
sami rêmbag gathak-gathuk
botên kakèhan polah
dipati sami ngawaki
sampun rêmbug sagung kang para dipatya

sakèhing para dipatya
ingkang arsa mangun jurit
bupatine nindhihana
lamun pinapag ing jurit
sakèhing wong pasisir
pan nêdha barêng angamuk
aja ana ngungsira
dèn nêdya barênga mati
pra dipati sami gilig rêmbugira

sampune aprajanjeyan
mangkana wus bangun enjing
sadaya minggah dharatan
sasampuning rêmbag sami
bubar kang gunêm pikir
wus prapta baitanipun
sagung para dipatya
wadyane sampun acawis
kawarnaa sarêng wanci bangun enjang

sami minggirakên palwa
prajurite rêbut dhingin
tan ana sabawanira
prasami mêntas aririh
sami angati-ati
prapta ing dharatan wau
sigra nata gêgaman
wadya Mataram nindhihi
ing wurine wadya pasisir sadaya

samana wus byar raina
gêgamane wus piranti
pasisir sami busêkan
dene wadya ing Matawis
mriyêm pinasang sami
kalantaka miwah masbun
mlela lawan lêlanang
ênggèning sampun miranti
kang kocapa wong Sampang lan Balega

sarêng wayah bangun rina
prasami kinèn dombani
kagyat dènira tumingal
dene wong Mataram prapti
miwah wadya pasisir
pan wus tata barisipun
miwah para santana
gêgamane wus andadi
ungguling prang angêdhangkrang pinayungan

Tumênggung Sujanapura
kang dadya dhadhaning jurit
kang dadi pangawat kanan
wau dipati ing Pathi
adhangah payung kuning
pangawat kanan puniku
pangeran ing Sumêdhang
lan sagung môncanagari
wong pasisir ngiring Dipati Bragola

para santana Mataram
ênggène nèng wuri têbih
Tumênggung Sujanapura
tangara bêndhe myang bèri
miwah Wong Agung Pathi
kang bêndhe tinabuh ngungkung
têtêgnya asauran
swarane wong ing pasisir
ting jalêmprit barungan kriciking watang

ing Sampang sigra tangara
wadya lit atata baris
kadhinginan papanira
dening têkane awêngi
tan ana bana sami
kalamun ngunggahan dalu
gugub sakèhing wadya
pati-pati babêntusi
wong Mataram surake ambal-ambalan

wong Madura sami mêdal
tatane pating bêlasik
agugub yèn sêlak prapta
wadya Mataram bêdhili
bala Sampang kèh mati
wong Madura singa mundur
apan wus kaprantenan
singa mara mara mati
wong Madura singa mundur nandhang brana

sagunging wong Maduranan
pra dipati ngarsanya ris
sami ngawaka priyangga
sami ngantêpa ajurit
dipati papat kait
wus sêdya sarêng angamuk
dipati ing Mêkasan
wus rêmbag ngantêp ing jurit
wus arêmbag lêlêbur anèng jro pura

kait lan wong Surabaya
Balega Sumênêp sami
sampun arêmbag sadaya
Dipati Sampang nuruti
rêmbagnya pan wus dadi
anulya tangara nêmpuh
surak ambal-ambalan
kadi ombaking jaladri
kumarutug lir pawata guwang sela

kalantaka asauran
kumrutug sanjata muni
swarane kadi ampuhan
sêsambate wadya kanin
wong Sampang akèh mati
wong Mataram samya luput
wong Madura kèh pjah
prandene maksa angungkih
ambêg pjah wong Sampang majêng sadaya

sami sudira ing manah
bupati sami ngawaki
ing Mataram sigra mara
pangagêng sigra ngawaki
dipati ing pasisir
Bragola têtindhihipun
sarêng mangsah ing yuda
wong Sampang anêmpuh wani
sarêng ngamuk tan ana nêdya mundura

prajurite wong Mataram sigra mara
aran Ki Jagapati
tandange lir sima
sêsuta suda pangan
wong Mataram anadhahi
prasami pjah
ana prajurit maning

anarajang ingkang aran Jayèngkara
lawan Ki Jayèngpati
lawan Jayèngbrata
lawan Rôngga Gundhala
Jayèngrana datan kari
Suradilaga
lêlurahing prajurit

mangundara kalawan Dêmang Cêkakak
lan Rôngga Thonathani
Dêmang Bêrana
lan Dêmang Bêgajagan
Ki Ngabèi Golang-galing
Panji Porangan
lan Dêmang Bolak-bolik

sarêng nêmpuh tandange lir gajah mêta
wong Pathi anadhahi
Dipati Bragola
akukuh yudanira
angêdhangkrang payung kuning
ingamuk sigra
dèn êbyuk tan gumungsir

prit anêba gêlare wadya Madura
sadaya golong pipis
sagunging dipatya
kapat ngawaki yuda
wadya Mataram nadhahi
ulêng-ulêngan
rame asilih ungkih

wong Mataram gêlare garudha nglayang
sabête wadya Pathi
bala ing Pasundhan
tinêmpuh pêngkuh tadhah
wong Madura anguwati
dimêr ngamuknya
tan ana ngucap ajrih

Adipati Pasundhan balane rusak
mawur wadya pasisir
Dipati Sumêdhang
tinilar wadyanira
wus rusak tataning baris
ya ta tumingal
adipati ing Pathi

ngajêngakên sagunging môncanagara
ngêbyuki saking kering
binendrong sanjata
miwah Sujanapura
anrêgakên ingkang baris
wadya Mataram
prasami buwang bêdhil

caruk awor kang yuda sami prawira
rame ingungkih-ungkih
aliru gonira
tan ana nêdya gêsang
wong Madura akèh mati
karoban lawan
ngamuk tan angundhili

Adipati Sumêdhang sawadyanira
ingkang lumayu bali
nêlambung ing yuda
wong Madura anjola
wus rusak tataning baris
saya kèh pjah
miwah kang nandhang kanin

wong Madura sakarine ingkang pjah
ngisis lumayu gêndring
sami salang tunjang
dipati ing Madura
Sumênêp sami lumaris
wadya Madura
palayune tan olih

wong Mataram pamburune lir danawa
amôngsa olèh daging
wadya ing Mataram
lirbajo angêjawa
ingkang kacandhak kèh mati
mawut sasaran
pati-pati bêntusi

pan kasaput ing dalu sapih kang yuda
amasanggrangan sami
sagung pra dipatya
Tumênggung Janapura
miwah Adipati Pathi
wus masanggrangan
suka wadya Matawis

Ki Tumênggung Sujanapura samana
akasukan ing latri
sami babêdhayan
kumpul wong Janapuran
wau kang Dipati Pathi
sabalanira
sami sayah ing jurit

Adipati Bragola eca anendra
gantya ingkang winarni
wong Sampang Balega
Sumênêp ing Mêkasan
Pakacangan Aribanggi
apagunêman
sêdya mangamuk wêngi

Adipati Mêkasan asru ngandika
ana anggawa mênir
padha sasêliran
mantri ingkang prawira
sok matia salah siji
wong ing Mataram
kang dadi senapati

pondhokane Dipati Sujanapura
payo jinujug dhingin
anuli umangkat
wong Sampang wong Balega
Sumênêp lan Aribanggi
anulya prapta
pondhokaning Matawis

wus lumêbu pondhokane Janapura
sigra angamuk wani
gègèr wong Mataram
Tumênggung Janapura
badhayane dèn kêploki
angamuk rampak
kumroyok anumbaki

Adipati Mêkasan nuli narajang
mring Jnapura aglis
sigra anêlêmpak
Tumênggung Jnapura
atangginas tangkis kêris
maksa dharadhag
gulu iringan kêni

amung bilurSujnapura aniba
pan nuli dèn kakahi
mring sang adipatya
ing Pamêkasan sigra
sinuduk jajanya kêni
lali sakala
uwal dènnya ngakahi

wus lumayu Dipati ing Pamêkasan
pan sarwi nandhang kanin
ingkang ngamuk bubar
Dipati ing Mêkasan
pjah anèng puranèki
Sujnapura
pjah nèng puranya glis

sakathahe para santana Mataram
tan ana mirsa warti
wong môncanagara
pasisir tan uninga
jêjêlèh pating jalurit
Sujanapura
swarane wong anangis

ing pondhokan Sujanapura gumêrah
ya ta Wong Agung Pathi
pan sampun siyaga
miwah sawadyabala
para bupati pasisir
sigra tangara
gumrah swaraning jalmi

wus misuwur Tumênggung Sujanapura
pan sampun angêmasi
Dipati Bragola
kalangkung ngungunira
wadya Mataram awringwringn
têtungguling prang
dene sampun ngêmasi

pra santana sadaya pan sampun prapta
ing Janapuran aglis
Dipati Bragola
pangeran ing Sumêdhang
prasamya rêmbagan sami
para santana
lan sagung pra dipati

sapêjahe Tumênggung Sujanapura
kêkês wadya Matawis
dadya rêmbagira
santana pra dipatya
wau Adipati pathi
ingkang kinarya
uyun-uyuning jurit

Jêng Pangeran Sêlarong ing rêmbagira
mantuk dhatêng Matawis
ngunjuki uninga
dhatêng sri naranata
Pangeran Sêlarong aglis
numpak ing palwa
tan kawarna ing margi

gêgancangan lampahe prapta Mataram
lumêbèng jroning puri
umatur sang nata
amba atur uninga
ngaturakên pati urip
tiwasing karya
tan jaya ing ajurit

abdi dalêm Sujanapura palastra
giris wadya Matawis
tan wontên maguta
yudane wong Madura
anjêngêr sri narapati
datan ngandika
Sri Bupati Matawis

hèh Sêlarong kayaparan karsanira
ing mêngko wong Matawis
yèn mêngkono uga
apa kinèn mundura
Pangran Silarong tur bêkti
atur kawula
nuwun duka narpati

yèn marêngi ing karsa sri naranata
pun kaki Jurukithing
tuwan lampahêna
dhumatêng ing Madura
kagyan ngandika sang aji
pan maksih gêsang
si kaki Jurukithing

pan dèn aglis ya si kaki timbalana
milua nglurug aglis
marang nagri Sampang
sigra Pangran Dipatya
Silarong tur sêmbah pamit
mijil ing jaba
gêgancangan lumaris

tan winarna ing marga sampun aprapta
ing Pagambiran aglis
anuli kapêdhak
kalawan ingkang eyang
sinapa sêbdanya ris
dhatêng kang eyang
Pangran Slarong ngujungi

sapa iki kang wayah sigra tur sêmbah
wayah dika pribadi
Silarong Pangeran
kagyat wau kang eyang
kadi pangeran praptèki
baya na karya
pangran umatur inggih

pan kawula ingutus wayah paduka
Sri Narendra Matawis
nimbali paduka
lah iya anaapa
animbali marang mami
karsa narendra
pangran umatur aris

lah paduka eyang kinèn angluruga
mring Madura nagari
ingkang prang Madura
senapatine pjah
wong Mataram sami wingwrin
mila paduka
abantu ing ajurit

asarênga eyang kalihan kawula
abantu ing ajurit
Ki Juru lon ngucap
wus lali ingsun aprang
lêlakone tan kadugi
matur kang wayah
kawula tandhu kaki

sigra mangkat Ki Juru lawan kang wayah
nitih tandhu nulya glis
tan kawarnèng marga
prapta ing ngarsa nata
sri narendra ing Matawis
dika lumampah
mring Madura nagari

sigra Pangran Salarong mangkat sawadya
lan Kyai Jurukithing
tan kawarnèng marga
prapta nagri Madura
wau ta samya kapanggih
para dipatya
lawan Ki Jurukithing

sami inggar sagung kang para dipatya
sadya angujungi
miwah pra santana
sami atur pranata
mangraub padanya aglis
ya ta ngandika
Pangeran Jurukithing

sapa baya sapatine Janapura
senapatining jurit
matur pra dipatya
inggih wayah andika
ki adipati ing Pathi
ingkang minôngka
senapatining jurit

Kyai Juru angliwêt ing kêndhilira
pan sampun matêng aglis
nuli kinêpêlan
Ki Juru angandika
hèhjêbêng Dipati Pathi
sira dumana
mring sagung pra dipati

wus ingêdum sakèhing para dipatya
ya ta wadya Matawis
ingkang pjah rana
prasami ginêntenan
marang ing anakirèki
kang tanpa suta
kapunakan kang dadi

kang sawênèh sadulure kang gumantya
sawênèh sanaknêki
ingkang lêsning pisan
tanpa suta myang kadang
pratinggine desa dadi
sampun warata
sêsulihing kang mati

Pangran Juru samana akèn liwêta
pan kêndhilira malih
aglis matêngira
apan sami dinuman
sawarnane kang prajurit
sampun warata
sigra tangara muni

pan gumêrah swarane wadya Mataram
siyaga magut jurit
kang para dipatya
miwah para punggawa
rêmbage angantêp jurit
umyang gumêrah
swarane bêndhe muni

dyan warnanêng para dipati ing Sampang
têngara magut jurit
kang para dipatya
miwah para punggawa
Sampang Balega Ribanggi
rêmbag sadaya
sami rêmpon ing jurit

sampun prapta ing rana sawang-sinawang
wong Madura ningali
agiris sadaya
prajurite Madura
tan ana ingkang darbèni
wanine ilang
langkung dènira wingwrin

nuli bubar barise Dipati Sampang
lumayu rêbut dhingin
wong Pathi Mataram
lir buta amamôngsa
ingkang kacandhak kèh mati
kang kawuwusa
Dipati Sampang prapti

ing jro kitha rêmbage samya nungkula
ngaturkên pati urip
ing Sultan Mataram
pan sampun karya surat/  
utusan sampun lumaris
Sang Adipatya
Sumêdhang lan ing pathi

pan wus katur surat dhatêng ingkang putra
Sumêdhang lan ing Pathi
têmbunge kang surat
anuwun tinanggunga
inggih dipati kêkalih
tur pjah gêsang
dhatêng Sultan Matawis

langkung suka manahe Pangran Sumêdhang
miwah Dipati Pathi
nulya ingundhangan
wadyabala Mataram
yèn nungkul sang adipati
wus atur surat
anungkul ambêg manis

tan kawarna wadya ing Matawis
pan anglarug mring kitha Balega
jinarah rajabranane
dipatine anungkul
wus binêkta marang Matawis
Dipati Ngaribaya
ngungsi marang gunung
kithane sampun jinarah
wong sadalêm sadaya wun dèn boyongi
lêbar kitha lêlima

Pakacangan lan ing Arisbanggi
ing Sumênêp Madura Mêkasan
lêbur binoyongan kabèh
mung nagri Sampang wutuh
pan punika têluk kariyin
dènnya tur pjah gêsang
ya ta wong Matarum
sami andudum boyongan
tan winarna pan arsa budhalan aglis
wong agung ing Mataram

Sang Dipati Sampang wus acawis
gya binêkta mring nagri Mataram
ambêkta wong sèwu kèhe
anuli budhal sampun
wadya Sampang marang Matawis
gumrah swaraning janma
adandan pêrau
sampun alayar sadaya
tan adangu lampahe prapta Garêsik
alaju lampahira

sakathahnya bupati pasisir
sami lajêng mring nagri Mataram
miwah môncanagarane
ya ta Pangeran Juru
ing Sumêdhang lan adipati
ing Pathi pirêmbagan
utusan rumuhun
wus katur sri naranata
panungkule Dipati Sampang lan malih
Balega Pakacangngan

gya sinêrot lampahe duta tri
sampun prapta nagri ing Mataram
katur sadaya solahe
wau ta sang aprabu
wis utusan mantri kêkalih
tan kawarna ing marga
dumrojog wus pangguh
gêgaman agêng samana
dyan kapêthuk dutane sri narapati
nulya sami saseban

ri saksana utusan Matawis
dhawuhakên timbalan sang nata
Adipati Balegane
kinèn nyuduki sampun
Adipati Balega mati
jisimbe wus pinêtak
nèng jurang jro iku
makame dadi kêramat
Sang Dipati ing Sampang wus dèn timbali
duk bêdhahe nagara

ubah ing patrap tataning jalmi
duk bêdhahe nagara Madura
sarta Balega patine
wau ta kang winuwus
balanira Prabu Matawis
wis prapta ing nagara
dhawuh sang aprabu
lagya miyos siniwaka
pêpak andhèr punggawa samya tinangkil
kang saking lurug prapta

Pangran Jurukithing wus kapanggih
lan kang wayah Sang Prabu Ngalaga
lan Dipati Bragolane
Pangran Sumêdhang wau
gêntos-gêntos dènnya ngabêkti
ngaturakên boyongan
katur mring sang prabu
trustha ing wardayanira
sri narendra rêsêp dènira ningali
marang Dipati Sampang

srungandika wau sri bupati
hèh dipati ing Sampang ta sira
sun aku anak yêktine
Dipati Sampang nuwun
pan angrêpa sujud ing siti
sang prabu anggêganjar
marang wadyanipun
bupati lawan satriya
pan sadaya ginanjar sami waradin
miwah Dipati Sampang

busanane sami adi luwih
pan sinami lawan para putra
pinrênah padalêmane
pinutra-putra danu
pinaringan nagari katri
Madura ing Balega
Ngarisbaya wau
sri narendra adiningrat
ingkang saking Kajêragan ta ing nguni
wastane Gêniroga

apan mangke wus jinunjung linggih
pan kinarya patih jro samana
Endranata kêkasihe
sultan jêngkar ngadhatun
cinarita pan sampun lami
antara pitung côndra
Sang Prabu Matarum
miyos siniwakèng wadya
pêpak andhèr punggawa para prajurit
jibêk nèng panangkilan

sri narendra angandika aris
hèh Tumênggung Mangunonêng sira
lawan Si Yudapranane
Si Katawêngan iku
padha sira dandana aglis
ambêdhah Surabaya
katiga wotsampun
sakèhing môncanagara
tindhihana putraningsun ki dipati
ing Sampang ngurunana

abarisa ing trêrusan benjing
aja yuda yèn nora dilanggar
arahên kurune bae
rampung dhawah sang prabu
nuli jêngkar lumêbèng puri
warnanên panangkilan
sarêng bubaripun
kang arsa budhal ing yuda
Ki Tumênggung Mangunonêng mêpak baris
kalawan Alap-alap

sampun mêpak wadya ing Matawis
nulya budhal lampahe arikat
datan kawarna lamine
nagri Japan wus rawuh
ing têrusan dènira baris
bangawan sinangkrahan
binêbêg binêndung
kang mili mring Surabaya
ingurugan prabata lan golang-galing
dadya wong Surabaya

nora nana toya kang binukti
kang angombe pan dadi laranya
awatuk lara wêtênge
mantri rêmbug anungkul
kang sawênèh arêmbug jurit
ana ngajak nungkula
apan sampun katur
mring Pangeran Surabaya
siniwaka wau sakathahing mantri
rôngga kalawan dêmang

pra tumênggung pêpak sami nangkil
para mantri lan para santana
prasami pêpakan andhèr
sadaya sami matur
kang sawênèh angajak jurit
sawênèh ngajak seba
èmêng manahipun
Jêng Pangeran Surabaya
Tambakbaya kumitir bèr kang kuwanin
lumaku ingabêna

wong Surabaya sadaya angling
Tambakbaya paksa kumawawa
kudu sumanggub yudane
yèn ajaa karuhun
nora kongsi tilar nagari
duk anèng nagri Pajang
bisa uga iku
wong mati angajak-ajak
Tambakbaya burone Prabu Matawis
iku angajak rusak

langkung èmêng wau sang dipati
di-/ pun galih ingkang pra dipatya  
angajak nungkul bêcike
rina sajroning kalbu
jêng pangêran rumasa isin
mangkya sangsaya lama
kang wadya kêh kuru
wong Surabaya kèmêngan
sakathahe wadya ingkang ngajak jurit
sami nungkul sadaya

marang kangjêng prabu narapati
dadya Pangêran ing Surabaya
kagegeran ing manahe
anungkul karsanipun
anuruti kang para mantri
lah sira putraningwang
sebaa karuhun
lah ingsun nora tumindak
putranipun Mas Pêkik sun karya wakil
ngirida mantriningwang

sakathahe ingkang para mantri
dhatêng Pangran Surapringga ika
pangraos kawula anggèr
putra tuwan pukulun
kados botên mungkasi kardi
yên suwawi ing karsa
lêrês tuwan iku
tumindak kakang prayoga
apanggiha lan putra tuwan Matawis
suka mantri sadaya

Jêng Pangeran Surabaya angling
ingsun warah kabèh karsaningwang
nanging ingsun durung sae
têmua sang aprabu
amung putraningsun pribadi
Mas Pêkik lumakua
dadi wakil ingsung
ngong pasrahakên Hyang Suksma
lara pati ngong srahakên ing Hyang Widi
môngsa bodhoa dhalang

lah ta sira kang sun kon ngêtut wuri
ngatêrêna marang putraningwang
ingkang dadi saratine
anggawaa wong sèwu
kang sakèhe para dipati
gawaarajabrana
iki layar ingsun
aturêna mring utusan
ingkang baris anèng ing têrusan nguni
Mangunonêng kang nama

sigra mangkat wau sang dipati
pan ingiring mantri Surabaya
prasamya munggèng wurine
rajabrana pinikul
pan akatah rajabrana di
pan kinarya pratôndha
ing panungkulipun
sapraptanira paseban
pêpak andhèr wadyabala ing Matawis
ebat wong Surabaya

Kyai Dêmang Urawan dhingini
bêkta surat wau nulya prapta
anjujug pondhokan gêdhe
Mangunonêng gya mêtu
Ki Urawan dipun panggihi
wus tinampan kang surat
wus sinukmèng kalbu
ungêle ingkang nawala
tuhu nungkul Pangran Surapringga nangkil
putranipun kewala

Mangunonêng suka dènira ngling
iki bênêr karsaning dipatya
pan angeman nagarane
nanging kuciwanipun
dene wangkil putranira di
Mangunonêng gya ngucap
paran ta ing rêmbug
para mantri aturira
môngsaborong Mangunonêng ngandika ris
gêgaman nulya budhal

Kyai Dêmang Urawan gya mulih
sigra matur marang radèn putra
pan wus katrima lakune
Mangunonêng winuwus
gya putusan marang Matawis
angaturi uninga
Surabaya nungkul
ing dalu datan kocapa
enjang budhal sakèhing wadya Matawis
miwah wong Surabaya

kawarnaa lampahirèng margi
inggih sampun prapta Pranaraga
prasami arêrêb kabèh
kawarnaa ing ênu
Mangunonêng lan ki ngabèi
Ki Tawêngan samana
mapan sampun rêmbug
Yudaprana alon mojar
kadipundi Pangeran ing Surawèsthi
têka botên lumampah

datan eca raose ing galih
bokmanawi manahe tan lamba
kinarya bujuk putrane
Mangunonêng amuwus
gih makatên rêmbug puniki
suwawi ingutusan
lamun sida nungkul
anulya aglis nusula
Mangunonêng utusan mantri kêkalih
mring nagri Surabaya

Radèn Pêkik binêktanan mantri
Ki Urawan kinèn umatura
dèn asangêt mring ramane
ingutus wus alaju
tan winarna pan sampun prapti
tumamèng jroning pura
Urawan umatur
sampeyan gusti ngaturan
dhatêng putra paduka dhatêng Matawis
panggih lan Kanjêng Sultan

jêng pangeran agupuh nulya glis
nulya dadan angambili kuda
sarwi nutuh salirane
angraos lêpatipun
yèn nganggoa rêmbaging mantri
kaya lamun mangkana
manahe anglalu
manawa ta Kanjêng Sultan
darbe adil paramarta marang mami
cupêt balilon ingwang

sigra budhal wau Sang Dipati
Surabaya miwah Tambakbaya
binakta seba ngarsane
Jagarana tan kantun
Adipati Pajang tan kari
mring Pangran Surabaya
lampah lêlastantun
dèn anti mring Pranaraga
Adipati ing Surapringga wus prapti
nagara Pranaraga

nuju sineba kang para mantri
Mangunonêng lan Ki Katawêngan
Yudaprana sakancane
rêrêp anèng ing ngriku
pan anganti karsa sang aji
samana sampun prapta
utusan sang prabu
amundhi ngandika nata
punang duta lan Mangunonêng wus panggih
pangran sigra utusan

Pangran Surabaya sigra prapti
gya wong gandhèk Mataram asigra
dhawuhakên timbalane
andika kinèn wangsul
lawan putra tumuta bali
mring nagri Surabaya
karsane sang prabu
mung Ki Arya Tambakbaya
kang pinundhut binaktaa mring Matawis
lawan Tumênggung Pajang

lan sakèhing sagung para mantri
Surabaya pinundhut sadaya
kinèn lajênga samangke
putra dika sang prabu
apan arsa wau udani
mantri ing Surapringga
dipati tumungkul
datan kuwawa lênggana
ing karsane Sri Naranata Matawis
Surabaya katura

nadyan silih pati lawan urip
pan sumôngga katur sri narendra
datan kuwasa adarbe
sadaya mapan katur
pjah gêsang tan andarbèni
Mangunonêng gya budhal
prapta ing Matarum
katur solahe sadaya
para mantri Surabaya apan nenggih
prasami ingandikan

rôngga dêmang kalawan ngabèi
sri narendra alon angandika
hèh tumênggung sapajange
sira sun karya sêpuh
babundhêle wong Surawèsthi
ing mêngko namung sira
kapracayan ingsun
iya tumênggung sapajang
ingkang dadya têtindhihing para mantri
ana ing Surabaya

padha sira mulia dèn aglis
ywa kalawan paman Pranaraga
padha ampirana bae
padha gawanên mantuk
mring nagara lawan si adhi
umah ajaban kitha
aywa wèhi batur
kang kinèn tur sêmbah mentar
tan winarna praptè Pranaraga mampir
pangeran wus binêkta

tan winarna ing marga wus prapti
Surabaya Tumênggung Sapajang
kang gêntèni kêkithane
pangeran ênggènipun
pêrampelan saanak rabi
hnêngna Surabaya
ucapên ta wau
Kangjêng Sultan ing Ngalaga
dina Soma sang nata miyos tinangkil
wadya jingga nonoman

pan wus pêpak sagung bala ingkang seba
magêrsari marapit
lêmbing tulup pdhang
kalawan tumbak sulam
wong anutra amêrapit
wong priyataka
munggwing ngarsa tan têbih

saragêni ajajar ana ing ngarsa
banderanya marapit
warnanên kang seba
kaparak Jagabaya
Angkraknyana sisihnèki
kapilih ika
sisi samya kapilih

Udaraga asisih lawan niyaga
wong Nirbaya anangkil
lan wong Kartiyasa
sisih lan Wisamarta
wong Brajanala asisih
wong Brajayasa
sadaya samya nangkil

Astranoga asisih wong Maondara
wong Judhipati sisih
lan wong Wijakôngka
samya nangkil sadaya
wong Margôngsa anèng wuri
wong Suranata
asisih lawan carik

Panêmbahan Purabaya anèng ngarsa
lawan kang rayi-rayi
ywa Pangeran Arya
Wiramênggala seba
lan Pangeran Singasari
lan Têpasana
myang Dêmang Tanpanangkil

lan Pangeran Juminah sampun aseba
Pangeran Mangkubumi
Pangran Puger sêba
Miwah Pangeran Sampang
Sadaya prasamya nangkil
para santana
Pangeran Sukawati

myang Pangeran Balitar samya aseba
miwah para dipati
Pangran Martasana
miwah Prawiratruna
Arya Pulangjiwa nangkil
arya Tanpolas
lan Rônggawirasari

Adipati Martalaya wus aseba
lawan Sang Adipati
Pamênang aseba
lan Pangran Pinggalaya
punika ingkang anangkil
Kusumayuda
Dêmang Malaya nangkil

Rajaniti kalawan Ki Katawêngan
lawan Ki Wiramantri
pan sami wadana
Ki Tumênggung Mandraka
lan Ki Tapèngsaran nangkil
kalawan sira
Ki Arya Dhadhaptulis

pêpak kabèh para dipati kang seba
Endranata anangkil
Singaranu seba
Tumênggung Wiraguna
Arya Yudaprana nangkil
Ki Alap-alap
Mangunonêng Dipati

Radèn Pamot ingkang munggwing ing ngayunan
Ki Kulôndaragni
lan Ki Salisingan
Ki Panji Singajaya
Ngabèi Patrabôngsa ris
Suramanggala
Surayuda anangkil

Ki Tumênggung Sindubaya munggwing ngarsa
lawan Jamanggala ris
Ki Malangsumirang
Ngabèi Nayahita
lan Ki Panji Wirabumi
Astrawadana
Arya Panular nangkil

Ki Ngabèi Randêl lan Wirataka
Kandhuruan ing Wêdhi
myang Kartamanggala
pan wong Nandhon punika
Dipati Madura nangkil
wong Numbakanyar
sèwu lawan wong bumi

wong Banyumas têngahan lan wong Pasundhan
Ciancang lan Ciamis
Tumênggung Ciancang
Wiramantri kang nama
Wiraduta ing Ciamis
Tumênggung Suma-
dinala Ribon nagri

Sukapura ing Bandung Parakan Mucang
Cilanggu Ungkur nênggih
Pangeran Sumêdhang
punika wadananya
Darmayuda sarêng nangkil
Ki Jaluhita
Cianjur samya nangkil

ing Carêbon pangerane sami seba
sadaya sami nangkil
pêpak nèng Mataram
miwah môncanagara
sawetaning gunung Wilis
pêpak sadaya
anèng ngarsa narpati

pra dipati pasisir wismèng Mataram
wetaning Batang nênggih
kulon Balambangan
wismanèng ing Mataram
jêjêl sumiwèng narpati
tanpa wilangan
wadya ingkang anangkil

Kangjêng Sultan Ngalaga alon ngandika
apa mulane Pathi
adhi mas Bragola
nora katon asèba
iki pêpak wong pasisir
môncanagara
mangsane uga mangkin

gya Tumênggung Endranata atur sêmbah
kawula tur pawarti
inggih rayi tuwan
pasisir lèr punika
sadaya dipun irupi
Nglasêm Juwana
ing Gobogan wus kerit

among Dêmak kang maksih muwêr ing kitha
wong cilik dèn bahaki
Kudus lawan Rêmbang
pun Kalinyamat kêna
Pajangkungan Blora kerit
kawênang-wênang
rayi paduka Pathi

èsmu duka sri narèndra angandika
lah iya adhi bêcik
ngayoni maringwang
lah uwa Purubaya
andika pikir sayêkti
sintên prayoga
tandhinga lan si adhi

inggih uwa Purubaya karsaningwang
kula tindak pribadi
inggih adhi êmas
Bragola ing Santênan
arsa ngayoni mring mami
tandhing prawira
bok iya sun turuti

wong Mataram kêbat prasami dandana
ingsun umangkat enjing
sagung pra dipatya
sami matur sandika
sang nata jêngkar tinangkil
lumebèng pura
ginarêbêg pra cèthi

kawarnaa enjang anêmbang tangara
orêg wadya Matawis
amêpak gêgaman
sadaya sami prapta
ing ngalun-alun abaris
ambèr mring pasar
ing luru jêjêl baris

nora knê lurung kambah mring wong liwat
kèbêkan dening baris
miwah kang turôngga
pirang-pirang asinang
lir samudra tanpa têpi
lamun sinawang
anglir prawata sari

gêgamane wong pasisir warna-warna
ingkang binolang kuning
ing mas kapurancang
ana pinothang lima
wargu ganjur lawan lêmbing
kang tumpêr ing mas
ana kang tumbak putih

pan wong Sampang kang landheyan bolang-bolang
tumbak sulam marapit
ponthang puput aglar
tulup lêmbing lan pêdhang
kang prajurit bêcik-bêcik
abrêngos capang
ingkang panjang pinuntir

Kangjêng Sultan sampun angrasuk busana
angagêm kyai gondhil
akuluk bathokan
rinangkêp dhasthar Arab
anyuriga dhuwung kalih
Kyai Balabar
Ki Sangkêlat nèng ngarsi

sigra miyos orêg wadya ing Mataram
gêgaman dalêm mijil
sarêgni tembak
umyang kang tumbak abang
wargu ganjur lan panjalin
sinulam êmas
galathik mungup ngarsi

sri narendra akèn anêmbang tangara
budhal sakèhing baris
nulya tinêtêgan
budhal baris pangarsa
kadya ru-ara kang bumi
swaraning jalma
angupu anauri

asauran swaraning turôngga liman
lir ombak ing jaladri
kricike ing watang
abra lêlayu sinang
dinulu anggêgirisi
untabing bala
lir awun-awun gêni

sri narendra sigra anitih turôngga
budhal sagunging baris
dinulu awêndran
bala tanpa wilangan
andulur lampahing baris
para santana
ingkang mugwing kang wuri

dyan wus prapta gêgaman agêng sadaya
nênggih jabaning taji
anglarug lampahnya
pan wus prapta ing Pajang
wong pasisir andhingini
môncanagara
wus anggêpok ing Pathi

Kangjêng Sultan Ngalaga rêrêb ing Pajang
wadya ingkang dhingini
sami ambêbahak
ing Pathi padêdesan
rinayah kang kêbo sapi
ingkang abôngga
banjur dipun patèni

wong desane lumayu sajroning kitha
sami atur upêksi
ing lêlurahira
ya ta kang kawarnaa
sira dipati ing Pathi
mêpak gêgaman
miwah kang para mantri

Radyan Arya Kêndhuruan anèng ngarsa
lan Arya Sawunggalling
Arya Sindurêja
Ngabèi Wirapraya
Tumênggung Wiramênggali
riya kulonan
binarong munggwi ngarsi

sira Arya Mangunjaya jajar tiga
lan Dêmang Surèngpati
Tirtanata seba
lan Rôngga Carangdesa
Tanpanaha munggwing ngarsi
lan Arya Tôntra
lan Radèn Mêgatsari

Pangalasan lan Ki Dêmang Jagantaka
miwah Ki Waduaji
lawan Jayèngrana
jajar Rôngga Pramana
lan Ngabèi Wirasakti
anèng ngayunan
para mantri ing Pathi

Suranata lawan Dêmang Surantaka
Ngabèi Wirapati
Rôngga Martahita
lawan Surabêrama
lan Ngabèi Jayapati
Citrawijaya
andêl-andêling Pathi

angandika sira Dipati Bragola
marang sangunging mantri
kaya pa kang warta
dene gègèr ing jaba
Kajinêman matur aris
inggih kawula
dening miyarsa warti

pan dêdamêl Mataram punika prapta
têpis wiringing Pathi
pan risak sadaya
gusti sami jinarah
ingkang bôngga dèn patèni
alon ngandika
sira Dipati Pathi

sapa baya wong Mataram kang tumindak
kang dadya senapati
matur Kajinêman
inggih raka paduka
Jêng Sultan têdhak pribadi
kêrig sadaya
santana ing Matawis

tan winarna kêbate ingkang carita
prapta jabaning taji
lajêng kang gêgaman
sampun prapta ing Pajang
wong pasisir adhingini
môncanagara
wus anggêpok ing Pathi

sri narendra arêrêb anèng ing Pajang
wadya kang andhingini
sami ambêbahak
wong Pathi padêdesan
kidul gunung dèn boyongi
ingkang abôngga
pan sami dèn patèni

pan wong desa prasami angungsi kitha
sami atur upêksi
matur marang lurah
ya ta kang kawarnaa
sira Adipati Pathi
lagya sineba
dening sagung pra mantri

Kandhuruan ingkang tansah anèng ngarsa
lan Arya Sawunggaling
lawan Sindurêja
tansah ana ing ngarsa
lan Rajamanggala sami
sampun pêpakan
dipati kulon nangkil

Ki Tumênggung Binarong lan Mangunjaya
tansah ana ing ngarsi
dening rowangira
Ki Dêmang Tanpanaha
Ngabèi Carangdesèki
lan Arya Tôndha
lan Radèn Mêgatsari

Pangalasan lawan Dêmang Jagantaka
lawan Ki Waduaji
lawan Jayèngrana
tan kari pun Prameya
lawan Rôngga Surèngpati
mantri sadaya
andêl-andêling Pathi

Surantaka lawan Dêmang Sutalaya
Ngabèi Jayèngpati
Rôngga Martahita
lawan Wirabramantya
lan Ki Rôngga Karsapati
Astrawijaya
sami andêling jurit

kapêdhake miwah mantri Kajinêman
Kartayuda anangkil
lan Dêmang Caruban
lawan Sumacukilan
Ki Gêlap Thathit sumandhing
Dêmang Katawan
lan Rôngga Orang-aring

Dêmang Cêklak lawan Dêmang Gêlapyampar
lawan pun Endragini
lan pun Cakrajagad
lawan pun Langitbêdhah
jurang ngambah sisihnèki
setan arungan
mancêngèh anèng ngarsi

Astrapati lan Dêmang Panrajanglawang
lawan Dêmang Mangkokolik
lawan Rajakpanjang
lawan Jagatumbakan
lawan Setan Manganbêlis
Rujakbaluwang
kalawan Bajotali

kapdhêke awasta Ki Luruh Patra
anglurahi prajurit
Gajah Tambakbaya
Ki Lurah Astranôngga
kang nisihi Patragati
Ki Sewandana
samya têguh ing jurit

angandika aris Dipati Bragola
myang sakèh para mantri
kaya pa kang warta
dening gègèr ing jaba
Kajinêman matur aris
inggih kawula
angaturi upaksi

pan dêdamêl Matawis kang sampun prapta
têpis wiring ing Pathi
lêburan wong desa
binahak jinarahan
ingkang rosa dèn pjahi
ingkang kacandhak
prasami dèn boyongi

alah sapa wong Mataram kang tumindak
kinarya senapati
prajurit anêmbah
raka tuwan priyôngga
ingkang tumindak mariki
sri naranata
Kajêng Sultan Matawis

prajurite gusti kinêrig sadaya
miwah mantri pasisir
pra môncanagara
sami dhatêng sadaya
suka Adipati Pathi
sukur mangkana
sun papage pribadi

lah sakèhing Santana miwah satriya
sira padha sun tari
nêdha sukanira
padha sun aja pjah
aja na anguciwani
têkèng têmahan
kabèh padha sun kanthi

sakathahe sanak ingsun
anjaluk sukanirèki
sakèhe para dipatya
aja na anguciwani
padha ngrêrêmna netranya
aja na ingkang anolih

Kandhuruan matur nuhun
dhuh gusti sang adipati
kamangkara lir paduka
dening akèn ngêrpkên aksi
punapa sang adipatya
botên andarbèni bcik

nadyan kawula pukulun
milua sabaya pati
yèn sampeyan nêdya pjah
kawula matia dhingin
yèn paduka nêmahana
kawula sampun mêningi

Arya Sawunggaling matur
prasami kawula gusti
sampun liya saking tuwan
anggèn kawula angabdi
lamun tuwan ngarah pjah
kawulane sampun kari

Arya Sindurêja matur
panêdha kawula gusti
yèn sampeyan arsa yuda
kawula ngamuk kariyin
yèn benjang kawula pjah
skarsa pan botên kari

lan panêdha malih ulun
sampun angawula malih
ing donya rawuh ngakherat
sampeyan dadosa gusti
sampun tanggêl jêngandika
amalaa kang anggitik

Ki Rajamanggala matur
yèn sampeyan arsa jurit
môngsa kawula mundura
angamuki wong Matawis
panêdha kawula ing prang
sampun kongsi mulih urip

Dipati Tohpati matur
wong punapa nêdya urip
yèn gusti angarah yuda
sapa kang lumayu benjing
sampun pinakanan sêga
dipun dulanga ing tai

Tumênggung Binarong matur
yèn ana kang wani mati
eman-eman kang wanudya
dèn ajak turu sarêsmi
iku pantês ingkang lanang
dipun jodhonana anjing

Sang Dipati Pathi muwus
kawula têtêdha gusti
saking sêdya pêkênira
têtêpêna ing Hyang Widi
dipati malihngandika
dhatêng ingkang para nyai

amundhuta arak anggur
janèwêr lawan brênduwin
lawan mundhuta busana
kancana kalawan picis
baboroh kalawan lênga
sarta kalawan sasumping

kang kinèn ya ta amundhut
tan asuwe nulya prapti
Dipati Pathi ngandika
dhumatêng kang para sêlir
padha sira larihana
sasumping trapna ing kuping

kang anayub sami wuru
kathah kang supe mring gusti
sawênèh ana angucap
panêdha kawula benjing
yèn sampun têka ing yuda
kawula kang ngamuk dhingin

amalêsa ing sihipun
ing gusti Dipati Pathi
wutahe gêtih kawula
lan tigase jôngga mami
sun karya pamalês benjang
ing êsihe gusti mami

satru tus kawula besuk
sampun liyan dèn ujungi
yèn dede anggèr sampeyan
tan suka kawula gusti
ingkang sawênèh angucap
panêdha kawula benjing

kawula janma ping pitu
sêdya kawula angabdi
gusti dhatêng ing paduka
tan sagêd suwita malih
yèn benjing dhatêng paprangan
kawula lêbura dhingin

sang adipati amuwus
anêdha manira sami
prasêtyanira sadaya
tanpa breda lawan mami
benjing yèn tinêmpuh yuda
sun sêdya barênga mati

barênga lan anak ingsun
miwah ingkang para mantri
barênga lêbur sadaya
angamuka wong Matawis
nanging silih pirabara
yèn anaa kongsi urip

nanging ta pangrasanipun
ingsun mungsuh kakang aji
pira yèn mênanga
pasthi ingsun anêmahi
kaya pa yèn undurana
pan wus karsaning Hyang Widi

Radyan Kadhuruan matur
lawan Arya Sawunggaling
lan Tumênggung Sindurêja
ature samya anangis
dhuh gustiningsun pangeran
sampun tuwan tumut jurit

kawula gusti kang magut
ing yudane wong Matawis
yèn abdi tuwan sadaya
yèn kongsi mundur sanyari
rinampoga saking wuntat
binoyonga anak rabi

pangeran andika kondur
tulusa wibawa mukti
anyakraawati ing rat
ulun dhewe kang lampahi
angamuka wong Mataram
yèn sampun kawula mati

sakarsa tuwan kang kantun
kawula sampun udani
adipati angandika
anêdha manira ugi
saking trêsna pêkênira
tan kuwawa amalês sih

winalêsa ing Hyang Agung
kapindho nabi sinêlir
sakathahe wangsaningwang
miwah ingkang para mantri
angsala rahmating Allah
manggiha swarga kang abdi

Arya Mangunjaya matur
aturipun ngasih-asih
dhuh gusti sang adipatya
yèn kênia sun aturi
sampun mêngsah raka dika
sri bupati ing Matawis

botên wontên awonipun
mring paduka langkung asih
sampun kadhaharan ujar
botên pênêd kang pinanggih
sakèh wadya pra santana
môngsa mênanga ing jurit

Dipati Pathi amuwus
wus pasthi tan kêna gingsir
sampun karsaning Hyang Suksma
alah si wong amatèni
lêng pinêjahana dhahak
dening kakangmas Matawis

Ki Mangunjaya amuwus
kumênthus têmên wong iki
adawa yèn winicara
dipati ngandika malih
dhatêng sagung pra mantrinya
manira mêdal ing benjing

sakathahing wadyaningsun
padha amêpêka baris
benjang enjang dèn tataa
ing alun-alun ing Pathi
sampun binayar busana
sakèhing para dipati

prajurit warata sampun
sinungan busana adi
rasukan lawan lanjingan
babêntinge cindhe sami
sang dipati kundur sigra
malêbêt ing dalêm puri

ingkang garwa samya mêthuk
mring kang raka sang dipati
samya angiring sadaya
wus prapta ing dalêm puri
apan wusira pinarak
sri nata dipun pêtêki

kang para garwa tumingal
sang adipati atintrim
netrane beda lan saban
para garwa matur aris
kawula matur gusti
punapa karanipun
dene datan ngandika
punapa duka ing rabi
pan kawula suka dipun pjahana

ki dipati angandika
lah wruhanira mas yayi
pan ingsun poyan ing sira
ingsun apamit ngêmasi
marang sira mas gusti
pan ingsun arsa amêthuk
yudane kakang êmas
sri narendra ing Matawis
sakathahe garwaningsun kabèh sira

ing benjang sapungkur ingwang
dèn bisa sira mas yayi
angawula mring Mataram
dèn bisa angalap pati
lawan ingsun atitip
marang putranira jalu
langkung dening mamêlas
durung wruh rasaning mukti
ingsun tilar poma yayi dèn karêksa

lah yayi wruhaniranya
yèn ingsun amangun jurit
lan kakang mas ing Mataram
pasthi tumêka ing jangji
kang garwa samya anjrit
miyarsa wuwusing kakung
umyang sajroning pura
adhuh yèn kenginga gusti
asowana dhatêng raka jêngandika

pan sampun sampeyan bôngga
dhatêng raka dika gusti
sintên malang anggitika
kang raka ngandika aris
wus pinasthi Hyang Widi
yayi ayu lêbur ingsun
dening wadya Mataram
ingsun ingkang amêkasi
awibawa anèng nagari Santênan

putranira Radèn Rôngga
apan nora anggêntèni
pan uripe pirabara
kang garwa sangsaya anjrit
sêsambate mlasasih
wong dalêm sangsaya umyung
samya milukaruna
ya ta kawarnaa enjing
sang dipati tan gingsir samayanira

sira Dipati Bragola
adus kujamas abêrsih
nulya sampun agêgônda
jêbad ingkang wangi-wangi
sampun barang sumandhing
angrasuk busana sampun
nyamping sêmboja sêkar
paningsêt cawêni putih
arasukan cêmêng rinenda kancana

pamêkak cindhe pusita
akris sarungan tinulis
sêsawatan dhasar pthak
alandheyan tunggak sêmi
dhuwunge parung sari
apan jigja tangguhipun
dhuwung rangkêp têtiga
kang satunggil tangguh Tubin
dhapuripun carita kêkêlenthangan

kang satunggil dhuwungira
Ki Kêlêng ingkang anggitik
nênggih dhapure sampona
pan sampun sami rinakit
lancingan cindhe wilis
rinenda mantêp puniku
pamêkak gagêbyukan
pan tinurut ing kakitir
warnanira rênyêp-rênyêp kadi lintang

ajamang mas kinapita
têbah jaja anting-anting
kêlatbau agêgêlang
bêbadong sampun rinakit
lancingan rangkêp kuning
asêsimping ting palancur
citrane sang dipatya
lir ringgit Karna prang tandhing
kala mêngsah Arjuna ngamuk ngalaga

prajurite wus agêlar
anganti wijiling gusti
gêgaman pan wus malatar
dinulu lir gunung sari
gêgaman warni-warni
waos binang wênèh wungu
ana kang tumpêr ringas
wênèh bung ampèl lan jinggring
kang sawênèh binange kinapurônta

warnanên sang adipatya
saksana sigra umijil
ingiring kang para garwa
kalangkung samya prihatin
sadaya tawang tangis
pan sampun kinèn awangsul
kori ing paregolan
kang garwa samya anangis
kadi yayah wong trêsna dèn ungkurêna

sang dipatya nuli mêdal
saking kitha obah wadya ing Pathi
gêgaman dalêm wus mêtu
asri tangaranira
umbul-umbul paparywan wau kumêlun
kang tunggul lêlayu amyang
tinon lir prawata sari

lêlurahnya pan kapêdhak
wastanira nênggih pun Cakrapati
Cakrayuda sisihipun
kalawan Prayahita
anglurahi Saragêni têngênipun
kang kiwa Ki Prayanôngga
kalihe sami prajurit

lurah kanoman kang nama
Ônggayuda kalawan Yudakarti
Patrawisa lurah tulup
lawan pun Wisamarta
wong anyutra Onggondara lurahipun
kalawan Jayalêksana
kalihe sami winarni

wong angrangin lurahira
Jayèngsari kalawan Jayèngrêsmi
wong Magêrsari akêpung
kabèh samya prayitna
sang dipatya akèn anêmbanga sampun
ambubarêna gêgaman
sadaya sami umiring

gêgaman bubar sadaya
tiningalan langkung dening pan asri
prajurit panganggènipun
kang kulambi sangkêlat
sora sari sawênèh ana baludu
rendane nurut dondoman
kang bajo sangkêlat abrit

kang bajo binapang-bapang
dhasaripun sangkêlat bang ing Acih
ana kang sangkêlat wungu
ana kulambi meja
galar konus kulenthang lan alam katun
ingkang bêkta gêgamannya
kulambi sangkêlat mayit

prasami trênggom sangkêlat
tiningalan kadya wukir kabêsmi
gêgaman bubar sadarum
sigra sang adipatya
nitih kuda layarwaring wastanipun
ulêsipun dhawuh pêthak
binusanan murub asri

ingkang kinèn têngga pura
mantri papat sami prawirèng jurit
dipati sigra lumaku
dèn iring sawadyanya
tuhu bagus samêkta busananipun
magêrsarine akapang
sadaya angati-ati

wus prapta jawining kitha
wus atata sakathahing pra mantri
akarya têtarub agung
piranti ing kasukan
ôndrawina para bupati anayub
milane para prawira
sanggube tan kêna gingsir

hnêngna ing Santênan
kawarnaa Sri Bupati Matawis
siniwi wadya gung-agung
ana ing pasanggrahan
sampun katur yèn wong Pathi sampun mêtu
sri narendra angandika
mring sakèhe para mantri

payo atata-tataa
ingkang anèng pangawat kanan kering
Si Tumênggung Singaranu
iku anindhihana
sakathahe pan iku têngrêran ingsun
lan sakèhe pra santana
nindhihi wadya Matawis

dene ingsun anèng wuntat
ingkang kari ingsun ingkang nindhihi
sakèhe kapêdhak ingsun
lan sakèhing santana
iku aja adoh lawan jênêng ingsun
kang padha dipun prayitna
wong ing Pathi bêcik-bêcik

kalawan Si Endranata
nindhihana sakèhe wong pasisir
anèng kiwa prênahipun
sampun kang dhinawuhan
pra dipati nindhihi gêgamanipun
pan sami sawang-sinawang
wong Pathi lan wong Matawis

sakèh kang para santana
mung puniku krakêt lan sri bupati
rada lidhuk prênahipun
kalingan pagêr jarak
hnêngêna sang nata datan winuwus
warnanên sira dipatya
ing Pathi amêpêk baris

pinarak anèng taratag
sakathahe para prajurit Pathi
asora dipati muwus
marang Ki Kandhuruan
ngêndi prênahe kangmas gêgamanipun
pan iku kang ingsun sêdya
waspadakêna kang pasthi

panêdhaningsun ing Allah
aja liya ana nganinging mami
lamun dudu kakang prabu
pan ingsun nora suka
lamun mati aja liya ngarsaningsun
kakang êmas ing Mataram
arsa sun tandhing kuwanin

Sawunggaling matur nêmbah
pan kawula sampun tinon ing têlik
kang kiwa gêgaman agung
ênggène raka tuwan
mung kang têngên nindhihi gêgaman agung
têngêran gula kalapa
punika sri narapati

suka Dipati Bragola
yèn mangkono payo têngara aglis
lah payo barênga nêmpuh
aja na kang kucira
sêdyaningsun wong Pathi barênga lêbur
sigra tangara
gêgaman sampun cumawis

bupatine andrawina
pan sadaya sampun dipun êndêmi
ya ta sadaya wus wuru
sanggupipun balêdag
pan ajangji sadaya barênga lêbur
sawiji tan ana giwang
wus prasêtya barêng mati

Kadhuruan awotsêkar
yèn suwawi kula ngamuk kariyin
yèn kawula sampun lêbur
punika kajêng kula
Sawunggaling kêkèjèk dènnya umatur
sampeyan amongrêsmia
sun amuka wong Matawis

sang dipati angandika
sun tarima marmanira mring mami
anging ta panêdhaningsun
barênga pjah gêsang
barêng lêbur wong Pathi aja na mundur
pan aja kongsi salaya
barênga mati lan dasih

lah uwis pan têngaraa
payo padha ngantêp prang wong Matawis
sigra atêngara umyung
bêdhilnya kadi gêrah
ingkang wadya suraknya umyung gumuruh
prajurite sami pangkat
anitih kuda ngajrihi

Kandhuruan anèng ngarsa
tan atêbih lawan Ki Sawunggaling
wong Mataram yitna sampun
suraknya kadi gêrah
wadya Pathi saksana barêng anêmpuh
surak lor kidul sauran
kadi karêngèng ing langit

pangamuke wong Santênan
kang pangawat kiwa barêng dèn byuki
wong pasisir kang dèn têmpuh
têtindhihe kang kiwa
Endranata puniku aran tumênggung
Sawunggaling anarajang
ambêkta lawung ngajrihi

Sawunggaling asêsumbar
wong Mataram lah kêmbulana mami
bok sira tan ana rêbuh
iya ingsun Ki Arya
Sawunggaling ing Pathi prajurit luhung
wong Mataram kêmbulana
aja na mundur ing jurit

Kadhuruan mara sarwi asêsumbar
aja na ngapirani
pring sadhapur ika
êndhok sapatarangan
aja na cidra ing jangji
barênga pjah
aywa na kang gumingsir

sarêng ngamuk prajuritnya wong Santênan
tandange gêgilani
anglir singa lodra
galak amôngsa sarpa
lir gunung rubuh kang bêdhil
suraking bala
kadi rubuh kang langit

asauran lan swaraning kalantaka
wong cilik aprang dhingin
rame ingkang yuda
surak ambal-ambalan
langit pêtêng anglimputi
ramening yuda
lir gabah dèn intêri

tutup pêtêng pating gagab kangayuda
Tumbakganjur wus mati
mung tamèng lan pdhang
tandange wong Santênan
lir pendah banthèng akanin
pating jalimprak
anigas angidêki

wong pasisir pan sampun bubar sadaya
datan amôngga pulih
prajurite pjah
tatanya nora atra
sira Arya Sawunggaling
pangamukira
dahat anggêgilani

Ki Tumênggung Endranata pan uninga
lamun prajurit Pathi
angamuk manêngah
lir mong tan olih môngsa
Endranata wus anggêndring
tan olih bala
bokonge koplak-kaplik

kêbatira palayune Endranata
ki arya anututi
mring Ki Endranata
ingkang binujung kêbat
anulya malik kulambi
atilar kuda
amor lan wong pakathik

sirna larut wong pasisir sangking ngarsa
samya ngungsi ing wuri
nanging tan atêbah
sigra wadya Santênan
wus mingêr pangamuknèki
wadya Mataram
sampun angati-ati

pan anêmpuh wong Pathi mring wong Mataram
langkung ramening jurit
akèngsêr kang wadya
wong Pathi pangamukya
tan ana pangucap ajrih
ramening surak
têtêg awor lan bêdhil

kadi ombak sagara anêmpuh marang
ramene wong ajurit
akèngsêr kang wadya
dening Nayamanggala
arukêt luhuring wajik
sêndhal-sinêndhal
rame kêris-kinêris

ting salêmprot sami tiba saking kuda
sampyuh sarêng ngêmasi
Ki Sura Bramantya
aprang lan Jagabaya
arame uthik-inguthik
Sura Bramantya
panumbake anitir

Ki Tumênggung Jagabaya sigra numbak
Sura Bramantya tangkis
nanging kabêrabat
kêna gulu iringnya
Sura Bramantya ngêmasi
suraking bala
kadi karêngèng langit

Jayèngrana aprang lawan Martalaya
wong sèwu angêmbuli
sami kuwatira
klangkung ramening yuda
Martalaya angawaki
Ki Jayèngrana
tumandang narik kêris

Jayèngrana prangira lan Martalaya
sami sudirèng kalih
watange ginêbang
pan nulya nyandhak tangan
prasami tarik-tinarik
pêrang-pinêrang
kiris malês angiris

Jayèngrana kiris jajanira pasah
niba anuli mati
Radèn Kadhuruan
sampun ayun-ayunan
kalawan Ki Rajaniti
sigra anumbak
asru Ki Rajaniti

wus tinangkil watange putung anjêplak
nulya tinumbak aglis
jajanira tatas
anrus marang walikat
Rajaniti angêmasi
suraking bala
lir ombaking jaladri

Mangunonêng wêruh anake palastra
kudanya dèn camêthi
adhuh putraningwang
durung ungsummu pjah
durung wruh rasaning mukti
lah Kadhuruan
payo tandhing lan mami

pan tinumbak Kadhuruan pan kaplêsat
tiba saking turanggi
pan aburangkangan
nanging datan apasah
tinumbak tinitir-titir
Ki Kadhuruan
ngadêg sarwi nglarihi

Mangunonêng tinumbak jajanya pasah
niba anuli mati
sigra Kadhuruan
kudanya tinitihan
anulya dipun camêthi
angikal watang
sêsumbar angajrihi

ywa rêbutên iya aku Kadhuruan
kaipe mring Dipati
Bragola Santênan
lah payo kêmbulana
dadi bungahe kang ati
barênga mara
rêbutên ing ajurit

Kartajaya aprang lawan Yudabôngsa
rame ukih-ingukih
atumbak-tinumbak
Kartajaya kabranan
panumbake nitir-nitir
nulya aniba
Kartajaya ngêmasi

Ki Dipati Santênan ningali bala
mantrine akèh mati
langkung merangira
aprang marakkên bala
kudane wus dèn camêthi
wastaning kuda
aran pun layarwaring

sarêng mangkat kapêdhak lan Kajinêman
kudane samya nirik
tan ana sinêdya
dipati ing Santênan
mung kang raka sri bupati
têngrêranira
pinêlêng jroning galih

sampun parêk lan gêgaman ing Mataram
kinarubut ing bêdhil
surak lir ampuhan
bêndhe munya ngawiyat
gamêlan munya angrangin
sang adipatya
sukanira sinipi

dyan kinêtab kudane nulya angêrab
prayitna wong Matawis
Dipati Santênan
sigra anêmpuh ing prang
prajurite anadhahi
wadya Mataram
panggah datan gumingsir

liwung awor wadya Mataram kèh pjah
dening prajurit Pathi
tandangnya lir singa
barwang tanpa lèh môngsa
wênèh kadya banthèng kanin
numbak anigas
angris saha ngakahi

ramening prang lir ombaking nêmpuh marang
dening kang bêdhil muni
gong maguru gôngsa
têtêg anglir butula
myang surak gumuruh atri
sira dipatya
pan sêdya lêbu gni

Ki Tumênggung Singaranu wus kesisan
wadyanira wus ênting
kabèh wus lumaywa
Singaranu katunjang
dipatinya angawaki
Pathi Bragola
wus ngawaki ing jurit

pan Dipati Santên pangamukira
riwutan tan olèh tandhing
wau sri narendra
kang tansah lês ing nala
adangu datan kapanggih
sira dipatya
dahat anginggit-inggit

wong Mataram tan môngga-môngga puliha
ya ta sri narapati
anêmbang tangara
nabuh Kiyai Bicak
tinitir-titir tan muni
sri naranata
gya kêmpuh dèn sungkêmi

wus anêkung maladi Sang Madèng Suksma
anêgsa karsaning
sang amurwèng tingal
datan lyan kang kacipta
lêhêng kang akarya bumi
ciptèng sang nata
wus angèsthi sawiji

sawungunya Ki Bicak sigra tinêmbang
angungkung munyèng langit
pidha glap kasonga
sigra para santana
gya angingêrakên baris
pan sarêng mara
sarta Ki Bicak anjrit

Adipati Santênan ika miyarsa
yèn Ki Bicak sru muni
angingêrkên kuda
asru dènira mojar
alah payo wong ing Pathi
ika Ki Bicak
tinêmbang asru muni

wus katingal para santana Mataram
yèn sampun masang baris
Dipati Santênan
marakakên kang wadya
amung kari kang prajurit
bala Santênan
kang alit têlas mati

pra prawira ing Pathi nyamêthi kuda
wus sêdya lêbu agni
santana Mataram
sampun sami prayitna
nêdya ngawaki pribadi
sarêng tandangya
kudanya dèn camêthi

sampun nandêr para santana Mataram
wong Pathi aningali
sakèhing prawira
sarêng nyamêthi kuda
kinêtab anyandêr pati
sarêng narajang
anêmpuh wong Matawis

prajurit Pathi santana kang anama
Rahadèn Wirasakti
anyamêthi kuda
watangnya sah ingêmbat
apanggah sami prajurit
samya santana
rame ungkih-ingungkih

wong Mataram Rahadyan Wirawiguna
ingkang alawan jurit
Wirasakti numbak
mring Prawirataruna
panumbake pan katangkis
winalês sigra
gulu iringnya kêni

amung kulit ayam kang kabêsèr tumbak
niba pan nuli mati
ana samitranya
aran Wirasaraya
dulu sumitrane mati
nyamêthi kuda
watangnya wus pinandhi

dhapuripun waos bêbiring lanangan
murub apindha gêni
sarywangling sêsumbar
payo padha prawira
aja na anguciwani
ingsun lan sira
payo padha wong bêcik

wusya pagut kang yuda sigra anumbak
Wirataruna tangkis
nanging kabêrabat
tan katangkis ing tumbak
gagêmbunge tugêl palih
Prawiratruna
angganya pan gumlinting

pangrasanya gêmbunge kadi butula
nulya sira malêsi
Ki Wirasaraya
anuli dipun tumbak
malês saking nginggil wajik
tiba kalumah
saya tinitir-titir

pan kabranan Ki Wirasraya wus pêjah
Ki Dipati Tohpati
gya arsa nulunga
sigra nyamêthi kuda
pangeran ing Mangkubumi
sampun uninga
kudane dèn camêthi

sampun têmpuh lawung pan tumbak-tinumbak
watang putung marêngi
nulya rukêt pisan
sami candhak-cinandhak
pan sami angunus kêris
atêpung asta
anyuduk gênti kêris

wus tumurun kalih saking kudanira
rame kêris-kinêris
samitêguhira
kêris datan tumama
sarêng rêmpu dhuwung kalih
gya rukêt prangnya
gantya banting-binanting

pan kalindhih pangeraning Mangkubumya
angrasa lamun kontit
pan nyandhak gantangan
Ki Tohpati anjola
anuli banjur binanting
pan tinunggangan
Tohpati asru angling

hèh carobo wong Mataram pêrangira
Pangeran Mangkubumi
aris saurira
sajang-ajanging ajang
pan iki wong rêbut pati
Ki Tohpralaya
dèn idêk dèn suduki

kinakahan Tohpati sampun apêjah
Sindurêja ajurit
pan ayun-ayunan
lan Pangran Pugêr samya
asupe ungkih-ingungkih
sami prakoswa
tan ana kang kalindhih

wong Mataram suraknya ambal-ambalan
kadi karêngèng langit
sira Sindurêja
ngantêp panumbakira
Dipati Pugêr tan gingsir
putung watangnya
sigra amarêpêki

sigra narik dhuwunge sang adipatya
anuli dèn larihi
knê jajanira
Sindurêja aniba
datan kongsi pining kalih
angathang-athang
surake wanti-wanti

Kadhuruan marang ngarsa asêsumbar
rêbutên ing ajurit
aja na ngucira
payo padha prawira
angikal watang kumitir
singa katrajang
wong Mataram angisis

Panêmbahan Purubaya wus uninga
wong Mataram angisis
agya lampahira
amapan Kadhuruan
panêmbahan wus apanggih
ayun-ayunan
panêmbahan sigra ngling

Kadhuruan lah uwis sira mlayua
eman bok sira mati
kuatira pira
akulita têmbaga
nadyan bêbalunga wêsi
sungsum gêgola
tan wande sira mati

Kadhuruan asra dènira angucap
baya ora na sakti
wong ing ngalam donya
amung sira Purbaya
budia ingsun kêmbari
pan durung ulap
ngong mungsuh wong Matawis

Kadhuruan sigra numbak panêmbahan
kajêngkang-jêngkang angling
setan Kadhuruan
numbak tan wruh prayoga
eman tanganira iki
Ki Kadhuruan
angling anggigit lathi

panêmbahan masêm dènnya angandika
usapana dèn lirih
iya tumbakira
mênèk kuthah ludira
eman-emane kang brangti
pasah kok tumbak
angur matia cilik

Kadhuruan sumêngit panumbakira
aputung watangnèki
angunus curiga
Kadhuruan narajang
panumbake nitir-nitir
Pangran Purbaya
panggah datan gumingsir

panêmbahan sigra anarik curiga
dhuwung aran Ki Panji
sigra Kadhuruan
sinuduk jajanira
malêsat tiba kabanting
wus kinakahan
cinublês pulung ati

Kadhuruan sampun pêjah kapisanan
sigra sang adipati
kulon anarajang
nulya sigra anumbak
kanan kering dèn kêmbuli
putung kang watang
pangeran anglarihi

ki dipati kulon pan sampun tinumbak
jajanya trus ing gigir
pan sampun palastra
surak kadi ampuhan
wong Mataram aningali
Pangran Purbaya
kinarubut ing jurit

kang lumayu pan sampun wangsul sadaya
nêdya apulih gêtih
surak lir ampuhan
kumrab sakèh gêgaman
wong Pathi tan kêna gingsir
kinêpang- kêpang
sampun akathah mati

Sawunggaling angamuk kagila- gila
liwung angobat- abit
kinarubut ing prang
dening wadya Mataram
singa kang tinêmpuh ngisis
pan kinakahan
kudane sampun mati

Sawunggaling lumayu narik curiga
dharat dènira jurit
kang pinarak bubar
Pangeran Purubaya
uninga mring Sawunggaling
nulya gya mara
manahnya rada miring

dhuwungira Kyai Panji wus liniga
awor lawan pakathik
samana Ki Arya
Sawunggaling wus pêrak
anuli dipun larihi
saking ngiringan
Sawunggalling malêsi

datan angsal Sawunggalling wus aniba
anuli dipun byuki
mring wadya Mataram
anulya tinalenan
wus binônda Sawunggaling
Rajamanggala
karsane anulungi

anarajang Rajamanggala manêngah
pangeran wus udani
nulya pinaranan
ya ta Rajamanggala
panumbake wanti- wanti
putung kang watang
pangeran anglarihi

angênèni jaja trusing ing walikat
Rajamanggala mati
sira Adipatya
Bragola ing Santênan
ningali prajurit ênting
kalangkung merang
Dipati Kori mati

kapêdhake kalawan wong Kajinêman
sampun akathah mati
watara kang gêsang
kari wong kawan dasa
punika tan kêna têbih
wadya Mataram
singa katêmpuh ngisis

Adipati Santênan pangamukira
anglir Bimanyu jurit
ing prang Brôntayuda
rinêbat mring Kurawa
binêdhilan ngarsa wuri
ing kering kanan
mimis kadya garimis

tan tinolih dene Dipati Santênan
amung sri narapati
pinêlêng wardaya
adangu ingulatan
sigra anulya kapanggih
ênggèn sang nata
kudane dèn cumêthi

sri narendra anitih kapal bandana
pun wagugên namèki
cêmêng ulêsira
gamêlira wotsêkar
dhuh sultan paduka salin
kapal bandana
pun wagugên puniki

aturipun awanti tan piniarsa
sapisan kaping kalih
ping tiga kaping pat
kangjêng sultan ngandika
môngsa sun sêdya gumingsir
ingsun asêdya
iya barênga mati

wus tinitir Ki Bicak muni angangkang
wadya kang anèng ngarsi
sami alok sira
lah payo iki prapta
kapêdhak ingkang satunggil
alah ta ingwang
mati bubukên iki

Nayadarma kapêdhak bêkta ampilan
waose sri bupati
Kyai Barukarna
binêkta Nayadarma
anulya sigra apamit
sri naranata
angandika ing abdi

alah iya yèn satuhu wani sira
tumbakku Barukuping
sira tamakêna
Nayadarma tur sêmbah
sigra majêng awotsari
Ki Nayadarma
sigra arêbut dhingin

Adipati Pathi wus kinalang-kalang
wus pêrak sang dipati
anulya narajang
mring kapêdhak Mataram
prasami anakêr wani
wus tinadhahan
sang dipati ing Pathi

Kinarubut kudanira sampun pêjah
malumpat sang dipati
ngamuk lan curiga
sigra Ki Nayadarma
prênahe sampun kapering
sigra tinumbak
asru sang adipati

lambungira ki dipati ingkang pasah
dhasar sayah kariyin
pan nuli aniba
dipati wus palastra
rinêbut mring wong Matawis
pan sampun kêna
angaku anatoni

sampun katur dhumatêng sri naranata
yèn dipati ngêmasi
kinèn ambêktaa
jisim dhatêng ngajêngan
kapêdhak sigra wotsari
nuli lumampah
mring prênahe kangjisim

Mangunjaya uninga dipati pêjah
angrêbut tan kuwawi
anulya lumajar
mulih marang Santênan
angukub kang kari-kari
dyan kawarnaa
pan ingkang mundhut jisim

wong kapêdhak kewuhan pambêktanira
karsa pinundhi-pundhi
satruning narendra
yun sinèrèk kewala
iki santana narpati
sami kewuhan
ana wong tua siji

aris mojar puniku karêp manira
sirahipun pinandhi
sikil sinèrèda
sadaya kapêthukan
anulya dipun lampahi
sirah ingangkat
sukune dipun irit

aningali sang nata kalangkung suka
sampun prapta ing ngarsi
sang nata ngandika
lah padha adêgêna
iku jisime si adhi
wus jinaganan
ngandika sri bupati

tatabana apa gêgamaning aprang
nulya dipun tatabi
pan nora gêgawa
katur mring sri narendra
angandika sri bupati
adhi Santênan
pan ora sêdya mulih

lah wiyakên lathine adhi Bragola
apa baya barêsih
sampun pinariksa
katur rêgêt kang waja
angandika sri bupati
tan kobêr ika
asusur ta si adhi

angandika sang nata mring wadyabala
sapa ingkang matèni
wadya atur sêmbah
sami arêrêmbatan
angandika sri bupati
lah Nayadarma
tarikên tumbak mami

pinariksa Ki Baru mêtu ludira
sang natangandika ris
lah Si Nayadarma
kang matèni Bragola
karwarnaa Sriwunggalling
sampun binêkta
Endranata ningali

Endranata ngiwi-iwi asru ngucap
gene ta nora luwih
Sawunggathèl sira
mêngko uwis binônda
angamuka sun taboki
langkung bramantya
Sawunggaling sru angling

nora isin sira edan Endranata
mau malik kulambi
arêp ingsun tumbak
umpêtan awor kompra
dening ta dêlap aurip
eman sang nata
maringi tunggaksêmi

eman-eman alinggih lampit si edan
jêjêrih wêdi mati
duraka nèng dunya
Endranata awirang
mundur alinggih nèng wuri
sarwi angucap
ngadhêp wong kêna sarik

sampun katur Sawunggaling wus kabêsta
wus kinèn amêjahi
sampun pinjahan
Sawunggaling karênan
kalamun awèta urip
wira nèng dunya
warnanên sri bupati

angandika sang nata mring Alap-alap
sira mentara aglis
lan si Jagabaya
lan Arya Panularan
Si Ngabèi Wirapati
lan wong Mataram
milua urun mantri

baboyonga marang nagara Santênan
poma sira dèn bêcik
yèn ana kang bôngga
anuli patènana
yèn wus mati kang prajurit
dèn boyongana
dèn ênting aja kari

Sarupane wong wadone ing Santênan
yèn bojoning priyayi
lah sira tandhua
aja kongsi lumampah
lan anggowoa joli
bok ipe benjang
sira tunggangna joli

Alap-alap lan Tumênggung Jagabaya
Panular Wirapati
wus amit tur sêmbah
nulya bubar sadaya
datan kawarna ing margi
warnanên sira
Mangunjaya kang prapti

wus malêbu jroning pura tur uninga
mring garwaning dipati
yèn kang raka seda
tumpêsan ingkang bala
ya ta kang garwa samyanjrit
wong dalêm pura
gumuruh samya nangis

sêsambate pan sami kawêlasarsa
umyang swaraning tangis
lir pendah ampuhan
sakèhing para garwa
sêsambate mêlasasih
aniba-niba
ana gumuling siti

putranira kang aran Rahadèn Rôngga
samya dipun tangisi
adhuh putraningwang
êndi ta ramanira
sapa wlas ing sira gusti
dhuh putraningwang
kakang êmas dipati

jêngandika tilar putra maksih jabang
durung wruh ing amukti
adhuh putraningwang
pan gusti sira lola
kang putra barêbês mili
sajroning pura
gumêrah punang tangis

para garwa prasami agêgulungan
ana kang sambat mati
ana sambat bapa
wènèh sambat lakinya
pundi ujarira asih
dhatêng kawula
pundi tandhaning mangkin

pan kawula têka tuwan tega tilar
andika seda dhingin
dhuh kakang dipatya
kawula dika bêkta
datan sagêd ingsun kari
sang adipatya
gawanên ingsun mati

kapanggiha dika ing ngakhirat benjang
tulusa dika asih
dhumatêng kawula
hnêngêna jro pura
ingkang gumêdêr anangis
ya ta kocapa
wadyabala Matawis

sampun prapta malêbêt sajroning kitha
anèng pasar abaris
ya ta kawarnaa
wadyabala Santênan
ingkang tinanggênah wingking
kang têngga pura
sami sumêdya mati

mantri papat prasami anêdya bela
dhatêng sang adipati
pun Suraprameya
lan pun Rôngga Jaladra
Surataka tiganèki
lan Pangalasan
kapat trahing prajurit

wong sakawan sampun prayitna sadaya
warnanên kang wus prapti
wadya ing Mataram
sampun ninga sadaya
pan ana kang bôngga wingking
sami prayitna
ngalun-alun wus prapti

wong Santênan watara ing kathahira
wong kalih atus nênggih
sigra atêngara
Dêmang Suraprameya
sarêng mangkat kang prajurit
angamuk rampak
sadaya ambêk pati

kinarutug mimis wadya ing Santênan
nanging tan kêna gingsir
pan kathah kang pêjah
pan dèn ilês kewala
datan wontên sêdya urip
wadya Mataram
iya tan nêdya gingsir

pangamuke wong Pathi lir singa lodra
galak tanpa lih bukti
pan kakèhan lawan
wong Pathi têlas pjah
prajurite angawaki
sigra narajang
ngamuk angobat-abit

wong Mataram prasami sudiranira
pan sampun anginêbi
Ki Suraprameya
angamuk kadi yaksa
singa katêrajang ngisis
Ki Alap-alap
kudane dèn camêthi

wus anêmpuh kuda lan Suraprameya
rame ungkih-ingungkih
Ki Suraprameya
asru panumbakira
Ki Alap-alap atangkis
watangnya kontal
nulya tinumbak aglis

wus ginêbang putung watange kasingsal
Alap-alap nglarihi
jajanira pasah
ludiranya daladag
Suraprameya wus miris
angabêncana
mundur andêdagangi

Kyai Rôngga Jaladra pangamukira
dahat angobat-abit
Ki Arya Panular
sigra nuli narajang
sampun têmpuh ing ajurit
tumbak-tinumbak
sami sudirèng kalih

Ki Panular anumbak Rôngga Jaladra
asru dènira tangkis
nanging kabêrabat
kêna gulu iringnya
watara pasah sanyari
Rôngga Jaladra
mundur amêmêcati

Wurantaka angamuk saya manêngah
sigra Ki Wirapati
nyandhak pangawinan
mamprung nuli narajang
tumbake datan ngundhili
mudhun ing kuda
sami dharat kang jurit

Wirapati anyêndhal mring Surantaka
dhinosok pan kuwalik
Surantaka tiba
dhêdhangkak tibèng lêmah
anulya sinuduk aglis
Ki Surantaka
mundur anuli mati

Jagabaya aprang lawan Pangalasan
rame ungkih-ingungkih
tan ana kasoran
sami sudiranira
Ki Alap-alap nulungi
ngêmbat watangnya
anumbak saking kering

Pangalasan kêna pêpilinganira
munduran ora eling
anulya aniba
anèng têngahing lawang
sasèndhèn pipining kori
sampun pralaya
pan nanging maksih linggih

sira Dêmang Suraprameya matinya
kandhaga dèn liyangi
Ki Wira Jaladra
mati ngurêbi lawang
Mangunjaya aningali
prajurit têlas
lumayu mring jro puri

sampun prapta ing pura Ki Mangunjaya
gumêr swaraning tangis
sigra Mangunjaya
ngulati Radèn Rôngga
saksana sira kapanggih
nulya binêkta
mêdal saking jro puri

Mangunjaya mêdal saking babutulan
nêdya angungsi wukir
ing gunung Prawata
ênêngêna saksana
ucapên wadya Matawis
malêbèng pura
gumrah swaraning tangis

Alap-alap lan Tumênggung Jagabaya
sampun dènnya nitèni
sakèh braja brana
lawan wong dalêm pisan
Alap-alap amarani
marang sang rêtna
wuwusira lir gêndhis

