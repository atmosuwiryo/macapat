ing Toyamas kamarganan
ya ta prabu ing Matawis
pan wus sidik ing paningal
uninga karsaning Widhi
lamun têkèng ing jangji
puput panjênênganipun
nèng marga nandhang gêrah
tan arsa dèn usadani
sampun pasrah karsaning Hyang Maha Mulya

ingkang punggawa ngandikan
kinèn lumampah kariyin
alah ingsun karyakêna
pasêkaran anèng Têgil
apan karsaning Widi
sun astana Têgalarum
nuli sira karyaa
kalwat katêmua dadi
apan ingsun sumôngga karsaning Sukma

ingkang kinèn wus lumampah
dhatêng nagari ing Têgil
kawarnaa sri narendra
gêrahe saya ngranuhi
ya ta angandika mring
putranira ingkang sêpuh
Pangeran Adipatya
Mataram ingkang winêling
wau dhatêng ingkang rama sri narendra

yèn ingsun têkèng wêkasan
amung ta wêwêkas mami
sira kaki mangetana
ngajaka bala Walandi
iku kanthinên kaki
sira amalêsa ukum
iya marang bang wetan
ingsun kaki angamini
angrêbuta nagaranira Mataram

yèn sira kanthi Walônda
ing ayuda pilih tandhing
pan wus karsaning Hyang Sukma
mingêr ingkang sawab salin
iya mangsane benjing
si kapir yudane unggul
karane Si Walônda
sira kanthia ta kaki
angrêbuta nagaranira Mataram

sakathahing babrêkatan
sira kang ingsun warisi
sun wênangakên nganggoa
jêjimataning Matawis
kang putra atur bêkti
nungkêmi asêmu êluh
kang rama angandika
lah uwis karia kaki
dèn abêcik kaki sira ingsun tinggal

amung kang putra panuwa
lan wuragil kang nungkuli
dene putra kang têtiga
anèng ing Bagêlèn sami
pan sami pacak baris
tan kawarna lampahipun
kang layon wus binêkta
pinêtak anèng ing Têgil
kawarnaa kang kantun putra têtiga

anèng ing Jênar punika
tanah Bagêlèn abaris
wong kilèn suyut sadaya
ing Pamalang wus angalih
dene mantri Matawis
Gajah Pramada kang kantun
amung raja pinutra
Pangeran Pugêr anênggih
pan asare ing dalu ika supêna

kapanggih lawan kang rama
apan tulus angêmasi
ing jro supêna pan wikan
ngandika balia kaki
rêbutên ing Matawis
ing mêngko iki wus ungsum
akuthaa ing Jênar
sarêng nglilir kang aguling
rajaputra gêgêtun supênanira

anari para punggawa
atanapi para mantri
kalawan kang para tapa
karsanira sang apêkik
arsa jumênêng aji
sineba pra mantri agung
sakèhing pra punggawa
sadaya sami nyondhongi
atanapi wau ingkang para tapa

ya ta sang raja pinutra
pan sampun jumênêng aji
senapati ing ngalaga
sayidin panatagami
ing Jênar dèn kithani
Purwagônda wastanipun
samya suyut sadaya
wadya Bagêlèn prasami
yèn sineba pinarak anèng dhêdhampar

para santana akathah
wau ingkang angantuni
Rahadèn Wirataruna
Radèn Rôngga maksih kari
tanapi para mantri
Gajah Pramada pan kantun
ngawula radèn putra
miwah ingkang rayi kalih
wong Bagêlèn sami kinulawisudha

wau limane sang nata
tinilar anèng ing margi
apan sampun pinurugan
warnanên ingkang nututi
tiyang Madura nênggih
Dhandhangwacana pangayun
kandhêg ing Jagabaya
solahe anggêgilani
wong Kalagan pan sami mapag ing Waja

tiyang Bagêlèn sumahab
prasamya ngantêp ing jurit
kang para mantri Kalagan
sadaya sami ngawaki
langkung ramening jurit
ing Jagabaya prang pupuh
datan arsa mundura
Dhandhangwacana prajurit
pan kudane datan pasah dening braja

arame prang long-linongan
ing sabên dina ajurit
kalawan wong ing Kalagan
arame bêdhil-binêdhil
wadya akathah mati
arame buru-binuru
anèng ing Jagabaya
wong Bagêlèn kang nindhihi
sagung para putra santana Mataram

ing sabên dina ayuda
kèndêl kasaput ing wêngi
enjang anêmbang têngara
Dhandhangwacana ngundhangi
ing wadya lan prajurit
tiyang Madura anggrêgut
angantêp ing ayuda
tiyang Makasar ing kering
wong Madura prajurite wus siyaga

miwah wadya ing Kalagan
sêdya ngantêpi ing jurit
wus sami pêpak sadaya
sagunging para prajurit
sigra umangsah aglis
para santana anggrêgut
Radèn Prawiratruna
Radèn Wiramanggalèki
atanapi Tumênggung Gajah Pramada

Jêng Pangeran Martasana
lan Jêng Pangran Singasari
sami anindhihi yuda
sumêdya angrêbut wuri
sigra campuh ing jurit
arame buru-binuru
tiyang Sampang kasoran
akathah samya ngêmasi
wong Madura sampun binujung mangetan

ya ta prajurit Kalagan
dènira buru angungkih
wus nabrang ing Jagabaya
sumêdya angrêbut puri
sadaya angsal galih
tiyang Bagêlèn anggrêgut
kang sinêmbah ngalaga
wau kalawan kang rayi
wus anabrang wau lèpèn Jagabaya

wau tiyang ing Madura
palayune tan anolih
kalawan tiyang Makasar
sumêdya kitha dèn ungsi
warnanên ingkang kari
kang ngakahi ing Matarum
Tumênggung Mangkuyuda
mêmpên jro pura Matawis
solahira wong Sampang kadi rêksasa

Dipati Sampang kacandhak
ingkang anèng ing Matawis
Ki Dipati Cakraningrat
pan sampun kacêpêng lami
dene ingkang prajurit
Ki Mangkuyuda linuhung
wus binoyong mangetan
kalawan saanak rabi
sampun katur marang Radèn Trunajaya

ya ta wau ingkang Paman
Cakraningrat dèn sakiti
dinèkèk ngalas Lodhaya
wau ta lawan kang rayi
langkung kawêlas asih
ênêngêna tan winuwus
sira Dhandhangwacana
sagêgamane ngajrihi
ya ta wau mêlatar sawadyanira

ya ta tiyang ing Mataram
akathah kang sami prapti
samya ngulati bêndara
ingkang mawut duk kariyin
angilèkkên kang èstri
kalawan ing anakipun
wus gênah gya tinilar
pan sami nusul ing gusti
sami prapta sowan marang panêmbahan

sami lajêng angawula
wau dhatêng ing narpati
panêmbahan ing ngalaga
saya akukuh kang jurit
dene tiyang Matawis ingkang mawut sami kumpul
lampahe sampun prapta
wau nagari Matawis
pan abaris anèng sajawining kitha

Ki Tumênggung Mangkuyuda
wau kang anèng jro puri
kalawan Dhandhangwacana
lawang kitha dèn tangkêpi
manahnya sami miris
wong Madura kang kaburu
miwah bala Makasar
manahe prasamya miris
ingkang anèng jawi kitha amêlatar

jêng sinuhun ing ngalaga
kang sêdya angrêbut puri
tan kawarna lampahira
dènira amangun jurit
wong Madura pan miris
samya alolos ing dalu
Tumênggung Mangkuyuda
saking kadhaton Matawis
sabalane ingkang kari gurawalan

palayunira mangetan
sêdya ngungsi mring Kadhiri
tan kawarna solahira
warnanên sri narapati
miwah kang para ari
ingkang pura wus karêbut
jêng sunan ing ngalaga
wus ngadhaton ing Matawis
têtêp malih wadyabala ing Mataram

akathah kang sami prapta
kapêdhakan para mantri
miwah kang para santana
têtêp jênênging narpati
anèng nagri Matawis
kang wadyabala wus suyut
ingkang para santana
sadaya jinunjung linggih
atanapi wadya Bagêlèn sadaya

sami kinulawisudha
sami kathah lungguh lampit
wong Bagêlèn kalih sanak
kang kinarya senapati
Arya Surajayèki
lan Arya Tambakbayèku
kalih samya wadana
lawan tungguling ajurit
kang kinarya patih Arya Môndhalika

Radèn Prawirataruna
pan sampun jinunjung linggih
wau ta kêkasihira
Adipati Mangkubumi
wau ingkang nisihi
pan sampun jinunjung lungguh
nênggih Rahadèn Rôngga
mangke jumênêng Dipati
Martasana misuwur wong samataram

apan ta Kiyai Kamal
samangke jinunjung linggih
Ki Pangulu Adiningrat
têtêp nagri ing Matawis
wadya gung alit ajrih
anglampahi ing sakukum
parentahnya sang nata
apan palamarta adil
wong Mataram gung alit suyut sadaya

nanging kalane samana
Mataram sangêt pagêring
larang udan larang pangan
sangêt wêlaking Matawis
gêsêng ingkang nagari
apan maksih hawanipun
dènnya kambah ing yuda
sangêt rusaking nagari
mila sangêt pagêring nagri Mataram

ingkang gêring kathah pêjah
kang waras linud ing gudhig
gandanira bêlarongan
kang cilik tinub ing bêdhil
wong cilik kathah mati
andulur anèng lêlurung
miwah nglèpèn atembak
wadya kêkirangan bukti
iwak kuda gadhung labêt kadhandhangan

wong Mataram kalangkung prihatin
pan asangêt dènnya larang pangan
tinub ing gêgêring gêdhe
têtiyang ting kalumpruk
pan asangêt wêlak nagari
datan kêna tinambak
nagri ing Matarum
apan maksih hawanira
ing Mataram langkung dènnya anggêsêngi
gênti ingkang kocapa

putra sêpuh wau kang winarni
ingkang wontên têlatah Toyamas
Pangran Adipati Anèm
langkung prihatinipun
ing Mataram wus bosah-basih
kang rama sampun seda
anèng Têgalarum
milane raja pinutra
sakêlangkung wau dènnya mati ragi
nênêdha ing Hyang Sukma

para lurah andhèr anèng ngarsi
angaturi mring raja pinutra
kinèn jumênênga rajèng
nanging ta sang abagus
datan arsa madêg narpati
pan arsa alêlana
wau sang abagus
arsa ngaji dhatêng Mêkah
kangjêng pangran ngandika dhatêng kang abdi
lah sira timbalana

Martalaya Dipati ing Têgil
ingkang kinèn pan wus nêmbah mentar
datan kawarnèng ênune
lampahing duta wau
sampun prapta nagari Têgil
panggih lawan Dipatya
Martalaya sampun
dhinawuhan kang timbalan
sigra budhal saking nagari ing Têgil
Dipati Martalaya

tan kawarna lampahirèng margi
sampun prapta tanah ing Toyamas
panggih Pangran Dipatyanèm
Martalaya cumundhuk
amangraup padaning gusti
umatur kathah-kathah
pangran ngandika rum
marma sira ingsun undang
Martalaya ingsun upayakna aglis
pêrau kang prayoga

Martalaya nêmbah matur aris
adhuh anggèr dinamêl punapa
pangeran pangandikane
sun gawa layar besuk
lunga ngaji ing karsa mami
marang nagari Mêkah
Martalaya matur
anggèr sampun sapunika
ing rat Jawi sintên ingkang dèn gendholi
gusti liya paduka

yèn kenginga kawula aturi
abdi dalêm gusti ing Têtêgal
sampun rungak kawulane
tuwan madêga ratu
anggêntosi ing rama aji
anèng nagari Têgal
kawula kang mangku
prakawis mêngsah paduka
wong Madura sampun ta manah kuwatir
kawula kang nanggulang

nadyan anggèr wuwuha sakêthi
wong Madura kawula tan ulap
angêmbari prakosane
dèn kongsi ajur mumur
anglampahi ayahan gusti
amungsuh wong bang wetan
sagêndhinge purun
jêng pangran alon ngandika
ingsun nora kêna yèn sira aturi
mêksa lunga mring Mêkah

Martalaya nêmbah matur malih
yèn ta tuwan tan kêni ngaturan
kawula mantuk nak anggèr
inggih damêl pêrau
lamun botên damêl pribadi
môngsa gusti pênêda
ngupaya pêrau
botên sami lan akarya
pasthi sae jêng pangeran ngandika ris
lah iya sakarsanta

Martalaya nêmbah matur aris
adhuh gusti paduka kantuna
sigra lèngsèr sabalane
swaranira gumuruh
wadya Têgal samyanti-anti
sigêgên Martalaya
warnanên kang kantun
Jêng Pangeran Adipatya
ginarumung dening wadya agêng alit
ingaturan tan kêna

nglampus ing driya atêmah brangti
Pangran Adipati ing Toyamas
anggung mendra ing sêdyane
apan sampun anglampus
tan anêdya wau ngulati
ing marga kawibawan
wau sêdyanipun
karsa ngaos dhatêng Mêkah
sakathahe punggawa anggêgendholi
sadaya tan arêmbag

aturirasamya ngasih-asih
dados punapa ingkang tinilar
sintên ginendholan ngakèh
abdi paduka agung
sintên gusti ingkang nguyuni
pangraosing kang manah
ing sasedanipun
rama tuwan sri narendra
mung paduka pangeran dados gêgênti
nguyuni wong Mataram

kawarnaa kang anggung prihatin
Pangran Adipati ing Mataram
tambuh paran ing karsane
dene nagarinipun
ing Mataram wus bosah-basih
kaluluh ingkang rama
seda Têgalarum
tambuh raosing kang driya
alêlana tan ana sinêdyèng galih
anèng tanah Toyamas

para mantri akathah ngaturi
ingkang para santana Mataram
warnanên Dipati Anèm
asarean sang bagus
panakawan ingkang mêtêki
anèng masjid Toyamas
sira sang abagus
apan lagya sêsarean
panakawan kang sêdhêng amêmêtêki
duk sare rêm-rêm ayam

panakawan taksih amêtêki
nulya ana wulan pitu prapta
têka manjing ing jajane
masjid katon garuwung
sirah gada datan kaèksi
namung langit kawuryan
sasi duk tumurun
tiningalan kamanungsan
salandheyan cinandhak-candhak tan kêni
têka manjing ing grana

raja pinutra kagyat anglilir
duk alênggah anèng pasarean
pungun-pungun panglilire
dening supênanipun
rajaputra sampun udani
yèn sasmitaning Allah
wau ingkang rawuh
sanès surasaning manah
lan ing nguni sajagad Jawi puniki
wus kagêm ingkang ngasta

cahyanira rahadèn dumêling
dene kadya sasi kapurnaman
amicorèng ing driyane
salami-laminipun
mangkenea rasaning galih
kaya ta nora bêdhah
nagri ing Matarum
karsane rahadèn putra
arsa madêg narendra padha samangkin
anggêntosi kang rama

sakathahe jêjimat Matawis
sampun wontên sang raja pinutra
para wasiyate kabèh
ya ta nulya rinasuk
Ki Bêlabar sampun winangking
pinarak ing dhêdhampar
punggawa supênuh
sakathahe kang kawula
samya gêtun wau ningali ing gusti
sanès kalawan saban

cahyanira anglir pendah sasi
samya kucêm cahyane kang seba
wadya tinimbalan kabèh
miwah kang kamisêpuh
radèn putra madêg narpati
Susunan Amangkurat
jêjuluking ratu
Senapati ing Ngalaga
kang punggawa sadaya samya ngrêmbugi
ing karsane rahadyan

sakathahe kang jinunjung linggih
wau ingkang abdinira lama
lêlurah ing kadipatèn
sami sinung lêlungguh
kang sawênèh alinggih lampit
ana jumênêng rôngga
sawênèh tumênggung
tanapi ngabèi dêmang
pan warata sadaya kang abdi lami
pan kinulawisudha

prabu anom utusan nimbali
marang adipati ing Têtêgal
kang kinèn tur sêmbah lèngsèr
datan kawarnèng ênu
sampun prapta nagari Têgil
panggih lan Martalaya
utusan amuwus
ki adipati ngandikan
marang gusti sarta sakaprabon jurit
sandika Martalaya

sigra bidhal saking nagri Têgil
tan kawarna ing marga wus prapta
apanggih lan Prabu Anèm
Ki Martalaya cundhuk
Prabu Anom ngandika aris
bagea Martalaya
wurung lunga ingsun
munggah kaji marang Mêkah
ingsun arsa mêmangun karaton singgih
Martalaya tur sêmbah

salaminipun kawula gusti
ngarsa-arsa ing karsa paduka
lamun jumênênga rajèng
gêntosi rama prabu
sêsukêre ingkang nêgari
inggih pun Martalaya
gusti kang amikul
amêngsah Makasar Sampang
tandhing jitus kawula gusti tan miris
tanapi wong bang wetan

sri narendra angandika aris
Martalaya sira saosêna
palwa kang wurung sun angge
marang utusan ingsun
iya marang nagri Batawi
lan sira asaosa
juru mudhinipun
umatur Ki Martalaya
damêlipun utusan dhatêng Batawi
sang nata angandika

ingsun mundhut bantu wong Kumpêni
iya marang si gurnadur jendral
Ki Martalaya ature
anuhun gusti nuhun
sampun ngangge bala Kumpêni
wantune wong Walônda
kathah cidranipun
saene lamis kewala
ing batine pun kapir amêngarahi
sampun adating kopar

aprakawis mêngsah dalêm gusti
ing Madura miwah pun Makasar
ing bang wetan sadayane
kawula gusti sanggup
sagêndhinge ngêmbari jurit
nadyan silih wuwuha
akêthèna tangguh
tan gumingsir ing ayuda
sri narendra mèsêm angandika aris
sun trima Martalaya

wruhanira sira sun tuturi
kala ingsun misih nèng wêtêngan
duk ibu lagi tingkêbe
duk swargi eyang ingsun
kangjêng sultan rajèng Matawis
ibu marêk ing eyang
prapta ing kadhatun
sultan alênggah dhêdhampar
sapraptane ibu nulya têdhak aglis
saking luhur dhêdhampar

eyang ingsun ratu kulon aglis
matur marang kangjêng eyang sultan
sultan punapa karane
nimbok mantu kang rawuh
dene tuwan tumêdhak aglis
sultan alon ngandika
marang eyang ratu
nimbok ratu wruhanira
dudu mantunira kang ingsun udhuni
kang anèng jro wêtêngn

iya iku kang ingsun udhuni
apan iku padha lawan ingwang
dadi ratu iku têmbe
punjul samaning ratu
tur abala bacingah benjing
lah iku Martalaya
marmane ta ingsun
amundhut bala Walônda
akongkonan marang nagari Batawi
mring si gurnadur jendral

Martalaya mênêng datan angling
dene wau kaluhuran sabda
apan anurut karsane
sri narendra anuduh
kang lumpah marang Batawi
Ki Arya Môndaraka
wau kang ingutus
amundhi surat narendra
wong kêkalih Ki Ngabèi Sidagati
juru mudhi wong Têgal

lèngsèr saking ngarsaning narpati
langkung sigra Arya Môndaraka
muara Têgal jujuge
numpak ing samodra gung
tan winarna ingkang lumaris
kawuwusa sang nata
wau ingkang kantun
anèng têlatah Toyamas
angundhangi ingkang wadya agung alit
arsa budhal mring Têgal

angandika alon sri bupati
dhatêng kang abdi kapêdhak lama
Ki Pranataka namane
hèh gêndhewor sirèku
lumakua sira dèn aglis
sun utus marang Donan
ing masigid watu
iya ing Nungsa Bêrambang
angambila sêkar wijayadi luwih
iya jayakusuma

aja mulih yèn ta durung olih
nadyan silih jambul wanên sira
sun upatani yèn mulèh
yèn ana kang pitulung
dene têka gampang ing benjing
kêmbang wijayamulya
mring sira kapangguh
wotsêkar Ki Pranataka
tur sandika ing karya datan gumingsir
nadyan dhumatêng pêjah

sampun lèngsèr saking ing ngarsa ji
Pranataka sêdya marang Donan
anglugas raga lampahe
warnanên sang aprabu
nulya nêmbang têngara aglis
budhal saking Toyamas
kang wadya gumuruh
dhatêng nagari ing Têgal
angêntosi utusan kang mring Bêtawi
Ki Arya Môndaraka

Martalaya lumaku ing ngarsi
sampun prapta ing nagari Têgal
Martalaya srah purane
wus rawuh sang aprabu
ing dalême Martalayèki
dene wadya punggawa
anèng ngalun-alun
lan Dipati Martalaya
pan atugur anèng kori kaping kalih
wadyanira malatar

sagunging kang bupati pasisir
ingkang kilèn aseba sadaya
ambêkta sagêgamane
langkung dènnya sêsugun
dyan warnanên ingkang lumaris
wus prapta ing muara
lampahira wau
ingkang maring Batawiah
wus kapanggih lawan kang para radpêni
miwah gurnadur jendral

katarima ubayaning tulis
mupakat tuwan gurnadur jendral
miwah para radpênine
sadaya samya rêmbug
ambantoni wadya Kumpêni
senapatining aprang
Amral kang tinuduh
Hèlduwèl Brèh wastanira
pan kaloka ing sabrang prajurit luwih
dhomas saradhadhunya

pan kêkalih mayore winarni
kumêndhamipun apan sakawan
nênggih wolu kapitane
nêmbêlas litnanipun
lopèrèse wêwolu sisih
sarehane nêmbêlas
kopral têlung puluh
kalih sèkrêtarisira
lan malihe Bugis Makasar lan Bali
sèwu Kumpêni Islam

Krang Kadhangkrang mayore wong Bugis
Kraèng Naba mayoring Makasar
punika senapatine
têlas wêwêlingipun
jendral lawan para radpêni
saksana Amral numpak
ing palwa gumuruh
swarane nata gêgaman
sigra layar wus anêngah ing jaladri
sinigêg solahira

kawarnaa kang anglugas ragi
kang dinuta mring Nungsa Bêrambang
Ki Pranataka lampahe
prapta masigid watu
tan anyipta kalamun urip
amung anyipta pêjah
raosing tyasipun
tan adhahar tan anendra
pitung dina anênêdha ingHyang Widhi
mugi antuka karya

apan sampun karsaning Hyang Widhi
amarêngi ing dintên Jumungah
têngah wêngi ing wayahe
ana katingal mancur
cahyanira ngêbêki bumi
ing wite jayamulya
wau ênggènipun
kang sêkar jayakusuma
mung sarakit nulya pinêthik tumuli
maring Ki Pranataka

langkung bungah dènnya antuk kardi
Pranataka sigra lampahira
maring Toyamas jujuge
prapta Toyamas suwung
lampahira laju mring Têgil
ing ênu tan winarna
ing Têgal wus rawuh
lajêng tumamèng ngayunan
sampun katur sêkar wijayadi luwih
marang sri naranata

kawarnaa ing Dêmak nagari
ing padesan Têpalong punika
Martajaya kêkasihe
gunêm lan arinipun
kang anama Ki Wiramantri
lah adhi ayo lunga
marang Têgalarum
nusul Pangran Adipatya
ing wartane mêngko jumênêng narpati
anèng nagari Têgal

arinira alon anauri
punapaa anusul mring Têgal
pan dede kang muktèkake
yèn kakang arsa nusul
dawêg dhatêng nagri Matawis
Pangeran Pugêr mangkya
wontên ing Matarum
kang muktèkakên mring dika
Martajaya amêksa marang kang rayi
kudu nusul mring Têgal

ingkang rayi dadya anuruti
sigra mangkat saking nagri Dêmak
wus prapta Têgal lampahe
lajêng marêk sang prabu
ya ta kagyat sri narapati
mulat Ki Martajaya
angandika arum
hèh iku Si Martajaya
apa sira kinongkon marang si adhi
Martajaya wotsêkar

inggih kajêng kawula pribadi
arsa ngabdi dhatêng ing paduka
sang nata alon dêlinge
bangêt tarimaningsun
Martajaya matur ngabêkti
ngaturkên pêjah gêsang
dhatêng sang aprabu
dene angriyini karsa
ananggulang mêngsah paduka kang prapti
wontên nagari Dêmak

nanging mangke mêngsah dalêm gusti
sampun lorot pun Dhandhangwacana
awangsul mangetan anggèr
angandika sang prabu
angêlara jajahan benjing
barênga lawan ingwang
pirabara besuk
Dêmak sun paringkên sira
Martajaya nêmbah sumungkêm ing siti
langkung dènnya mangrêpa

kawarnaa nagri Surawèsthi
wontên tiyang ingkang asuwita
duk kala kadipatène
kêkalih kadangipun
kang sawiji nèng Surawèsthi
dene ingkang atuwa
Ki Ônggajayèku
angabdi Sunan Mangkurat
ingkang anom Ki Ônggawôngsa wastèki
nusul mring nagri Têgal

panggih lawan sadulurirèki
Ônggawôngsa langkung trusthanira
kapanggih lawan kakangne
ingaturkên sang prabu
angandika sri narapati
lah iya lakonana
larane karuhun
yèn ana rêjaning lampah
Surabaya sun paringkên sira benjing
kalawan kakangira

kawarnaa kang anèng jaladri
lampahira Arya Môndaraka
lawan Amral Hèlduwèl Brèh
prapta muara sampun
wus alabuh palwanirèki
Ki Arya Môndaraka
umêntas karuhun
kawuwusa sri narendra
duk sineba anèng pintu kaping kalih
andhèr ing wêwingkingan

wau Arya Môndaraka
sampun prapta lajêng marêk narpati
nêmbah mangusapi lêbu
sang nata langkung trustha
Môndaraka alon dènira umatur
kang tabe sudara Tuwan
Gurnadur Jendral Batawi

lawan kintun ing rêruba
kaatura ing kangjêng paduka ji
lampah kawula kautus
pun jendral suka-suka
dene gusti akarsa mundhut bêbantu
pan kawula binêktanan
kang prajurit warni-warni

sèwu kang Kumpêni Islam
wolung atus inggih Kumpêni kapir
dene wontên tindhihipun
senapatining yuda
inggih Amral Hèlduwèl Brèh wastanipun
Makasar Karaèng Naba
Krang Kudhangkrang mayor Bugis

sri narendra langkung trustha
angandika mring Môndaraka aris
payo timbalana gupuh
marang ing ngarsaningwang
Môndaraka nulya nêmbah awotsantun
lèngsèr saking ngarsa nata
wus prapta pinggir pasisir

Amral sampun dhinawuhan
alah sira ngandikan sri bupati
iya sang rajèng Matarum
arsa panggih lan sira
sira Amral Hèlduwèl Brèh atut pungkur
mring Ki Arya Môndaraka
Kadhangkrang Naba umiring

ya ta wau kawarnaa
kang sinuhun sampun miyos tinangkil
arsa manggihi têtamu
kang saking Batawiah
pêpak andhèr kang wadyabala supênuh
Amral Hèlduwèl Brèh prapta
Môndaraka kang angirit

mayor kêkalih ginawa
myang kumêndhan kapitan samya ngiring
prapta ngarsaning sang prabu
samya ngadêg sadaya
apan sarwi angêmpit têpionipun
kagyat sadaya kang mulat
sri narendra ngandika ris

hèh karane Môndaraka
nora gêlêm seba nèng ngarsa mami
iya Si Walônda iku
matur Ki Môndaraka
inggih gusti apan sampun tatanipun
wontên nagrine piyambak
mara ngadêg ngêmpit topi

mèsêm wau sri narendra
Martalaya sigra dènnya marani
gya Amral cinandhak gupuh
gulune kinèn lênggah
nênggih Amral gèdhèg-gèdhèg datan purun
durung wruh tataning Jawa
Ki Martalaya abêngis

apa sira nora wikan
lamun iki ana ngarsaning gusti
iya sang rajèng Matarum
aranmu lanat kopar
Mayor Pilham ningali panggêdhenipun
pangrasane dèn niaya
sigra dènnya marêpêki

apan sarwi ngingêr pêdhang
Mayor Pilham babrêngose dèn untir
Ki Martalaya amuwus
hèh sira arsa mêdhang
sri narendra tumingal kalangkung bêndu
ngandika mring Môndaraka
wau kang kinèn anyapih

Amral rinangkul sêksana
marang Arya Môndaraka wus lilih
Hèlduwèl Brèh alon muwus
marang Ki Môndaraka
kayaparan Môndaraka awak ingsun
dhingin sira kang milala
praptèng ngêndon tanpa aji

raganingsun mangkenea
pasthi mulih iya marang Batawi
iku sang rajèng Matarum
tan ana parentahnya
Môndaraka nauri sarwi gumuyu
hèh Amral kang ora-ora
iku uga wong ing Têgil

lamun sang nata gusara
itu lari tradhak jaga Kumpêni
pasthine agawe butuh
lan jagad durung rata
nora ana kang gawa obat mimismu
gampang yèn mungsuh wus sirna
ingsun tagihên ing benjing

Amral suka amiyarsa
Môndaraka wau tan kêna têbih
sampun pinaringan suguh
bêras lan bèbèk ayam
kêbo sapi kabèh wong pasisir urun
bêras pirang-pirang koyan
atusan kang kêbo sapi

nulya binage sadaya
langkung suka manahe wong Kumpêni
Hèlduwèl Brèh sigra matur
marang sri naranata
ingkang wêling pun kaki tuwan gurnadur
jendral dhatêng ing kawula
sakarsa paduka aji

masalah badan kawula
dipun kongsi lêbur têngahing jurit
tan arsa gumingsir kewuh
punapa rèh paduka
anglampahi karya tuwan sang aprabu
pêjah gêsanging Walônda
rajèng Mataram darbèni

wêlingipun kaki jendral
sakirange wadya saking Batawi
kang badhe ngadu prang pupuh
Walandi ing Japara
pan punika inggih katura sang prabu
kawula kinèn ambêkta
kantuna kang têngga loji

yèn sampun têlas kang karya
kula nuwun dhatêng Jêpara gusti
dene Kumpêni kang kantun
satus jagi ing tuwan
pun Kapitan Barnis kang kawula tuduh
lawan pun Kapitan Jusmral
kang rumêksa ing narpati

sang nata alon ngandika
karsanira ingsun têka nuruti
nanging rèrèna karuhun
iya ing têlung dina
wus pinarnah Amral pamondhokanipun
lèngsèr saking ngarsa nata
Ki Môndaraka umiring

timbalane sri narendra
Môndaraka kang amonga Kumpêni
sri naranata wus kondur
ya ta ing pêndhak enjang
siniwaka pra punggawa munggèng ngayun
sira Arya Môndaraka
wus munggèng ngarsa narpati

dangu dènira sineba
arsa junjung marang kang abdi-abdi
wong kadipatèn sadarum
sami sinungan nama
Môndaraka kang wau sampun jinunjung
Adipati Môndaraka
apan kinarya pêpatih

dene wau Pranataka
wus jinunjung Sindurja ingkang nami
Andangkara wastanipun
nênggih Ki Wiradigda
Kyai Sêndhi Ki Urawan wastanipun
Ni Dhakarta wastanira
Tumênggung Binarong nênggih

bêbêktan saking ibunya
pan kaprênah pamanira narpati
apan wus jinunjung lungguh
Rahadèn Nrangkusuma
sri narendra mundhut tiyang Têgalarum
pan kinarya upacara
têlung atus wong pinilih

ingaran wong jagasura
angandika wau sri narapati
maring Arya Sindurjèku
hèh sira ingsun duta
lumakua sira mring desa ing Kêdhu
Malimana ing Mataram
sapa ingkang angênggèni

de Madurêtna ing Batang
kang tinuduh tumut ing Sindurjèki
kêkalih samya wotsantun
mundur saking ngajêngan
wus ambêndhe swaraning bala gumuruh
gumêrgut tandanging bala
wong anom angajak jurit

