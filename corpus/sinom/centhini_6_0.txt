Nuripin aris saurnya
lah inggih dawêg suwawi
kawula dhèrèkkên marang
wismane Ki Jayèngwèsthi
sigra Kyai Nuripin
anguwuh ing rabinipun
prapta gya pinajaran
kariya sun arsa ngiring
arinira iya marang Wanamarta

mung Pak Kêbak lan Pak Dama
iku kang sun gawa nanging
sira dèn bêcik nèng wisma
mênawa ingsun alami
rabine anyaguhi
sawusnya umangkat gupuh
ing marga tan winarna
praptanira pêcat rakit
Wanamarta sang brata eram tumingal

tumon srining padhêkahan
agêng anggênggêng kaèksi
wilis kitrinya katingal
dhadhah kinubêng pring ori
roning kang tiris-tiris
têpung janur papahipun
langkung asri kawuryan
wisma kèh pipit aparit
bêbanjêngan latare asêsipatan

kathah swabawaning desa
janma samya nambut kardi
salire pakaryan ana
pandhe kêmasan lan gêndhing
kundhi kalawan nyingi
sayang angêbur anggêbyur
kang milantên amarna
undhagi miwah mêranggi
kang angukir miwah kang karya landheyan

bêlandhong lan karya wisma
karya jungkat suri sêrit
miwah tukang cêkathakan
tuwin tukang sela kêrti
jaid kalawan gêrji
myang ngêmalo karya payung
miwah karya orehan
sèsèr sundhit jala jaring
karya sumbul tambir lampit myang kalasa

karya topèng natah wayang
karya golèk lan cêmpurit
miwah sarungan sênjata
karya kêbut lawan kanthil
kang nglêlêt karya goni
kang gawe epok myang tandhu
kang ngêthèl karya kopyah
panêgar dhalang mêpêki
wong kang sugih alumrah duwe gamêlan

miwah ingkang karya larap
tuwin pakaryaning èstri
jor-jinoran nambut karya
pangobèng nênun lan bathik
myang tandho barang asil
pan limrah tiyang sadhusun
Wanamarta sadaya
akathah kang sugih-sugih
saking brêkah Jêng Kyai Bayi Panurta

tan ana budi maksiyat
sakèhing wong jalu èstri
têtêp prasamya ibadah
agami sami agrami
kèh pinangkaning janmi
kang têbih-têbih mariku
ngaji lajêng awisma
jênak tan anêdya mulih
sabab dening gampil pangupajiwanya

tan ana ingkang kewuhan
êndi kangdèn karêmêni
angajia gaotaa
sarwa akèh sarwa gampil
murah sandhang lan bukti
singa kang dèn êdol payu
wawrate ing adesa
gêmahe kadi nagari
nora ana padudon adoracara

milane samya kêrasan
traping wong wisma miranti
kumpul lawan karandhahan
sagotra-gotranirèki
wus kasub ing atêbih
dadya pangungsèning dhusun
wêwah tangkar-tumangkar
kang gêgriya winatawis
cacah wisma sèwu rêbat langkungira

sang mong kingkin duk tumama
manjing ing dhusun tulya sri
mulat rakiting kang wisma
tata narutus naritis
pasitèn gasik masir
pagêr jaro turut lurung
kêncêng sinipat rampak
gapit jêjêt ginalamit
gumarining sang monêng karênan mulat

tan môntra-môntra ngadesa
solahing wong pan wus kadi
nagari srêgêp ing karya
sabên wisma turut margi
sami dipun dhasari
warung agêng turut lurung
bango samya tangkêban
ngiras èmpèring wismèki
siyang dalu tan ana kang kukud dhasar

dadya pêpaèsing marga
kang dinol mawarni-warni
kalithik wêsi kuningan
tuwin salaka myang rukmi
miwah sotya myang kêling
pêpak pêpanthan anglajur
grabad samya garabad
kalithik samya kalithik
ingkang adi kêling samya kêkêlingan

salajur samya nyamikan
sêkul ulam amêpêki
myang panganan lah-olahan
wowohan awarni-warni
tuwin yèn nuju Paing
kidul ngarsa pagêr dhusun
bangone bêbanjêngan
kajêng agêng kang ngaubi
kajêng kêpoh bibis baga lan karoya

saengga lun-alunira
yèn nuju pasarannèki
pan kongsi sadina pisan
asar andhap bubar sami
dhasar nèng pinggir kali
kaline kêbak parau
gèthèk pring tumpang sanga
gèthèk balok barêng mili
tuwin kathah bêbakul pikul dharatan

miwah momot kêkapalan
sapi sapèn amêdhati
kalang èdhèg ngiras wisma
sapalih kang dèn momoti
sasisih dadya panti
gumrit swarane asêlur
cikar kèsèr sêluran
momotan awarni-warni
balantikan lêmbu kapal myang maesa

kang tumamèng padêdesan
sang monêng lawan Nuripin
lon-lonan sarya ngandika
abênêr tuturirèki
dene sangêt munjuli
sasamining dhusun-dhusun
tan wontên makètêna
gêmahe kadi nagari
Ki Nuripin umatur inggih punika

kaarjaning Wanamarta
brêkahipun Jêng Kiyai
Bayi Panurta utama
muktine kadi bupati
sang mong kung naur inggih
ki agêng mangunahipun
mangkana urut marga
kathah ingkang kapiyarsi
kang gamêlan ngrêrangin miwah trêbangan

pasang rekaning pagriyan
anggênggêng marik apipit
gêng-agêng kampung limasan
joglo singub tawon boni
rumat kadya priyayi
pandhapagandhok lan lumbung
pawon kandhang gêdhogan
tajug sarta lawang kori
myang pakiwan pagupon lan pambathikan

kang para sugih mangkana
rakiting wisma miranti
kang duwe awirya-wirya
angkuhe wus kadi mantri
samya ulah kamuktin
lan têtêp ibadahipun
latar rêsik sinaba
ing ayam putih kêbiri
miwah dara pèrsi lan banyak kambangan

adhewe-dhewe rekanya
ungkul-ingungkulan sami
lawang kori ingapikan
samya pinipil arêmit
myang pinulas mawarni
supaya amrih kadulu
kang liwat pêpasaran
solahe samya birai
pinarantèn lawang kadya pangampiran

sang mong wingit kawilêtan
laju malih aningali
masjide agêng nèng têngah
gumuruh santri angaji
dhasar amangku kali
iline agêng binêndung
ingêjogkên balumbang
balumbang agêng ing masjid
toyanira awêning pan kadya kaca

ingingonan ulam kathah
sagung kang ulam banawi
pan kinarya kalangênan
ulam pinatut ing gêndhing
ulam panyuwuk adil
lawan ulam janma kampuh
ulam sêmune duka
ulam lare anggalidhig
lawan ulam kang marga karya simpangan

kang ulam balung kalapa
ulam ginunggung ing laki
lan ulam padaka cêrma
ulam tambanging undhagi
ulam tansah angradin
lan ulam manggung tan emut
ulam janma malarat
ulam pamiwaling laki
lawan ulam janma bêsus bêbedhangan

lan ulam jayèng kalpika
lan ulam panggugah janmi
ulam panjaluking potang
lan ulan ciptaning kaki
ulam groboh ing kardi
ulam pamêksaning laku
ulam nêmu kelangan
ulam pandaming wong kêmit
lawan ulam janma wire abusana

lan ulam guthul gambira
lawan ulam wohing dami
kang ulam luwar binônda
tuwin ulam tansah asih
lan ulam bênang rukmi
miwah kang ulam prang pupuh
ulam kayu pinasah
ulam pangêsuking jurit
lawan ulam sêmune jati angarang

tuwin ulam netra jingga
lan ulam rangkêp kulambi
ulam timbrahing wêdêlan
lan ulam rusaking baris
lan ulam wiji sêmi
lan ulam pangulu-ulu
ulam janma carita
ulam cirining atitik
tuwin ulam kasusu ngombe kasatan

lan ulam anggung sêsuta
myang ulam wêtêng malênthi
lan ulam mêmêthès warah
ulam pawèh kèn nanggapi
ulam ambêbolèhi
lan ulam jêjêring wuwus
lan ulam jamang jaja
ulam paraboting mantri
lawan ulam tumbak pangêndhak dipôngga

lan ulam anggung katingal
tuwin ulam rêmbug dadi
lan ulam bêsus ingundha
myang ulam sêsawat kancil
lan ulam dandang cêmpli
miwah ulam lèrèk badhut
ulam sêsawi dhadhah
lawan ulam sudhung pêksi
lawan ulam kang wus padhang-pinadhangan

lawan ulam mathis gônja
lan ulam sêgrok kalêntik
lawan ulam anggung gônda
miwah ulam tansah jurit
lawan ulam tumbak pring
tuwin ulam janma busuk
myang ulam nèng panasan
lawan ulam piring siti
miwah ulam bêdhandho manah kewuhan

lawan ulam wêdhus jamprah
ulam patut anggêntèni
lan ulam pacul katuwan
tuwin ulam pêksi langking
ulam jêtmika tuwin
ulam ingkang ngabên dhuwung
ulam janma amayang
lan ulam rada abaring
tuwin ulam rare kudu milu lunga

lan ulam kayu ginôngsa
ulam panggrêsahing santri
lan ulam ngêpuh parudan
lan ulam pangêgol siti
lan ulam angêmpoki
miwah ulam mêtêng sêpuh
ulam èstri katawan
myang ulam tan kêna lali
lawan ulam janma godhèg brêngos crapang

lawan ulam anggung sirna
myang ulam kincanging alis
ulam salamêting sawah
ulam palange wong bathik
ulam kalalar mênir
ulam pangundanging kuthuk
ulam judhêging lampah
ulam katanggungan linggih
lawan ulam ngintir-intir nyaur utang

tuwin ulam kadang tuwa
lan ulam tarêbang muni
myang ulam kênya busana
ulam netra pucat isin
ulam sapuluh dhuwit
ulam pamêdharing kapuk
ulam batur maejan
ulam rimbaganing picis
lawan ulam janma kèh tansah arungan

jawabe kang wêwangsalan
ulam kang tumrap ing gêndhing
pan kinarya cêcangkriman
jarwane sawiji-wiji
tômbra panyuwuk adil
badhèr ingkang janma kampuh
mangut sêmune duka
gramèh rare anggalidhig
ulam sidhat marga kinarya simpangan

bêthok kang balung kalapa
mèlêm ginunggung ing laki
talumpah padaka cêrma
sipat tambanging undhagi
papar tansah angradin
kalalèn manggung tan emut
jambal janma malarat
pacal pawiwaling laki
ulam lele janma bêsus bêbedhangan

jayèng cincin wirasoca
têngiri panggugah janmi
tagèh panjaluking potang
lêmpuk kasêptaning kaki
wagal groboh ing kardi
bêrot pamêksaning laku
sili nêmu kelangan
kêting pandaming wong kêmit
ulam badhèr janma wire abusana

ucêng guthul agambira
wadêr pari wohing dami
kocolan luwar binônda
wêlut ingkang tansah asih
parêmas bênang rukmi
jaga ripu pêrang pupuh
pêlus kayu pinasah
surung pangêsuking jurit
sênggaringan sêmune jati angarang

ulam bèlès netra jingga
lopis rangkêping kulambi
balutak timbrah wêdêlan
kadhalan rusaking baris
cakul kang wiji sêmi
dêlêg kang pangulu-ulu
kotès janma carita
tawès cirining atitik
ulam kakab kasusu ngombekasatan

balan kang anggung sêsuta
bèkèl kang wadhuk malênthi
rêng-arêng pamêthès warah
palung pawèh kèn nanggapi
urang ambêbolèhi
kada jêjêring pamuwus
kêlalung jamang jaja
rêbon paraboting mantri
pan tikusan tumbak pangêndhak dipôngga

taton kang manggung katingal
giligan kang rêmbug dadi
gambrêt kang bêsus ingundha
bêncolèng sêsawat kancil
jêjêndhil dandang cêmpli
lerong ingkang tèrèk badhut
jaligêr sawi dhadhah
susuh ingkang sudhung pêksi
damar wulan kang wus padhang-pinadhangan

sêbit kontar mathis gônja
sogok prana sêgrok klêntik
lubêt ingkang angsung gônda
pamprang kang tansah ajurit
garanggang tumbak êpring
ulam lundhu janma busuk
êpe munggwèng panasan
lèmpèr ingkang piring siti
ulam grago bêdandho manah kewuhan

berok ingkang wêdhus jamprah
sènggrêng pantês anggêntèni
bogêrang pacul katuwan
gagakan kang pêksi langking
gatêng kang jêtmikani
kacangan angabên dhuwung
dhalang janma amayang
galêndhêng rada abaring
pan kaluyu rare kudu milu lunga

arêngkang kayu ginôngsa
sêbut panggrêsahing santri
mêrêsi ngêpuh parudan
ungkil pangêgoling siti
bêkêm ulam ngêmpoki
jêmblung ingkang mêtêng sêpuh
beyongan èstri tawan
uling kang tan kênèng lali
pan jabrisan janma godhèg brêngos capang

sêmbilangkang anggung sirna
udhèt pangincanging alis
bulus salamêting sawah
dhawangan palang wong bathik
kêtul kalalar mênir
kura pangundanging kuthuk
kodhok judhêg ing lampah
bangkong katanggungan linggih
pan parêcil ngintir-intir nyaur utang

kongkang ingkang kadang tuwa
cebong kang tarêbang muni
yuyu kênya abusana
bèyès netra pucat isin
kowangan dasa dhuwit
bibis pangiwêring kapuk
kijing batur maejan
wadêr pèthèk rimbag picis
ulam sriwêt janma kèh tansah arungan

tumon srining sêsêkaran
samya pinatut ing gêndhing
kang sêkar jabung payudan
lan sêkar mandhêg anolih
sêkar panggugah mantri
miwah sêkar kang pinanggul
lawan sêkar kabônda
myang sêkar paninda radin
lawan malih nênggih kang sêkar wiraga

lawan sêkar anggung liwat
miwah sêkar soring alis
kalawan sêkar kapita
tuwin sêkar pondhoh cêngkir
sêkar panambang pêksi
lawan sêkar waja jamus
miwah sêkar angkatan
lawan sêkar janma mantri
lawan sêkar parawan mati abela

lawan sêkar kasêntana
myang sêkar bonang kapêncil
lawan sêkar palinyokan
lawan sêkar netra arip
sêkar panambang janmi
lawan sêkar janma sungsun
lan sêkar cacad awak
lawan sêkar gônda wangi
tuwin sêkar ing prênah kêdah kapisah

miwah sêkar mangan ujar
lawan sêkar soring wêntis
tuwin kang sêkar kasumpah
cêlakan sêkar sridênti
sêkar boboting kawis
lawan sêkar janma sêpuh
sêkar kang tanpa ngucap
sêkar tan patut ing gêndhing
lawan sêkar ingkang kapisah ing toya

sêkar èstri jêjamahan
lawan sêkar aprang tandhing
cêlak sêkar mêngku praja
sêkar kancana rinujit
sêkar kang asung warti
sarpa sênên jaga mungsuh
nututi mandhi angkah
lan sêkar bapakne kaki
sungsung guyu sahing priya nitih swara

dene jawabing kang sêkar
jarwane sawiji-wiji
jalamprang jabung payudan
giyanti mandhêg anolih
wungu panggugah mantri
sêkar bopong kang pinanggul
kalak ingkang kabônda
kapurônta ninda radin
sêkar pudhak nênggih kang sêkar wiraga

wora-wari anggung liwat
prabu sèt mata sor alis
kêmuning sêkar kapita
sêkar sempol pondhoh cêngkir
mênur panambang pêksi
malathi kang waja jamus
tanjung sêkar angkatan
wong araga janma mantri
rara kêndhat parawan mati abela

sêkar dangan kang sêntana
sêkar têlêng aningali
gambir ingkang ati bigar
kênanga bonang kapêncil
kêtambang wong atali
wong arumpuk janma sungsun
pacar pisah ing prênah
widasari gônda wangi
ragaina kang sêkar cacading awak

horok korok mangan ujar
sêkar gêmpol soring wêntis
sêkar sungsang kang kasumpah
sridênta sêkar srigadhing
bobot sêkar wratsari
môndhakaki janma sêpuh
mangunêng tanpa ngucap
saruni tan patut gêndhing
pacar banyu sêkar kapisah ing toya

purba nagri mêngku praja
turi ingkang netra arip
sundêl malêm jêjamahan
dalingsêm sungsung guywèki
kilayu anututi
sêkar soka anggung guyu
linyok kang puspa nyidra
dalima wantah prang tandhing
kang adhakan nênggih kang sêkar capaka

rêmbuyut kakining bapa
têlutur kang angsung warti
rêgulo amandhi angkah
sarpa sênên nagasari
karandhang sahing laki
jaga satru jaga mungsuh
kêncana rinumpaka
sêkar mas ingkang kinikir
niti swara nênggih kang sêkar kalurak

miwah kang kitri mawarna
samya pinatut ing gêndhing
uwoh pangêbanging basa
lawan woh ngaso ing margi
woh padu ambêkisik
lawan woh tinantang purun
uwoh sobrah ing sirah
miwah uwoh tumpang tindhih
lawan uwoh janma cidra ing ubaya

miwah uwoh kaca netra
miwah woh luntur ing siti
miwah woh turôngga buntal
lawan woh wangsul ing margi
myang woh saranging mangsi
woh kêna tansah kabrawuk
miwah woh tanpa basa
miwah woh trapsila ajrih
miwah wohing ciri pratôndha nawala

miwah uwoh angsung pêkah
tuwin woh dêdalan bayi
uwoh ingkang dora tata
lan woh pamuluking bukti
uwoh rasaning gêni
lan woh saparoning puluh
miwah wohtêgal bôngka
kang uwoh munggèng rêragi
lawan uwoh janma busana rikatan

miwah uwoh ngancam-ancam
lawan woh lare nututi
tuwin woh pada gininda
lan woh wismaning priyayi
miwah woh anggung tilik
lan woh pangantèn wus atut
tuwin woh siti andhap
lawan woh kasusu aglis
lawan uwoh tomboking janma totohan

uwoh punjuling wilangan
lan uwoh wus kaki-kaki
myang uwoh walêsan pikat
uwoh ingkang pêndhok warni
uwoh janma pêpênging
lawan uwoh sandhang manuk
uwoh kang akèn luwar
uwoh êrong munggwèng kitri
lawan uwoh panatabe ing gamêlan

jawabe ingkang wangsalan
uwoh pinatut ing gêndhing
gêdhang pangêbanging basa
durèn kang ngaso ing margi
pakèl kang ambêkicik
kuwèni tinantang purun
rambutan sobrah sirah
kêmundhung kang tumpang tindhih
pan kaleca janma cidra ing ubaya

sêmak ingkang kaca netra
manggis kang luntur ing siti
nôngka kang turôngga buntal
balimbing wangsul ing margi
jirak saranging mangsi
sawo kang tansah kabrawuk
kokosan tanpa basa
dhuku kang trêpsila ajrih
pan kêcapi ciri pratôndha nawala

srikaya kang angsung pêkah
jêruk dêdalaning bayi
warêsah kang ora tata
kêpêl pamuluking bukti
nanas rasaning gêni
dalima paroning pupuh
malowatêgal bôngka
jambu kang munggwèng rêragi
dhuwêt ingkang janma busana rikatan

gayam kang angancam-ancam
kalayu rare nututi
pijêtan pada gininda
pêlêm wismaning priyayi
malinjo anggung tilik
carême pangantèn atut
kalêmbak siti andhap
salak kang kasusu aglis
wohing mundhu tomboking janma totohan

kang luwih punjul wilangan
sukun wong kang kaki-kaki
sêntul kang walêsan pikat
êlo ingkang pêndhok warni
maja janma pêpênging
bulu ingkang sandhang manuk
kawista akèn luwar
gowok êrong mungwèng kitri
apan wuni panatabe ing gamêlan

pala kapêndhêm kasimpar
samya pinatut ing gêndhing
pala kang rare ugungan
pala tôndha warêg bukti
pala minggah ing ardi
pala mênawa andulu
pala kêpala ngarsa
lan pala toyaning tangis
miwah pala anggung dadya mêmungsuhan

pala têlasing pamangan
pala pamudharing wèni
kang pala bojoning bapa
lawan pala talang kêndhi
pala nyimpang ing margi
pala kang wêwinih padu
pala pêngêpe raga
pala kang kumudu amrik
lawan pala praptane nora barêngan

pala janma kalumpukan
pala kang cêtha yèn angling
pala kasuwèn memeyan
pala basa krama adi
pala kêkêmbên wilis
pala gêring pipi lêmu
pala pangudhar bênang
pala basa lagi-lagi
lawan pala parangjaja ing wanita

pala pangugêr turôngga
lan pala pêgating tali
pala maju prang pribadya
myang pala bêrkutut muni
pala wus mari brangti
pala kang marga binuntu
pala sinjang kapêlak
pala kang kinêmbar jurit
lawan pala trênggalung datanpa baga

kang pala mulyaning lara
pala sumêlanging ati
pala salaganing langgar
pala moyok ngisin-isin
pala nora ngrêmbugi
pala patrapaning luput
pala sutra rangrangan
pala pangundang sutèstri
lawan pala wiji èsèl wêwutuhan

jawabe kang wêwangsalan
pala pinatut ing gêndhing
kurma kang rare ugungan
têbu tôndha warêg bukti
sêmôngka minggah ardi
timun mênawa andulu
krai kapala ngarsa
waluh kang toyaning tangis
apan bêstru anggung dadya mêmungsuhan

otèk têlasing pamangan
pare pamudharing wèni
lombok kang bojoning bapa
terong ingkang talang kêndhi
cipir nyimpang ing margi
kara kang wêwinih padu
gudhe pangêpe raga
kêmangi kumudu amrik
ranti ingkang praptane nora barêngan

kimpul janma kalumpukan
tela kang cêtha yèn angling
kênthang kasuwèn memeyan
uwi basa krama adi
gadhung kêkêmbên wilis
gêmbili gring pipi lêmu
walur pangudhar bênang
suwêg basa lagi-lagi
pan bêsusu parang jaja ing wanita

kacang pangugêr turôngga
kadhêle pêgating tali
wijèn maju prang pribadya
kangkung bêrkutut amuni
bayêm wus mari brangti
pête marga kang binuntu
jengkol sinjang kapêlak
kêmlandhingan ngêmbar jurit
pan kaluwak trênggalung datanpa baga

kêmiri mulyaning lara
sêmanggi sumêlang ati
pucung sêlaganing manggar
pace moyok ngisin-isin
pakis datan ngrêmbugi
gundha patrapaning luput
lumbu sutra rangrangan
sambèng pangundang sutèstri
apan laos wiji èsèl wêwutuhan

sang mong kung praptèng kauman
saya kèh rêrekan apik
kèndêl sakêdhap nèng lawang
korine Ki Basarodin
ingukir pinulas sri
pan sinungan bale ngayun
padasan ngering nganan
jrambah pinalêstèr rêsik
pinarantèn parerenan gène salat

pagupon inggil katawang
darane sadaya putih
anjêprah lagya pinakan
sang mong kung tanya Nuripin
lah ta paran puniki
Ki Panurta wismanipun
Nuripin aturira
dede puniku kang kori
Ki Pangulu Basarodin wismanira

mangke pan wetan punika
sampun cêlak saking ngriki
nulya laju lampahira
sarwi rasan turut margi
Nuripin mratelani
sadaya pitakènipun
wismane pra santana
kadang kulawarga sami
myang sudagar kang sugih-sugih sadaya

dene wismane pra kadang
samya madurêksa pinggir
kinarya pangawat-awat
wêwaton prakosèng tamping
Suwarja wismanèki
pojok lèr kilèn jro dhusun
Wiradhustha lèr wetan
Panukma wismanirèki
kidul kilèn Ki Panamar kidul wetan

Ki Wuragil Kulawirya
wismane cêlak ing kori
korine Kiyai Basar
nuntên salêbêting kori
wismaning putra kalih
Jayèngwèsthi kilèn mungguh
kang wetan Jayèngraga
jêng-ajêngan ingkang kori
kilèn wetan lawang korine kinêmbar

nulya laju lampahira
tumingal langêning margi
sajake padesan arja
kèh warnane kang mêthuki
momotan jaran sapi
kangge gendhong kang mêmikul
ayom margi tan panas
dening kitri pinggir margi
sêntul jêring pring wulung êlo lan salam

kadhang kapapag jêjodhang
sinamiran srêbèd putih
asêlur rakit sasrahan
gumarudug jalu èstri
anyandhang sarwa adi
kang anèm birai bêsus
lakune kalenceran
ungkure kapêthuk malih
ing pangantèn wus wayu wayah sapasar

Nuripin akutawelan
andêrmimil turut margi
jodhangan ingkang kapapag
sasrahane Ki Mukidin
besane lan Nur Ngali
inggih sami sugihipun
dene pangantèn luwas
wetanipun Ki Mukidin
wisma ingkang kliwatan wau punika

wontên wong ngriki satunggil
sugihipun anglangkungi
namanipun Pak Rajiyah
yèn jakat êmas sakati
prandene lir wong miskin
panganggone kluwuk-kluwuk
sabuk walulang mêntah
ikêt luwas ting saluwir
padinane pamerane gih mangkana

ya ta mulat rare dolan
bengkat bikir cirak ubris
kang bênthik samya gendhongan
gumêdêr wênèng anangis
myang tanggapan salirning
ambêbarang gambang angklung
topèng lènggèr barongan
wayang bèbèr myang karucil
trêbang menak miwah barang ura-ura

Nuripin lawan sang brata
prapta latarirèng masjid
arêsik tur rata jêmbar
kitri wuni lawan wringin
pakèl kawak kawan wit
asêm tanjung langkung eyub
joge margi prapatan
saya kèh wong myang rarywalit
gumyah rame wênèh janma pêpanahan

ingkang têgar kêkitêran
nglarug bêlo ambakali
tinêgaran ngiras dagang
kang wus mèdêm ngangkat nyirig
myang kang lagya angradin
jojrog nyongklange linajur
amrih rikat adheyan
akèh warnaning turanggi
ingkang kore thokol kêdhu lan kaduwang

Ki Wuragil Kulawirya
angathengkrang anèng kursi
sarwi pinikul wong papat
ingiring santri rarywalit
punakawane ngampil
rokok lopak-lopakipun
panah endhong gandhewa
talêmpak lan payung alit
nèng luhuring kursi sarwi ngundha-undha

êmprit muluk akalangan
abêblês katon sabibis
pangundhan pinonthang êmas
salaka sinilih asih
anulya dèn athungi
pangundhan êmprite mudhun
gambrêt mencok pangundhan
kang têgar mudhun samya jrih
Kulawirya angling têtêgar tutugna

nulya êmprite ginusah
muluk ngungkuli waringin
tinarungan rare kathah
kang ngundha prit samya êmprit
galathik sami glathik
apan sami andêdulu
janma kang jêmparingan
Kulawirya langkung mukti
sasolahe kadya putra ing nagara

nyampinge sarung pêlungan
sabuke pêlangi abrit
rasukan kurungan pêthak
dhêsthar kumbaya kusta brit
cathokan amalipis
pencongan sêmbada gêndhung
gêndhung labêt ugungan
ingugung mring jêng kiyai
ing sasolah karsane datan pinalang

sang mong kung alon ngandika
sintên punika Nuripin
nunggang kursi ngundha-undha
êmprit kadya rare alit
Nuripin matur aris
punika wuragilipun
Kangjêng Kyai Panurta
ladak tan wontên dèn jrihi
yèn uninga ing kula lajêng sênbranan

jenggot kula gung sinêbrak
gur-anggure jèwèr kuping
pan anyakitakên awak
wawi enggal nyimpang ngriki
korine Ki Sêmbagi
jumênêng lajêng anurut
lawang kori piyambak
piyambak awarni-warni
kir-ukiran pulasan rineka-reka

mung undha usuk kewala
wanguning kori pan sami
mawi bale palerenan
sabên-sabên lawang kori
padasan nganan ngering
pagupon inggil lir panggung
pêksine rupa-rupa
wontên rêmên dara gambir
wênèh tropong têlampik cêlêp lan megan

swaraning pêksi ingonan
dêrkuku putêr ngalap sih
bèthèt nori jakatuwa
gêmak jago lan gulathik
jalak menco sulindhit
bêrkutut manggung munya kung
cumêngklung nèng gantangan
sêmuning desa saya sri
sang mong wuyung sumêdhot kadaud ing tyas

karasèng sasananira
duk maksih mukti nèng nagri
tumingal arjaning desa
tan pae lawan nagari
randhat lampahe sarwi
rêrasan sinamur-samur
myarsa gamêlan raras
salendro lan Carabali
ingkang pelog panabuhe lêlirihan

kang mungêl amung têtiga
gambang rêbab lawan suling
nora dhompo wilêtira
sarancak tangkêpe sami
unine gong ngagêngi
andule bima gumuyu
ngalêp-alêp ngumandhang
saron imbal ukur jawil
bêming kêndhang sumèntêg iramanira

sang monêng alon ngandika
marang sira Ki Nuripin
dene puniki kang desa
Pamutihan gama suci
kêni gamêlan muni
lah punapa sababipun
Nuripin saurira
wontên dene ingkang mawi
inggih saking Jêng Kyai Bayi Panurta

saking agêng maklumira
kamuktèn tan dèn larangi
tuwin kang pangupajiwa
sakedah kerah dumugi
ing sadhusun puniki
sangkêp panggaotanipun
mapan wontên sadaya
dalah topèng dhalang ringgit
tlèdhèk badhut niyaga sami gêgriya

milanya sangsaya gêmah
wus kacêluk ing atêbih
têbih kathah sami prapta
dhumpil mupangat Jêng Kyai
Bayi Panurta nênggih
sabar amot among mêngku
mitulungi ngapapa
pêparing mring pêkir miskin
pan sadesa sami kinulawisudha

tan ana sinungan rêngat
paradhah ing bojakrami
rahab abêtah mêmulang
mring awon sae gêng alit
kang ngalap mulang sami
sinami pitakènipun
tan wontên kang bineda
mila wong sadesa sami
ajrih asih anggêpe sami ambapa

marma wong wisma sadaya
kathah wit dhangan amelik
apan sarwa sarwi ana
lan malih cêlak pasisir
gampang pambuwangnèki
lamun wong adol tinuku
mila tiyang sadesa
tan wontên kang kirang bukti
sawawrate pan sami cêkap sadaya

dene Ki Bayi Panurta
pan wus saengga bupati
kalangkung mukti wibawa
kèringan ing kanan kering
tuwin sagung bupati
anggêpe ambapa tuhu
dhasar wus mangsuk samya
angalap ing lair batin
ing kawruhe Jêng Kyai Bayi Panurta

botên songar samudana
watêke Jêng Kyai Bayi
sabên myat tiyang malarat
kacupêtan ing rijêki
jêng kyai brêbês mili
awêlas nulya tinulung
paring sandhang sadaya
anggêr tumingal wong miskin
majatipun punika kyai anggombal

parandene saya wêwah
kirang pirsa ingkang mawi
sang among kung lon lingira
layak puniku kang mawi
wêlasan ing sasami
mring wong nistha karya ayu
Jamal Jamil anjawab
mring Nuripin anakèni
gih punika botên wontên wong durjana

dene ronggèng ambalasah
wong adol tike waradin
pakumpulaning wong ala
Ki Nuripin anauri
wikana kang amawi
tan wontên janma lampah dur
kathah tiyang dursila
yèn sampun wisma ing ngriki
pan rahayu ilang dursilaning driya

pan makatên kang timbalan
nênggih Jêng Kiyai Bayi
sun dongakkên maring Allah
sakèhe nak-putu mami
muga sinunga eling
thukula budi rahayu
aywa adoracara
dursila kang laku juti
malah mandar padha rahaba sêmbahyang

limang wêktu bang kuwasa
pirabara yèn nêtêpi
mung salamête kewala
batine bang maring bêcik
sagawe-gawenèki
anggêre budi rahayu
iku jênêng ngibadah
iya panggawe kang bêcik
nanging kabèh karêpe kudu sêmbahyang

sabotênane sêmbahyang
Jumungah salat mring masjid
makatên tiyang sadesa
nadyan talèdhèk gih sami
datan maksiyat budi
Jamal Jamil manthuk-manthuk
yèn makatên utama
mangunahe jêng kiyai
Ki Nuripun inggih-inggihane uga

lan malih kula akôndha
rôndha Wanamarta ngriki
nuju sami apêpasar
mring Sobrah pasare Lêgi
wong Sobrah angrêmêni
sangêt kedanan awuyung
marang rôndha punika
ngantos ngêtutkên mariki
praptèng ngriki tyasipun mantun kedanan

nadyan wong niyat durjana
anêdya mandung mariki
yèn wus malêbêt ing dhadhah
manahe tan ika iki
dumadakan tan apti
ilang niyate mêmandung
banjur sônja kewala
mring sanakipun wong ngriki
wus mangkana hawane wong Wanamarta

Jamal muwus inggih talah
golongane desa wingit
tan kêna wong corah-corah
Jamal Jamil angling malih
dika kantun nèng ngriki
sakêdhap kularsa tuku
kêpengin sêga pindhang
nulya jajan wong kêkalih
srabi puthu jênang sêga ramês pindhang

ngathêkul patukon mirah
wong roro wolulas dhuwit
mangkana Sèh Amongraga
laju manêngah samargi
margi anggung ningali
kathah warnaning pandulu
wong lumampah sêluran
mendah yèn nujua Paing
suprandene asring nyimpangi papagan

Nuripin matur agêpah
punika lawange kori
Jêng Kyai Bayi Panurta
korine pan tundha katri
tan wontên kang nyamèni
inggih pasang rakitipun
Amongraga tumingal
nuli laju manjing kori
kèndêl anèng wisma kampung Pananggêlan

kampung Daragêpak pelag
pinipil patra angrawit
tumpangsari pamidhangan
dhadha pêksi sunduk kili
singub ingukur apik
pangapit lis-lisan alus
payon gêndhèng baranang
wuwung nyênthing ukêl pakis
èmpèr cancut cukitan dhanyang rêrupan

umpak cêcandhèn umbaran
bêbatur dèn palêstèri
arêsik kang palataran
kanan kering dèn tanêmi
tanjung kawan wit sisih
dèn pluk gêbyog kêliripun
gapit bulêt lis-lisan
kiwa têngên panton kori
kori wetan kilèn samya jêng-ajêngan

kori palêngkung rineka
kaluwug angêbêg warih
labur ingukir lung-lungan
undhak-undhakan arisik
kinêmbar-kêmbar asri
kêlir têpung kori ngayun
wisma kampung balaka
lis-lisan pinulas asri
sawatara ingukir cêplok kêmbangan

samya sirap gêgêndhengan
anggêr sabên lawang kori
kiwa têngêne padasan
lawang paregolannèki
samya pinipil-pipil
pilar myang sêsakanipun
pipi kupu tarungan
talundhag tambêng ingukir
myang balandar pangêrêt ukir-ukiran

kiwa têngên tinanêman
sawo jajar kawan sisih
gêbyog kapêntog ing lawang
kori têngah tanpa hèki
kêlir kang kilèn kori
sawiji lawang palêngkung
kêmbang labur pulasan
ginapura lit kang kori
masjid dhara gèn ta rawèh pra santana

mung kadang warga kang ngambah
sêmbahyang siyang myang ratri
rêsik kinubêng balumbang
toyane mili awêning
kajogan ngapit-apit
turut pinggir gêbyog lajur
toya asarewehan
tumumpang pasitèn rêsik
para desa agêng-agêng tan mangkana

dalême Bayi Panurta
wau ingkang angyasani
kathah bupati utusan
paring wragad myang undhagi
kadhang mriksa pribadi
ingkang wus bapa satuhu
miwah para nangkoda
ing pasisir samya prapti
myang priyayi ngabèi lan putra-putra

dalêm pandhapa apêcak
wolung dasa lambangsari
kang kinarya kayu sana
balandar takir ingukir
singub myang dhadha pêksi
sêsaka ingêlis alus
bêbatur palêsteran
umpake sela ingukir
jaga satru kampung panjang tinalangan

kinêkêt lawan paningrat
ing dalêm gêng tawon boni
ginandhok-gandhok limasan
ing ngarsa kori gêng lêmpit
sadaya pan ingukir
linis panil tangkêpipun
tritis talang brumbungan
wuwung labur lis ingukir
tirahira jêmbangan tutup kinêmbang

buntaring wuwung pinatra
trap anjênthir ngukêl pakis
pinulas atêturutan
pêpayone sirap sami
gêndhèng sumringah abrit
sadaya pagriyanipun
gêng alit ginêndhengan
latar tinanêman kitri
kang saparik pêlêm dodol gandhik krasak

sêngir santog madubala
saparik jambu bang putih
kalampok arum dêrsana
tumruna sawo saparik
soringcandhela kitri
pacarcina sêkar arum
jêmbangan gêng ngingonan
wadêr kok jalebrah abrit
sajêmbangan bêranang ngapit paningrat

ya ta wau sang abrata
nèng pananggungan alinggih
Nuripin aris turira
dalêm kèndêl kula manjing
ngupaya Santri Luci
badhe kula kèn sung wêruh
dhatêng Ki Jayèngraga
yèn botên mring Jayèngwèsthi
salah siji singa ingkang kapanggiha

sang mong wingit angandika
sakarsanta ngong umiring
Ki Nuripin sigra mentar
prapta ing jro angulati
dangu datan kapanggih
ya ta wau kang winuwus
Jayèngraga nèng wisma
wismane apik gumrining
nora gêdhe tan cilik apan sèbêtan

lumajang gandhok kampungan
pandhapa sami lan wingking
pêcak sèkêt sasur magak
singub pinatra arêmit
umpak cêcandhèn langking
ingukir modangan alus
sêsakanya lis-lisan
balandar myang sunduk kili
jrambah batur pinalêstèr jêjobinan

èmpèr longkang tinaratag
ing ngarsa kewala asri
rinambat anggur ngrêmpayak
panyêratan ginaribig
alus pinulas asri
pinarada lung winêngku
kêtêp gêndhèng tinalang
cagaking talang ingukir
kori lêmpit têbêng patra pêparadan

ing paningrat bale pelag
bênèt paradan sarakit
ing ngriku papan sêratan
kilènipun masjid alit
gumarining rekaning
rakitnya lir masjid agung
saka guru giligan
dhinanyang kang sunduk kili
linis bulêt pangimanan mimbar endah

kiwa têngêning paningrat
kulah gêng kinêmbang asri
pinulas-pulas rineka
ingingonan wadêr abrit
jlebrah baranang asri
gêbyog pagêr kêliripun
tinurut sêsêkaran
sami jinêmbangan bêling
latar kitri sawo lan jambu dêrsana

wetan pandhapa gêdhogan
pangantèn kudanya kalih
sawiji kore dhawuk bang
lan jaragêm margawati
mangkana Jayèngragi
kang raka rawuh martamu
lênggah anèng pandhapa
Jayèngraga ragi minggir
ingkang êlèr kang garwa ing wingkingira

sêlir têtiga angayap
kabèh yu kuning gumrining
Jayèngraga ngore rema
rema têlês mêntas gyanting
kalung pasatan putih
sarwi gêbêg tekonipun
mêncèrèt kilah-kilah
ginêbêg ing srêbèd putih
apan sarwi udud kêlukuk bênggala

nyamping kawung latar pêthak
paningsêt wungu walulin
dhuwung ingampil sêlirnya
dhêsthar parangrusak klithik
aobro mupruk nginggil
jrih ing raka kurmatipun
Jayèngwèsthi alênggah
kalasa batu pribadi
nyamping sarung kêmbang cina kêkêlêngan

apaningsêt gêdhog anyar
rasukan jubah sêmbagi
biru corèk kêmbang tiba
arangkêpan takwa putih
dhêsthar modang pinutih
sêmbada masêm asêmu
sarwi ngasta ukiran
dèrèng pinacak ing kêris
sarwa sêdhêng wangune ginêbêg gilap

saosan patehan ngarsa
myang tenongan isi manis
lan dhaharan jing-enjingan
juwadah ledre sêrabi
gêmblong lèmpèng lan wajik
jênang carabikang puthu
wedang kopi lan puhan
nèng ngêkan rêjasa putih
ulam dhèndhèng kandêl bakaran gêpukan

ngayun kantor panyêratan
myang rekal Kitab Tapsirih
Tapsir Jalalèn lan Kitab
Sitin Smarakandi Pêkih
lan Suluk Bayanmani
Suluk Kadim kang tinurun
kang ngadhêp ngarsanira
santri wasta Jalalodin
sing Kalangbrèt warti pênêd swaranira

lawan wong masah gandhewa
nyugu dêdêr ngêlar-lari
jêmparing akarya lesan
myang mranggi lagi nyawangi
kajêng timaha kêndhit
miwah wong kang karya tulup
lawan kang masah gambang
dhalang niyaga lan gêndhing
dèn encokkên nêming gêndèr rarasira

kang raka aris ngandika
mring kang rayi Jayèngragi
para iki nora jamak
akèh kang sira dhêmêni
tan mambu trah ngulami
lir wong nagara angkuhmu
sabarang rinêmênan
gêgaman gamêlan muni
iku rada sathithik cêgah ing sarak

Jayèngraga aturira
inggih sawêg parêng ugi
sunat paèsing maksiyat
kang raka mèsêm nauri
sun badhene sirèki
mau kaya nora subuh
pratôndha rambutira
têlês tilase katawis
Jayèngraga sarya gumujêng turira

nuwun ajrih ing duraka
botên nêdya angêpoti
owêl pot waktu palilah
kangwula tos-atos yêkti
têlês kula puniki
inggih bakdanipun subuh
Jayèngwèsthi ngandika
mara Nikèn Rarasati
apa nyata bok ipe mangkono uga

Rarasati aturira
sêmune wadi awêdi
duka sampeyan punika
datan sumêrêp ing ratri
ananging gag mêningi
dènnya siram lingsir dalu
inggih subuh sakêdhap
byar enjing asubuh malih
dugi kula ngrapèhkên bêlo anyaran

kang raka gumujêng suka
ningali mring Jayèngragi
kang rayi gumujêng latah
Jayèngwèsthi angling malih
pintêr ipeku iki
micarèng pasêmon mungguh
sira sawêngi pisan
nora turu pijêr nitik
Rarasati sarwi dhoso pagujêngan

lah inggih botên kadosa
paduka dangu sayêkti
kawula matur prasaja
wêkasan wong dèn poyoki
kang raka mèsêm angling
nora mêngkono sun ngungun
lèjêmira sun tanya
bêlo iku ingkang êndi
Rarasati matur ingkang janjan jênar

cêcalung calon watangan
pada wadana rêspati
kuciwa idêp ngêsumba
pandugi kula tan kenging
kacênthok ing kêndhali
tan wande ngalênggak ambyuk
Jayèngwèsthi dènira
gumujêng sarwi nudingi
mring kang rayi Jayèngraga saya latah

sarwi matur mring kang raka
paduka punika inggih
dhatêng bok cilik kang anyar
sinungku ing siyang ratri
yèn siram nutug enjing
sring kalingsir wêktunipun
kula ngantos awêlas
mring bok ayu agring kingkin
tan maèlu amung bok cilik kewala

baya-baya ngur kawula
kang raka ngandika aris
lawan sira angur ingwang
gêr gumuyu sadayèki
kang ngadhêp munggwèng ngarsi
ingampêt jrih guyunipun
Jayèngwèsthi ngandika
sarwi angunjuk wedang tih
saking ngêndi tekomu dene prayoga

kang rayi matur punika
saking sadhèrèk pasisir
ki juragan Pak Jêmilah
ing Tandhês kang komuk sugih
gènipun malarangi
Cina prasanakanipun
Ki Tiyat Ko wastanya
kengingipun dèn lambangi
kapal kore lan lapak prabot salaka

dene wontêning kawula
saking Pak Jariyah nguni
nuju mring Tandhês rêrasan
Pak Jêmilah arsa panggih
dhumatêng jêng kiyai
agêmêt pitakènipun
milawang mring kawula
sumêrêp yèn kula asring
rêmên teko mila tekone punika

kinintunkên Pak Jariyah
supados katur mring mami
sarêng kawula uninga
ing teko bingah tan sipi
kula dèrèng udani
kang dabe kadi puniku
teko kaliwat lôngka
lêkane kêbak anyuri
kalih dene raosing tèh mindhak eca

kang raka mèsêm ngandika
layak bênêr turmu yayi
mara cobanên sadhela
gupuh kang rayi ngladosi
wedang panas miranti
tèh colan amung sasuru
Rarasati anyandhak
cèrèt dèn curakên ririh
apan munthuk mathuthuk kukus angambar

wus sinuci cangkirira
pêthak tutupan sarakit
kang teko nulya ingasta
amung amot rong cangkir thil
gumujêng Jayèngwèsthi
dene sathithik motipun
majad pat cangkir ana
teko dèn iling-ilingi
lêka nyandhi akêbak curi narancang

ingunjuk wedang tèh colan
satêngah cangkir ngling aris
iya bênêr tuturira
ngong durung pati paham tih
beda lawan sirèki
rasaning tèh tan kaliru
Jayèngraga turira
inggih kasinggihan ugi
lamun ical lan pêcah teko kawula

tamtu mêdhot tan wedangan
kang raka gumujêng angling
iku thithik rada cêgah
ujare wong ahli wirid
gêgêdhèning rasèki
tan kaya rasaning ngilmu
tokide mangkonoa
muntu matêng marang ngilmi
ngamal ta mamrih mêtu mangunahira

iya wong iku yèn kaya
pama pêlêm dodol sari
duk lagi kumaropokan
kêcute anyêmpaluki
mangsane wus matêng wit
nèng barongsongan adalu
rasane asor kilang
iya yèn mangkono kadi
yèn lir pêlêm kapodhang kêcut kewala

mêntahe matênge padha
tan pêcat kêcute maksih
mangkono upamanira
ing wong aurip puniki
kudu angeling-eling
Jayèngraga matur nuwun
inggih mugi sagêda
wulang paduka ing ngilmi
Jayèngwèsthi malih aris angandika

êndi santrimu kang anyar
jare bêcik swaranèki
tarampil amaca kitab
kang rayi umatur inggih
pun Jalalodin saking
Kalagbrèt pinangkanipun
sawêg wau kewala
enjing gèn kula nimbali
lah ya mara cobanên kon maca kitab

nulya pinaringan kitab
kang Sitin Asmarakandi
Jalalodin aturira
kawula anuwun ajrih
aywa sira jrih-ajrih
apan wong talabul ngilmu
kudu karana Allah
pinêksa Ki Jalalodin
dangu-dangu Jalal ature sandika

lêkas tangawut pasekat
kirate rada patitis
ulone sêmada sêrak
dharêdhêg mêrkutuk sêdhil
agrago sêmu ajrih
nulya kinèn swara sêru
sinangêtkên swaranya
nulya maca bismillahir
arahmannirakim yu alkamdulillah

ingsun amiwiti mujwa
muji anêbut namaning
Allah ingkang maha murah
ing dunya asih ing akir
sakèhing puji-puji
kadarbe Allah Kang Agung
rabil alngamina
Pangeraning alam kabih
nulya walngakibatulil mustakina

utawi mulyèng akirat
mulyaning alam kang salih
paedahe dalêm dunya
tartamtu mring jêng pra nabi
lan auliya mukmin
wasalatu wasalamu
utawi rahmat Allah
ing tyas mukaranah ajrih
maring Allah kang cêngêng sumungkêmira

ngala sayidin Mukhamad
wangalihi waskabihi
ingatasenabi kita
lan sakulawarganèki
mring sakabatirèki
kala saekul imamu
al ajalu jahada
ibênu abinasari
ibnu ibrahim masamarakandiya

rahmatullah ngalahisam
têgêse pangandikaning
wong tuwa kang dadi imam
kang araabulaèsi
kang nganak binasiri
ibrahim smarakandiyu
paning sipat Mukhamad
ingkang sinung rahmat dening
ing Allahu atasing Nabi Mukhamad

massalatun hidakila
laka ing têgêsirèki
lan tatkala tinakonan
ing si rama Al Imani
lan kaya pa sirèki
makulbihi wal jawabu
môngka ing jawabira
lapal amantu billahi
tangala ing têgêse ngandêl ing Allah

lire pangandêl punika
hiwamalaikatihi
wakutubihi punika
kalawan wa rusulihi
wal yaomil akiri
wal kadrikèri wasaru
minallahi tangala
swarane Ki Jalalodin
abêrabah erak-erak rada kiyal

yèn macalatun amapan
sabuke dipun kêndhoni
ambalêdhèh wêtêngira
ngangkat macalatun malih
swarane dèn kêncêngi
kacilikkên nora cukup
mati pangêlikira
lèrèn swara dèn kêndhoni
macalatun wus pakolih êlikira

yèn mudhun gêdhe tan nyandhak
anggalêrêg ngalokori
ambèkêr gulu gondhokan
bêkuh ah ah golèk uni
kang sêdhêng gêdhe cilik
sarwa judhêl swaranipun
rengkodan sôngga uwang
ngiwa nêngên ngolah-ngalih
kèh solahe atimpah-timpuh si duwa

angulèt sêmune wêgah
kêpriye mangkene iki
sêrête nora kajamak
Jayèngraga ngandika ris
mara lêkasa ngêlik
lah antêpên suwaramu
Jalalodin anulya
pinêksa sangêt angêlik
massalatun sru anggêmbor mêdhus dumba

otote aprakênêngan
gulu mêdhok amacicil
bathuk irunge baranang
kringêt kumyus brêbês mili
angêdên wangsul wiwit
mak thut prèt kêpêntut-pêntut
gêr ginuyu ing kathah
gumyak-gumyak ih ih ih ih
ah ah ah ah kapingkêl-pingkêl barêngan

niyaga guyu lèh babah
nudingi pating taruding
Jayèngraga latah-latah
nora kayaa sirèki
nganti kaya wong jurit
jarene bêcik swaramu
dene aparongkolan
ting galuthuk tan pakolih
saya gumyak kang gumuyu cukakakan

Ki Jalalodin abiyas
kalangkung dènira isin
sarwi matur inggih talah
sabênipun tan kadyèki
dugi kula kang mawi
wontên ngarsanta tan mêtu
saya dadya paguywan
sadaya kang nambut kardi
bok wus mupus ki santri dhasarmu ala

Nikèn Rarasati dènnya
gumujêng tan pati muni
ragi ewa kasukêran
swarane ambarêbêgi
sêlir tri ting cukikik
cat-catan samya jrih sêru
Jayèngraga dènira
gumujêng ukur galigik
ririh sarwi angandika mring niyaga

lah mara Widilêksana
encokna nême kang êndi
lèhira anglaras gambang
gêndèrmu grimingên thithik
iya jinêman jêngking
Si Cêrmasana kang suluk
sulinge Tunjungkara
matur sandika anuli
lêkas ngêlik jinêman jêngking Tunjungbang

swarane dhalang alêbda
ngêntul-êntul wilêtnèki
gêndèr nyamlêng anyalupak
suling wratsari abêning
ginariming gumrining
Jayèngraga milu suluk
aruntut swara nyaplak
angêmbat wilête sami
kadya êmprit ingundha rêbut tuntungan

wus dumugi elayana
mung sairama nulya wis
iramane sarayuda
Jayèngwèsthi ngandika ris
seje rasaning ati
ngrungu singir lawan suluk
pan adoh sêbatira
sun datan pati nyurupi
maring gêndhing amung sêsêndhon kewala

nora pati kaya sira
dhasar karêm marang gêndhing
yèn aja wêdi mring rama
dalah jogèd sira wasis
anopèng bêksa rangin
iya katara solahmu
Jayèngraga turira
inggih punika sayêkti
yèn sampuna jrih rama lawan paduka

kalampahan dados dhalang
lurah cêngkung tukang ringgit
kang raka mèsêm ngandika
nulya Nikèn Rarasati
mring raka matur aris
sampun siyang wancinipun
kularsa saos dhahar
Jayèngwèsthi ngandika ris
mêngko bae bok ipe sadhela êngkas

Jayèngraga ngling mring garwa
lorodan dhaharan sami
paringna kang nambut karya
dèn warata sadayèki
nulya dipun cariki
pinaringkên sadaya wus
kang anèng ngarsa samya
Jayèngwèsthi aningali
marang ingkang ginarap tukang sadaya

nulya aningali kitab
têtulisane kang rayi
pêpêthikan saking Kitab
Ibnu Kajar dèn têmbungi
tinrapkên dhandhanggêndhis
lagya angsal tigang pupuh
linimbang rujukira
lan babon Kitab Ibêni
Kajar datan nalimpang mungguhing murad

mindhak dhangan raosing tyas
pan winastan Suluk Kadim
Jayèngwèsthi lon lingira
ya wus bênêr iki yayi
tan ana kang ngoncati
rasaning murad wus têpung
nungkil sing Kitab Baka
koarani Suluk Kadim
tutugêna lan bayan maote pisan

kang rayi nuwun turira
inggih paduka idini
kang mugi angsala sabda
paduka kawula pundhi
kang raka anganthuki
lorogan kantor dinudud
kathah ingkang jilidan
korasan krêtas sakodhi
wontên kanthong sawiji baludru abang

sinuntak isi dherekan
ting galundhung tigang rakit
kêmiri pidak abênan
lêmpèt conthong lawan gambir
ambête dèn ukubi
kutug sêkar campur bawur
kang raka èsêmira
arêndhêt nora kadugi
Jayèngraga tumungkul nyana kadukan

kang raka alon angandika
gèsèh têmên sira yayi
dudu tabiyat sunatan
pangangguran kang tanpasil
mung siji iki yayi
karêpmu ngong nora rujuk
lapal jayenat saka
jayenat bil maksiyati
dudu paes-paesan karana Allah

lah iku paedah apa
kêmiri pinêtri kadi
jimat makutha Suleman
gawe kêsliyoning budi
tabiyat maksiyati
tanpa mupangating ngilmu
kang rayi anoraga
kalangkung dènira ajrih
arsa matur tan wun dinukan ing raka

kang rayi ngaturkên kitab
ing raka anênuwun sih
supaya ingapuraa
Kitab Makum jilidan lit
Bayanmani Maoti
Bayan nunggil jilidipun
kang raka rum lingira
iki prayoga binudi
sampurnane ing tekad maring kasidan

kaya ta sawiji ayat
iki al insanusiri
waanasiruhu lirnya
walkayatubillarokin
insaniyunbirokin
kulusae inajahu
iku ingakên tunggal
nanging ora tunggal yayi
sabab dene akadim kalawan anyar

kadim urip tanpa nyawa
anyar urip tan nyawèki
mungguh pangandikaning Hyang
sinêbut sawiji-wiji
wajahu iku yayi
iya sênêd ing alêmbut
lêmbut-lêmbuting agal
agal-agaling arêmit
wahuwa illahu waèruhu lirnya

iya iki iku ika
dudu ika iku iki
nanging iya ora iya
saking ika iku iki
ingkang mangkono yayi
manira durung gêguru
duga-duga kewala
durung winulang Jêng Kyai
Jayèngraga lêga myat kang raka lêjar

ya ta wau sang abrata
adangu dènira nganti
Ki Nuripin manjing mêdal
ngupaya mring Santri Luci
masjid gêng tan pinanggih
kapanggih nèng masjid mangu
anulya winartanan
lingira Ki Santri Luci
ing bêcike sira dhewe pêpanggiha

kalawan Ki Jayèngraga
iya tut wuriyèng kami
Ki Nuripin saurira
sakarsanta ngong umiring
lumampah wong kêkalih
Jayèngraga wismanipun
panuju akalihan
Jayèngwèsthi aningali
Suluk Kadim kagyat kalanya tumingal

Santri Luci praptanira
kalawan Santri Nuripin
dinangu gatining karya
Santri Luci matur aris
wartane Ki Nuripin
ing jawi wontên têtamu
santri saking atêbah
praptane arsa pêpanggih
mring paduka lan arinta Jayèngraga

dene wau dhatêngira
punika Santri Nuripin
yêktosipun kang ambêkta
Jayèngraga muwus aris
marang Santri Nuripin
santri têka ngêndi iku
dene wanuh lan sira
Nuripin umatur aris
nuwun inggih punika saking ing Karang

kados dede santri para
tingalipun santri murni
awasta Sèh Amongraga
duk wingi nèng wisma mami
kawula têtakèni
akumbi tan pati kudu
kêkalih rencangira
punika kula tanyani
taksih ngêmu wêwadi botên prasaja

Jayèngraga angandika
mring kang garwaRarasati
wong kabèh kang nambut karya
konên sumingkir kariyin
sadandanane sami
aywa na ingkang kadulu
iku durung amangan
padha ingonana sami
anèng kampung wingking kang rumat sadaya

kang garwa matur sandika
liningan kang nambut kardi
sigra bubar sami ngiwa
balêthêkan dèn usungi
jumênêng Jayèngwèsthi
kinèn nata lampitipun
Jayèngraga parentah
mring wong rencangira sami
angrêsiki mring pandhapa sinaponan

Luci lan Nuripin gêpah
tata palênggahan lampit
kasah alus ginêlaran
klasa batu wiyar putih
Jayèngwèsthi lingnya ris
lah bok ipe sira iku
mundura marang wisma
angêrtènana cêcawis
saanane sathithik ingkang prayoga

abênêr gonku sêmaya
kaya ana kang inganti
kang rayi matur sandika
lumêbèng wisma sêsaji
raka ngling payo yayi
konên ngundang dhêdhayohmu
kowe kene linggiha
matur sandika kang rayi
nulya nuduh mring Luci Nuripin agya

lah dèn aglis aturana
aywa kasuwèn nèng jawi
kang liningan sigra mentar
Nuripin lan Santri Luci
praptèng jawi wus panggih
Santri Luci kagyat dulu
marang wau kang prapta
jêtmika asêmu wingit
wus anarka yèn dudu wong ala-ala

Luci matur dawêg enggal
paduka dipun aturi
inggih dhatêng Jayèngraga
lan kang raka Jayèngwèsthi
gupuh kang sinung angling
ya ta Jayèngwèsthi wau
Luci saungkurira
angandika mring kang rayi
kaya-kaya yayi dhayohmu prayoga

dene sadurunge prapta
tyas ingsun wus angrujuki
ki dhayoh santri ing Karang
badhe amanggutkên ngèlmi
mara dèn ngati-ati
dhayoh kang sêdya kapangguh
mring jêng kiyai bapa
kang rayi umatur inggih
lagya eca rêrasan Ki Luci prapta

matur mangke kang dhatêngan
kerid kèndêl anèng jawi
lêrês Nuripin turira
awit ingkang badhe prapti
cahya amindha sasi
jêtmika antêng aruruh
kados anamur lampah
solah bawane katawis
Jayèngraga Jayèngwèsthi sigra mapag

Jayèngwèsthi lon lingira
mring kang rayi Rarasati
ni ipe bok ayunira
Turida konên mariki
kêkuranganirèki
jaluka mring bok ayumu
karo angladènana
sandika Ni Rarasati
Santri Luci gya mentar saking ngajêngan

Jayèngwèsthi Jayèngraga
dènnya mêthuk wus kapanggih
sang monêng auluk salam
agupuh samya nauri
aris angacarani
ingaturan gupuh laju
nèng pandhapa alênggah
wusnya jawat tangan sami
lênggah tata Jayèngwèsthi anambrama

kakang paduka katuran
sarawuh tuwan nèng ngriki
sintên kang pinujwèng krama
lawan pundi kang kawingking
nauri kang sinung ling
têmbungira manis arum
kawula saking Karang
dene kang sudi mastani
duk nèng Karang aran Ki Sèh Amongraga

nênggih ki agêng ingKarang
ingkang aparing kêkasih
Jayèngwèsthi aturira
paran karsanta mariki
Amongraga nauri
marma prapta yêktinipun
kawularsa panggiha
dhumatêng kangjêng kiyai
lamun parêng yêkti arsa puruhita

nrasèhkên kawruh kang nyata
kapencut kita miyarsi
wartine saking ing Karang
ramanta sarwa winasis
marma tan etang mami
têbih-têbih kita rawuh
saking kasmaran myarsa
gumujêng Ki Jayèngwèsthi
sarwi matur môngsaborong kang pawarta

sayêkti pan botên dora
anênggih rama kiyai
apan sarwa sarwi ana
marma sagung pra dipati
bang wetan ngalap sami
mring jêng rama kawruhipun
tanapi santri têbah
kathah ingkang sami prapti
lajêng wisma awis kang sami mantuka

kawula sring darbe sabat
sutaning para dipati
dèrèng lami antukira
tan susah marang jêng kyai
pan kawula pribadi
pan inggih ingkang amuruk
wit dhawuhe jêng rama
gumujêng Sèh Amongragi
yèn makatên sukur yayi wus sampurna

dados kula botên susah
sowan ramanta kiyai
wusnya dangu arêrasan
Jayèngwèsthi ngandika ris
mring garwa lan kang rayi
bok ipe sira apa wus
rampung saosanira
iya saananirèki
ladèkêna sira mau kêlan apa

Turida alon turira
mring raka awidhag-widhig
inggih namung sumapala
jangan dhusun tan prayogi
rayinta Rarasati
kang sêsaji dangunipun
kêlan jangan nagara
Jayèngwèsthi mèsêm angling
kayaparan bedane desa nagara

yèn ing praja padhamara
jangan dhusun nênggih mênir
kang raka gumujêng nabda
lah iya ladèkna aglis
sandika kang sinung ling
gya sinaoskên mangayun
sadaya sêlirira
ingkang sami angladèni
sêkul bucu lan pulên pêthak las-lasan

munggwèng panjanggiri miwah
pêcêl pitik jangan mênir
jangan padhamara dhara
madhêp kang lagya mèmèti
kilêng-kilêng akinyih
opor bèbèk lan bêtutu
dhèndhèng gorèng gêpukan
gorengan gathik-gulathik
êmpal momol dhèndhèng pancèn lan sujenan

age rêmpah myang tum-tuman
krupuk lan bêsêngèk putih
sambêl gorèng sambêl kacang
lombok kêncêng lawan pêtis
lalaban kacang cipir
terong kêceme myang timun
barambang tempe mêntah
kêcambah gudhe kêmangi
rampadannya sadaya piring lancaran

wus rampung panatanira
Jayèngwèsthi ngandika ris
kakang sumôngga katuran
paduka lêkas wêwanting
payo Jèngraga nuli
sadaya sami têturuh
Jèngwèsthi malih nabda
maring garwa myang kang rayi
lah Turida lan Rarasati majua

ing kene kêmbula pisan
ngalap brêkahe sang tami
karana Allah kewala
ngarah apa aywa wigih
mundhuta ajang nuli
wisuha karo dimaju
kang garwa jrih pinêksa
wus samya majêng mangarsi
Jèngwèsthi ngling mringtamu inggih punika

arinta kêkalihira
sampun taha-tahèng galih
Mongraga luntur tyasira
rinahaban tan sinigi
kumênyut tyas sira sih
mring Jayèngwèsthi swuh rêmpu
osiking tyas kang muga
dadia jalaraning sih
nastijapa sabdane Ki Agêng Karang

sakêdhik ragi cawêngah
kêmbulan èstri lyan mukrim
tinahan ngecani sarak
nulya sami lêkas bukti
rahab sadaya sami
amung sira sang nahên kung
cicik dènira nadhah
mung têlas sakênthang bungkik
katuwukên dènnya lênggah tan bisobah

atobe ambal-ambalan
Jawèngwèsthi gung anglirik
mring tamu osiking driya
sun duga lawas wong iki
tan kambonan rijêki
pan saking brangtaning ngilmu
wusana ris aturnya
kakang dèn rahab ywa wigih
sampun kathah-kathah ingkang ginaliha

kawula kang madhangêna
kakang mas ribêding galih
ing mangke dalu kewala
ulun ambabar sajati
sasuraosing ngèlmi
kang tan tèdhèng gothak-gathuk
mèsêm Sèh Amongraga
angalêm sajroning galih
marang Jayèngwèsthi tuwin Jayèngraga

wong iki ladak pasaja
sasolahe amantêsi
mung rada kakehan umbag
ngêgungkên yèn sugih ngilmi
aris dènnya nauri
inggih sampun sangêt tuwuk
lami kula tan kadya
punika gèn kula bukti
pakantuknya pan saking rahabing driya

dhatêng yayi sakalihan
katêmbèn kêmbulan bukti
dadya langkung saking adat
Jayèngwèsthi matur inggih
sarwi micarèng galih
iku apa wus togipun
samono tadhahira
apa samudana lamis
dene bangêt cicike lir kucing lara

yèn aja kêmbulan ingwang
tan sêmono dènnya bukti
mung êntèk sapongge bajang
prandene warêg kapati
lir kêmlakarên yêkti
batine tan pati kudu
saking brôngta mring Suksma
cahyane sumilak wêning
matur malih dhuh suwawi kang pakangsal

tansah nyarakkên sugata
Mongraga nauri inggih
sayêkti langkung katêdha
urmatipun yayi kalih
tan sagêd amangsuli
pasihanta dhatêng ulun
Jayèngwèsthi noraga
angandika maring swami
wus dumugi lorodên lêladènira

bêcik banjurna kewala
iya marang ing pamburi
punakawane rakanta
wasisan lawan Nuripin
sandika kang sinung ling
ladèn linorodkên sampun
marang ing santrinira
Turida lan Rarasati
sawusira dhaharan lumadyèng ngarsa

Jayèngwèsthi ngling sumôngga
punika pangusap amis
Mongraga ris aturira
inggih sampun walanggalih
sangêt panrima mami
nulya mèt satunggal dhuku
Jèngwèsthi mundhut salak
asarêng dhinahar sami
Jayèngraga cekoh kokoh kêtan kolak

Jayèngwèsthi mèsêm nabda
sirèku rada mangani
bok mau warêgna pisan
dadi datan mindho kardi
momot têmên sirèki
Jèngragamatur gumuyu
inggih pan namung kêmba
kalamun mêntas abukti
kêdah nêdha lêlêgi mung kêtan kolak

wusnya nutug dhêdhaharan
Jayèngwèsthi ngandika ris
mring kang rayi Jayèngraga
masjid tatanên dèn bêcik
sira adana dhisik
iki sêdhêng wêktu luhur
Jayèngraga turira
pan inggih sampun miranti
Sèh Mongraga nulya ingaturan salat

wus kerid mring masjid samya
myang Turida Rarasati
makum lan pra sêlirira
Jamal Jamil lan Nuripin
anulya dèn adani
asunat sadayanipun
Jayèngwèsthi turira
paduka kakang ngimami
Mongraga ngling prayogi yayi kewala

botên prayogi pun kakang
ingkang sêpuh angimami
nulya Ki Sèh Amongraga
anglêgani ing panggalih
gupuh majêng ngimami
gya lêkas usali pêrlu
kang lawan tumaninah
nêneladakên kang tartib
tutug dènnya salat luhur nulya bakda

paragad puji-pujian
wusnya dhikir donga nuli
nulya salawat salaman
lajêng kewala nèng masjid
Turida Rarasati
dhaharan kinèn sumusul
mring masjid sadayanya
agupuh kang para sêlir
apan samya ngusungi ingkang dhaharan

miwah mawantu nyamikan
lah-olahan ingkang adi
Rarasati lan Turida
tansah ngladèni nèng ngarsi
ngantos wêktu ngasari
mangkana sabakdanipun
Jayèngwèsthi turira
mring Amongraga aririh
prayogine kakang lajêng mangilèna

inggih dhatêng wisma kula
sakêdhap sewang miranti
yèn sampun kawan radinan
tamiyan paduka inggih
lajêng sami umanjing
sowan ing rama wong têlu
Amongraga anabda
punapa karsanta yayi
kula dhèrèk karsane yayi kalihnya

Jèngwèsthi ngandikèng garwa
lah sira muliha dhingin
atata anèng paningrat
lan arimu Rarasati
kabèh dhaharan iki
gawanên ngulon sadarum
ingkang wus kalong padha
sulamana kang prayogi
iya padha rêmbugên lan arinira

kang garwa matur sandika
nulya mantuk lan kang rayi
ingiring pra sêlirira
mring dalêm kulon arakit
papan manggihi tami
wus miranti sadaya wus
Jèngwèsthi lan arinya
gya mangilèn lan têtami
Sèh Mongraga eram myat rakiting wisma

tanapi rêrêngganira
rêrekane amantêsi
mangkana Sèh Amongraga
ngaturan lajêng mring panti
munggwèng paningrat sami
Mongraga osiking kalbu
kadya tan ngalih gyannya
kalangkung ngungun ing galih
wetan kilèn tan ana siwah salingsa

wus tata dènira lênggah
dhaharan sumaos ngarsi
Ki Nuripin aris turnya
kawula anuwun pamit
mantuk mring wisma mangkin
rèhning sang tamu wus katur
Jayèngwèsthi ngandika
lah aywa mulih kariyin
sesuk yèn wus malêbu sira muliha

karana iku mênawa
dinangu ing jêng kiyai
kudu sira kang matura
sang tamu nalika prapti
anèng wismanirèki
kang patitis aturamu
iya tan katanggungan
gonira karya utami
Ki Nuripun sandika ing aturira

ing solah datan winarna
samana pan sampun mahrib
ngawirya tri sampun salat
nèng masjide Jayèngwèsthi
kang adan Ki Nuripin
sadaya wus samya wulu
Rarasati Turida
tuwin kang samya makmumi
Jamal Jamil Jalalodin samya sunat

wusnya sunat pêpujian
astagapirlah alngalim
milkuli danbin ngalima
wala yakpiru dunubi
ilarabil ngalamin
pra ngawirya sunat sampun
Sèh Mongraga pinêksa
ingaturan angimami
santri Karang mokal lamun tan gambuha

Sèh Mongraga lingnya rum
wajib kang darbe wisma puniku
angimami makmun kewala ngong yayi
Jayèngwèsthi turira rum
prayogi kakang kemawon

bênêr tan bênêr iku
wajib pun kakang tiyang asêpuh
Amongraga mèsêm nauri aririh
mênawi kathah kang luput
satêmah dadi gêguyon

Jayèngwèsthi umatur
inggih kang botên-botên winuwus
mangke dalu kawula babari ngilmi
Sèh Amongraga gumuyu
gya jumênêng saking lunggoh

lajêng usali parlu
cêtha ing têmbung myang kiratipun
Jayèngwèsthi Jayèngraga gya usali
tuwin sadaya kang makmum
wusnya Sèh Mongraga gupoh

nulya maca alkamdu
awalira surat Kulyakayu
surat Idajaa ing akirirèki
ulêming swara amêntul
kang makmum kabèh andongong

Jèngwèsthi lan rinipun
tumèmbêl bênêr ukaranipun
Amongraga tumaninahe atartib
tahyat akir iktidalun
nulya salam nêngên alon

asalamu ngalekum
warahmatullah wabarakatu
asaluka alpahojabil janati
fatakhunasrul islamu
nulya salam ngiwa alon

asalamu ngalekum
warahmatullah wabarakatu
asaluka najata wamanarnari
walngafyadin dalkisabu
bakda salat lênggah timpoh

nulya pujianipun
langkung rahab sadaya kang makmum
wusnya tutug pêpujian lajêng dhikir
wus dhikir andonga rajuk
Jayèngraga nasib alon

ngêlik sêdhêng swara rum
bêning gumrining alêmpêng êmpuk
alahu wasali wasalim ngalèhi
fagpirlana warkimnahu
waliman wakulu rêko

tamat pandonganipun
nulya salawat salaman wau
lajêng sunat bakda ngangkat sunat wabin
tigang salam apatakur
pamawasira waspaos

sampuning dhikir suhul
mungguh Pangeran ingkang wus jumbuh
ing dat sipat asma myang apêngalnèki
pagut napi isbatipun
ing dalêm kak tan kaledhon

wusnya mangkana wau
wanci manjing wêktu ngisanipun
nulya Jamal Jamil kinèn angadani
wus adan sunat sadarum
Amongraga maksih kinon

angimami puniku
Amongraga mopo pinêksa wus
apan laju ngimami nulya usali
agya Patekah alkamdu
awal surat kang winaos

Surat Jumungah nêngguh
nulya Surat Manafèk akiru
tumaninah tartibe sarwa utami
dumugi ing salamipun
bakda pêpujian royom

dhikirira asêngkut
wusnya nulya andonga kaplahu
Jayèngraga tansah berag dènnya nasib
kang amin rahab kalangkung
sampuning salawat kang wong

sarta sêsalaman wus
dènnya sunat bakda ingkang makmum
nulya mundur mudhun pra santri lit-alit
kantun sang wirya katêlu
sunat witri tasbèh ing gon

sampurna tangatipun
lajêng manggèn kewala nèng tajug
tata katri dènnya lêlênggahan sami
para garwa anèng pungkur
acadhang yèn ana pakon

Jamal Jamil akumpul
lan Nuripin Jalalodin tan wus
lawan santri-santrine piyambak sami
Jayèngwèsthi ngandika rum
marang ingkang garwa alon

hèh Turida sirèku
apa wus gawe sêkul sananjung
matur dèrèng sawêg dipun rêratêngi
sakêdhap êngkas mèh sampun
dhêdhaharan wus mirantos

iya saosanamu
saanane ladèkna kang mungguh
lan tekone rinta gawanên mariki
satenongane dèn gupuh
kang rayi matur wus saos

Rarasati agupuh
angladèkkên patehan mangayun
Turida wus nômpa dhulang tutup saji
karangkangan praptèng ngayun
Turida lan rayi gupoh

ingkang nata ing ngayun
pisang mas jambu kalampok arum
salak pakèl kuwèni durèn lan manggis
pijêtan dhuku kêpundhung
srikaya lan pêlêm dodol

nanas kêrêtan têbu
sêmôngka jingga katela gantung
miwah olah-olahan kang adi-adi
rôndha kèli rara mêndhut
pipis tuban pipis kopyor

campora lêmpèt pasung
gantal lêmpêr lan sêmar tinandhu
plèrèt gêmpol apêm kocor rujak kawis
clorot jênang pathi sagu
juwadah lan jênang dodol

wus sumaji sadarum
munggwing piring lêlancaran jêpun
Jayèngwèsthi alon dènnya ngacarani
suwawi kakang sang bagus
karana Allah kemawon

sang tamu lingira rum
sangêt yayi ing panrimaningsun
botên sagêd amangsuli gênging kang sih
kang rayi alon turipun
kang botên-botên rinaos

kawula pan wus saguh
amadhangkên kakang ribêdipun
sêlot-sêlotipun mangke sêdhêng wêngi
mugi sêsambèn rumuhun
rayinta gyanipun sugoh

nulya samya amundhut
dhêdhaharan ing sakarsanipun
Amongraga mung pisang saulêr êthil
dhinahar nugêl ping pitu
gutuk tugêl dènnya atob

Jayèngwèsthi ngling kalbu
ora jamak cicike wong iku
layak mingkup ususe amung sadami
mung gêdhang saulêr tuwuk
dèn onjot-onjot ing atob

Jayèngwèsthi tan antuk
dènnya sêsambèn nyamikanipun
Jayèngraga dhahar bikut maratani
tan winuwus dangunipun
Jayèngwèsthi lingira lon

marang ing garwanipun
hèh ta yayi gonmu ngliwêt mau
liwêt tômbra gajihe ayam kabiri
pariksanên lamun uwus
nuli ladèkna ing kono

gya pinariksa sampun
rimat sadaya saosanipun
Ni Turida rêrasan lan Rarasati
anèng wisma ting kacêmut
samya ngungunira karo

Turida ris amuwus
iya talah dhayoh kae langkung
jêtmikane aruruh apik acicik
wong mangkono kae patut
dadia pripehan munggoh

lawan salaminipun
Kyai Jayèngwèsthi lan bojomu
dhêdhayohan ora kaya dhayoh iki
rahabe rakêt sadulur
ora mambu têmbe tumon

tan asisi gènipun
kaya ana kalêthêking kalbu
bêbatangan bae badhe besuk dadi
iya paripehanamu
Rarasati matur alon

kados inggih puniku
lêrês pambatang paduka tuhu
ing watawis tamu punika wus wasis
yèn mangke rêrasan ngilmu
sun pêthèk rakanta kawon

pun tamu ingkang unggul
katawis tajêm polatanipun
sinagahan sêmunipun angecani
Turida mèsêm lingnya rum
layake iya mangkono

lah payo marang ngayun
yèn kasuwèn bok sêlak pinundhut
para sêlir ingirid majêng mangarsi
anômpa rampadanipun
dharan pinire saking gon

bucu dinèkèk ngayun
liwêt tômbra angalênga kumyus
jangan pindhang sungsum kare cara santri
brongkos sambêl gorèng mangut
basêngèk pitik lan opor

pes-pesan tômbra palung
pindhang angsaran kalalèn agung
gêgorengan bontot burcèt lan gulathik
johan dêrkuku cuwiyun
gangsir êmprit pêking bondhol

dhèndhèng age bêtutu
êndhog bêkamal pindhang carubuk
babad galêng sêrêgan lan kalak ati
sujenan karupuk têrung
srundèng êmpal ragi abon

sate pal êmpuk duduh
miwah lalaban karai timun
sambêl lethok lombok kêncêng lawan pêtis
kaceme lan pare wêlut
têmupoh kacang galeyor

wus sumaos ing ngayun
kèndêl kang garwa sarwi akêbut
Jayèngwèsthi alon dènnya ngacarani
sumôngga kakang têturuh
nulya wijik toyèng bokor

wusnya wêwanting wau
kang garwa lan rayi datan kantuk
samya kêmbul kalima dènira bukti
Amongraga pulukipun
sawohing tanjung kang ijo

kinêpêl-kêpêl dangu
nganti atos bundêr lir binubud
tinakêra gutuk puluk lan kang rayi
ulam myang karupuk têrung
kang dhinahar lan têmupoh

dènira dhahar sêkul
liwêt tômbra namung patang jumput
langkung tamban pamamahe ngati-ati
anganti salêmbutipun
tan akêcap ngêlêd alon

Jayèngwèsthi andulu
sasmitanira sinamun-samun
osiking tyas dhasare wong iki apik
cicike saking kêpatuh
maune kêrêp anglowong

nadhah saking kabutuh
sunat bae tan pati akudu
ngur dhèk awan rada kèh kalongirèki
ing samêngko ukur-ukur
mung saêndhog ayam cebol

Jayèngwèsthi arangu-
rangu dènnya nadhah mung andulu
tamu lamun kraos dènira abukti
sêdhêng bumbune asêngkut
myat ing tamu milu kêndho

Jayèngraga asêngkut
dènnya nadhah kokoh cekoh bikut
rap-urapan myang jangan salin-sumalin
winratan ulam sadarum
nganti kasundhulan atob

pan taksih kokohipun
pêtis rinêmêd lan abon rêmus
Jayèngwèsthi muwus alon mring kang rayi
êntèkna aja kasusu
mati pitikmu anjomblong

Jayèngraga gumuyu
ginuyu mring garwa kangbok ayu
pan sadaya dènnya nadhah angêntèni
samana wus samya nutug
Mongraga kinèn têturoh

sarêng dènira wisuh
nulya linorod ambêng nèng ngayun
wus tinampan para sêlir anyariki
mring pamburi sadaya wus
Jamal Jamil samya golong

dènnya nadhah asêngkut
Jalalodin Nuripin ngathêkul
nora tau mangan lawuh kang kadyèki
samya angêndhoni sabuk
mènthèh-mènthèh lambung mêdhok

sampun panglorodipun
dhêdhaharan tinata ing ngayun
Jèngwèsthi ngling sumôngga panulak amis
Mongraga muwus kalangkung
narimèng sih trus ing batos

Jayèngwèsthi amundhut
jêram kêprok binêlah kaujur
Amongraga mundhut rambutan satunggil
Jayèngraga cêg kasusu
kang kêtan kolak nora pot

Jayèngwèsthi gumuyu
dene jêjodhangan sira iku
bisa mrênahakên ênggoning lêlêgi
kukuh gandare kêrismu
kêncêng tan kêna binêthot

kang rayi sru gumuyu
sarwi matur langkung kêmbanipun
botên mangsêg lamun tan mangan lêlêgi
lamun kang olah bok ayu
sadhengahipun kemawon

sagêd andugi bumbu
kalêrêsan tan wontên kang kadung
dados kathah eca raose kang bukti
Ki Jayèngwèsthi gumuyu
pintêr agênah sirangko

Amongraga amuwus
inggih lêrês rayinta puniku
lamun sarwa sêdhêng bumbunipun ugi
raose sangêt anuntung
kaot piyambak saajon

Jayèngraga gumuyu
ambodhokkên paduka puniku
dene lêrês anggèn kula amastani
raka ngling andêlna iku
olèh babah gêgêm gacon

Jayèngwèsthi amuwus
marang Amongraga wacana rum
inggih talah tan nyana kakang winasis
tan kêni ngakên balilu
kacihna gène mêmaos

patitis kiratipun
lêrês panjang nênggih cêlakipun
Amongraga saurira arum manis
têtela kang wus linuhung
sayêktine botên enjoh

botên namung puniku
kewala tungkul pangulah têmbung
Jayèngwèsthi nauri pan sarwi kumbi
angalingi kawruhipun
tan kenging ngakêna bodho

eca rêrasan dangu
sinambi dhahar nyamikanipun
apikantuk dènira angimbir-imbir
nrasèhkên raosing ngilmu
Mongraga kinarubut ro

Jayèngwèsthi amuwus
mring Turida sira lan adhimu
wis tilarên maring wismanira sami
nanging sira aywa turu
manira lagya têtakon

Nuripin bae tunggu
cèrèt ing anglo dimèn kinêbut
Kèn Turida mundur lan Kèn Rarasati
Mongraga lêga ing kalbu
tyasnya lêjar mari rikoh

Jayèngraga umatur
mring Amongraga têmbungira rum
ngong nênuwun apitakèn kang sayêkti
kang pundi wujuding ngilmu
tan papan tan tulis rêko

kula salaminipun
dèrèng manggih murad kang gumathuk
ngilmu kothong tanpa papan tanpa tulis
mugi paduka sung tuduh
wujudipun kang samêngko

Mongraga mèsêm muwus
yayi de anèh têmên puniku
ingkang tinakokkên sawujuding ngilmi
tan papan tan tulis iku
kang kothong ingkang tinakon

èwêd ngilmu puniku
pan sumôngga yayi ingkang sêpuh
Jayèngwèsthi nauri sumôngga mugi
wontêna pituduhipun
pangudènipun pitakon

inggih supayanipun
padhang narawang ing manahipun
pan punika gêgambènipun ing ngilmi
kula inggih dèrèng mangguh
wujuding ngilmu kang kothong

Mongraga lingira rum
langkung utama ngilmu punika
yèn tan gèsèh ing rahsa tanggaping kalbi
yèn kapalan trang kapaung
lir kinjêng tanpa soca non

dene sajatinipun
ngilmu tanpa papan tulis wau
inggih Kuran lan kitab-kitab sayêkti
sêmune tanpa sadarum
puniku pinurih coplok

saking jilidanipun
yèn bisa coplok ngalih ing kalbu
unining kang Kuran wus apil ing galih
myang kitab apil kacakup
nyamlêng coplok wus ngalih gon

kewala anèng kalbu
kalbu wus wujud ngilmu kang agung
tan kêna sat tyas wus pangawak jaladri
mring papan tulis tan ngingus
tanpa gawe wus tan kanggo

yayi inggih puniku
ngilmu tanpa papan tulis iku
dene lamun wong salang surup ing tampi
amangeran dhèwèkipun
dhèwèke awake bobrok

mung ngangèl-angèl wuwus
wuwusira ngaku-aku mêngku
kang puniku kapalantrang kawruhnèki
mila kêdah mring sumurup
yèn kacocol dados gecol

Jayèngraga tumungkul
tyasira kêkandhanganing kawruh
graitane pundhês tan thukul samênir
tan nêdya mawali kawruh
malah tyas mundhak cumêplong

panarimanya antuk
wêwatêsane kawruh kang luhung
Jayèngraga ngrêpèpèh umatur aris
datan anyana salugut
coploking ngilmu ngalih gon

manggon ana ing kalbu
inggih sangêt kasinggihanipun
dèrèng wontên para pandhita kang alim
ingkang nyampurnakkên kawruh
ingkang jarwani mangkono

ingkang sampun tartamtu
tan kenging nalimpang saking ngriku
inggih wontên tiyang ahli raos angling
tunggil kang paduka wuwus
mêngku angaku Hyang Manon

sangêt kalêsikipun
sumôngga kakang kala rumuhun
duk paduka tamian Ki Tatasati
ing pangraos kula sampun
ing mangke atêmah cebol

Jayèngwèsthi amuwus
mring kang rayi wis manira mèlu
ing kawruhe kakangira Amongragi
wusira ywa ro ing kawruh
ciptanên nugraha rawoh

Jayèngwèsthi ausul
maring Amongraga sualipun
duk wang-uwung durung ana bumi langit
Allah nèng ngêndi gènipun
myangduk karya jagad kono

langit lan malihipun
kang thukulan kang gumrêmêt iku
miwah gunung sagara lan kali-kali
kang pundi sayêktosipun
maune lawan samêngko

Jayèngwèsthi asêngkut
mathênthêng wadi pitakènipun
yèn wong tembre-tembre arang kang ngawruhi
nadyan para kaum-kaum
kajaba oliya yêktos

Amongraga duk ngrungu
pan gumuyu jro wardayanipun
patakone apa baya amung iki
kang binuntêl kang kinandhut
Mongraga nauri alon

mênggah basa puniku
duk wang-uwung kabèh durung wujud
bumi langit saisine durung dadi
punika apan latakyun
kun ingkang ana ing kono

lagi ora puniku
lan lagi-lagi nanging-nanging kun
durung-durung ngalokat wilayat gaib
tri gaib ajibul guyub
gaib uluwiyah rêko

gaib luwiyahipun
gaib tigang prakawis puniku
pan kalangkung ngilmu puniku arêmit
wit tanpa karana iku
tan ajali abadi pon

gaibul guyub iku
pasthi amor tan katon dinulu
gaib uluwiyah punika wus pasthi
têtêp nèng sajroning limut
pêtêng-pêtêng datan katon

gaib uwiyah iku
pasthi têtêp nèng pêpadhangipun
padhanging pêpadhang tanpa aling-aling
naranthang tan lamuk-lamuk
sêmonoa pan tan katon

punika muradipun
dene ingkang kak kakekatipun
sanyantane pan bumi kalawan langit
langit budi jatinipun
bumi ngakal kang sasajatos

môngka duk wangwungipun
sadurunge bumi langit wujud
sadèrènge inggih wontên ngakal budi
budi kita kang satuhu
tuhu ananing Hyang Manon

anane kang kadulu
tan kêna yèn dinalih dinulu
yèn ta dèrèng maujud akal lan budi
mênêng mêmênêng puniku
ênêng-ênêng pana wus pon

punika jatinipun
nyatane nyata kawruh wus putus
Jayèngwèsthi trustha manahe kajatin
kalangkung dènira ngungun
sapandurat tan miraos

yêktine mung puniku
kang ginêgêm ing salaminipun
ing têmahe mêngko ana kang jawabi
kalihe osiking kalbu
wong iku tuhu kinaot

lawas gon ingsun nganthut
durung ana kang bênêr salugut
panjawabe mung wong iki kang patitis
dêlênge kadya balilu
tan nyana wus wignyèng batos

pintên banggi wak ingsun
mênawa sagêd ambatang ulun
Jayèngwèsthi Jayèngraga saurnya ris
êntèk wus tan wontên kantun
kang anèng gêgêdhoh ingong

sun dugi dèrèng putus
pun kakang dene pindha balilu
tan andipe kalamun sampun linuwih
Ki Amongraga sumaur
pan kalangkung sukur ingong

yayi gènira gunggung
narima saking sih Hyang Agung
kang liningan kalihe samya suka jrih
angling kakang pan satuhu
botên anggunggung ragèngong

apan sayêktosipun
tan wontên lir pun kakang satuhu
pan wus datan petungan kang praptèng ngriki
sawiji tan wontên wêruh
nênggih poncote kemawon

têbih lan kang puniku
suprandene sadaya datan wruh
Amongraga gumuyu nganthètkên malih
anglambangi ing pangawruh
puniku pan maksih adoh

