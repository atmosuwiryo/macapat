dhêdhukun awarna-warna
Jakarta Pasundhan prapti
saking Ciamis Ciancang
Sumêdhang Sukapurèki
Limbang imba nagari
Ngukur Karawang Cianjur
Bandhung Parakan Muncang
ana jalu ana èstri
sapangetan kêrig kang urut Toyamas

Pasuruan Surabaya
Bawean Kangean prapti
Sumênêp Sampang sadaya
samya dhatêng ngusadani
tan ana kang tinampik
para usada tumanduk
pinarêng babarira
wawratan sang pramèswari
miyos jalu nanging tan antara seda

sangsaya sangêt samana
gêrahira pramèswari
ing mangkya agung kantaka
usada andina prapti
tan ana angênèni
langkung barusah sang prabu
Pangeran Purubaya
tugur anèng dalêm puri
siyang dalu kang munggèng ngarsa sang nata

yèn katungkul sri narendra
Ratu Kancana dènnyangling
mring Pangeran Purubaya
kang êmas paduka benjing
yèn kawula ngêmasi
dhongkola andika nganggur
sampun lumakyèng karya
Pangran Purbaya tan angling
sênggruk-sênggruk kasaru prapta sang nata

sang nata gupuh ngandika
hèh bapa kayapa iki
Pangran Purbaya wotsêkar
anawu waspanirèki
inggih sangêt sang aji
mung kêdhik wontên dhanipun
dene kêrêp ngandika
sinimpangakên sinandi
wau ingkang pangandika Jêng Ratu Mas

mangkana ing gêrahira
sangsaya alami-lami
baya sampun jangjining Hyang
tan kêna dèn usadani
kang para usadadi
sadaya sami tumimbul
prapta jangjining ajal
seda Ratu Kancanèki
lingsir kilèn Soma Manis sasi Bêsar

nuju salikur kang tanggal
taun Je sinêngkalani
wruh rasa ngobahkên jagat
gumuruh tangis jro puri
putra katiga putri
kêkalih satunggil jalu
rinêbut pra santana
kadya kapati nangisi
sri narendra jêtung tan kêna ngandika

wimbuh lir krubuhan arga
Lawu Mrêbabu Marapi
ginggang tyas maring pangwikan
sakala sri narapati
sinirêp datan kêni
saya sru gumêr gumuruh
kadya nêngkêr triloka
sajro pura myang ing jawi
sanagara prihatin kaya matia

kang layon wus siniraman
samêkta paripurnèki
binêkta marang Mataram
têtiga wadana jawi
sapanêkare kêrig
Jayasudirga Tumênggung
Tumênggung Mangkuyuda
Tumênggung Natayudèki
wadana jro Tumênggung Mangunnagara

kajawi mantri Mataram
sadaya apan kinêrig
lan Pêpatih Pangabeyan
Kabuminatan tan kari
wanci rêp angkatnèki
riris awor lesus ulur
dhêdhêp sajroning pura
atine tan ana milir
pêksi gêmak amêlung ulung swaranya

kadyarsa nusul cinêgah
solahe lara prihatin
pêpêthetan jroning pura
dinulu tan ana mosik
kadya milu prihatin
panjêtunge kayu-kayu
ngarang pucang ngragancang
madhidhing kang tiris gadhing
kadya ngênês anis ingkang prabangkara

munggèng panêpèn sang nata
wagugên ing gêng wiyadi
anawung bramara kentar
lir winêjêg tyasiraji
sumaput manaputi
lêmpit tan rèrèh kalimput
mengas gandaning sêkar
tanpa sah syuh ing kaswasih
lir winasuh lêsah sangsaya barubah

kang putra katri tan kêna
anyêlaki ing ramaji
mire mirong karurungan
angarang tyase angaring
rongèh murang karingring
amirangrong rangu-rangu
yèn ta sampun ajriha
ing larangane Hyang Widi
murang-murang bêrung anêmpuh larangan

sangsaya alama-lama
marême sri narapati
emut tinitah narendra
môngka kalipahing Widi
anggung amarentahi
suranata myang pangulu
angajèkkên ing garwa
mêmule marang kang lalis
pitung wulan sampun kenging siniwaka

tuwin miyos pawatangan
eca tyas wong sanagari
dènira sri naradipa
lêjar dènira prihatin
amung wêwagêl malih
dening dhudhane sang prabu
yêkti gawe darajad
ratu datan pramèswari
ing jro pura tan darbe nama ratu mas

wontên putrane kang paman
kagarwa sampun alami
nama Dèn Ayu Kusuma
warnane sêdhêng rêspati
nanging sri narapati
atêbih ing kramanipun
putranipun kang paman
panggih naking-sanak kalih
ingkang putra Panêmbahan Hèrucakra

tulus têbihe sang nata
tan bisa carêm ing krami
lan putri Kahèrucakran
susah malih pra dipati
wontên kawuwus malih
Mangunonêng pocotipun
saking Pathi kinarya
panèwu gêdhe wong Jawi
tumut Radèn Arya Malayakusuma

nanging ing batin ginarap
ing Pangran Purubayèki
Mangunonêng tinimbalan
mring Pangeran Purbayèki
sampun dèn bêbisiki
nèng pahaman tan ana wruh
hèh Mangunonêng sira
dèn jêmbar tingalirèki
ngêndi ana wong wadon kang luwih endah

ingkang punjul sanagara
ing kana nagri pasisir
kang saksat apsari kendran
sukur yèn wijine bêcik
sanadyan tanpa wiji
yèn punjul suwarnanipun
Mangunonêng tur sêmbah
dhuh gusti wus kasèp mangkin
inggih wontên pawèstri punjul sajagat

ragi mambêt lamat-lamat
karab kawula ing Pathi
nênggih ingkang darbe wayah
ing Giri dèn Singasari
ingkang pêjah prang nguni
duk eyang paduka prabu
Sinuhun Amangkurat
nalika bêdhahing Giri
kang mêjahi Panêmbahan Natapraja

Pangran Dilangu punika
pêjah Radèn Singasari
punika adarbe putra
inggih nama Singasari
rabi angsal ing Pathi
anake èstri kang sêpuh
nama Dèn Ajêng Taman
warnane punjul sabumi
tanpa timbang yèn isine madyapada

wikana ing endraloka
ing tri buwana tan manggih
kang kadi Dèn Ajêng Taman
sakurêbing nungsa Jawi
ayu-ayune sami
anyèthia dèrèng patut
putri ing tanah Jawa
sadaya dadia cèthi
mawongana pantês mring Dèn Ajêng Taman

nanging sampun emah-emah
inggih gusti dèn tukoni
wolung atus kêton kêna
melik Radèn Singasari
kadangipun Ngabèi
ing Trêbaya lakinipun
angling Pangran Purbaya
sanadyan mangkono ugi
iya kêni pinurih lawan paekan

lakine ya patènana
yèn uga kalakon mati
dadi wulanjaring kêmbang
angaturna ingsun wani
marang ing sri bupati
alah dhudhane ratumu
pantês munggah ratu mas
ujar punjuling sabumi
lumakua tindakna parentah ingwang

Mangunonêng pinaringan
yatra kalih atus nênggih
ing saguna-gunanira
ingsun ingkang ambeyani
sukur sira pribadi
kang matènana wong iku
sun ganjar ing Japara
mêdanani wong pasisir
sapanêngên gone kaki Citrasoma

Ki Mangunonêng umêdal
lajêng mring nagri pasisir
kang nêdya alaku cidra
praptane nagri pasisir
datan arsa ngawaki
sêdyane mung adu-adu
picis satus kinarya
ambayar durjana sami
lami-lami tan wêrit pratingkahira

Citrasoma amiyarsa
langkung gugupe tyasnèki
tan wurung gawe malarat
maring anak putunèki
sayêmbarane dhêmit
jangji reyal limang atus
kinêncèngkên samana
sapa kang sanggup matèni
babar pisan nyuduk Radèn Ayu Taman

milik durjana Japara
lumampah anyidrèng wêngi
bakda ngisa praptanira
ing Trêbaya maling sêkti
nuju mring pawon mijil
pan ginandhok pawonipun
maling bêdhah pagêrnya
manjing pawon kèh pawèstri
wong lêlima maling lêbune tan taha

ginoco Dèn Ayu Taman
aniba lajêng ngêmasi
pamrihira Citrasoma
masiha wong wadon iki
katura ing narpati
ing Japara ilangipun
dene sampun miyarsa
yèn Pangran Purubayèki
angupaya kênane Dèn Ayu Taman

Pangran Purbaya miyarsa
Mangunonêng tiwasnèki
prakara Dèn Ayu Taman
lakine nora ngêmasi
wêkasan ingkang èstri
kêna cidra patinipun
pasthi yèn kawanguran
gèbrèh ingkang mawi kardi
Mangunonêng tinimbalan praptanira

pinocot panuwunira
mring Pangeran Purbayèki
dadya têmah kalêndhangan
misih wisma ing nagari
dadi bangsat sayêkti
mangkana malih winuwus
wong Pasisir miyarsa
kabèh wus elik ing batin
sêngit ajrih mring Pangeran Purubaya

lawan wontên wong suwita
mring Pangeran Purbayèki
Dipasana magang Tuban
akathah pênêde malih
lawan wonge abêcik
kinêcèkan kinèn nukup
mring kang dadi bupatya
Suradiningrat ing Tubin
Dipasana nora wruh sandining gêlar

angamuk dalu amindha
wong nukup desa paminggir
karya gègèr nagri Tuban
Suradiningrat miyarsi
lamun Dipasanèki
kang duwe pokal nênukup
kang magang Purubayan
prayitna angati-ati
pinêndhêma prajurite anèng desa

kang anênukup kacandhak
kadange Dipasanèki
binêkta marang nagara
katur ing radèn apatih
Citrasoma barêngi
lan Jayaningrat wus rêmbug
nangis marang ki patya
yèn kèndêla ki apatih
botên sande rat Jawa kêna asmara

pinanggihan gêdhong kèri
wadana pasisir samya
sangêt samya panangise
pijêr tangkêpe wong Jawa
rahap pratingkahira
yèn ingajak cidrèng laku
ingajak jagal tumragal

wus rawuh ingkang prakawis
rahadèn rêkyana patya
rumaos yèn nêngna bae
rusake nagri ing Jawa
tan kêna suminggaha
wus manjing bicaranipun
Dipati Natakusuma

ginitik saking Kumpêni
ingkang kinarya pangulah
ing Japara pêpatihe
Ki Wiramantri kalawan
pêpatih Pakalongan
Jayadipa kang tumanduk
sarta cap ingkang pangwasa

rahadèn rêkyana patih
ingkang nyanggêmi pratingkah
kang kinarya wiwitane
palatênge mring Walônda
Kumpêni kang anjaga
kadhaton nèng sitiluhur
linorod panggenanira

tan atari pra dipati
ingkang sami tuwa-tuwa
miwah marang pêpatihe
pan angingu satru tapa
barang tindak ing praja
gaprak-gapruk angalêthuk
wong Jawa kêkês agiras

Kumpêni graitèng ati
arèrèh pangarahira
datan arsa age-age
wuwusên rêkyana patya
arsa ngaturi wikan
marang sira sang aprabu
wong Tuban rusuh angarah

kawula atampi tulis
saking Kumêndur Samarang
lamun rayi dalêm mangke
anênggih Pangran Purbaya
ngêculakên wong edan
kêkês sadaya sang prabu
pasisir môncagara

nênggih kang dipun ajani
pun Dipasana ing Tuban
luhung pinundhuta mangke
anênggih pun Dipasana
ingabên lawan sima
dosa adamêl won agung
sang nata nuruti patya

pinundhut marang narpati
wau ta Ki Dipasana
Pangeran Purbaya kagèt
dening duta saking nata
tan saking kapatihan
sanalika tyase kêju
nanging ta agêng ing manah

ing dina Soma tinangkil
sang nata angabên sima
Dipasana sakadange
pêpitu manjing sadaya
nanging kris dede adat
wong Galadhag sami takut
kris saking Pangran Purbaya

tan angangge dèn kikiri
dhuwung wutuhan kewala
milane gêlis patine
macan kang kapitu bebas
nanging Pangran Purbaya
awit sêkêl manahipun
yèn dalu anggung kêkadhar

kang tinari wadyanèki
pêpatih Sumawicitra
lan Côndrawilasitane
lawan Mas Gôndakusuma
lêlurah paranakan
anakipun Ki Tumênggung
Yudanagara Toyamas

Gôndakusuma Mas Konthing
bujôngga Trunanggadara
Ki Sutayuda wus dene
tinari paran ta baya
mungguh sariraningwang
iya karsaning sang prabu
paran gon ingsun miliha

wong Jawa iki pan uwis
nora kêna binêcikan
yèn tinatrapan lupute
têka padha salah cipta
malês agawe ala
baya karsaning wong agung
nora kêna kinayapa

Ki Sutayuda wotsari
pukulun wong Kartasura
mangkya elik sadayane
inggih dhatêng ing paduka
kang tan lumakyèng karya
sudagar lindhung-panglindhung
sami gêdêr ing pocapan

yèn Pangeran Purbayèki
tumama agawe susah
mêngko wus babak kulite
sêmbur adas ing nagara
babake besuk bunyak
môngsa wurunga ing besuk
babak korèng dadi bubrah

suka gumuyu miyarsi
Pangran Arya Purubaya
gêmpil maras prihatine
alon dènira ngandika
hèh iya iku muga
kang junjung darajad ingsun
maring Hyang ingkang minulya

wis katog wong Jawa iki
ginawe bêcik tan kêna
bupati durjana kabèh
lamun mêmaling konangan
dèn elingake numbak
tan dadi tarimanipun
kudu andadra alanya

nuhun sagung kang tinari
sadalu tan ana nendra
ing siyang ngandikan malèh
sami ngandikan dhadharan
kang punar loncom aglar
wadya kang asowan wuwuh
aglar munggèng palataran

prapta Radèn Êmas Said
amêng-amêng saking pura
panakawan jro rowange
prapta dalême kang paman
prapta ing ngarsanira
Pangran Purbaya lingnyarum
dèn parêk kene dhodhoka

dhodhok nèng ngarsanirèki
anulya kinèn ngadêga
sinawang sawusnya kinèn
dhodhok malih ginogohan
lathine mring kang paman
sarwi ngandika gumuyu
mring wadya kang ngadhêp samya

Ki Megasutayudèki
kalawan Sumawicitra
Gôndakusuma wus dene
akathah kang para tuwa
angling Pangran Purbaya
bocah iki dadi pamuk
ing besuk sapa kang wruha

dadi manggalaning jurit
nuragèng rat sasanèng rat
ing aprang abot sanggane
nuhun kang sami miyarsa
wadya Kapurubayan
sadaya tumut andulu
mring dèn mas ingkang pinêca

sami muwus bisik-bisik
kadi lamun makatêna
dèn mas puniki cahyane
nalaga mutyara muncar
kocak ing anranggana
Pangran Purbaya akêju
anjêtung wungu tyasira

karaos kadangirèki
salêp pan kadya nunggila
ing têmbe nèng nagri Selong
kaya graita supêna
supe siniwèng bala
katututan manah emut
nanging wus anênggak waspa

bubaran ingkang apikir
radèn mas mantuk ing pura
katiga lawan kadange
pan sami kawêlas-arsa
winor lan panakawan
sabarang kariyanipun
tan ana labêting putra

kungkulan piangkahnèki
lawan anake wong ala
kang sinihan ing sang katong
baya karsaning Hyang Suksma
tarima dadi tapa
ing guwa jêmbar satuhu
wania upamanira

ya ta ing alami-lami
lakine Dèn Ayu Taman
sampun miyarsa wartine
yèn patine rabinira
ingkang witing prakara
saking Pangran Purbayèku
sigra dènnya tilar wisma

pamit ing wong tuwa sami
pratignya marang dhuwungnya
Si Kasur têtilarane
Adipati Martalaya
tan mulih-mulih ingwang
yèn tan kêrisku Si Kasur
manjing wêtênge Purbaya

sanake sami nangisi
nanging adrêng apratignya
lunga ambanting ragane
minggah arga mudhun jurang
tapa aji limunan
upama nyuduka gapyuk
aywa kongsi kawistara

lan panêdhaning Hyang Widi
kang agawe kasusahan
kênaa ing wêwalêse
adiling Hyang kang misesa
nèng têpining samodra
pêpanggihan sami liwung
sami wong anandhang susah

pelinging taju nawawi
ratu aja gawe susah
iya maring sawiji wong
ingkang kapara sikara
agêng alit pan ora
bineda ing kukumipun
satriya mantri dipatya

mila jênênging narpati
wajibe anyêlakêna
wong kang akèh wêwekane
awis tibaning kukumah
ing jagat sinaringan
arang wong kasandhung gunung
kang wus têtela katingal

yèn kang kasandhung karikil
bilainipun akathah
ing kina ondhe-ondhene
ratu kang nandhang dêduka
satriya pra dipatya
kèh alit tawananipun
tan ana lawan sapadha

sami lêlawanan alit
mangkana ing nusa Jawa
akèh gêgampang adile
lamun atos ingunduran
kalaku yèn wong Jawa
ingkang êmpuk dèn kalêthuk
yèn rosa pan ora bisa

kang margagah dèn singgahi
yèn wong bapang sinimpangan
angodha marang wong gêdhe
yèn akêndêl marang raja
ladak nora jinêjak
angèl ngèngkèl kumalungkung
ngukum taha mring santana

yèku nora ambêrkati
ing praja sura kasurang
ngèthèrakên darajate
mangkana Ki Kandhuruan
wadana sèwu pêjah
kêmlurusên sakitipun
sêsingunên ing parentah

turanggane dèn suduki
wontên ing pasowanira
anuju ing dina Sênèn
Pangran Arya Purubaya
ingkang darbe parentah
kasangêtên amrih takut
cakuta sabarang karya

pan karukti dèrèng warni
tangkêbe Ki Kandhuruan
norantuk pangapurane
maring Pangran Purubaya
ingkang gêntèni lênggah
Garwakôndha namanipun
pulunane Wiraguna

adiling parusa wiwit
rêntênge wong sanagara
awit ing nagara bênthèt
wau kang juru mangulah
manjing mring Batawiyah
prapta surate gurnadur
wus katur ing sri narendra

yèn Pangeran Purbayèki
anusahakên wong Jawa
paran ing karsa sang katong
Kumpêni inggih sumôngga
sakarsane sang nata
yèn Pangeran Purbayèku
susunan gêng sih akêkah

yèn maksih cipta angathik
yèn kathah wong kasusahan
tan wande dadi bubrahe
nagri tuwan tanah Jawa
awit kathah wong susah
yèn kalakona puniku
ing têmbe sri naranata

sampun sambat ing Kumpêni
Kumpêni botên uninga
karsane sang nata dhewe
nadyan sapanginggil pisan
Kumpêni tan uninga
sri narendra duk angrungu
lir tinêbak ing mong tuna

langkung sungkawa wiyadi
lir lêlara sèwu nampak
mêpêki panas pêrihe
sêrat sampun ingurmatan
kalawan winangsulan
nganti pinikir rumuhun
inggih ta môngsa sandea

luwih saking sêdhih kingkin
angèl pamêdhoting trêsna
mring Pangran Purubayane
dadya wayang awuyungan
langkung bot ingkang trêsna
dadya amupus sang prabu
atolèh kang panjênêngan

dene bangêt ing Kumpêni
panêdhane mring Pangeran
Purubayalamun awèt
tan wande ngrusak nagara
dene kathah wong susah
saking ambêksura nêmpuh
tan bisa mrih guladrawa

miyatani surating Kumpêni
dadya sang nata wêdharing trêsna
nanging pêparon manahne
Pangeran Purbayèku
ingandikan praptèng jro puri
nèng gêdhong dhêdhêmitan
tan ana kang wêruh
sri bupati angandika
sira bapa jinaluk maring Kumpêni
lamun sun kukuhana

sayêktine ambôndakalani
dadi amutung gurnadur jendral
amung akalku mangkene
sun kon lunga sirèku
iya aja ana nagari
kaloka ingsun buwang
anèng Têgalarum
saduwèkira sun jarah
kalairan batin sasukanirèki
gawanên sênêngira

sira yayi yèn bisa nglakoni
iya murwèng asmaradilaga
sun amini ing batine
laire ingsun mungsuh
kaya eyang Mangkurat swargi
lawan Si Surapatya
kang rayi tumungkul
tur sêmbah anênggak waspa
pintên banggi kadi tan sagêd nglampahi
môngsa sagêda nulak

ing adrêse kang pelor Kumpêni
swargi paman paduka narendra
bôndha bandhu prajurite
akathah wadya suyud
tur akôntha kanthong akanthi
nguni Sultan Balitar
lan bala pukulun
Panêmbahan Purubaya
botên tahan nadhahi pelor Kumpêni
mangke malih sagêda

angandika alon sri bupati
beda dhingin lan mêngko yayi mas
dhingin siyal satêmêne
iki ta idin ingsun
lamun sira bisa miwiti
madêg murwèng ayuda
prabeya sakingsun
nêmbah Pangran Purubaya
inggih datan lênggana nging pintên banggi
sagêd anglampahana

sampun sandika tinundhung mijil
radèn rêkyana patih ngandikan
lawan Tirtawigunane
wus praptèng ngarsa prabu
angandika sri narapati
hèh paman kaya ngapa
surate gurnadur
têka anjaluk si bapa
kayaparan ing bêcike pikir iki
rahayune linakwan

matur nêmbah rahadèn apatih
nuhun sumôngga karsa sang nata
pan sarwi anglembatake
kang Tirtawigunèku
kayaparan pikire iki
sang nata angandika
iya Tir sun pundhut
ing pikirmu kang prayoga
nêmbah matur pukulun sri narapati
gawat kalangkung awrat

upamane yèn angeman kancil
botên sande yèn kecalan gajah
ing praja tan wande rêngkèg
punang katèl ambuntut
randhu alas ingkang prakawis
yêkti agêng ing wuntat
tur angèl kang kantun
kriwikan dados grojogan
rayi tuwan inggih nêsêki nagari
panarkaning Walônda

lamun sampun tinarka nêsêki
yêkti botên wande ngêmprak-êmprak
nagari dalêm wiyose
anjêtung sang aprabu
duk miyarsa langkung prihatin
radèn rêkyana patya
anambungi wuwus
yèku kang Tirtawiguna
nora ana enake têka sadhidhik
sida wurung pan ala

yèn gindhala saking ing nagari
bêndara Pangran Arya Purbaya
manira bingung têmahe
kadarung wayang-wuyung
pan ginubêl ing anak rabi
angling Tirtawiguna
ki lurah puniku
witning yèn kinukuhana
ngeman jênthik abela wêntise kalih
tan kenging winicara

angandika alon sri bupati
ora paman bênêr iku uga
Si Tir iku wicarane
payo padha amupus
buwang trêsna ingkang akêdhik
angemana kang kathah
jagad rêngkanipun
sira paman amupusa
pasthining Hyang tur sêmbah rahadèn patih
nuhun inggih sandika

wus tinundhung mijil radèn patih
lawan Tumênggung Tirtawiguna
sang nata nimbali age
Wirajaya prapta wus
jroning pura ngarsa narpati
dinuta andhawuhna
dêduka sang prabu
mring Pangeran Purubaya
sigra sira ngirid sakancaning mantri
praptane Purubayan

dhinawuhan dêdukaniraji
pinêcat saking kaparak kanan
lungsure kawêdanane
lawan lajêng tinundhung
tan kalilan anèng nagari
sinung prênah gènira
dhusun Sêkararum
puniku desa pradikan
pradikane nênggih kang rama suwargi
Panêmbahan Purbaya

prênah sukuning wukir Marapi
ingkang kidul dhusun Sêkargônda
pan acacah têlung lawe
akathah tiyangipun
duk dhawuhe kang dêdukaji
otêr wong Purubayan
wuyungan abingung
tan bisa mulat bêndara
wus pinundhut namane Purubayèki
mantuk Purwakusuma

binodholkên maring Sêkarwangi
Kaliwon Radèn Wirataruna
asmaradana kanthine
parentahe sang prabu
saha garwa dene kang abdi
jalu nênêm kewala
miwah èstrinipun
luwih saking nêm tan kêna
kawlas-asih sapraptane Sêkarwangi
lèr masjid inganggenan

mangun ibadah manahe alit
tan kèmutan pitungkas sang nata
amung arêbut badane
kamulyan ing jro lampus
sabên dalu dènira guling
anèng latar kêkadhar
anjungkung mangunkung
angêningkên kaonêngan
mangunênge nimpang rèh saking nagari
mung wêkasane pêjah

kang ngatêrkên sadaya wus mulih
dutèng nata kang kari winarna
Radèn Purwakusumane
ing wuri kathah rawuh
praptanira sami anilib
Sutayuda Ki Mega
lawan malihipun
Mas Konthing Gôndakusuma
miwah Jayasamudra praptane nênggih
sami lara karuna

aturipun dhuh anggèr suwawi
sampun tungkul paduka tampia
ing narendra sasmitane
rakanta sang aprabu
nadyan silih botên liyani
suwawi murwèng laga
umadêg prang pupuh
abdi paduka Toyamas
ing Matawis miwah ing môncanagari
sadaya ngarsa-arsa

labuh sumungkêm ing pati urip
ananggulang asmaradilaga
sêtun ayun wruh rupane
wong ing Kartasurèku
bupati kang sami ajail
têmpaha ing ngayuda
pangran ngandikarum
hèh paman Jayasamudra
Konthing Mega aja wèh susah ing bumi
duraka ing nagara

wus pinasthi karsaning Hyang Widi
wruhanira ing nagara Jawa
kari têlung taun bae
iya kapat lumaku
kadhawuhan rênguning Widi
wiwit nagara rêngka
ing panduganingsun
katon sasmitaning suksma
nora kêna tinulak ing tanah Jawi
apan wus karsaning Hyang

kawuwusa malih ing nagari
kang gêntèni Pangran Purubaya
ing bumi Jawa danane
Natayuda Tumênggung
kang kinarya kaparak nênggih
ngirid têtindhih jêksa
Ki Natayudèku
wadana kaparak kanan
ing Bumija wadanane kang kinardi
Radèn Mangkukusuma

Radèn Sukrama kala duk alit
sadhèrèkira Ki Mangkuyuda
kang saking putri ibune
sampun nama Tumênggung
Mangkupraja wus rabi putri
mangkana kang winarna
Kumpêni angrungu
dutanira Jayaningrat
Citrasoma sêrate rahadèn patih
lampahe kang ingêmban

sampun dhatêng surating Kumpêni
katur ing nata wus tinupiksa
Rekop Duhansah ature
sawusnya tabenipun
kathah-kathah katur sang aji
kula atur uninga
pun kaki gurnadur
lan sagung radpênindiya
takèn warti dènnya wus miyarsa warti
yèn dhusun Sêkargônda

dhusun agêng kang dipun ênggèni
gènnya marnah Pangeran Purbaya
datan prayoga yêktine
sônggarunggi gènipun
pama maling wus nyandhing gunting
bok beka ngôngka-ôngka
rikat karya ewuh
elinga karyaning bapa
wus agawe nandhêsing pelor Kumpêni
Panêmbahan Purbaya

dadya kagète tyasira aji
sigra dinuta Si Rajasônta
kinèn marnah ing Kadêmèn
kang rayi ênggènipun
sapraptane ing Sêkarwangi
Pangeran Purubaya
dhinawuhan sampun
maring Kadêmèn binêkta
dhusun alit suwung tur sukuning wukir
akithal tur akiwa

ing kapatihan gunêm sawêngi
Jayaningrat lawan Citrasoma
wong pasisir panêkare
bupati ingkang agung
ingkang darbe miris ing galih
prasamya pinundhutan
arta sumbang surung
liyane wadananira
ingkang sampun sami katonton tyasnèki
arta ngumpul salêksa

kinirimkên mring nagri Batawi
lampahing duta ing Pakalongan
lan ing Japara kanthine
tinêdha sirnanipun
saking nagri ing tanah Jawi
lamun misih katingal
lan misih karungu
malang tumolih sang nata
datan wande pinundhutan apurèki
marang gurnadur jendral

yêkti kêna mulih lami-lami
pasthi rusake manungsa Jawa
pra dipati kèh inggate
ajrih konanganipun
wus tumama praptèng Batawi
masah wus tinarima
surate lumaku
kang saking gurnadur jendral
tan winarna ing Kartasura wus prapti
katur marang sang nata

tinupiksa langkung tyas wiyadi
sri bupati anamun ing driya
akarya arêm-arême
nalika gêrahipun
rajasunu nênggih narêngi
Pangeran Purubaya
kala angkatipun
pinarnah ing Sêkargônda
malah kongsi ngalih mring Kadêmèn maring
waluya rajaputra

sri narendra maringi udani
marang Rahadèn Purwakusuma
kang pinarnah ing Kadêmèn
kalamun rajasunu
wus ingangkat namanirèki
pangeran adipatya
duta praptanipun
duk dhawuhe langkung suka
Radèn Purwakusuma lawan kang rayi
dèn ayu sami suka

kunêng malih ing praja winarni
sri narendra dhatêngakên kajat
nadar kang putra gêrahe
amidhang kaulipun
Kapanasan pasare nênggih
têdhak sang bumipala
bêkta rajasunu
cinêndhak wus kalampahan
pamidhange ya ta malih kang winarni
nata wus anyudaka

Radèn Singaranu kang tinuding
animbali Pangeran Purbaya
ingkang wontên ing Kadêmèn
wus kerid lampahipun
sapraptane Kartasurèki
tan kêna pêpanggiha
lan raka sang prabu
jujug ing loji kewala
lawan garwa dening kawulanirèki
anèng ing kapatihan

Sumawicitra pêpatihnèki
kang satunggil Côndrawilasita
tigang dalu antarane
nênggih sapraptanipun
ing Kadêmèn dinadak malih
Pangeran Purubaya
linêpaskên sampun
sinabrangkên pulo Selan
atmajane kêkalih prasami èstri
satunggil kang binêkta

lan kang ibu Radèn Ajêng Akik
Radèn Ajêng Ijo kang tinilar
kawlas-asih duk angkate
tanggal ping pitulikur
amarêngi Jumadilakir
anuju ing taun Dal
sasêngkalanipun
rasa nabi mantri gana
tunggil taun pangulu kêna bilai
marga atmajanira

katanggor baya dening rêrêpi
kang pinanggih nèng sajroning pura
katumah dening citrane
ing asmarakung lulut
anakira wus dèn patèni
nèng wetan sitibêntar
sakidul trambuku
kuwônda pinaring mêdal
mring pangulu lan dhawuh dukèng narpati
ki pangulu pinêcat

lan tinundhung saking ing nagari
kinesahakên marang ing ayah
ki pangulu lan rabine
mangkat dinakad esuk
pan pangulu mungguh ing batin
timbanganing narendra
nandhang susah langkung
parwata Marapi obah
aglis muntab gora rèh kagiri-giri
gumludhug ing ngawiyat

kantar-kantar kumantar kang api
kadya krodhaning Bramana Kala
giris kang miyarsa kabèh
dahana kang sumawur
swaranira anggêgêtêri
sawusnya pitung dina
rèrèh punang gunung
api pêt bênthèt nagara
dalajate sêrêng dukaning narpati
tan ana ngalangana

kang kinarsakakên anggêntosi
kêtib anom rêmpêg pra dipatya
lan radèn patih ature
dene kamantu putu
mring pangulu sang nata nguni
Sinuhun Amangkurat
dadya wus alungguh
pangulu ing Kartasura
duk samana sri naranata dhatêngi
ing kajat kaulira

duk kang putra pangeran dipati
gêrah sangêt sang nata anadar
yèn waluyaa putrane
mimba saking kadhatun
Kapanasan kang dèn idhangi
pan sampun kalampahan
têdhake sang prabu
midhang pasar Kapanasan
saha bala lan kêrig sajroning puri
sampurna kaulira

nulya ngarsakkên dhatêng Matawis
prêlu angujung lêluhurira
ing Magiri Pasar Gêdhe
myang panitikanipun
Girilaya karsaniraji
asêsambèn cangkrama
budhale sang prabu
kadya Girindrakusuma
gunging bala lan busana warni-warni
saking arjaning praja

wadya aglar kang para dipati
para garwa kang munggèng jêmpana
manggung pêpingitan kabèh
munggèng ing garbong agung
amung ratu ibu kang kari
kang têngga jroning pura
wadana kang kantun
amung kêkalih kewala
jawi lêbêt katiga radèn apatih
kang kantun têngga praja

liyaning kang punika kinêrig
pra dipati pra mantri satriya
wadyagung lir samodra rèh
budhale sang aprabu
ping sawêlas Jumadilakir
Rêbo Pon sinangkalan
enjing budhalipun
catur anggas rasa tunggal
urmat mriyêm pagêlaran lan ing loji
angrontok roning kamal

awor swaraning kang bala
gora rèh kagiri-giri
anglir kêtug prakampita
saking gêng bala lumaris
tuhu nyela blakithi
latangiman awun-awun
wadya tanpa wilangan
ing ngarsa kang pra dipati
munggèng wuri pra santana saha bala

lir wimbaning diwangkara
prabaning kang busanani
sumunar awarna-warna
wadyendra datanpa wilis
angrèb muntab dalidir
gumarêbêg gumaludhug
arjane tanah Jawa
luwih saking nguni-uni
myang sugihe sri narendra balanira

kawan dalu anèng marga
yèn masanggrahan narpati
lir udaya dorimawan
balabare kang wadyaji
praptèng Garjitawati
ing Ngayugya kawan dalu
kunêng wontên winarna
santana ingkang prihatin
duk samana Pangran Arya Têpasana

awit karsane kang raka
Pangran Wiramênggalèki
duk wau arsa angkatan
nênggih saking ing nagari
kang raka dèn aturi
ngiring-iring ngiras ujung
apan ta kang timbalan
sang nata mring santananèki
pan kalilan ngiras ngujung mring astana

Pangeran Wiramênggala
tinari marang kang rayi
mring Pangeran Têpasana
kang raka tan purun uni
mangkya sang nata prapti
ing Ngayugya duk sadalu
juru kunci Ki Jimat
prapta dutane tur paksi
mring Pangeran Têpasana yèn kang raka

Pangeran Wiramênggala
praptane wus tigang latri
nèng Magiri Pajimatan
kêdah angujung rumiyin
minggah amundhut kori
kang juru kunci tan purun
yèn anyoroga lawang
anisani sri bupati
Pangran Wiramênggala duka amêksa

kuncine mêksa tan suka
brawala wong ing Magiri
pacak akumpul gêgaman
yèn pinêksa bilaèni
Pangran Têpasanèki
duk miyarsa langkung ngungun
ling sarwi têbah jaja
pagene kakang mas iki
duwe karsa tan prayoga kudu beka

hèh Pangran Sêtrawijaya
lumakua mring Magiri
kakang êmas ucapêna
dene duk anèng nagari
kakang mas sun aturi
sarta timbalaning ratu
angiring-iring ngiras
tan arsa mêngko dhingini
anisani lakune kang dadi raja

anggawa gêgaman pira
kakang mas praptèng Magiri
apana saparo baya
lan balane sri bupati
dene ta wani-wani
brengkal kuwasaning ratu
katura sri narendra
pasthi ingsun kang tinuding
angantêpa gurdakane kakang êmas

lah ta iku pikir apa
culika maring nagari
murang kramaning santosa
angala-ala kang bêcik
duta umêsat aglis
ing Magiri prapta sampun
duta Katêsanan
umatur saha wotsari
ngaturakên ingkang rayi runtikira

yèn paduka datan kesah
inggih sadintên puniki
saking tanah Pajimatan
sayêkti katur sang aji
tan wande andhatêngi
dêdukanira sang prabu
inggih rayi sampeyan
kang badhe ngêmban rêruntik
yèn mariki sayêkti sarta gêgaman

Pangeran Wiramênggala
wau kalane miyarsi
mring dutane arinira
Pangeran Têpasanèki
maras tyasira ajrih
wus kesah sarowangipun
mung tiyang tiga wêlas
têtiga nitih turanggi
lampahira anilib nalasak desa

wus prapta ing Kartasura
kunêng wuwusên sang aji
kang pêpara saha bala
makuwon Garjitawati
wusira gangsal latri
cinarita lajêng ujung
mring lêluhur sadaya
ing Pasar Gêdhe Magiri
Girilaya tuwin marang Panitikan

sarta mêmule sidhêkah
tilawat santri angaji
wusnya mangkana sang nata
lajêng dènira cangkrami
lan sagung pra dipati
pra mantri satriyanipun
bêbêthèk buron wana
banthèng kidang lawan kancil
apadene kang mesa andanu kathah

apan manjing garogolan
wau jêng sri narapati
munggèng garêbong kinalang
ing wadya kang magêrsari
sagung kang pra dipati
kinarsakakên ingadu
angêmbari andaka
sarta munggèng ing turanggi
gantya-gantya wadana kaliwonira

wagêd mantri yèn wong jaba
yèn wong jro panèkêt sami
wong jaba kathah kang tiwas
panèkêt kaparak sami
akathah ingkang wani
tur wagêd dènira tarung
yèn rakêt buwang watang
anarik pêdhangiraglis
sinurakan ing nata langkung sukanya

kang andaka katriwandhan
pinêdhang miwah cinundrik
rêbahira sigra mara
kang wadya Suranatèki
anêmbêlèh tumuli
lajêng katur ngarsa prabu
kang prawira ginanjar
arta busana mêpêki
langkung samya berag panèkêt kaparak

agantya kang pra wadana
wadana sèwu miwiti
Ki Tumênggung Garwakôndha
umangsah nitih turanggi
ngagêm lawung mangarsi
ginosok kang buron agung
wontên pêdhot lumumpat
narajang Garwakandhèki
kagèt giwar lumayu tumbake tiba

sinurak alir ampuhan
Garwakôndha mêmpis-mêmpis
duk tumingal sri narendra
alingsêm kalangkung runtik
anulya dèn dhawuhi
kawêdanane ginantung
bawat miwah kandhaga
misuwur dosanirèki
Garwakôndha pêdhèt dadyaloking kathah

anulya kaliwonira
Ngabèi Cakrajayèki
atmajane Danurêja
pêpulih sigra anitih
turôngga dèn camêthi
mring ngarsa angêmbat lawung
banthèng wus ginosokan
tuwaburu kang juroni
kang andaka lawung nêngah dhangah-dhangah

gumuruh surak wurahan
satêngah ana ngarani
ika mêngko baya tiwas
mandah kaliwone maning
enjuha angêmbari
ing banthèng kang nêdhêng lawung
wau pêdhèt kewala
wadanane amalêncing
ya ta caruk Cakrajaya lan andaka

aluwês turangganira
sartane ingkang anitih
banthèng kinitêr tinumbak
watgata lambunge kering
surak gumuruh atri
sang nata suka andulu
andaka misih sura
sang nata akèn nulungi
kang umangsah panèkêt gêdhong kaparak

kaparak Ki Ekawôngsa
gêdhonge Martabayèki
kang andaka kinatigan
amubêng pangamuknèki
nubruk narajang keri
kang munggèng wuri anglambung
banthèng bali narajang
Ekawôngsa anadhahi
kacakuthak kêna caruk banthèng ngundha

dhadha bauning turôngga
kapêlag ing sungu kalih
panèkêt ambuwang tumbak
aglis dènnya narik cundrik
surak gumuruh atri
kang alok wong ika lampus
sapa kang nadhahana
yèn banthèng wus tawan kanin
gya rinanggèh cinundrik dhêngkule kiwa

kancane tulung narajang
wus ambuwang tumbak sami
tuwin sira Cakrajaya
ambuwang watangiraglis
narik kalewang sami
amarjaya suku pungkur
banthèng jola anglumba
angundha Ekawangsèki
kapalêsat lan kudane nora tiba

sang nata kalangkung suka
salamine mung puniki
wadya kang sami kinêmbar
amrawasèng banthèng julig
wong katri ngalewangi
kang andaka wus ngalumpruk
pêjah tan katututan
suka sawadyagung alit
kang panèkêt kalih kèh ganjaranira

Cakrajaya wus ingêbang
badhe kinarya bupati
yèn wus kondur sri narendra
marang Kartasura benjing
dene apatih kari
nèng Kartasura anunggu
Radèn Natakusuma
mila karsane sang aji
nora dhawuh parentah nèng pacangkraman

mangkana andina-dina
nèng Mataram sri bupati
dènira don kalangênan
baya sasmitaning Widi
watangan nèng Matawis
wong sikêp sami tinuduh
asodor papah gêdhang
rame nèng luhur turanggi
ting talêbok wong sikêp kathah kang tiba

punika kang dadya suka
marwata suta narpati
sawontêne ing Mataram
kathah dalajate wuri
kèh wisma jro nagari
kinagêtih lawangipun
darijèn ponang êrah
miwah gêbyog dèn pèlèti
pan warata wisma sajroning nagara

akathah kang dadi gora
ngalamat rêngkaning bumi
woh waringin salin warna
kadya barondong kaèksi
ana gêdhang wohnèki
tuntute sami asungsun
wolu sanga sawêlas
mangkana sri narapati
nèng Mataram praptèng kawan dasa dina

kondure sri naranata
gumuruh bala lumaris
sapraptanira nagara
egar kang wadyagung alit
luwar rêntênging kapti
akathah salah pangrungu
panimpanging graita
pan wus adate wong Jawi
satilare sang nata kathah asmara

wus ngadhaton sri bupati
antawis ing tigang dina
ingandikan mring kadhaton
rahadèn rêkyana patya
praptane ngarsa nata
dhinawuhkên sidanipun
pocote Ki Garwakôndha

wadana sèwu anênggih
lawan êmbane sang nata
Ki Wirapati namane
mangke kinarya wadana
ing jro gêdhong kang kanan
Mangunnagara gènipun
ingingsêr dadi wong jaba

wadana sèwu dèn gèni
Tumênggung Mangunnagara
Ki Wirapati namane
Ki Tumênggung Wirarêja
wadana gêdhong kanan
dene ta kaliwon sèwu
Ki Ngabèi Cakrajaya

tinanêm Batang nagari
Tumênggung Batang pinêcat
kang gumantya kaliwone
wong Sèwu Ki Wôngsadipa
kalêgèn wijilira
Ki Tumênggung Batang wau
karuna sakadangira

nanging timbalan sang aji
Tumênggung Batang kang pêcat
tan kalilan sakadange
mantuk ing pasisir samya
kinèn milwèng nagara
ing Kartasura pan sampun
awisma Suraprameyan

mangkana arjaning bumi
ing Kartasura kalintang
lamine tan kadi mangke
suka sugih sanagara
tan ana kasusahan
gung alit miwah pangindhung
tan ana kang kêkurangan

amung wong Jawagung alit
anjangkah angôngka-ôngka
yèn besuk Pangeran Selong
binatang dadi narendra
Pangeran Têpasana
mila kathah kapiluyu
suwita ing Kaselongan

wontên ing Marat sayêkti
kulah langgar Kaselongan
rong dina mijil umbule
kang rayi wus mangkat seba
Pangeran Têpasana
kang raka akèn anusul
Pangeran Wiramênggala

ingkang sampun dèn adhêpi
wêdale umbuling kulah
adrêse kadya ginawe
kaliru graitanira
Pangran Wiramênggala
panyanane iku wahyu
kêmbang nurbuat karatyan

kang wus seba dèn tututi
pangeran ing Têpasana
kacandhak anèng salère
ing Kamlayan wangsulira
prapta jujug ing kulah
kang raka wus anèng ngriku
Pangeran Wiramênggala

kang rayi jêtung ningali
Pangran Arya Têpasana
èsmu sandea driyane
kèwêdan graitanira
kang raka angandika
yayi mas paran puniku
aja graita yèn ala

yêktine puniki bêcik
dene ta atêtimbangan
panangkilan ing sang katong
waringin kumukus ika
lan soka sitibêntar
iya kang padha kumukus
sayêkti puniku ala

kang rayi dèn bêbisiki
nglairkên ngalamatira
yèn wus karsaning Hyang Manon
para tan kêna suminggah
yèn têtulung wong Jawa
pratôndha yèn dadi umbul
yayi kulah pakênira

nanging wau ingkang rayi
ngecani sarat kewala
kang raka pangandikane
batine ing manah susah
beda lawan kang raka
graitanira manjuluk
pardikane kaluputan

kondur mring dalêm kang rayi
lajêng asare kewala
Pangran Wiramênggalane
kang nimpang graitanira
murade kang alamat
nora rêsik sêlak munthuk
kasusu awon ing manah

ala dèn arani bêcik
kadi ngalêm kudu opyak
suka kawruhan ing akèh
nora tartib manahira
yèn aja pangerana
yêkti maloto agêmblung
lamun mungguha wong jaba

murade nora patitis
kasusu ing bungahira
dene buru alêmane
ngalamat kang pasthi ala
banyu iku wicara
wicara ala kang mumbul
nuli kêna ing dêduka

dêdukane kang dadyaji
lawas enggal kalampahan
mangkono kang satêmêne
ngalamat udaling toya
iku murat prayoga
barang owah kang kadulu
kabèh pan alamat ala

wong agung nora praniti
Pangeran Wiramênggala
tyase kadya rare angon
mangkana ngalama-lama
angambil pangupaya
Puspadirja mantunipun
mring Pangeran Têpasana

kang kinathik ingkang nilib
mring Pangran Wiramênggala
pan mantuka ponakane
arine Batang kapêcat
manjing upayanira
Pangeran Têpasanèku
sapolahe tan uninga

kang arsa jumênêng aji
Pangeran Wiramênggala
Puspadirja jarumane
bicara lawan kapitan
amangun êbang-êbang
amuwuhi untungipun
Kumpêni kang anèng Jawa

kapitan anyôngga krami
angenaki basa-basa
linandhung bilih parênge
kunêng gantya kawuwusa
sang natèng Kartasura
anggung miyarsa wêwadul
angandhêg ujar kang liwat

pan wus adate wong Jawi
bisa angadoni rasa
saking gumyah pamirsane
saking ujum para tapa
yèn benjang tanah Jawa
mulih malih warisipun
karaton mring Kaselongan

dadya sang nata nimbali
Kya Patih Natakusuma
sapraptane jro kadhaton
ing ngarsanira sang nata
alon dènnya ngandika
ya paman sira angrungu
kang kaya pangrunguningwang

kakang mas Têpasanèki
kakang mas Wiramênggala
wong petangan akèh badhe
yèn besuk madêg narendra
kyana patih tur sêmbah
pukulun inggih sang prabu
tan pantês yèn ginaliha

dene warti tanpa uwit
pukulun manawi beka
ing kêkadang ngêcrahake
owêl rêngating santana
inggih lamun kawula
têtêp ing karsa sang prabu
angêmbani panjênêngan

manungsa ing tanah Jawi
môngsa ta inggih mrojola
gusti etang-etangane
wontên ing asta kawula
mèsêm sri naradipa
iya paman aja tungkul
barang tingkah kawruhana

dene dalajating bumi
paman akèh warna-warna
kaya cêpak ana gawe
tangtune ing tanah Jawa
tan bisa anganggura
iya ing rongpuluh taun
nuli ana prang ing wuntat

miwiti bênthèting praja
Kartasura kathah dalajat prapti
ana gêdhang tuntut sungsun
sungsun papat lêlima
malah kongsi asungsun pitu wêwolu
akèh pucang mayang kêmbar
kumukus ingkang waringin

waringin ing panangkilan
awoh pêcah lir barondong kaèksi
lintang kumukus ing dalu
grahana surya wulan
kayu soka ing sitibêntar kumukus
Ki Gunturgêni sanjata
tumètès mijil kang warih

nahan prajèng Kartasura
winursita nagari ing Batawi
kang wus mashur arjanipun
anglangkungi raharja
pan Kumpêni punika ingkang amangun
angrêbda dadya kitharja
pasir wukir loh jinawi

nagri panjang apunjungan
jangkung mure anrus raras rêspati
pirang-pirang praja rawuh
ingkang dagang alayar
tanah sabrang sami kathah untungipun
pirang jinis kang awisma
karasan anèng Batawi

Kumpêni gêgêdhenira
pan gurnadur jendral ingkang panggiling
kutha Intên kuthanipun
ingkang môngka punggawa
idlèr rolas para bicara puniku
rolas kang radpênindiya
dhirèkturipun satunggil

kang môngka sor-soran jendral
duk nalika punika ing Batawi
kathah rêrasan karungu
gorane arja rêngat
nging Kumpêni santosa bêbudènipun
samana kang dadi jendral
Pèrgo Ardian Pan Kênir

dhirèktur ingkang pamungkas
ing bicara idlèr sor-soranèki
sukêrtarising gurnadur
anama Idlèr Gustap
Pandêr Ardyan Wilhèlêm Baron Pan Emup
kang para radpênindiya
namane sawiji-wiji

Hèr Johanis têdhèng lawan
Hèr Pan Kêlon lan Idlèr Pan Dêr Buni
Hèr Wispalên Rêndêr Sagru
lan Idlèr Mênir Patras
Idlèr Aslar Nêstidhènês Hèr Pan Bêgun
lan Idlèr Witresarhotan
Dulkup Sutilêm Pan Igin

wontên ing mudha prawira
nama Idlèr Wicaksana Al Pisin
nanging wuri ênggènipun
limpad putus wêweka
lawan malih pak kumisaris tumênggung
sawang ing bicara Jawa
samana nagri Batawi

wong Cina ingkang awisma
padhusunan miwah kang pinggir wukir
kang ananêm sayur-sayur
kathah kang dèn sikara
dèn pitênah budhak-budhak main anggung
siya-siya mring wong Cina
awit saking kuli-kuli

kang kalah top mring padesan
yèn amanggih wong Cina dèn dhèdhèli
rinampas saduwèkipun
Cinane tinabokan
yèn abôngga wong Cina banjur pinênthung
pan sabên dina mangkana
datan ngajèni pêpati

kang awisma pagunungan
pan sadaya Cina sêdhih janggigis
kuli-kuli angkuhipun
maring Cina kaliwat
pan ginawe pambayêman rintên dalu
malah tan antuk sêsaba
sakèhe Cina ing wukir

wontên pituwaning Cina
tuwa anggêp binapa-bapa sami
saking entar budinipun
abangkit ngèlmu sulap
ngèlmu sikir yèn ing kasantikan putus
kabudayan kanuragan
èstu cêlêk ngèlmu culik

asugih bôngsa karabat
ingkang sami wisma anèng Panggiling
tanah Gôndariyasèwu
namane Cik Sapanjang
anggraita awit ing sikaranipun
Kumpêni wong-wonganira
pitnah gêng kang para kuli

Cik Sapanjang pêparentah
mring bangsane wong Cina ing Panggiling
tanah Gôndariyasèwu
kabèh para sèngingwang
yèn mangkene karêpe Kumpêni iku
wong gêdhe-gêdhe tan ana
pariksa mring Cina cilik

bature padha dèn umbar
asikara nglêbur Cina Panggiling
tanah Gôndariyasèwu
lah padha tukupana
sabên bêngi malingana duwèkipun
sarta wismanebongana
rampasên donyane sami

yèn katungkul patènana
sarupane kiwa têngên Panggiling
tanah Gôndariyasèwu
rusak dening kinampak
akèh rusak wong padesan turut gunung
dening maling malang-malang
angèdhèng ngadhang bilai

abeka dadining karya
ing batine Cina kaku tyasnèki
angkat sura angkat nêmpuh
apranga lan Walônda
wus sadhiya kumpul kaprabon prang pupuh
miwah kêkumpulan bôngsa
para sèng kang jinis-jinis

sami kinèn pradandanan
mring Sapanjang kabèh Cina Panggiling
tanah Gôndariyasèwu
nanging dèrèng ngatingal
sampun kathah nênggih kêkaitanipun
anganti sangat kewala
wus arakit maksih pingit

amung wong Cina tan pêgat
anênukup padesan pinggir wukir
urut Gôndariyasèwu
gêmpur kang tinukupan
wus anekad Sapanjang sabangsanipun
abeka mati margagah
kawêntara dadi jurit

mangkana pratingkahira
yèn wong Cina kang wontên ing Panggiling
tanah Gôndariyasèwu
sagung rad pan indiya
amiyarsa yèn wong Cina dadi pandung
ginunêm sagung bicara
rinêmbug anom rêspati

Willêm Baron Idlèr Gustap
Pan Emup pikirirèki
wong Cina pratingkah ala
kabèh padha dadi maling
wong Cina ing Panggiling
tanah Gôndariyasèwu
apênêd cinêkêlan
mupakat sagung radpêni
anglampahkên kapri anyêkêli Cina

antuk kalih atus Cina
praptèng loji dèn bêloki
katur ing Gurnadur Jendral
Pargo Ardian pan Kênir
parentahe Pan Kênir
Cina Gôndariyasèwu
kinèn anyabrangêna
kinarya bantu ngajurit
pinaringan wong siji nyalawe dinar

sinjang wulung lawan pêthak
anyakayuh Cina siji
Emup kinèn angangkatna
numpak saking ing Batawi
Emup ingkang angirid
sapraptanira ing laut
bandan Cina sadaya
Emup parentah numpêsi
kang wong Cina ginêbyurakên sadaya

kathah ngamuk kang wong Cina
jro kapal gègèr kèh mati
kang lumuh gêbyur sagara
ngrukêt angamuk Kumpêni
mila rame kèh mati
Cina Gôndariyasèwu
akèh julig pratingkah
akèh kang bisa anglangi
gawa papan saasta praptèng dharatan

lajêng dalu lampahira
sapraptanira Panggiling
nênggih tanah Gôndariya
lan Sapanjang wus apanggih
katur sapolahnèki
duk tinumpês anèng laut
Sapanjang duk miyarsa
krodha ngumpulkên bangsèki
prapta aglar Sapanjang gitika meja

bangsaningsun apa guna
Kumpêni mêngko wus kawit
angrusak marang wong Cina
payo dèn padha arakit
yèn wus akumpul sami
paraboting aprang pupuh
iya samôngsa-môngsa
gon ingsun amangsah jurit
kang wong Cina myarsa wangsiting Sapanjang

prasami akêkaitan
busana kaprabon jurit
akathah kang wus samêkta
kalih èwu winêtawis
kiwa têngên Panggiling
tanah Gôndariyasèwu
kang têbah maksih kathah
prapta gunêm samya kait
kunêng malih wuwusên gurnadur jendral

wontên kang atur uninga
lamun wong Cina Panggiling
prasami akêkumpulan
nêdya magut ing Kumpêni
sagung Cina Panggiling
tanah Gôndariyasèwu
panutane Sapanjang
kang arsa amurwèng jurit
ambêksura pamuke mring Batawiyah

dadya Cina jro nagara
mring jendral kang dèn timbali
kapitane salawe prah
ing kitha Intên wus prapti
apan dèn wiji-wiji
mring jendral patakènipun
prakara bangsanira
iya wong Cina Panggiling
padha kumpul arsa amurwèng ayuda

kapitan kang salawe prah
umatur botên udani
sadaya kang pinariksa
rêmpêg tan ana udani
yèn Cina ing Panggiling
tanah Gôndariyasèwu
kumpul kapraboning prang
kapitan salawe mukir
wus tinundhung mêdal Cina salawe prah

kasaru ing praptanira
kang saking lautan bali
Pan Emup Idlèr Pamungkas
lawan gurnadur wus panggih
kathah aturirèki
wong Cina duk wontên laut
kang sami garundêlan
kaduwung solahirèki
karandhatên gunême Cina Sapanjang

kang arsa amurwèng yuda
wus alami amrih margi
baris pêndhêm sampun dandan
kumpul nanging dèrèng lair
wong Cinaing Panggiling
tanah Gôndariyasèwu
suwawi kinèndêlna
puniki prang nagri Kucing
pan ing ngriki Cina amangun bêbaya

wontên Cina siji prapta
Cik Lim Co namanirèki
Blingla tekon wismanira
tukang teko kuru aking
acilik rêngkik-rêngkik
tanpa larapan dharusul
kagyat radpan indiya
miwah gurnadur nakèni
Cina apa sira prapta ngarsaningwang

Cik Lim Co alon turira
kula umatur sayêkti
saking rumaos kawula
wontên tanah ing Batawi
nyandhang mangan kuwawi
Kumpêni pan sawabipun
mangke bôngsa kawula
arsa purun mring Kumpêni
sayêktine pun Lim Co matur balaka

sampun lami kêkaitan
Sapanjang kang mugarèni
ulu-uluning pratingkah
anut Cina urut wukir
gilig Cina Panggiling
tanah Gôndariyasèwu
badhe amagut ing prang
anggêcak kitha Batawi
ya ta mèsêm sagunging radpan indiya

ngandika Gurnadur Jendral
Pèrgo Ardian Pan Kênir
Lim Co iku apa nyata
tuturira maring mami
yèn Cina ing Panggiling
tanah Gôndariyasèwu
surambêk nêmpuh arsa
umagut ing prang lan mami
dene para kapitan kang salawe prah

padha sun undang sadaya
nora ngaku sun takoni
mukir Cina salawe prah
siji tan ana ngakoni
yèn Cina ing Panggiling
tanah Gôndariyasèwu
ambêk sura sayaga
arsa umagut ing jurit
bôndawala ing pamuke Ki Sapanjang

memba wimbaning baskara
urang rok dora sayêkti
sagung kang para kapitan
salawe bohong sayêkti
Si Lim Co iki cilik
duwe pangrasa satuhu
kêlare nandhang mangan
lamine anèng Batawi
sangking sawab Kumpêni gurnadur jendral

sinung dinar wolung dasa
Cik Lim Co suka nampèni
gurnadur alon ngandika
ya ingsun tarima kasih
yèn sira arsa grami
dharatan miwah ing laut
ingsun awèh pawitan
pan sira Lim Co wèh bêcik
yèn salamêt besuk sun gawe kapitan

wis Lim Co sira muliha
anulya tabe umijil
ing wuri apagunêman
jendral lan para radpêni
kang pinikir wus dadi
asigra wau gurnadur
manggil kapitan Cina
satunggil prapta ing loji
pan kapitan tuwa nama Kapitan Kan

dinuta bêkta kareta
Kapitan Kan mung pribadi
binêktan êmas satalam
lawan satalame siti
wus mangkat mring Panggiling
tanah Gôndariyasèwu
praptèng kampung Sapanjang
Kapitan Kan sampun panggih
lan Sapanjang Êkan dhawuhkên parentah

hèh Sapanjang rungokêna
gurnadur nuduh ing mami
lan sagung radpênindiya
pitungkase amrih bêcik
panggawe ala dhingin
Kumpêni ajak anglêbur
kang wus alêlarutan
kang kari karia bêcik
yèn sira prang wong cilik kang karusakan

lah iki sira piliha
mas satalam lawan siti
Sapanjang gitika meja
krodha winga-winga wêngis
iya tan arsa bêcik
lêbura dadia bubuk
êmas ingsun tan arsa
lêmah arêp lawan malih
aprang wani mêngko besuk tan suminggah

apa gawene bêcika
Kumpêni liwat ngalani
mêngko wus putung tyas ingwang
lan sakèhe bôngsa mami
wong Cina ing Panggiling
tanah Gôndariyasèwu
kabèh nekat anêmah
wani aprang lan Kumpêni
nora kêna ing mêngko iki bêcika

Kapitan Kan wuwusira
angrapu angarih-arih
lah Sapanjang aja kêras
Kumpêni wus nêdya bêcik
aran anêdya eling
kang padha luput linêbur
nututi kabêcikan
wong lali tinimbang eling
aja sira karya susah ing akathah

Sapanjang bêngis angucap
agèdhèg kapalanèki
apa sira dudu lanang
Cina jro kitha sirèki
beda Cina Panggiling
tanah Gôndariyasèwu
kabèh padha wong lanang
wani aprang wani mati
wus sêdhênge tumpang rèh madyaning laga

warahên gurnadur jendral
kirim mas satalam iki
ingsun ora arsa êmas
lan kirim satalam siti
yèku ingsun karêpi
lan ajar prang ingsun purun
lah uwis Kapitan Kan
pan aku tan arsa bêcik
wus muliha tuturên ingsun wus nêmah

wus mulih Kapitan Êkan
ing kutha Intên wus prapti
katur ing Gurnadur Jendral
Pèrgo Ardian Pan Kênir
matur rèhnya tinuding
saking Gôndariyasèwu
yèn Sapanjang wus pugal
ambêk sura nêmpuh jurit
datan kêna rinapu sampun anekad

angungun gurnadur jendral
Kapitan Kan kinèn mulih
radpênindiya bicara
wus rêmpêg sigra ngundhangi
yèn Cina ing Panggiling
tanah Gôndariyasèwu
wus pasthi dadi mêngsah
wong Cina jro kitha sami
ingundhangan sira kabèh milu sapa

yèn milu Kumpêni sira
yèn dagang ingsun pawiti
lamun sira milu jaba
maring bangsanira sami
wong Cina ing Panggiling
tanah Gôndariyasèwu
tinggala gêdhongira
iya ing sadina iki
angumpula ing Panggiling Gôndariya

yèn nganti suruping surya
wong Cina jro kitha iki
pasthi tan kêna sêsambat
wong Cina jro kitha sami
sanggup milu Kumpêni
Cina pirang-pirang èwu
sadaya ingundhangan
cukura jêjenggot sami
lan barêngos kabèh Cina jroning kitha

kunêng gantya winursita
wuwusên Cina Panggiling
Sapanjang wus apratôndha
ngumpul Cina urut wukir
tuwin Cina Panggiling
tanah Gôndariyasèwu
kumpul kapraboning prang
pukul bêndhe pukul bèri
wus angadêg anama Kapitan Panjang

Cik Ngau ingkang pinacak
môngka sor-soran sasisih
lan Cik Èng sami kapala
dening palêmpaking baris
sampun apacak baris
wontên Cina patang èwu
kècune pitung dasa
kambu Cina urut wukir
nadyan rare kaki-kaki anut wuntat

Cik Tèng Mulu kang kinarya
lurah ècu-ècu iku pan mantri
sabên sabanderanipun
ana ècu satunggal
kang satêngah kêkalih banderanipun
bandera kang munggèng pundhak
atusan banderanyalit

ana ècu sugih bôngsa
bandera nêm pêpitu ècu siji
malah ana kang sapuluh
ècu kang sugih kadang
pêparentah Sapanjang mring balanipun
rakit gêlaring ayuda
kang prajurit pinara tri

wus binagi têlung pôntha
kang rong pôntha kinèn ngobong-obongi
jaban kitha ing jronipun
kampung Batawi samya
kang pinangku Sapanjang Cina rong èwu
iya kang dadi sapôntha
bubuhan umagut jurit

pukul bèri sigra budhal
kadya gêrah surak samargi-margi
gumrêgut saengga alun
gumulung lampahira
ingobongan wisma jawi kitha gêmpur
gègèr kasusu puyêngan
wong cilik tan wruh ing warti

gêni sangsaya angrêbda
ngiwa nêngên gumuruh gêgêtêri
kathah wong Cina kang nunut
kambu kang urut marga
Cina kerut kadadak pikir kasusu
sanadyan datanpa gaman
samyanut awor ing baris

langkung dènira puyêngan
kang wong ngili kapêlak dening gêni
lan giris swara gumuruh
Cina asurak-surak
sangsaya gung wong Cina urut marga wus
têmpur ingkang wadya Cina
barise wus tanpa wilis

ingkang panganjur wus prapta
pinggir kitha gêbèl samya angrampit
prasamya anguwuh-uwuh
maring Cina jro kitha
kinèn mêtu amora miwah amagut
nanging Cina jroning kitha
dhêdhêp tan ana nauri

Kumpêni sampun prayitna
lawang kitha sadaya kinèn ngunci
Cina kang jro kitha sampun
sadaya ingundhangan
mring Kumpêni matènana damaripun
ajana kang nganggo damar
Cina jro kitha sawêngi

lan sami pasrah gêgaman
nadyan peso kacip lan lading gapit
sanjata lan pêdhangipun
sampun pasrah sadaya
ing Kumpêni dene Cina praptanipun
satêngah nêm ngrampid kitha
swara rèh kagiri-giri

lir gunturing arga sasra
awor lawan swara ulêding agni
lir kêlab berawa wuru
krodharsa nglêbur jagat
wadya Cina têpung wetan kulon kidul
amung lor towang samodra
lor wuri maksih anggili

tan kêndhat prajurit Cina
ing wanci rêp sagung bala Kumpêni
nginggahkên mariyêmipun
pinarnah ing palatar
pan sinusun tinap ing wuri pan agung
saleko sinungsun sanga
kinrêpan mariyêm sami

nanging kinèn andhêdhêpa
ana obah sagung bala Kumpêni
anganti parentahipun
nênggih gurnadur jendral
anglawana ing wong Cina yudanipun
angati-ati kewala
mriyême wus samya isi

prajurit Cina angrupak
samya kibir bêdhah kitha Batawi
bêdhil sênapan angawur
kumrutug mring jro kitha
sumbar-sumbar gung alit anguwuh-uwuh
obong-obongan angrêbda
padhang wisma dening gêni

sangsaya dalu gung prapta
wadya Cina kang ngrampit amarpêki
gêbèl atup susun timbun
gumuruh anênantang
wong Kumpêni dhiyêm adhêdhêp atambuh
nanging wus rakit sanjata
kastabêle kang miranti

sadalu abêbêdhilan
kang wong Cina wantu-wantu kang prapti
kang sami nunut kasusu
tanpa gaman ing aprang
kampak wêdhung ana lading gobèt wêdhung
brangkolang pênthung asarya
giyak ngangsêg nêmpuh jurit

ana kang ninggil cêcagak
megang tatah wênèh amung gêraji
praptanira wanci bangun
Kumpêni pêparentah
amalêsa mring wong Cina yudanipun
kastabêl wus ingundhangan
angegos mariyêm sami

kulon kidul miwah wetan
sarêng nyipat mariyêm dèn sumêdi
kadyarga sawêndra guntur
wong Cina kang katrajang
tumpês tapis sinusun sinapu lêbu
anglir wana pagêdhangan
binabadan bosak-basik

sinusun panyipatira
mimis rante kalawan bolang-baling
sangsayadoh tibanipun
kèh rêbah anggêlasah
kasulayah wor suh rubuh kabarubuh
wus bênggang pangrampidira
pira-pira kang ngêmasi

baris Cina apuyêngan
akèh mati garnat gurnada ngungsir
kadya gêlap sèwu nêmpuh
ngisis prajurit Cina
wetan kulon angêlun mawur malêdug
sakarine ingkang pêjah
Sapanjang tan mundur runtik

ngangsahakên kêmat Kapitan Sapanjang
kang gêmpal tyasnya pulih
ingabanan mangsah
kumrutug awurahan
kadya kang wre malyan wukir
mangsah manglaga
mungsuh rêksasa pati

ngrampid malih angrèp sajawining kitha
Kumpêni aningali
wus ingarah-arah
mriyêm pamurasira
panggêrus sarta panapis
kang mawi garnat
sapu lêbu panggilis

kumarutug kadya rèh rug arga sasra
rampas papas kèh mati
kang prajurit Cina
sumyur mawur wurahan
sakarine kang ngêmasi
kawus kawawas
pêpêtêng kang dèn ungsi

pan sadalu tan anggop mariyêmira
sarêng byar wong Kumpêni
kèndêl kang sanjata
wau Kapitan Panjang
mundur sarwi angobongi
ing jawi kitha
gêmpang kampung Batawi

kèndêl Gadhungmalathi Kaptin Sapanjang
dènnya apacak baris
Cina kathah prapta
tuwin Cina nagara
kang kawur wus samya nunggil
kumpul barisnya
anèng Gadhungmalathi

kang prajurit Kumpêni kèndêl sadaya
datan wontên angungsir
gurnadur parentah
sagung matrus ing kapal
pinanggil sadaya prapti
sinung gêgaman
lawan sagung sarani

kinèn numpês Cina kang wismèng jro kitha
yèn lanang gêdhe cili
aja kaliwatan
mung wadone kewala
sadaya kinèn nguripi
sigra umangkat
matrus miwahsarani

pinaranan Cina wus tanpa gêgaman
kadya numpês cêcindhil
tanbuh polahira
pinêdhang pinukulan
ingkang binocik cinundrik
kawêlas-arsa
tan bisa anglawani

pira-pira kang tumpês Cina jro kitha
kang kiwa wismanèki
ana kang lumajar
ngungsèkkên uripira
kang mati wus dèn sèrèdi
mring kali samya
malah bêbêg kang kali

dadya kathah wong Cina ingkang umpêtan
nilib amor ing kali
anunggal bêbathang
silulup amangandhap
èstrine wus dèn boyongi
mring matrus samya
kalawan wong sarani

sawatara kang kari ing wisma kathah
mung bangke Cina gusis
mring kali sadaya
sadina sineredan
mung kantun dunya lan èstri
tinutup samya
lawang sadaya sami

undhang-undhang Kumpêni marang wong Islam
wong Batawi kang ngili
mring jro loji samya
kathah warnining bôngsa
Sêmbawambon Bugis Bali
Mandar Makasar
lan wong bumi Batawi

kinumpulkên kalih èwu winatara
Kumpêni Islam lami
mung Dhaèng Mabelah
lawan Kapitan Timah
Makasar kalawan Bugis
Bandhung lan Barak
sami Kapitan Bali

wus pinacak Kumpêni sinung gêgaman
wong mardika Batawi
dene kang kinarya
kapitane sadaya
nyatus sardhadhunirèki
Alpèrès Lutnan
sadaya wus arakit

Kapitane Sêmangun kalawan Layar
Dulmanap lan Dulkatip
Kapitan Dulkahar
Kapitan Cakrajaya
Kapitan Arbobahudin
malih kalawan
lêlaraning Samawis

anaking Dipati Suradimênggala
nguni nama dipati
anggêntèni rama
kasiku ing narendra
binucal anèng Batawi
mring Danurêja
papat sutanirèki

ingkang tuwa Mas Rôngga Kapitan Êmas
Lutnan Mas arinèki
lan Alpèrès Êmas
miwah Sareyan Êmas
Kapitan Arya Pangirit
para kapitan
sadaya dèn pasrahi

lan sêrani matrus sami pinaringan
dunyane Cina nênggih
lan wadoning Cina
suka wus ingambilan
lawan kinèn nacah sami
Cina kang pêjah
Cina jro kitha sami

sangang puluh atus Cina jroning kitha
kang sami dèn patèni
dunya wus paragat
lawan wong wadonira
sadaya wus dèn boyongi
para kapitan
kang sami andarbèni

Kumpênislam sadaya suka tyasira
antuk brana lan èstri
nulya ingundhangan
kumpul umagut ing prang
mungsuh nèng Gadhungmalathi
Kumpêni pêthak
dhomas ingkang lumaris

Senapati Idlir Pan Emup kalawan
kumisaris kêkalih
Parhisèl kang tuwa
kumisaris kang mudha
nênggih Johan Arman Teling
mayor sakawan
wolu kapitan putih

ingkang para kapitan Islam sadaya
rongèwu kang prajurit
sampun atêngara
budhal saking jro kitha
mriyêm sinarat turanggi
pan kawan dasa
lurung dhadha dèn goni

kang wus dadi gêlarira supiturang
kang munggèng kanan kering
pan Kumpêni Islam
satus Kumpêni pêthak
anyatus ing kanan kering
sanès lurungnya
kang munggèng kanan kering

kawuwusa wau Kapitan Sapanjang
baris Gadhungmalathi
wong Cina na prapta
ingkang tinumpês babal
mêntas sungapan jaladri
pan kalih bêlah
kumpul Gadhungmalathi

sampun tutur marang Kapitan Sapanjang
yèn sami dèn tumpêsi
wong Cina jro kitha
kêni ngapus sadaya
sangang èwu kang ngêmasi
Kapitan Panjang
ngungun krodha ngundhangi

sawontêne wong Cina nêdya umpêtan
kang lumuh milu jurit
sami pinêjahan
dadya wong Cina myarsa
kèh milalu milu jurit
sampun akathah
ngumpul Gadhungmalathi

wuwuh malih balane Kapitan Panjang
lan pasthi andhèwèki
Senapati Cina
amung Kapitan Panjang
wus sah amisesa urip
uriping Cina
miwah patine sami

aprasasat Ongtinte Kapitan Panjang
sampun miyarsa warti
yèn pinagut ing prang
Kumpêni wus lumampah
tungkul ing Gadhungmalathi
sigra Sapanjang
têngara mapag jurit

kênthung bèri wurahan mawor apindha
gurnang-gurnang thong-thong grit
angrèp amalatar
ingkang prajurit Cina
bala Kumpêni wus prapti
amara tiga
gêlaripun ing jurit

kang prajurit Cina wus samya tumingal
datan rêringa jurit
umangsah anunjang
wadya Kumpêni tadhah
pangawat tinêmpuh aglis
pagut ing ngarsa
Kumpêni angêdrèli

surak awor swaraning tambur gumêrah
salomprèt ting jalêmprit
wong Cina angidak
gulung pangamukira
ingêdrèl awanti-wanti
nêmpuh anunjang
silih rok akèh mati

ting caruwit pangamukira wong Cina
katulak drêsing mimis
rame apuyêngan
kang aprang liru papan
kadya rug rêbah ing wukir
punggêl ing gêlar
ingkang pangawat kering

miwah ingkang kanannya têmpuh ing aprang
rame kyèh kang ngêmasi
emut ing parentah
punggêl angèrèk samya
ngumpul baris têngah sami
prajurit Cina
agêng tyas sami ngungsir

pangrasane dhadhal tuhu dudu gêlar
ya ta bala Kumpêni
kang sami lumajar
lajêng mring wuri pisan
mriyêm ingkang pinakolih
pangungsinira
wong Cina dèn tadhahi

ing mariyêm sadasa êsap ing ngarsa
munya sinungsun wuri
kadya gêlap sasra
gumludhug ing ngawiyat
prajurit Cina kèh mati
ingkang pangarsa
bangke pating saluwir

datan kêna tinunjang kang mimis sawat
lan mimis obang-abing
bangkene ing ngarsa
Cinajur balungira
kèh tapis madyaning margi
samya galigap
prajurit kari kingkin

akiwul-kiwul tanpolih
yudane prajurit Cina
kapêngkok ewuh papane
ing kiwatêngên pomahan
tilas sami ngobongan
lan ingapit lèpènipun
mila èwêd kinarya prang

kadya toya dèn talangi
solahe prajurit Cina
ewuh ing kiwa têngêne
golong mariyêm kang mapag
milu tumpês ing ngarsa
kang mariyêm patang puluh
tan kêndhat kang mimis sawat

lawan mimis obang-abing
rusak kang prajurit Cina
Kapitan Panjang undhange
mundur maring Paninggaran
papan ingkang awiyar
tan ana pakewuhipun
ing kiwa têngên polatan

praptèng Paninggaran baris
sagung kang prajurit Cina
Kumpêni mundur barise
sarwi nacah Cina pêjah
kang mati ngrampid kitha
Cina sèwu pitung atus
lan wolung puluh sasanga

duk aprang Gadhungmalathi
kalih èwu Cina pêjah
akèh kang ajur bangkene
Kumpêni maring jro kitha
amung para Kapitan
kang samya urun sardhadhu
nèng jawi kitha Barduwak

antara ing tigang latri
Kumpêni gêng pêparentah
arsa anglanggar yudane
Cina baris Paninggaran
senapati tan owah
misih Hèr Baron Pan Emup
kêkalih kumasarisnya

kang mukul Gadhungmalathi
winangsulakên sadaya
datan owah prajurite
amung kang pêjah ing rana
rongatus sinalinan
têngara tambur gumuruh
wus budhal saking jro kitha

bangkilung samargi-margi
gumuruh Bugis Makasar
tambur saruni salomprèt
Sapanjang sampun miyarsa
yèn mungsuhira prapta
gya rinakit barisipun
kang pangawat kering kanan

Cik Ong kang pangawat keri
Tèng Mulu pangawat kanan
Kapitan Panjang dhadhane
nanging barise tan tata
kang pinangku Sapanjang
prajurit Kumpêni rawuh
baris pêlotong sap-sapan

pangawate wus arakit
Arman Teling munggèng ngarsa
mayor kêkalih kanthine
Ugupêr Isêl ing kanan
kalih mayor binêkta
kapitan Islam kang tumut
anyakawan keri kanan

ngrongatus Kumpêni putih
patang atus Kumpênislam
gumrêgut parêng pagute
sadaya kang munggèng dhadha
gêgaman ginunggunga
botên langkung tigang èwu
atikêl kathah wong Cina

Baron Pan Emup dhadhani
mangku mariyêm pitulas
garnat gurnada kanthine
tik-tak masbun lan rontaka
sampun wawas-winawas
têngara tambur gumuruh
kênthung bèri mawurahan

salomprèt kêndhang saruni
parêng wong Cina umangsah
kumrutug rusuh tangkêbe
mangsah tan nganggo rêringa
nunjang ngilês angidak
Kumpêni tadhah abakuh
bêdhil-binêdhil gumêrah

lir gunturing wukir siwi
wong Cina kang ngangêm pêdhang
samya gumulung pamuke
miyak wong Kumpêni ngarsa
mariyêm ingabanan
gurnat gurnada lan masbun
kadya rêbah wukir sasra

kang katrajang tumpês tapis
wong Cina wuri kèh prapta
angamuk wuru ing prange
agulungagêgolongan
nunjang ngidak bêbathang
kumrutug angrok kumruwuk
kalihira wuru ing prang

Cina ngurugi pêpati
êdrèl sirêp ing pangawat
rukêt caruk rok arame
gêbug-ginêbug sanjata
abir Cinantuk papan
Kumpêni kang tumpês satus
Bugis Bali tiga bêlah

Bugis Kapitan Mayungi
lawan Kapitan Kamurgal
Tuwangah Bakas parênge
Kapitan Krêsto wus pêjah
sêmpal baris pangawat
kang kiwa kang têngên mirut
krodha kumisaris mudha

pangawat têngên dèn irid
sawidak Kumpêni pêthak
Makasar katiga Dhaèng
Mabelah Ngusman Kololah
kalih atus Makasar
kinarya têtambêlipun
baris pangawat kang sêmpal

Kumisaris Arman Teling
pangamuke kadya yaksa
nêdhas anyokot lambene
amêmêdhang angiringan
budhake kalih dasa
bêsbrong Bali agêmipun
amrês swaraning pamuras

Cina tan antuk marpêki
katulak mêksa angidak
mangungkih nêmpuh samya rok
akuwêl sêbrak-sinêbrak
baris bubrah kèh rêbah
tumpês ngarsa buri ambyuk
nututi katut ing wuntat

pêtêng dhêdhêt ing payudan
dening kukus drèling Cina Kumpêni
lir prahara awor lesus
gora rèh pôncawora
wus akathah pêpati rowang lan mungsuh
kalihe tan ana ngukak
wantêr ing tyas sabrang sami

kantil prajurit ing Cina
mung Cina thok prajuriting Kumpêni
pan akathah warninipun
Bugis Bali Makasar
wiwah Ambon Sêmbawa Mandar Tuwajuk
ana kang angagêm tumbak
towok pêdhang kang prajurit

Cina mung abir kewala
lawan bêdhil amuke kari sugih
kaprabon ing aprang pupuh
sapolah-polahing prang
pan kasoran wong Cina mung bôndha purun
marma sabên aprang rusak
tikêl satus kang pêpati

prandene tan ana suda
ing tyasira wong Cina mangkin runtik
sangsaya krodhanya riwut
wuru pangamukira
tinadhahan ing gurnat gurnada gêmpur
mangsah-mangsah kasulayah
bangkene tumpang atindhih

kang kari prajurit Cina
sami mundur mulat Sapanjang maksih
angadhêp êtong sapuluh-
nya pèrès isi toya
akêkêpêt Sapanjang sadangunipun
nora mulat paran-paran
mung ngimplêng tong isi warih

wong Cina mulat Sapanjang
wangsul malih nêmpuh angamuk wani
angidak anunjang ngamuk
ingêdrèl mêksa mangsah
rukêt angrok caruk ambyuk ting kalêpruk
Kumpêni ngudani garnat
wong Cina dèn soki mimis

tumpês ngarsa wuri prapta
kang wong Cina nusupi drêsing mimis
Hèr Wilêm Baron Pan Emup
ngabani drèl gurnada
Cina ingkang anêmpuh numpêr agêmpur
kang wuri bolong anunjang
kêna garnat tumpês tapis

nora sangsaya mêndhaa
kang wong Cinarèh ngurugi pêpati
tanpa rungyan ing prang pupuh
swaraning drèl sênapan
miwah ingkang gurnat gurnada lan masbun
awor caruk ing gêgaman
lawan sambat ing akanin

pêtêng dhêdhêt ing paprangan
dening kukus ing drèl tan angagopi
lir arga sakêthi guntur
yèn sajroning payudan
datan ana kang mulat baskaranipun
kang kajaba jro paprangan
kang surya maksih kaèksi

kabèh tanah Paninggaran
ingkang sami dadya ajanging jurit
kang dadya rug kabarubuh
langite alimutan
kadi bêlah bumi molah kombul bubul
gonjang-ganjing agênjotan
gora rèh kagiri-giri

prajurit salah paningal
kadya lintang riris tibaning mimis
kang aprang karone wuru
lir raksasa Ngalêngka
aprang lawan wre Sugriwa Balinipun
têtulung Bathara Rama
angrêbut Putri Manthili

kawit prang satêngah sanga
durung luwar pukul pat kang ajurit
Kumpêni ping kalih bantu
obat winot kareta
miwah mimis kinareta praptanipun
wong Cina obate têlas
nora nana kang bantoni

lumêr lêbuning bantala
lir kinêla mêlês carub ing gêtih
bangkene rewang lan mungsuh
tumpang awêwukiran
kadya karang bandera awor lêlumut
asarah putungan watang
endhe kantar kadi konthing

langkung ramening ayuda
prajurit kang sakarine ngêmasi
sayah prasamya angumpul
pan kadi sinaringan
Cina lawan Kumpêni ing sayahipun
sapih ing satêngah lima
sinapu diwasèng latri

tambure muni pratôndha
undhang mundur ngumpulakên prajurit
wong Cina pratôndha kênthung
ngundurakên kang aprang
angapinjal kênthunge angajak mundur
sapratêlon Cina gêsang
rong duman tumpês ing jurit

Kumpêni ngumpul kewala
anèng Paninggaran baris sawêngi
prajurit Cina kang banjur
dalu-dalu lêlampah
mring Panggiling tanah Gôndariyasèwu
angrês sami praptanira
kang sami anandhang kanin

ing dalu tan kawursita
praptèng enjang wau baris Kumpêni
Hèr Wilêm Baron Pan Emup
kumisaris kalihnya
kinèn pêparentah nacah bangkenipun
wong Cina miwah Walônda
Makasar lan Bugis Bali

bangkening Cina cinacah
tigang èwu satus sawidak kalih
Kumpêni pêthak rongatus
lan pitung puluh sanga
Bali Bugis sadaya mung patang atus
Makasar Ambon Sumbawa
Mandar apan ora luwih

bangkene Kumpêni samya
winot ing kareta mantuk mring loji
myang Kumpêni Islamipun
bangke winot ing siyas
sawusira Kumpêni têngara mundur
budhal saking Paninggaran
wun kêbut sagunging baris

sarta dhirèktur putusan
anêlika mungsuh Cina Panggiling
tanah Gôndariyasèwu
wus pasthi ênggènira
pacak baris Sêpanjang balane kumpul
lawan angêrig wong Cina
kang sami ngiwa kaplêsit

kinêrig umagut ing prang
yèn tan purun wong Cina dèn tumpêsi
kathah malih balanipun
karya kapraboning prang
ing Panggiling tanah Gôndariyasèwu
akarya unthuk têmbaga
kuningan sami kinardi

ginapit pirantinira
kira-kira Cina rolas kuwawi
kang badhe ginawa ngamuk
ana kêlar wong sanga
kang sawênèh ana kêlar wong rongpuluh
ana kang ijèn kewala
têmbaga rinakit tamsir

ana kang bêdhèl dangdangan
lan bojodan kêndhil timba ginapit
wuwuh malih suranipun
sagung prajurit Cina
wus andadi barise malih angradun
cipta sampun aprayoga
akal kapraboning jurit

wau ta kang kawuwusa
Hèr Dhirèktur Baron Pan Emup prapti
jro kitha sabalanipun
panggih gurnadur jendral
tuwin sagung radpênindiya angrungu
dhirèktur wus unggul ing prang
katur solahing ngajurit

lan cacahe Cina pêjah
miwah gène mangke mantuk Panggiling
tanah Gôndariyasèwu
maksih akêkumpulan
kang angêrig wong Cina kang pisah kumpul
gurnadur parentahira
mring dhirèktur senapati

kabèh pangwasaning tingkah
jroning aprang sun srahi senapati
winuwuh pangwasanipun
sampun sinung sor-soran
Idlir Johanis Tèdhèng sor-soranipun
Baron Pan Emup parentah
mring sagung para upêsir

sadaya Kapitan Islam
sami kinèn anglurug mring Panggiling
tanah Gôndariyasèwu
kalawan binêktanan
mayor papat Kumpêni putih rongatus
kêstabêl mriyême rolas
samêkta wusnya ginajih

antara ing pitung dina
prapta saking Paninggaran lumaris
mukul Gôndariyasèwu
cinatur lajêng aprang
long-linongan anèng Gôndariyasèwu
datan mawi binantonan
pandhandhangirèng Kumpêni

ya ta wau kang pinurwa malih
sagung Cina pasisir bang wetan
sami miyarsa wartine
kalamun bangsanipun
nênggih Cina nagri Batawi
lan Kumpêni sampun prang
pôncakara tuhu
prang rame agêgêmpuran
undhaking kang warta sudaning kêkirim
Cina kang unggul ing prang

pan mèh bêdhah kitha ing Batawi
dene Cina kang môngka manggala
murwèng prang senapatine
ing Gôndariyasèwu
pun Kapitan Panjang prajurit
Kumpêni kang sikara
Cina sangang èwu
kang wisma sajroning kitha
tinumpêsan lanang nadyan rare cili
wong wadone jinarah

lan dunyane jinarahan sami
Cina lanang sangang èwu bebas
pangewan-ewan patine
kalangkung kawlas-ayun
kang miyarsa bangsane sami
Cina pasisir wetan
nangis samya rêngu
Cina ing Tanjungwêlahan
kalêthêke akumpul kaprabon jurit
ngundhangi sêmbunian

durung ngèdhèng rèh misih piningit
dene sanès lan nagri Jakartatu
Cina bang wetan têgêse
ênggone pêdhak ratu
adoh ratu nagri Batawi
tutug polah tan ana
kang dadi pakewuh
yèn Cina nagri bang wetan
yèn luputa ing rèh karubuhan langit
mungsuh kang duwe praja

mila sami siyaga ing batin
wontên Cina tuwa ing wêlahan
mugarèni sapolahe
pun Sisèh namanipun
wus samêkta sanega batin
kunêng malih nalika-
nira sasi Mulud
ing pasisir pra dipatya
wus budhalan mring Kartasura sumiwi
kêrig panêkarira

sapraptane ing Kartasurèki
dadya pasisir môncanagara
sami marêk ing dalune
nênggih wadananipun
lan kaliwonira umiring
sowan mring kapatihan
pan wadananipun
pasisir têngên Jêpara
kaliwone ing Kudus dene kang kari
wadana Pakalongan

ing Barêbês kaliwonirèki
dene wadana môncanagara
ing Pranaraga kiwane
dene kaliwonipun
Martapura anyar kinardi
lamine Garobogan
kalih kang pilungguh
ing mangke ngumpul satunggal
amung Radèn Tumênggung Martapurèki
misanane sang nata

kang santana ngisor galêng nênggih
saking ibu Arya Kudus tuwa
nak-sanak lan ratu gêdhe
kang mangke Arya Kudus
kakangira Martapurèki
dene môncanagara
lan panêngênipun
Tumênggung Mataun Jipang
kaliwone Madiun Radèn Ngabèi
nênggih Sumawijaya

sami seba ing radèn apatih
lan wadana bang kulon Majêgan
ing Banyumas Tumênggunge
wus anèng ngarsanipun
wau radèn rêkyana patih
dangu sami pocapan
Tumênggung Mataun
tanya marang Martapura
kadipundi anak wartane pasisir
yèn Batawi rame prang

Suralaya kang sigra nauri
lawan Adipati Jayaningrat
apan inggih sayêktine
Citrasoma sumambung
sampun lami rame ajurit
andina long-linongan
ewon ingkang sampun
Kumpêni miwah wong Cina
tumpês ewon sadina-dina ajurit
dèrèng wontên kasoran

Radèn Tumênggung Martapurèki
ambanjurakên ingkang pawarta
amargi ing pamuwuse
hèh kakang Arya Kudus
nadyan Cina urut pasisir
padha aduwe sêdya
ambêk sura nêmpuh
kalumpuk kapraboning prang
apan dèrèng antuk marga amrih jurit
busanèng prang samêkta

sampun mênggah Cina ing pasisir
padhusunan kawula prawata
ing Puwun pan parandene
wontên kang Cina kumpul
asanega kaprabon jurit
Radèn Natakusuma
mèsêm ngandikarum
hèh Radèn Tak ênêngêna
singa-singa wong Cina kang duwe kapti
ajana dèn sikara

sampun bubar sagung pra dipati
wau saking dalêm kapatihan
rahadèn patih enjinge
sowan maring kadhatun
canthèl atur wus dèn timbali
kyana patih wus prapta
ngabyantara prabu
umatur saha wotsêkar
dhuh pukulun ing mangke nagri Batawi
Kumpêni crah lan Cina

sampun rame andina ajurit
long-linongan tan wontên kasoran
sampun ewon pêpêjahe
ngandika sang aprabu
iku paman pangrungu mami
wus lawas sun miyarsa
kèh matur maringsun
mêngko mêtu saking sira
iya paman dadi wus pasthi sayêkti
dene gurnadur jendral

nora nana wèh wêruh ing mami
apa mulane ana prakara
iya luwih gêdhe kiye
nambuhi jênêng ingsun
nêmbah matur radèn apatih
bilih dèrèng kewala
ngandika sang prabu
ora paman wus alawas
lah pikirên umatur rahadèn patih
pukulun ingandikan

abdi dalêm Tirtawigunèki
inggih kalih Arya Pringgalaya
saos ing srimangantine
ngêjèpi sang aprabu
animbali punggawa kalih
prapta ngarsa narendra
kalihe wotsantun
nênggih nalika punika
sakesahe Pangeran Purubayèki
barang ingkang rinêmbag

nguni Pangran Purbaya lan malih
Tirtawiguna môngka manggala
ing prakara sakathahe
kang ajêng ingkang rêmbug
amurwani ing pra dipati
sirna Pangran Purbaya
ing mangkya sang prabu
nyandhak Arya Pringgalaya
kang kinanthi lawan Tirtawigunèki
marang rêkyana patya

nolih rahadyan rêkyana patih
mring punggawa kalih kayaparan
ing Batawi aprang rame
nora ngaturi wêruh
jendral ing jêng sri narapati
pan gêdhening prakara
mungguh ing prang pupuh
wus alawas amangun prang
nêmbah matur Tirtawiguna manawi
botên karaos awrat

lawan dèrèng matêng ingkang pikir
kadi pradongdi ingkang bicara
sagung radpan indiyane
kados pundi pukulun
botên sande atur upaksi
radèn rêkyana patya
matur ing sang prabu
kula gusti nuhun lilah
ngangkat karya inggih amangun sitinggil
kidul dadosa awad

yèn Kumpêni nuhun bantu jurit
wontên inggih sêsaur kawula
lagyewuh anambut gawe
lêmahdhuwur kang kidul
apan lagi kang pra dipati
wiwit anambut karya
kang para tumênggung
pasisir môncanagara
anggêgêlak ing karyanira sang aji
tan kêna sinambia

angandika jêng sri narapati
iya bênêr paman parentaha
kya patih nêmbah ature
sandika sang aprabu
lawan inggih gusti pawarti
pukulun pra dipatya
sami aturipun
Cina pasisir sadaya
inggih sami akumpul kaprabon jurit
nanging dèrèng ngatingal

sri narendra angandika malih
iku paman pan pangrunguningwang
pan ora wong Cina bae
kang duwe akal purun
umagut prang lawan Kumpêni
sanadyan ta wong Jawa
ajajriha mringsun
yèn ana kang angrojonga
saanane Si Kapitan Langpèl iki
kaya wani magut prang

iya saking bangête ngangkuhi
owah date ing mêngko angidak
lumaku yèn kinawêdèn
apatih nêmbah matur
abdi dalêm atur udani
pan inggih pun Paridan
pagênênganipun
ing wuwu tanah prawata
wastanipun pun macan lawan pun itik
wantêr-wantêr neneman

kalêmpak kapraboning prang
anuhun pangandikaji
punapa dipun tundhunga
pun Paridan sangêt ajrih
nuhun parentah gusti
dhatêng kawula pukulun
sang nata angandika
ya paman dimène misih
aja opèn ing lair pitambuhana

paman ing pandonganingwang
tan wurung ing lami-lami
pagawean iki paman
dèn padha angati-ati
paman wong Jawa iki
ing samêngko bobot ingsun
duk ingong apêpara
marang nagari Matawis
ingkang padha katingalan dening ingwang

yèn ingsun dulu ing ngarsa
ngaracak abêcik-bêcik
yèn ingsun tolèh ing wuntat
tan prabeda iya bêcik
warata gêdhe cilik
anêdhêng kawanènipun
pantês angajap-ajap
ing rèh dadining ngajurit
ing lêlewa tanaga dadi pratôndha

yèn sinawang ing pratingkah
pantês dadia wêwani
umatur saha tur sêmbah
rahadèn rêkyana patih
pukulun sri bupati
yèn mênggah watêkanipun
abdi dalêm wong Jawa
awis ingkang nêmbadani
lan kathahe tiwas tinêmpuhkên karya

upama ta tambak mêrang
inggih kadi êram dami
yèn lêpat pangabênira
tan wontên wawrating jurit
yèn kalêrêsan nênggih
inggih ing pangabênipun
kadi gajah mawi lar
pilih ingkang anadhahi
ya ta mèsêm ngandika sri maharaja

ya uwis paman mêtua
padha rêmbugên dèn bêcik
lawan sanak-sanakira
iya kang para dipati
tuwin bocah pasisir
môncanagara kang sêpuh
katiga nêmbah mêdal
sapraptanira ing jawi
ing dalune rahadèn rêkyana patya

pan ing dalu pêparentah
ngundhangi kang pra dipati
ing Kartasura sadaya
dene bupati pasisir
miwah môncanagari
pan amung wadananipun
lawan kaliwonira
ana kang tuwa pinijig
sami kumpul anèng dalêm kapatihan

radèn apatih ngandika
hèh ta kônca pra dipati
timbalane sri narendra
kinèn mikir kang abêcik
prakara wong ajurit
Kumpêni lan Cina iku
ana ing buminingwang
paran baya dhèwèk iki
bokmanawa nular ingkang duwe tanah

apa ta atêtulunga
êndi patut dèn iloni
Citrasoma Jayaningrat
ingkang nauri rumiyin
puniku yèn suwawi
inggih sampun tumut-tumut
anênonton kewala
ngabên-abên mitambuhi
lamun inggih rêmpu ing salah satunggal

punika lamun akarsa
bubuh punapa nulungi
anggêgodhog upamanya
sampun dèn alub-alubi
kang wus rêmpu ginitik
miwah yèn karsa têtulung
punika gèn manpangat
kangelan wontên nuwasi
yèn karsakna têtulung marang Walônda

jinanji inggih mantuna
bageyan ngrêksa ngingoni
lan mantuna sabên Sura
pêpatih dhatêng Samawis
têmpuran wong pasisir
punika jinanji mantun
lan sabên salin jendral
pêpatih dhatêng Batawi
kabèh rucat mung pawong sanak kewala

mèsêm wau duk miyarsa
rahadèn rêkyana patih
jêg wontên ecane uga
sok rêmpêga pra dipati
sampun mikir manthalit
ing jro salang jaba madu
aran karsaning raja
kinèn mikir amrih êcik
inggih dhatêng sagung nayaka punggawa

yèn wis golong kang rinêmbag
pan ingsun ingkang ngawaki
nanging sok rêmpêga kathah
ingsun dhewe kang ngawaki
tibaa lara pati
tan kumêdhèp raganingsun
nanging mungsuha Cina
mungguh ing pangrasa mami
tanpa gawe malah kalêbu niaya

wong Cina nèng tanah Jawa
apan botên angrubêdi
tan dadi ingon angrêksa
malah gêmahakên bumi
sigra Ki Adipati
Jayaningrat asru matur
inggih yèn binobota
ing ayuda dede tandhing
pan wong Cina nèng tanah Jawa ngumbara

atis datanpa dandanan
yèn mênggah kaprabon jurit
Kumpêni sampun amapan
lan sugih kaprabon jurit
dhasaripun prajurit
wong Cina dhasare inthuk
wong Cina siyung timah
Kumpêni siyunge wêsi
kayaparan yèn mênanga sêsautan

alon dènira ngandika
rahadèn rêkyana patih
ênggèh yèn tinon ing majad
sayêkti yèn dudu tandhing
manawa anibani
ing pasthine mangsanipun
apêse kang arosa
Kumpêni lawas nèng Jawi
muktèkakên kanikmatan tanah Jawa

wong Cina angupa-upa
praptane ing tanah Jawi
yèn pasthi dadia rosa
sapa bisa amangêni
kèndêl kang pra dipati
ngulat lautan kalaut
lulute mring wong Cina
ing sêmune kyana patih
kadi bosên alumuh saba Jakarta

suwe sasmitane wawan
nêdhêng sêsêndhu sumandhing
Tumênggung Tirtawiguna
lan Arya Pringgalayèki
tan tumut angudhoni
mung anglirik tan amuwus
dhêdhêp ing pasamoan
mung Radèn Martapurèki
batin mèsêm angupayèng pasamoan

pangunandikaning driya
Rahadèn Martapurèki
amrih ecane tyasira
rahadyan rêkyana patih
lawan nêdya nambungi
kapangkole kang winuwus
mojar Radèn Paridan
kawula anuhun ugi
ing sampeyan Adipati Jayaningrat

kang wau pikir paduka
upami tulung Kumpêni
nêdya mari angrêrêmbat
kalongan saking sakêdhik
rèhning mêmikul iki
ilangasasisihipun
karia sagendhongan
pikir ithing-ithing kêrik
inggih lêrês nanging yèn wontên punika

yèn angsal kang babar pisan
sampun tanggêl dèn lakoni
sampun gendhong sampun ngrêmbat
sami dene anglakoni
sami karingêtnèki
barang sampun nêdya tanggung
Dipati Jayaningrat
mèsêm sarwi anauri
gih puniku pikir pantês dèn upaya

nanging adhi barang karya
ambobot badan sayêkti
enak aja ting barusak
yèn pratingkah kurang tangting
aju unduring kardi
ing pikir bubuhanipun
nistha madya utama
palawanan ing ngaurip
sabarang rèh ywa tinggal tigang prakara

nistha madya lan utama
nistha wajib dèn singgahi
kang madya wajib dèn ambah
ywa jujug utamanèki
yèn wus têkêm tinanting
dèn awas aywa kaliru
utama tibèng nistha
adhi lamun kurang tanting
nadyan mênang yèn mênang balane rusak

utama kang dadi nistha
wilangan puniku adhi
saurira Dyan Paridan
Tumênggung Martapurèki
angsal puntên kiyai
pan kawula kamipurun
animbangi paduka
prayayi sêpuh lan mami
angrèhakên para bupatining raja

yèn paduka arêmbagan
nèng jawi lawan ing ngriki
punapa botên sanèsa
ngarsane radèn apatih
sasat ngarsèng narpati
yèn ta sampun wani matur
yêkti paitan pêjah
wong tinari maring gusti
dede pikir bêbèngès abanging kinang

pikir kang sampun kawêdal
katur jêng radèn apatih
pasthi kang ngêmot kewala
tan kenging ngaturkên sandi
yèn mêlang-mêlang wingking
yêkti botên pantês katur
nuwun ugi kawula
sampun kawastan kumaki
dhatêng kakang Tumênggung Jayasudirga

lamun pikir Pagêlenan
tan pantês kangge ing ngriki
dhoyong-dhoyong sampun rêbah
nadyan pêdhot aja gênting
dede pikir prayogi
tambêl butuh pikir nguthuh
rêrêb kang pra dipatya
sadaya sami anglirik
marang gène lungguh Radèn Martapura

aling-alingan ing kathah
alit ênggone kapipit
kapit gêng-agêng sandhingnya
mung sirahe kang kaèksi
tumêlung dêkungnèki
yèn kalanira umatur
Dipati Jayaningrat
ing pikir kang dèn lawani
pan angèngkèl ngarèkèl lumuh kalaha

alon dènira ngandika
Jayaningrat Adipati
bênêr adhi Martapura
sapikir dika tan sisip
nanging rakiting pikir
pangkat-pangkat wêktu-wêktu
tan kêna sok mijila
lirua môngsa tan kêni
mungguh ing prang nora kêna sok wania

aja ngandêl kèhing bala
yèn pikire durung dadi
aja age-age mangsah
pinikir kang matêng dhingin
dèn umah dèn aeling
ing gêlar aja kaliru
nadyan sugiha gêlar
lawan sugiha prajurit
yèn tan dadi senapati durung eklas

tekade maring Hyang Suksma
antêping tingkah tumitih
karana sor unggul ing prang
gumantung ing senapati
wadya darma nglakoni
ing rèh maju unduripun
lan winihing prakara
aja sukêr dèn aêning
yèn nibani sikara sor ing wêkasan

prange Dipati Bragola
mungsuh Jêng Sultan Matawis
iku Bragola sikara
marang badane pribadi
mopo rèhing narpati
angayoni têgêsipun
ngandêlkên sugih bala
prajurite bêcik-bêcik
parandene aprang mung kanggo rong dina

ciptane kanggo sawarsa
mulih isin wong Matawis
ngandêlakên dananira
miwah kramane andadi
wadya saeka kapti
tiwas ngandêlakên batur
bêcik-bêcik akathah
nora ngandêlakên pikir
wong Mataram nora kongsi kêna brôngta

tiwase Dipati Pathi
kurang ning witing prakara
kaworan sukêr atine
Dipati Jayapuspita
amung wong Surabaya
wong sajagad kang amukul
nora bêdhah tigang warsa

sawab uwiting prakawis
kadange kêna niaya
Ki Jangrana ing Pathine
balike Jayapuspita
anusahakên jagad
pêpati tan kêna ngetung
wus antuk tikêl nêmbêlas

susahe wong Surawèsthi
kalawan wong Kartasura
puniku dede timbange
wus nama pakolèhira
dènnya mêmalês susah
dèn èmpêr-èmpêra iku
rakite ulah prakara

gumujêng radèn apatih
kowe radèn kari tuwa
pradipati mèsêm kabèh
amandêng Radèn Paridan
maksih akuthêkêran
umatur sarwi gumuyu
anguyup wedang ping gangsal

netrane maksih mucicil
alal puntên ki dipatya
katêbihên ondhe-ondhe
panjênênganing narendra
botên kenging dèn wora
nadyan eyang miwah buyut
datan kêna cinaruba

sinungan wahyu pribadi
pangkat-pangkating karajan
yèn wong suwita ing katong
pasthi mulat ing lautan
lautaning gustinya
angadhang condhonging kayun
kayungyun amrih sukanya

mirid sarapating kapti
abdi botên anjurunga
punapa botên munapèk
munapèk ratu kewala
dede mungguhing Suksma
yêkti dudu cacad agung
wong munapèk pangawulan

gumêr sagung pra dipati
kang wanci wus bêdhug dawa
wusnya adhahar bubare
samarga kang pra dipatya
tan ana kang dèn ucap
mung Radèn Martapurèku
lan Dipati Jayaningrat

ing dalu datan kawarni
rahadèn rêkyana patya
enjing sowan mring kadhaton
tan mawi kanthi punggawa
ngandikan praptèng ngarsa
rêkyana patih wotsantun
pukulun sampun kawula

dhawuhkên timbalan aji
dhawuh sagung pra dipatya
kinèn mikir mrih pênêde
prakawis kang sami aprang
Kumpêni lan wong Cina
gih abdi dalêm pukulun
pun Dipati Jayaningrat

ature sampun ngopèni
tinambuhana kewala
yèn sampun sami rêmpune
cinandhak salah satunggal
Kumpêni kang cinandhak
tinulungan yudanipun
janji birata sadaya

tan rumêksa tan ngingoni
patih mantun mring Jakarta
têmpuran utangan kabèh
sirna mantuk pawong sanak
abdi dalêm sadaya
pra dipati anèm sêpuh
ing pikir anut sadaya

dhatêng abdi dalêm gusti
pun Dipati Jayaningrat
amung satunggil kang nyêngklèng
abdi dalêm pun Paridan
yèn tog-toganing lampah
kêdah Cina kang kinukup
yèn botên angukup Cina

sampun tanggêl ing ajurit
binirata kalih pisan
pun Paridan amathènthèng
sadalu ujung prakara
wontên wisma kawula
anglawani wuwusipun
pun Dipati Jayaningrat

tan purun kawon ing pikir
warêngkêngipun Paridan
sang nata angandikalon
nanging paman sok bêcika
kadadeaning rêmbag
pikir andhap pikir luhur
kang luhur patut dèn goa

nêmbah rahadèn apatih
kados luhur pun Dipatya
Jayaningrat ing pikire
nanging talobèh atamban
abdi dalêm Paridan
arikat-rikating gêcul
punika sumanggèng karsa

mèsêm wau sri bupati
adangu tan angandika
paman mungguh sira dhewe
êndi pantês kang dèn goa
nêmbah rahadèn patya
inggih kangge kalihipun
sarta amatawis lampah

nanging sok dadosa gusti
kapurunane wong Cina
yèn sampun dados prangrame
ginêndhing sarwi lumampah
sri narendra ngandika
Si Tirtawiguna iku
lan Si Arya Pringgalaya

pikire milu kang êndi
apa milu Si Paridan
miwah milu ing pikire
Si Dipati Jayaningrat
kya patih matur nêmbah
dèrèng wontên kang dipun tut
taksih aminggu kewala

dèrèng tumut angudhoni
sang nata alon ngandika
yèn kaya mangkono kiye
pikir lagi binakalan
mungguh ing kene paman
dene yèn nuli acampuh
Kumpêni lawan wong Cina

kono gone pikir malih
lêlakon amrih dadia
ya môngsa bodhoa kowe
radèn apatih tur sêmbah
yèn inggih karsa tuwan
abdi dalêm kula tundhung
pun Paridan umantuka

dhatêng nagrine tumuli
supados mratikêlana
wong Cina amrih galake
anuntên kadadosana
ing prang age campuha
yèn wus kahana pukulun
abdi dalêm pun Paridan

dadosa sirahing kardi
bucal punggawa satunggal
pun Cina amrih maptêpe
sang nata aris ngandika
yèn sira wus pracaya
Si Paridan nora gêcul
yèn bêcik sakarsanira

tur sêmbah anulya mijil
Rahadèn Natakusuma
sapraptanirèng dalême
nimbali Radèn Paridan
prapta binêkta ngiwa
radèn patih ngandikarum
hèh radèn sira tampia

timalane sri bupati
mundhut pati uripira
sira tinuduh ing gawe
andadoskên lêlampahan
darapon enggala prang
galaka wong Cina iku
tumuli nêmpuha ing prang

puluh-puluh sri bupati
kudu pracaya ing sira
apa dene raganingong
kudu nganggêp tan sumêlang
kutin tan ngrasa beda
lawan kabèh anak ingsun
Si Suwarna Si Supama

poma dèn angati-ati
radèn aja kaya bocah
gawe iki luwih abot
agawat kaliwat-liwat
dèn polat dèn lumumpat
dèn asamun dèn asêmu
dèn samar aywa kawêdhar

dèn awingit dèn abangkit
iya amung donganingwang
mring sira sun sêdyakake
Martapura duk miyarsa
nangis sarwi tur sêmbah
lêbura dadosa bubuk
bêbalunge pun Paridan

tan nêdya mingkêt sanyari
nglampahi karya sampeyan
lawan tuduhe sang katong
ajura kumur-kumura
badan amora kisma
amuntir jêjenggotipun
ngawêt macicil tur sêmbah

nolih rahadèn apatih
prapta kang tigang tadhahan
rong tadhahan busanane
ingkang satadhahan reyal
patang atus ngandika
nya radèn gawenên sangu
lawan iku patêlêsan

kang karakêt awak mami
bêdhil alus patang pasang
sira sun gawani towok
kêkênuran salawe prah
nêmbah sampun tinampan
mundur wusnya nguswa suku
sapraptaning pamondhokan

sayaga budhal ing wêngi
sawadyane Martapura
ya ta gênti winiraos
Adipati Jayaningrat
nimbali Suralaya
kalawan Ki Arya Kudus
lan ngaturi Citrasoma

pinanggihan pondhok wingking
wus tata sami alênggah
ki dipati ngandikalon
hèh ta sanak Citrasoma
mangke kula utusan
marang Tumênggung Mataun
lawan Radèn Surabrata

yèn awrat kula aturi
wong agung kalih punika
dawêg angalahi gawe
jujug Radèn Surabrata
dika mila kula jak
wong sakawan ugêripun
pasisir môncanagara

amrih gilige ing pikir
bêcik ingkang wani kalah
ajana kabotan bokong
wus mêsat ingkang dinuta
wus têlas pinitungkas
prapta ing pakuwonipun
Adipati Pranaraga

tinimbalan wus apanggih
codaka ing Pakalongan
nêmbah sarwi matur alon
pukulun amba dinuta
dhatêng rayi sampeyan
ki dipati aturipun
punapa rayi sampeyan

ingkang dhatêngi mariki
lan Dipati Citrasoma
sami bêkta kaliwone
punapa inggih paduka
ingkang anêdhakana
nauri Radèn Tumênggung
Surabrata iya ingwang

kang maring pondhoke adhi
kalima êting kewala
sira banjura dèn age
marah kang Mataun Jipang
lamun ingsun wis mangkat
amung kalima ting naur
maring pondhok Pakalongan

duta Pakalongan aglis
lajêng mring Mataun Jipang
prapta katur saature
Ki Mataun sigra dandan
bêkta amung sakawan
kalima lan êtingipun
lèr warung watu kacandhak

sarêngan dènnya lumaris
Mataun lan Surabrata
dutèng Pakalongan age
andhingini tur uninga
praptane gustinira
ki adipati amêthuk
munggèng kori pasanggrahan

wus tundhuk wong agung katri
sakawan lan Citrasoma
Arya Kudus kalimane
kanêm Radèn Suralaya
wusnya tata alênggah
langkung dènira sêsugun
Adipati Jayaningrat

wadya sami kinèn nêbih
mung rare alit kewala
ingkang atêngga anglone
ijèn samyalit tekonya
wusnya adhahar wedang
ngandika Radèn Tumênggung
Surabrata Pranaraga

adhi kula tur upaksi
pun Tumênggung Martapura
duk wau dalu angkate
mantuk dhatêng Garobogan
punapa ta sampeyan
botên pinaringan wêruh
ing lampahipun punika

mring ki lurah radèn patih
mokal adhi yèn suwênga
alon wau ing saure
Adipati Jayaningrat
dèrèng ing sapunika
wikana kakang tumênggung
manawi ing benjang enjang

inggih kakang kadipundi
kang karsa raka paduka
têka botên sami ngêtog
dhatêng niyaka nagara
nênggih Tirtawiguna
lan Arya Pringgalayèku
botên winawuh ing rêmbag

kawula dèrèng kadugi
radèn apatih kang karsa
pra dipati sadayane
kang sami tukang prakara
pan sami kalancangan
dhatêng pun Martapurèku
saèn tan arsa anggula

nanging kawula maras ing batin
dhatêng raka paduka ki lurah
yèn makatên teregane
ngucira botên wurung
pra dipati Kartasurèki
tan wontên bisa mênga
pijêr ting palinguk
kang sami kinathik praja
pasamoan kadi tatu kang prihatin
yèn katungkul anjagal

botên wontên kang nêdya sayêkti
anênungkul amrih kaluputan
pan inggih dhatêng lurahe
awak wong êndhas wakul
awak nôngka balonyo sami
samôngsa kinêbuka
amung isi êntut
rêmbug kang karêm bangêrnya
rêmbug suci kang wangi nora gêpoki
bêtah andulu janma

kari marang Ki Martapuralit
alit dêdêg alit lênggahira
kayu jarak canthèlane
prandene bisa manggung
pan angungkung ngungkul-ungkuli
ingkang samya ginantang
munggèng mring pring pêtung
pinayonan pêparadan
nora muni anjintêl pilêrên mêngi
tan patut dèn ingua

