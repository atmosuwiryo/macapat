Ambanon binatur sela
mangidul ujurirèki
inggil sapundhak watara
dhak-undhakan tundha katri
têmu-gêlang ngubêngi
jrambah nginggil siti alus
sêkar-sêkar mawarna
ngrênggani kang astha candhi
ingkang mungging babagan candhi Jonggrangan

Ananing candhi winarna
sisih wetan cacah katri
samya ngilèn ajêngira
sisih kilèn ugi katri
mangetan ajêgnèki
ajêng-ajêngan katêlu
sisih êlèr satunggal
mangidul ajêngirèki
sisih kidul satunggal ngalèr ajêngnya

Kang mungging padon lor-wetan
candhi Uma namanèki
pasagi sarasah sela
datan mawi pinaringgit
ngandhap praptaning nginggil
tigawêlas tlundhakipun
isi rêca sakawan
maju-pat manggènnirèki
Dèwi Uma Sang Hyang Brama Lodra Kala

Sakiduling candhi Uma
têngah lêrês ing botrawi
winastan candhi Andana
mangilèn lajêngirèki
gêng-inggil langkung kêdhik
lawan candhi Uma wau
dhak-undhakan sawêlas
jrambah srasah sela langking
pinaringgit nanging wus kathah kang risak

Pasagi kang wawangunan
isi rêca kawan siki
nèng têngah Lêmbu Andana
mangilèn ajêngirèki
Lêmbu Andini munggwing
pojok kidul-kilènipun
mangalèr ajêngira
Lêmbu Andini ingapit
rata mawi pangirit kuda sajajar

Ingkang anèng kidul-wetan
winastanan candhi ê-Sri
pasagi sinrasah sela
datan mawi pinaringgit
kêmbar lan Uma candhi
sami triwêlas mandhuwur
rêca catur maju-pat
Sri kilèn amangku margi
kang lèr Maya Endra kidul Guru wetan

Nèng kidul dumunung têngah
sakilèning candhi ê-Sri
winastanan candhi Candra
mangalèr ajêngirèki
pasagi andhap alit
undhak-undhakannya pitu
jarambah sinarasah
sela krêsna tan rininggit
rêcanira sajuga nama Hyang Candra

Ing pojok kidul-pracima
candhi Brama wastanèki
pasagi sinrasah sela
datan mawi pinaringgit
jêng-ajêngan lawan Sri
undhak-undhakan salangkung
têngah ingkang jarambah
kadi sumur tinon wingit
rêca tiga majêng ngalèr ngidul ngetan

Kang pênêr ing dhak-undhakan
mangkya Brama amandhiri
busana cawêt kewala
Sang Hyang Bayu ingkang munggwing
ing sakidul parigi
de kang anèng loring sumur
winastan Sang Hyang Kala
langkêp busananirèki
samya ngadêg tumèmplèk ing papan sela

Salèring kang candhi Brama
têngah lêrês binotrawi
majêng ngetan jêng-ajêngan
kalawan Andini candhi
agung luhur pribadi
punika ingkang sinêbut
nênggih candhi Jonggrangan
de candhi sapta gêng alit
grêbanipun anama candhi Jonggrangan

Maju-pat margine minggah
mawa dhak-undhakan sami
ing kiwa têngên sinungan
papagêr sela ingukir
wawangunan pasagi
sinarasah sela alus
pinaringgit rinêngga
ingukir gambaran adi
lalampahanira Sang Bathara Rama

Wit linggar saking Ngayodya
dumugi pêjahirèki
sang buminata Ngalêngka
mila gambaran mawarni
ana kang kadi jalmi
lir wanara pêksi diyu
tanapi kakajêngan
arga wana myang jaladri
wandanira tan pae kalawan rêca

Satêngahing kang jarambah
candhi sawatawis inggil
dhapur tajug sawatara
sakawan wadana mawi
gothaka pênêr margi
kang nèng jroning gothakèku
nênggih kang sisih wetan
lêrês marginya manginggil
apan warni tumpakan lirpendah sima

Ing sangajênging gothaka
rêca cawêt amandhiri
winastanan Sang Hyang Siwah
ngajêngan sumuran alit
sirah naga nutupi
gothaka kang sisih kidul
rêca marabot lênggah
wasta Hyang Kanekasiwi
ingkang manggon gothaka kilèn winarna

Rêca lênggah sirah gajah
marabot Hyang Gana nami
nahan kang anèng gothaka
ing sisih êlèr winarni
rêca mrabot mandhiri
sakawan astanirèki
satunggal ngasta sêkar
tumèmplèk grananirèki
kang sajuga ngasta cis kalih nèng dhadha

Cakêt suku ingkang ngarsa
rêca alit-alit kalih
punika ingkang winastan
Rara Jonggrang narambahi
namaning kanang candhi
kang nèng lèr-kilèn winuwus
salèring candhi Jonggrang
candhi Wisnu namanèki
majêng ngetan jêng-ajêngan candhi Uma

Pasagi sinrasah sela
datan mawi pinaringgit
kêmbar lawan candhi Brama
têngahing jarambah mawi

sumuran singit asingup
rêca tri kang nèng wetan
pênêr marginya manginggil
ran Hyang Wisnu mandhiri cawêt kewala

Hyang Endra kidul sumuran
lèr sumur Hyang Bayu nami
marabot mandhiri samya
tumèmplèk papan rêspati
kang mungging lèr mungkasi
candhi Surya majêng ngidul
kêmbar lan candhi Candra
sapta dhak-undhakanèki
nèng têngahing candhi Wisnu lawan Uma

Sigêg gantya Ki Harsana
dènnya ngirid sampun prapti
sakiduling candhi Uma
samya ngaso ngaring-aring
Harsana lingira ris
lah suwawi anak bagus
minggah mring candhi Uma
inggih kang êlèr puniki
sayogyaning Cêbolang sarencangira

Wus tamat dènnira mulat
tumurun mangidul kêdhik
minggah mring candhi Andana
tamat dènnira ningali
tumurun ngidul malih
minggah candhi Sri puniku
wus tamat dènnya mulat
tumurun mangidul kêdhik
nulya minggah mangidul mring candhi Candra

Tan dangu tumurun sigra
mapan ngilèn tan atêbih
minggah maring candhi Brama
tamat dènnira umèksi
Harsana tansah criwis
mêdharakên namanipun
candhi myang rêca-rêca
ingkang samya dèntingali
gya tumurun ngalèr mring candhi Jonggrangan

Margine minggah marapat
wetane kang dènunggahi
praptèng sumur tutup naga
mangidul lampahirèki
nêkuk mangilèn nuli
gadhug pojok dyan manêkuk
ngalèr gadhug padonan
mangetan lampahirèki
praptèng ngajêng gothakaning Rara Jonggrang

Ki Harsana lon lingira
lah punika iloknèki
ingkang anama Jonggrangan
suwawi dipunlêbêti
Cêbolang catur santri
lumêbêt mambêt ganda rum
sêkar konyoh angambar
padupane tharik-tharik
turut pinggir lawan tepas rara tumpak

Rêca Jonggrang ginarayang
alus kalimis kumlinthing
sajatine sanès sela
tamat dènnira ningali
mêdale tanya maring
Ki Harsana èstunipun
rêca bok Rara Jonggrang
dene alus kumalinthing
anggèr niku sayêktose sanès sela

Criyose kang wus suwarga
punika parunggu yêkti
Nurwitri njlimêt umiyat
corèkan kang mungging ringgit
kêmput dènnya ningali
tanya gambar punapèku
criyose gih punika
Bathara Rama ing nguni
putra nata nagri Ngayudya Indhustan

Nurwitri alatah-latah
kathah èmpêripun inggih
wontên gambare wanudya
tan kêmbên anèng ngisor wit
nginggiling uwit mawi
kadi wanara mêthangkruk
kula èngêt samana
têmbung têmbungipun kawi
jawanipun Anoman uwus malumpat

Praptèng witing nagapuspa
mulat mangandhap umèksi
wanudya yu aking kêra
gêlung risak awor siti
kang iga-iga kèksi
tanpa kêmbên jatosipun
punika nyatanira
Ki Harsana inggih-inggih
wus tumurun mangsuli margi duk minggah

Atatanya kadiparan
sêkar konyoh amênuhi
padupanipun angambra
Harsana aris nauri
sabên pêkênan ngriki
kathah para bakul-bakul
tanapi palanyahan
samya nyunyuwun supadi
gangsar laris gènnipun ngupaya têdha

Utawi yèn dintên malang
malêm Jumngah Gara-kasih
ugi kathah ingkang samya
atur dupa buratwangi
kula nuwun tan uning
kang dadya panuwunipun
manawi dipun-nalar
èstu tan panggih-pinanggih
pundi wontên arca asung kamirahan

Ananging sampun dilalah
bokmanawi awit saking
kang yasa bêtah cacêgah
dumadi manungsa luwih
tyas manggung ênêng-êning
katrima panyuwunipun
dumugi ing samangkya
katrimahe nyarambahi
kang sinung ling manthuk-manthuk sadayanya

Gya mangalèr lampahira
candhi Wisnu deninggahi
wus tamat dènnya tumingal
tumurun ngetan sakêdhik
mangalèr minggah candhi
Surya tan pantara dangu
tumurun gya mangetan
wangsul kidul Uma candhi
samya kèndêl Mas Cêbolang ngunandika

Candhi bagus sadayanya
rêca apik-apik sami
nanging wus akèh kang rusak
kari Jonggrangan kang apik
wanci surup Hyang Rawi
gantya Sang Hyang Wulan timbul
nyunari sabuwana
enggar rarywa alit-alit
jalu èstri gumêrah samya dolanan

Harsana manis lingira
sèstu kula-aturi
lêrêm dhatêng griyaningwang
Mas Cêbolang nayogyani
tandya samya lumaris
prapta pakaranganipun
lumêbêt mring pandhapa
nèng salu wus dèn-gêlari
klasa batu lêmir kêntèl pêthak-pêthak

Pasugata wus tinata
wedang têmu kêmpling-kêmpling
linalapan gêndhis klapa
cinithak samripat kucing
pêthake sêmu kuning
kêthak-kêthak nanging êmpuk
nyamikan gêmblong jadah
jênang dodol lawan wajik
kêtan salak gula sêmut karasikan

Pondhoh pudhak abrit pêthak
jênang pala arum gurih
jênang durèn jênang nangka
sadaya binuntêl upih
tumumpang anèng piring
ontongan kalobot alus
têmbakone garangan
upêt mancung alus gilig
slêpa alus kêbak bon-abone sêdhah

Ki wisma ngling lah sumangga
sawontêne dènrahabi
lumayan jampi katoran
manawi sampun dumugi
lèlèh-lèlèh prayogi
pambingkasing suku rasuh
sasmita Mas Cêbolang
mring catur santrinirèki
samya rahab minum wedang nyanyamikan

Bikut ngladosi ki wisma
wedang lukak dèn-êjogi
sawontêne nyanyamikan
linarihakên waradin
dadya tamunirèki
sadaya sêmada tuwuk
suwawi dinugèkna
ulun amit malbèng panti
ambejani dhumatêng bok-jêngandika

Cêbolang dhêku lingira
saèstu botên darbèni
rikuh pakèwêt wus kadya
nèng gonne yayah pribadi
enggar kiyai panti
kaduga sajroning kalbu
malbèng mring wisma tanya
bokne apa wus miranti
kirang kêdhik sawêg ngêngêt sate ayam

Galemboh piyik kêmbaran
sawêg sami dènwadhahi
nahan tamu kang tinilar
lèlèh-lèlèh rêm-rêm pitik
wênganing lawang kori
Ki Wisma mêdal rumuhun
paladèn pinrentahan
angundurkên dhaharan
glis wis ginanti anduduk sunggata nadhah

Dyan tinata ajang kinênongan sêkul
ulam rinampat mawarni
jangan cupang sambêl jagung
pêcêl-pitik jangan mênir
lodhoh pindhang ayam bumbon

Sambêl ulêg trasi abrit radi kaduk
lalabanira mawarni
rampunging panatanipun
tamune wus samya linggih
Lurah Harsana lingnya lon

Lah suwawi punika barkahing ratu
prayogi dipunrahabi
kang sinung ling samya dhêku
sawusira awawanting
Bismilah gya nadhah alon

Ki wisma ngling sampun mawi kadhung-kadhung
ulun iki mung sadrêmi
makatên gèr êliripun
kula pinaringan sabin
tigang êjung dados lungguh

Wah ampilan kathahipun gangsal êjung
punika pirantosnèki
sêgah ing sawarninipun
kang sami ningali candhi
lajêng lèrèh griyaningong

Myang sudhiya sasipêngan ingkang patut
bilih ngantos nguciwani
èstu kataman babêndu
Cêbolang sasantrinèki
donga ngluhurkên sang katong

Pragat donga anadhah malih pikantuk
galemboh kang dènparêngi
wus dumugi dènnya kêmbul
mundur wowohan gumanti
salak kêpêl pisang-katong

Wedang bubuk kênthêl gêndhise ginêbyur
sabun-pisangmas binrêndhil
punika pamangsêgipun
miwah pangusaping amis
kang sinung ling samya dhokoh

Wusnya tutug wênèh dêgan miwah udut
Harsana eca manggihi
Mas Cêbolang tatanya rum
wontênipun candhi-candhi
nguni paran kang cariyos

Anak bagus gotèkipun tiyang sêpuh
wontên cariyos kakalih
kang satunggal jamanipun
kraton Pêngging Dwarawati
kalih Majapait kraton

Pundi ingkang lêrês jêr sami tan wêruh
Mas Cêbolang miminta sih
dhuh babo kang pinisêpuh
bilih kaparêng ing galih
amêdharna kang cariyos

Kaoling kang jaman Pêngging kratonipun
Ki Harsana nayogyani
mapan dènnya lungguh timpuh
siduwa tanganirèki
pasang karna kang ayun wroh

Binathara sri ing Pêngging ajujuluk
Pancadriya narapati
samuksanya tilar sunu
catur jalu pêkik-pêkik
samya prawirèng palungon

Pambajênge raja pandhita jujuluk
Rêsi Dewabrata sidik
Madyapanjang dhepokipun
panggulu jumênêng Pêngging
Sri Dewanata kinaot

Suwêg darbe putra sajugèstri ayu
nama Dèwi Rarasati
seda kunduran kang ibu
sumêndhi natèng Salêmbi
Sri Dipanata wiranom

Putra katri Dyan Damarmaya kang sêpuh
martapi nèng Parangtritis
Dyan Citrasena panggulu
Dyah Citrawati wuragil
ayu kuning therok-therok

Wuragile Sri Endranata linuhung
kang tinanêm anèng nagri
Sudimara kratonipun
nanging dèrèng asisiwi
bagus prawirèng pakewoh

Kacarita wontên narapati diyu
Sri Karungkala wawangi
ing Prambanan prajanipun
darbe ari warni jalmi
Rara Jonggrang moblong-moblong

Yaksendra kung mring dyah Rarasati wau
atmaja sri natèng Pêngging
gya atur surat panuwun
duta kalih kang lumaris
sêrat katampèn sang katong

Asru bêndu narapati dhawuhipun
pa-gene rajanirèki
murang kramaniti tuhu
tanpa ngrasa yèn pinasthi
nèng soring amparaningong

Amung eling watêke raksasa êdur
jujurkên angkara budi
caraka mundura gupuh
dhawuhna wangsulanmami
mring rajamu yaksakatong

Ananira sisiku pan saka saru
iku bae yaksa-aji
ngrasakna dènkongsi gadhug
mundur caraka kakalih
sang aprabu dhawuh alon

Yayi Endranata lumakuwa gupuh
mring Madyapanjang sumiwi
kakang wiku yèn sa-arju
ingsun aturi tumuli
de kakang patih sunkongkon

Ngupaya-a saraya jalma linuhung
linirukkên ing ngajurit
kang bisa nyirnakkên ripu
bakal ingsunpatêdhani
Rarasati putraningong

Nêmbah matur sandika kang sinung dhawuh
anulya Prabu Salêmbi
yèn makatên karsa prabu
amba tantune rumiyin
Citrasena putraningong

Natèng Pêngging kaparêng dadya tan èstu
utusan kiyai patih
sang prabu jêngkar ngadhatun
bubaran kang samya nangkil
Sri Salêmbi cinariyos

Sapraptane ing praja ngandika arum
maring putranya taruni
Citrasena mau ingsun
tampa dhawuhe kakaji
sirarsa sinrayèng pupoh

Birat maring murangniti lamun unggul
bakyunira Rarasati
dhinaupkên lan sirèku
minangka ganjaranèki
putra nêmbah matur alon

Tumètèsing dhawuh sandika pan amung
rèhning badan-ulun yêkti
tan bangkit sadayanipun
sarerekaning ngajurit
mila nyuwun mopo ingong

Sang aprabu ngandika lah iku kulup
rèhning sira satriya di
kudu sudira ing kewuh
wruhanta sagung dumadi
sajatine sutaningong

Kawisesa dening purbaning dewagung
nadyan punjul dibya sêkti
yèn pasthi karsa dewagung
kinarya asoring jurit
tan wurung nêmahi kasor

Nadyan cubluk tan darbe srana sajumput
yèn pinurba mênang pasthi
iya kalêksanan unggul
anggêr wani sêtya eling
kumandêl wisesèng pandom

Ing saèstu pinayungan rèh rahayu
marma pikirên kang êning
atmajendra nêmbah dhêku
sumêne ngênthêlkên budi
linilan mundur wotsinom

Sang aprabu wawarta mring garwa wadu
patêmbayaning raka ji
putra binobotan kewuh
ing mangya lagya pinikir
kang garwa suka katongton

Nahan gantya Radyan Citrasena wau
saundurnya lajêng manjing
ma-astuti ing dewagung
amêrês êninging budi
budaya tekating punton

Sangêt limut sakêclapan tyas kumênyut
wasana kasêlan lali
kalimput ing hawanêpsu
mangkana tandya nimbali
ingkang rayi sang lir sinom

Citrawati sapraptaning ngarsanipun
winartanan rèh karsa ji
kang rayi myarsa rawat luh
mêlas asih anyungkêmi
kêdah tutwuri sang anom

Rangu-rangu narpatmaja têmah limut
kang rayi sinambut maring
maderaras mêdhar kayun
brêmara angingsêp sari
ing antara dasih wadon

wontên ingkang uninga ing tingkahipun
gupuh amunjuk sang aji
kagyat têmah asru bêndu
jaja bang mawinga wêngis
têdhak panti putra katong

Sarwi musthi sang sudibya karsanipun
mrih lenaning narpasiwi
samana rahadyan sampun
wikan têdhaking ramaji
tyas gugup lumajêng lolos

Lawan ingkang rayi risang rêtnaningrum
nata uninga nututi
ambujêng palajêngipun
sang Dèwi antuk pambudi
malbèng urung-urung miyos

Praptèng jawi nginthar tan atolèh pungkur
radyan kapêngkok capuri
cakêt lan butulan kidul
malumpat praptèng ing jawi
tan tolèh praja lunga non

Karsaning Hyang datan nunggil lampahipun
rahadyan lawan kang rayi
mangilèn lawan mangidul
yata risang narapati
hardaning runtik gya miyos

Praptèng jawi animbali patihipun
winangsit sakèhing wadi
myang kinèn amatah wadu
ngulati sang narpawisi
yèn kapanggya sak gon-ênggon

Kacêkêla bangga kalilan linampus
lawan kinèn angulati
kesahe kusumaningrum
bilih kapanggih karsaji
kinèn wangsul mring kadhaton

Sadosanya ingaksama linalimput
manêmbah rêkyana patih
ngungun lèngsèr ngarsa prabu
wus matah punggawa mantri
sri narendra angadhaton

Pramèswari winartan laksanèng sunu
tistis margiyuh wiyati
de katri atmajanipun
mangkya wus wisata sami
mangkana tyasnya sang katong

Kararantan wimbaning barubah bangun
kèngêtan atmaja nguni
Dyan Damarmaya puniku
manawi sagêt pinanggih
kêni sinrayèng palugon

Ing wasana raosing tyas sang aprabu
dahat merang mring rakaji
cidraning atur panuwun
saking kawilêt rudatin
mrês budisidaning pandon

Wanci titi sonya nis saking kadhatun
nglugas kaprabon narpati
mung kadi caraning wiku
ing karsa arsa ngulati
dyan Damarmaya kang andon

Wirandhungan laksanèng sopana nêmpuh
nasak wana jurang trêbis
prapta anggranirèng gunung
palawangan rêrêm mangkin
mindêng mursita sang katong

Amiminta wasitaning jawata gung
mugi sagêda kapanggih
dyan Damarmaya ing dangu
sanityasa sru sêmadi
tumuntu êninging panon

Apaparab Manikhara mahawiku
mahas ngasêpi pribadi
angkara murka kalimput
nahan gantya kang winarni
sang rêtna lampahnya Gamboh

Dyah Citrawati nglangut
krêkating tyas ngulati sang bagus
myarsa warta yèn wontên pandhita luwih
mahas palawangan gunung
sang dyah lumaksana gupoh

Sêdyanira ing kalbu
muhung tanya kadang dunungipun
sigra minggah kapirangu praptèng nginggil
laju marêk mahawiku
makidhupuh awotsinom

Pindha wiku kumêpyur
karsaning Hyang sakaliye pandung
dupi miyat wanudya yu ingkang prapti
kongas rarasing karsa kung
subrata wigar anglamong

Nambrama manis arum
tigas kawuryan kang nêmbe rawuh
saking pundi pinangka myang sêdyèng kapti
sintên sinambating arum
sumêngka prapta ing dhepok

Dyah kumbi nêmbah matur
amba datan darbe nama èstu
sangkan paran lir kleyang katiyup angin
tambuh puwaraning kalbu
anut sir ingkang linakon

Maharsi duk angrungu
lir jinait dahat sukèng kalbu
angandika pasajan bae wong manis
yèn sambada tyas asarju
utaminira masingong

Rêrêma dhepokingsun
jumênênga tatimbanganulun
dyah tumungkul manêmbah sumanggèng kapti
inggaling crita wus dhaup
nir subasita karongron

Sinung nama sang ayu
Endhang Panêpi tansah monglulut
rêrèntèngan lir mintuna lawan mimi
sing ênêng puja kapungkur
mung monglulut nora êpot

Labêtira sinêngkut
têmah wawrat dungkap mangsanipun
sangang candra sang wiku tatanya yêkti
asal-usule ing dangu
Endhang Panêpi wotsinom

Dhuh gurulakiulun
saèstune putrine sang prabu
ing Salêmbi Dipanata narapati
Citrawati nama ulun
kapitèng tyas wiku katong

Jrih têbah dhadha ngadhuh
nora nyana babo raganingsun
lamun tampa babênduning Hyang Linuwih
Citrawati nêmbah matur
paran kang dados rudatos

Wiku ngling arawat luh
dahat eloking lalakoningsun
salugune manira ramanta nini
Prabu Dipanata ingsun
ing Salêmbi prajaningong

Sru kagyat sang dyah ayu
sanalika èngêt tan kalimput
gêtun wirang anjrit nungkêmi rama ji
wusing lilih ing pamuwun
kang rama ngandika alon

Èh nini putraningsun
puluh-puluh nalar wus kabanjur
padha tampa babênduning Hyang Linuwih
ora luwih amung mlupuh
minta aksamaning Manon

Dupi ing wanci dalu
sang awiku murut saking gunung
kondur maring praja kang putra tan uning
enjinge rama rinuruh
èstu lolos saking dhepok

Inggal dènnya tumurun
lampahira praptèng sirahipun
lèpèn Opak sang dyah kandhêg angalêntrih
karaos wawratanipun
sigêg gantya kacarios

Nahên ta lampahipun
Radèn Citrasena kang anglangut
saking praja kalunta-lunta prihatin
tambuh kang sinêdyèng kalbu
prapta Ngenta-enta dhukoh

Nuju wismaning Buyut
Tularsiram kagyat narpasunu
non wanodya yayah atmajèng narpati
radyan malbèng wisma Buyut
Tularsiram gupoh-gupoh

Angancarani tamu
matur pinangka sinêdyèng kalbu
miwah nama radyan pasaja mangsuli
Radèn Citrasena ingsun
atmaja Salêmbi katong

Kaki tatanya ingsun
sapa baya paparabirèku
lawan mau ingsun miyat rara adi
nèng memeyan gya lumêbu
apa atmajamu wadon

Mèsêm Ki Buyut matur
amba nama Tularsiram Buyut
lare èstri wau kang lumêbèng panti
punika ran Rara Budhur
saèstu wêkamba wadon

Ngling malih sang bagus
lah ta kaki yèn sambadèng kalbu
sutanira sunpundhut dadya suwami
Ki Buyut dupi angrungu
pangandikane sang anom

Langkung pirênèng kalbu
karananya ni Budhur satuhu
warni awon nanging sangkanira alit
sinidhikara mantrèku
kasmaran kang samya anon

Ènggale sampun dhaup
kinurmatan ing sapantêsipun
ing wasana nyi Budhur datan nyondhongi
sabên pinarpêkan murut
sarwi angujari awon

Langkung merang sang bagus
ri saksana anglês saking dhukuh
lampahira praptèng Tarayêm pinanggih
Buyut Kasimpar rannipun
rahadyan tinanya alon

Nama myang sêdyanipun
walèh lamun atmajèng sang prabu
ing Salêmbi Citrasena aranmami
Kasimpar urmat kalangkung
angèdi-èdi sumugoh

Sadangunira lungguh
Buyut mawas suluhing kang sêmu
wus kawuryan rahadyan sêmu prihatin
lon matur dhuh narpasunu
mugi aywa walangatos

Paran darunanipun
de kawuryan sru sungkawèng kalbu
radyan angling lamun tinampik pawèstri
Kyai Buyut manthuk-manthuk
yèn mung makatên kemawon

Ngong atur srananipun
nanging warni gana rewandèku
yèn ingagêm lajêng warni kêthèk putih
rinuwat wangsul lir wau
ing salêbêtipun dados

Wanara warni pingul
sadhengah kang miyat sru kayungyun
mung punika sarana sumanggèng kapti
radyan kewran dahat giyuh
drênging karsa têmah nêmpoh

Buyut Simparan mundur
amet srana sinaoskên gupuh
saha matur benjang sarampunging kardi
srana kaparingna wangsul
punika pupundhèningong

Ing nguni bapaulun
nama Rêsi Jêmbawan pinunjul
kala obong awu mawujud puniki
dadya sarana sih-lulut
radyan sung wangsulan sagoh

Gana ingagêm sampun
warni kêthèk pingul nulya wangsul
maring Ngenta-enta jujug sêndhang wêning
kang garwa nuju nèng ranu
glundhung sêmprong aciciblon

Dupi myat kêthèk pingul
gugup mêntas busana rinasuk
gandrung-gandrung kapirangu sru makingkin
pinarpêkan kêthèk lulut
binêkta mring wisma gupoh

Sabên ing wanci dalu
tansah dènnya krasikan monglulut
atut runtut sacara-caraning jalmi
dadya wawrat Rara Budhur
Kyai Buyut dupi anon

Dahat merang sru bêndu
Rara Budhur lawan kêthèk pingul
kinèn kesah kalihe sarêng lumaris
praptèng madyaning wana gung
ngaup sor mandira ngayom

Dumugi samaya wus
babar jalu warni kapi pingul
Rara Budhur konduran tan uning siwi
prananing radyan sumêmprung
wangsul sipat bagus anom

Citrasena satuhu
ngunguning tyas sru merang gagêtun
dyan tinilar lêpas lampahira prapti
têpi Opak sirah pangguh
lawan kadangira wadon

Citrawati rinangkul
nêng-onêngan wartan-winartan wus
lalakoning sarira praptèng garbini
yèn mangkono jêng rama wus
nandhang pawêlèhing Manon

Yayi upama ingsun
mulih marang praja lan sirèku
pasthi ilang dukane jêng rama aji
antuk aksama satuhu
Jurudêmung wong aloro

Dangu onêng-onêngan
sakaliyan rajasunu
sang dyah mêtêg dènnira yun
anglairakên wawratan
wus ambabar mijil jalu
gêng panjang warnia rasêksa
lena konduran sang ayu

Rahadyan rudah ing nala
kadya pêcat jiwanipun
ing kali Opak jumêgur
banjir bandhang ranpa sangkan
ngêlêbi dharatanipun
layon dyah binêkta toya
rahadyan garagap gugup

Jabangbayi wus binêkta
ngili marang ing pupunthuk
apan binarsihan sampun
ki jabang tansah amular
radyan ngunandikèng kalbu
sapa baya nusonana
marang bayi warna diyu

Robing toya gya binêkta
mring têpining lèpèn wau
kinokopakên ing ranu
dangu dènnya ngokop toya
mèh sat isining kang ranu
nora kêmba panginumnya
anulya sinêndhal gupuh

Katêlah têkèng samangkya
Opak alit ilinipun
ki jabang sinung jujuluk
nênggih Kaladrêmbamoha
Darmamoha parabipun
rahadyan èngêt putranya
kênyung tinilar wana gung

Pinurugan gya binêkta
sampun sinungan jujuluk
Barabudha Kapi-pingul
tinunggilkên Darmamoba
pinarnah têpining ranu
kalihe tinilar mentar
kundur marang prajanipun

Sapungkurira rahadyan
wontên danawèstri agung
nama Witrita puniku
datan têbih dhangkanira
lan kali Opak panuju
sêdyarsa mangambil toya
uning jabang kalih wau

Mawa ciri namanira
ri saksana dyan sinambut
binêkta mring dhangkanipun
sukèng tyas ingambil suta
dhasare tan darbe sunu
lakine uwis palastra
kêna arahan duk nglurug

Ginamatèn kalihira
sih trêsnanira kalangkung
kadya wêkanya satuhu
kalihe sampun walagang
timbang sih trêsna mring biyung
samya bisa tatajalma
nama gantya kang winuwus

Nagara ing Parambanan
kyatingrat sang yaksaprabu
Kala Karungkala nuju
lênggah ing made-wangunan
patih Tubar kang nèng ngayun
dinangu paran kang dadya
sanggan laladosanipun

Dhahar êmbêg-êmbêg jalma
kyana patih nêmbah matur
dhuh gusti saèstunipun
ngupados jalma wus têlas
ênèm sêpuh sêpên sampun
yaksendra rêngu miyarsa
kya patih wrin sêmu matur

Kalamun panudyèng karsa
sudarmamba badhe katur
sang Sêkalima awiku
konjuk dadya laladosan
yaksaprabu sukèng kalbu
nanging pakèwêt rèh prênah
paman lan sudarmanipun

Kya patih yèn têmbenira
karya tyas sandeyèng wadu
dadya ngandika sang prabu
yèn si paman kang lumadya
lah dhawuhana rumuhun
têmbaya cangkrimaningwang
galih asêm gilig lurus

Êndi bongkot lan pucuknya
kalawan panitikipun
êmprit wadon lawan jalu
yèn tan bisa mardènana
paman pasthi dakkalêthuk



Patih nêmbah mundur mentar
ing margi datan winuwus
praptèng Samapura dhukuh
wus panggih lawan kang rama
matur purwa wasanèku
saha dhawuhkên timbalan
-nira risang Yaksaprabu

Sang tapa mèsêm ngandika
galih asêm iku kulup
mètên têngah bênêripun
katrajuwa êndi ingkang
ènthèng iya iku pucuk
ingkang abot bongkotira
paksi êmprit panitikipun

Kupinge sogokên êlar
kang bolong èstri satuhu
ingkang lanang pasthi buntu
wis kulup sira matura
mangkono pambatangingsun
patih Tubar wus umêsat
praptèng ngarsanira prabu

Nêmbah mature dinuta
sang yaksendra sukèng kalbu
gya mundhut galih asêm lus
lan êmprit kakalih nulya
linaksanan ing satuduh
tètès nora ana limpang
yaksendra kalangkung ngungun

Nulya paring undhang-undhang
lamun sudarma wis sêpuh
tan linilan lamun katur
dadya dhahare sang nata
kasaru ing praptanipun
ditya kalih kang dinuta
mring Pêngging bun-êbun esuk

Nêmbah wus matur sadaya
dhawuhipun sang ngaulun
Karungkala langkung bêndu
têmah dadya salin cipta
tan arsa sumiwi purun
tumêka ing yudabrata
dhawuh patih kinèn nglurug

Ngrabasèng ing Pêngging praja
sapalih wadya kang tumut
sapalih têngga kadhatun
budhal wadya Parambanan
tan cinatur lampahipun
prapta tampinganing praja
wus karya tatarub agung

Sigêg gantya kang winarna
ri sang Endranata Prabu
Madyapanjang sampun rawuh
panggih lan raka pandhita
ngaturkên timbalan prabu
sang tapa alon lingira
lah matura yayi prabu

Samêngko karsaning dewa
durung rinilan wakingsun
ya titinjo yayi prabu
mung asung gambar kewala
ênya pariksanên gupuh
gambar tinampèn binabar
Pêngging kawuryan kinêpung

Parangmuka gêng bêg krura
wus kawangwang jangkanipun
barang rèh laksitanipun
kabèh kamot jroning gambar
mangkana wasing pandulu
langkung kagyat Endranata
sarira nêmahi lampus

Nèng madyaning ngadilaga
sakala nglês amalat kung
kapitèng tyas sru matrênyuh
sang nata nulya ngandika
mring ari karya panglipur
aruming sabda mrih lêjar
dhuh kadangku yayi prabu

Tanpa wêkas yèn rinasa
dènsantosa tyasirèku
kumanbang karsa Hyang Agung
dhuh yayi prabu wruhanta
utama-utamèng lampus
iku lena nèng palagan
minulya manggih swarga gung

Kalawan sajatinira
tan ana lara myang lampus
mung urip ananirèku
kang rayi nulya winêjang
kamuksan sampurnanipun
anjing suruping palastra
mangkana kang tampi dhawuh

Karêgêm wahya jatmika
kawuryan lêjaring kalbu
sirna was sandeyèng kalbu
enjang mit wangsul mring praja
wus linilan praptanipun
ing Pêngging marêk ing raka
matur sarèhing dènutus

Purwa praptèng wasana
myang ngaturkên gambar luhung
paringe raka sang wiku
natèng Pêngging duk miyatsa
ngungun kapitèng ing kalbu
punang gambar gya binabar
kawuryan ingkang winahyu

Kang nyirnakkên satru-tama
satriya-di anom bagus
Damarmaya wastanipun
nuntên dhawuh mring apatya
ngulati kongsi katêmu
kya patih nêmbah sandika
mundur saking ngarsa prabu

Endranata wus linilan
mundur marang prajanipun
praptèng praja tampi atur
mêngsah yaksa mrêpêg praja
tur uning mring yaksaprabu
tampi dhawuh magut ing prang
sri dimara agul-agul

Inggaling criyos têmpuh prang
mêngsah rowang kathah lampus
Endranata magut pupuh
tandhing lawan patih Tubar
samya wiratamèng kewuh
rame ngêtog pangabaran
kasor Endranata Prabu

Lena madyèng rananggana
sampurna kunarpanipun
gara-gara rèh gumuruh
sasirnanira sang nata
wadya sisaning kang lampus
golong lumayu mring praja
tur uning ring sang prabu

Sri Pêngging dahat sungkawa
dhawuh pajêg barisipun
mêngsah ingkang jayèng pupuh
suka-suka masanggrahan
gantya wau kang winuwus
lampahipun kyana patya
Kartadarma angêlangut

Praptèng Prangtritis têpinya
samodra kidul gya dulu
jalma subrata nom bagus
pinarpêkan praptèng ngarsa
wus bage-binage gupuh
sajarwa kakalihira
lêga tyase sang nindya nung

Rampung dhawuhkên timbalan
sang tapa panudyèng kalbu
gagancangan lampahipun
sapraptaning Pêngging praja
laju tumamèng kadhatun
wus parêk byantarèng nata
sang prabu tatanya arum

Kawijilan miwah nama
kang tinanya nêmbah matur
Darmamaya namaulun
atmaja Sri Dipanata
purwa wasana wus katur
Sri Pêngging sru sukèng driya
sirèku pulunaningsun

Èh ta patih Kartadarma
yayi Slêmbi sungana wruh
patih nêmbah alon matur
pun patik mirêng pawarta
rinta Dipanata Prabu
mangkya murca saking praja
kagyat miyarsa sang prabu

Pangudasmaraning driya
paran ta darunanipun
karanta rêntênging kalbu
ri kalih lena myang murca
têmah muntap krodhanipun
undhang arsa mijil ing prang
rahadyan mambêng kalangkung

Matur anungkêmi pada
sagah nyirnakakên rupi
sang prabu lilih tyasipun
dhawuh mring rêkyana patya
matah wadya kanthinipun
putra Radyan Damarmaya
sandika bubaran mundur

Tan cinatur samêktanya
enjinge budhal gumuruh
wus têmpuk kalawan mungsuh
rame dènnya bandayuda
Damarmaya ngamuk punggung
wadya Prambanan kèh pêjah
sakarine samya mirut

Patih Tubar duk tumingal
wadyanira kathah lampus
sru krodha wadya manêmpuh
jaja kataman warastra
tan tumama nanging ambruk
rinêbut wus ginotongan
nulya ingundurkên gupuh

Binêkta mring Parambanan
wadya Pêngging nglut sapurug
praptèng watêsing praja gung
kèndêl ing pangungsirira
wangsul mring barisanipun
mangkana kang nandhang brana
binêkta mring jro kadhatun

Katur ing sang yaksaraja
mawinga-winga sru-bêndu
nimbali Sakèli wiku
wawarti kasor ing rana
sang aprabu arsa magut
pinambêng nyarantosêna
benjing kewala kalamun

Tubar patih wus waluya
ulun bêkta maring gunung
sang prabu panudyèng kalbu
bubaran patih binêkta
gantya wau kang winuwus
kang jayèng prang ing payudan
utusan mring Pêngging matur

Yèn parangmuka wus sirna
rahadyan cumadhong dhawuh
nanging tan kalilan laju
tinimbalan marang praja
barising Pêngging wus mundur
praptèng byantara narendra
katur solahing ngapupuh

Sang prabu Pêngging sru suka
pra wadya kang jayèng pupuh
ginanjar sadayanipun
arta kalawan busana
tantara lami sang bagus
karsane uwa sri nata
dhinaupkên lan sang ngayu

Rarênggan datan winarna
dyan Darmamaya wus atut
lèngkèt lumêkêt lir pulut
nutug dènnya mong-asmara
wus garbini rêtnaning rum
suka amarwata-suta
Durma salinne kang pupuh

Sang aprabu Pêngging tinangkil lir saban
andhèr wadya sumiwi
dhawuh mring apatya
benjing purnamasidya
dyan Darmamaya tinuding
gêcak Prambanan
dadya manggalèng jurit

Kanthi para wadya raja mancapraja
sandika kang sinung ling
bibaring sewaka
Rahadyan Darmamaya
wawarti mring garwanèki
dyah Rarasatya
margiyuh tyasnya rujit

Rèhning lagya wawrat sêpuh mèh andungkap
laire jabangbayi
nulya na suwara
lamat-lamat kapyarsa
sasanti èh Rarasati
kawruhanira
kang sira kandhut nini

Têmbe mijil jalu poma arannana
Jaka Bandung sayêkti
benjing kang kawasa
ambêdhah ing Prambanan
nênging swara matur aris
marang ing garwa
langkung sukaning galih

Nanging sandeyaning tyas saèstunira
têmbe paguting jurit
pan durung diwasa
mangka ngadoni yuda
dadya pasrah ing Hyang Widdhi
ngandikèng garwa
dhuh yayi sun mamêling

Têmbe lamun rahayu lair putranta
yèn ingsun durung mulih
kalamun tatanya
marang sariraningwang
ywa wêca yèn mangunjurit
awatna dagang
sandika kang sinung ling

Ri purnamasiddhi wadya wus ngalêmpak
kang ayun magut jurit
maring Parambanan
budhal saking ing praja
gumuruh swaraning baris
Dyan Darmamaya
kang mangka senapati

Lampahira wadya Pêngging sampun prapta
kikising praja ngrakit
ri kang masanggrahan
rèrèh sagunging wadya
jalma padesan ngoncati
abilulungan
kang bangga dènpatèni

Kauningan patih Tubar gya mangarsa
matur raksasa aji
kapitèng tyas nata
langkung ngungun ing driya
dene kadhinginan mangkin
wit karsanira
ayun lumurug malih

Ri saksana kinèn dhawuh nimbalana
sang Sakèli Baèksi
lan miranti ing prang
mêsat ingkang dinuta
wus panggih rêsi kakalih
caraka sigra
dhawuhkên sabdèng aji

Sang awiku sakaliyan nulya mangkat
sarêng carakèng ngaji
sapraptaning pura
wus panggih yaksaraja
dhawuh miluta mèt pamrih
lumunturing tyas
nambak mungsuh kang prapti

Sang Sakèli lan Baèksi matur sagah
lêga tyase sang aji
dalu lêrêp pura
enjinge dwijawara
nèng jawining baluwarti
masang kamayan
sakèhing kang kumêlip

Gagrêmêtan kutu walang sato kewan
sadhengah nyawa sami
cinipta dumadya
manungsa lan rêksasa
sangkêp sagêgamannèki
ngumpul tutwuntat
baris jawining nagri

Saya ngangsêg dupi pêrak gyanning mêngsah
ditya gora sabda ngrik
kagyat para wadya
ing Pêngging gya samêkta
ngrakit gêlaring ajurit
ayun-ayunan
rame têmpuhing jurit

Prabawaning kamayan wadya Prambanan
yèn satus kang ngêmasi
rongatus kang prapta
tan suda malah wêwah
wangwang punggawa ing Pêngging
kawêkèn dahat
dènnira mangsah jurit

Dadya tansah aris guguran kewala
tanpa wêkas kang jurit
sigêg kang ngayuda
ginantyan kang carita
jro pura nagari Pêngging
dènnira wawrat
kusuma Rarasati

Praptèng wanci samaya ambabar priya
dhe-gus angrêspatèni
wus sinungan nama
nêtêpi ing wasita
Dyan Bandung kinudang murti
kalis ing lara
gantya winarna malih

nênggih lampahira wiku Manikara
wus prapta ing Salêmbi
panggih lawan garwa
warta putra tan panggya
tan antara nulya prapti
Dyan Citrasena
ramèbu sukèng galih

Ingaturan Sri Prabu Dipanata
sowan marang ing Pêngging
kalawan kang putra
prapta nuju sewaka
Sri Pêngging sukanya ngênting
tanya dènnira
wisata ngikis ratri

Ingkang datan piningit katur sadaya
suka sukuring aji
gantya sung pawarta
lenanya Sri Dimara
kasambut madyaning jurit
kunarpa sirna
katuju mangkya manggih

Kaponakan nama Radyan Damarmaya
kang bisa bengkas kardi
winêdhar sadaya
suka arawat waspa
luwaran dènnira nangkil
ari binêkta
Wirangrong manjing puri

Praptaning puri pinanggih
lan putra mantu sang sinom
tuwin ingkang wayah Jaka Bandung
suka Sri Salêmbi
nanging netyasmu waspa
wuryaning taksih yoga

Kang raka tumingal nanging
tan dugi kang dadya wirong
têmah ris tatanya yayi Prabu
ing panyawangmami
èsmu prihatin dahat
paran kang dadya daruna

Nêmbah matur amung margi
katongton kang sampun layon
yayi Endranata lenèng pupuh
sang prabu ing Pêngging
tyas dèrèng anarimah
taksih ngudi ing patanya

Kang rayi tumungkul sarwi
tarocosan mawêtu loh
dadakan pamanggya manawa yun
andarbèni kapti
ananging tan kawêdal
pakolèhing kang atmaja

Kang raka ngandika malih
ywa sandeya tyas rudatos
marang putranira kaki mantu
ing pangêbang mami
sabêdhahing Prambanan
nuli ngong dêgakên nata

Gumantiya jênêngmami
margi pira sutaningong
amung siji mantumu pan wus tamtu
kang majibi Pêngging
lan kulup Damarmaya
kang rayi nêmbah turira

Kang botên-botên kaka-ji
sanajan sèlèh kaprabon
ingkang darbèni namung kok mantu
dêstun mung ngêmbani
dene duhkita-amba
ulun matur sajatinya

Margi saking mudha pingging
dèrèng wrin lampahnya yêktos
prakawising gêsang paminipun
pidananing jalmi
ngramuhi sutanira
yayi agampang kewala

Dinulang dhêdhak lan tai
winadhahan anèng bathok
kang rayi tumungkul karya limut
ing warana amrih
wadi ywa kawadaka
mangkana sri nata wrêddha

Tansah kagagas punapi
patanya kang dadya êros
nulya nimbali Citrasenèku
sinungan jêmparing
sang Prabu Dipanata
saya giyuh tyas barubah

Raka ginalih udani
sawadine kang lêlakon
matur nyuwun lilah yun mawiku
sèlèh kaprabon mring
Rahadyan Citrasena
yayi ngong mangayubagya

Kathah sabdaning raka ji
tuhu tan wrin wadi yêktos
nanging tinampènan sampun gathuk
kêcut èsêmnèki
nulya pamit mring raka
kundur mring Salêmbi praja

Sapraptanira ing puri
wawarti sori samêngko
kulup Citrasena ingsun-junjung
madêg narapati
lawan idining uwa
narèswara tyas mawarta

Wus mupakat wong sanagri
nanging Dinapata katong
ratri gung udrasa dupi bangun
ngandika mring sori
arsa marêk ing raka
raja wiku Dewabrata

Garwa jumurung basuki
saksana tindak sang katong
praptèng Madyapanjang tanpa wadu
kang raka marêngi
ababad-babad wana
lajêng sumusul ing raka

Wus panggih tinanya aris
apa ingutus ri-ningong
lan rakanta prabu nêmbah matur
tan ingutus patik
prêlu laksitaningwang
arsa ngêmpal ing paduka

Ulun wus magawan mangkin
putranta kang madêg katong
sang wiku karênan ngandika rum
muga yayi aji
Sang Hyang Jagad Pratingkah
ngapura sagung dosanta

Kagyat kang rayi miyarsi
lêgêg osikirèng batos
baya uwus wikan kakang wiku
ing wiyogamami
satêmah matur nêmbah
angsala idi paduka

Kang raka mèsêm dumadi
katatangi walangatos
dyan matur kang dadya ukumipun
angranuhi siwi
sang wiku angandika
nêtêpi anggêring praja

Dinulang dhêdhak myang tai
cinarub ana ing bathok
kapirangu amit raka gupuh
ayun maring kali
ninilap wus umentar
praptèng têpining narmada

Ngupaya panggonan wêrit
wontên witing kusambi yom
curiga dènunus ingugêr wus
rinungkêban aglis
jaja trus ing walikat
Dipanata wus palastra

Sang wiku dangu ngêntosi
nulya ingupados gupuh
kang panggih wus lina tyas matrênyuh
layon dènrungkêbi

binêkta maring sanggrahan

Para wadu yun ngrakêti
dadakan kang lèpèn êrob
layon kanyut sirna tan kadulu
lêgêg sang maharsi
lalayu marang praja
Salêmbi myang Dwarawatya

Wus katur sang natèng Pêngging
dahat ngungun sru prihatos
nahan kang mring praja Salêmbi wus
katur Sri Salêmbi
gya matur ibunira
pramèswari jrit karuna

Arsa wrin lêkasing nguni
kang putra dhèrèk rumojong
samêkta gya budhal lawan sagung
dyah sajroning puri
prapta dhepoking raka
linipur ing bojakrama

Nyuwun lilah yun udani
tilasing panganyut-tuwoh
linilan wus mentar dupi rawuh
katonton garwaji
sang dyah dyan suduk jiwa
pra sêlir bela sadaya

Layon ayun dènkukupi
kanang lèpèn toyanya rop
wus kanyut ing toya sadayèku
sigêg tan winarni
kang samya gung sungkawa
gantya ingkang winursita

Wus sawarsa wadya Pêngging
ngêpung Parambanan kraton
awit malih yuda sru magrêgut
long-linongan sami
kathah prawira lena
aprang ngantos gangsal warsa

Kèndêl dènnira ajurit
kocap ing Pêngging sang katong
lagya katamuwan raka wiku
Dewabrata Rêsi
sawusnya sinambrama
rêmbag sakecaning lampah

Amukul dadraning wèri
mungsuh Parambanan Galoh
Bali lan Madura salah satu
pundi kang pinêndir
matur ing Parambanan
gya nimbali Citrasena

Nata mudha ing Salêmbi
sapraptane ngarsa katong
tandya dhinawuhan kinèn bantu
mring Prambanan nagri
dhawuh ngantêp ngayuda
pamunahing satru dibya

Sri Salêmbi nêmbah amit
saking Pêngging lajêng bodhol
praptèng Parambanan wus atêmu
raka senapati
RahadènDarmamaya
winartan sedaning rama

Lawan ibu pramèswari
Darmamaya arawat loh
dene tan uninga sedanipun
pinupus ing pasthi
sang Prabu Citrasena
dhawuhkên dhawuhing uwa

Saksana sasmitèng dasih
ngantêp ing prang ararêmpon
pagut ing ngayuda tan winuwus
risak wadya Pêngging
Darmamaya amrês budya
ari kinèn among bala

Rahadyan wisatèng ratri
ing Parangtritis wus rawoh
ngêningakên puja sru manêkung
ungguling ngajurit
bêdhah prajèng Parambanan
panyuwune katarima

Ganda arum lumrang minging
gara-gara sru gumuroh
paringing jawata kang tumurun
sara Cundhamani
mawa praba prabawa
rahadyan mudhar sêmadya

Nêmbah nyandhak Cundhamani
wangsul mring palagan gupoh
pinanggih ri nata winartan wus
sasmitèng wadya glis
mêkasi ing ngayuda
wus rinakit gêlar Byuha

Adan têmpuhing ngajurit
rah mili lir samodra rop
Radèn Darmamaya sasmita wus
sakèh wadya Pêngging
kinèn nisih sadaya
Cundhamani wus pinudya

Winursita cipta-êning
mijil dahana karyèlok
mubal ngalad-alad gêng sagunung
rumarah patitis
marwasèng mêngsah harda
wadya cipta wus syuh sirna

Rêsi kalih sru malêncing
pra wadya Prambanan losoh
kang gêsang lumayu mring kitha wus
gusis mêngsah ngisis
Rahadyan Darmamaya
suka sukur ing jawata

Prabawaning Cundhamani
anulya binirat alon
Prabu Karungkala duk angrungu
tiwasing wadya ji
bramantya mêngsah krura
tanpa kanthi lir Hyang Kala

Wadya Pêngging larut mirut
katgadèng tyas Sri Salêmbi
rame têmpuhing ngayuda
liru prabawa mawanti
datan ana kang kasoran
Radyan Darmamaya aglis

Cundhamani pinusthi wus
lumêpas saingga thathit
dityaprabu wus kataman
jangga pagas tan mindhoni
angga rêbah bumi molah
riwut pancawara tarik

Plêsating sirah dhumawuh
madyaning duksina tasik
atma mêsat mawa cahya
nukma wêkaning Panêpi
ditya mudha Darmamoha
wadya Prambanan sru miris

Nahên ta ingkang winuwus
kang anèng sajroning puri
kadange sang dityaraja
warna yu manis mrakati
wus diwasa lir wranggana
Rara Jonggrang awawangi

Myarsa yèn raka sang prabu
kasambut madyaning jurit
ubêking tyas kararantan
tambuh-tambuh solahnèki
saksana nulya wisata
pribadi dènnira mijil

Lawanging kutha tinutup
tinêtêkan sadayèki
sang jayèng prang ngluting mêngsah
kanggêg datan antuk margi
kèndêl jawining wiwara
pacak baris ngêpung puri

Lêpas lampahe sang ngayu
murang marga waspa mijil
kèndêl satêpining Opak
miminta dewa linuwih
myarsa swaraning kang raka
dhuh yayi ywa gung prihatin

Pituhunên ujaringsun
banjur lumakuwa maring
desa Marta manggihana
ditya mudha Darmamoha
ing kono panuksmaningwang
pilutanên lunturing sih

Sira jalukana tulung
lêjar tyasira sang putri
mahawan mring desa Marta
wus panggih lan danawèstri
wil Witrita sang dyah tanya
lah ing ngêndi gonnirèki

Ditya Darmamoha iku
kang tinanya matur aris
punika atmaja kula
kang anèm warni rasêksi
kang sêpuh warni wanara
pêthak Barabudha nami

Samya tarakbrata gêntur
nèng tlaga Muncar martapi
wus samyantuk sihing dewa
sinung kasêktèn linuwih
Rara Jonggrang sukèng nala
kalamun sa-arju nini

Sutamu undangên gupuh
Witrita lumaksana glis
prapta ing talaga Muncar
panggya lan wêkanya kalih
winartan gatining lampah
tan lênggana nulya kerit

Prapta ngarsaning sang ngayu
ngunguning tyas sang minta sih
wingiting cahya kalihnya
kadi trahing kusumadi
Darmamoha lon turira
pinangka sêdya myang nami

Sajarwa sang rêtnaning-rum
pinangka sêdya kakasih
têmbê yèn lêbda ing karya
ulun tan suwalèng kapti
Darmamoha suka sagah
sigra binêkta mring nagri

Sapraptanirèng kadhatun
binusanan kaprabon ji
tilas agême kang raka
cèplês tan ana ngowahi
tan siwah lan kang wus lena
lir jambê sinigar kalih

Dahat sukèng tyas sang ngayu
patih Tubar dèntimbali
winartan sakèh lalakyan
suka sukur mangênjali
patih iki srayaningwang
ingsun jumênêngkên aji

Gumantiya kakang prabu
Sri Baka jujuluknèki
patih Tubar nêmbah mentar
undhang sang nata basuki
salin juluk Prabu Baka
arsa magut jurit malih

Wus samêkta tandya campuh
ing ngaprang tansah kapilis
Prabu Baka kewraning tyas
nulya manggihi sang putri
jinatèn panduking karsa
karya rèh upaya sandi

Dyah Rara Jonggrang jumurung
sang prabu amalih warni
tan siwah lan Rara Jonggrang
mentar mring barisan Pêngging
panggih radyan Darmamaya
tyas kumênyut tatanya ris

Nama miwah sêdyanipun
sang pindha warna turnya ris
kula nama Rara Jonggrang
kadange nèm sang yaksa-ji
Parambanan kang wus lena
mila sumiwi sang pêkik

Wit arsa winisisèstu
kaprênah santana sami
apanêngran Ditya Baka
ing mangkya wus madêg aji
ambawani ing Prambanan
amba lênggana nulya nis

Lamun kapanujèng kayun
arsa mawongan sang pêkik
Darmamaya dahat suka
subasita wiweka nir
pinondhong binêktèng tilam
dupyarsa pinurwèng rêsmi

Wisaya wisa tumanduk
radyan kantu gumalinting
nulya dinunung makutha
sang pindha dyah wus umijil
warna radyan Darmamaya
parentah mring wadya Pêngging

Kinèn ajêg barisipun
priyangga mring Parangtritis
wadya Pêngging tanpa wikan
yèn kêni upaya sandi
sadaya mangayubagya
wus mentar kang pindha warni

Praptaning pura wus wangsul
warni Ditya Baka aji
makutha sigra binuka
radyan kang wus kadi lalis
sinungakên ing dyah Jonggrang
tyas suka marwata siwi

Datan ling kunarpa ayun
binuwang mring jalaniddhi
sang dyah jumurung ing karsa
mêsat praptèng têpi tasik
kidul radyan wus binuwang
sri yaksa wangsul mring puri

Samodra kadya kinêbur
gora rèh kagiri-giri
isèn-isèning samodra
sadaya nêmahi lalis
yata ratuning lalêmbut
sang aprabu Anginangin

Sungkawaning tyas kalangkung
myat wadya mina kèh lalis
sigra dènnira ngupaya
kang dadya darunanèki
wus kawuryan pinarpêkan
kunarpa cinandhak aglis

Winawèstu dèrèng lampus
mung kêni upaya sandi
radyan nulya ingusadan
wus waluya kadi nguni
sirna umobing samodra
sakathahing kang ngêmasi

Waluya sadayanipun
matur Prabu Anginangin
mangkya dèrèng mangsanira
pêjahè Baka narpati
benjang yèn wontên satriya
Radèn Bandung awawangi

Saking Pêngging wijilipun
puniku mungkasi kardi
kadhadha dyan Darmamaya
èngêt garwa kang garbini
dumadya eca tyasira
tandya binêkta ing puri

Miwah ingadêgkên ratu
mêngkoni sagung dhêdhêmit
sarta isining samodra
lawan winulang sakalir
ing rèh jaya kawijayan
kotamaning madêg aji

Lami dènnya madêg ratu
dupi wus mangsanirèki
Prabu Maruta lingira
puniku nêdhêngirèki
suwawi mring pabaratan
mungkasi ngrabasèng puri

Kula radèn ingkang jangkung
wus mentar saking ing tasik
prapta nagri Parambanan
ananging maksih piningit
wadya Pêngging datan owah
taksih ajêg barisnèki

Nahên gantya kang winuwus
atmaja Hyang Surapati
nama Sang Hyang Citrasena
kapencut madêg narpati
siniwi ing marcapada
Sang Hyang Endra asung wangsit

Tan bisa jumênêng ratu
amung ing têmbe pinasthi
tumuntur nrahkên narendra
laku kudu dilakoni
manuksmaa marang Sata
sakala amalih warni

Sawung agêng ulês pingul
buntut mêlêm mubal langking
kinèn tapa graning ngarga
ing Kêlut nulya lumaris
tan cinatur laminira
kadangnya wrêdha wawangi

Hyang Citragada wulangun
dahat onêng mring kang rayi
ingaknya manuksma dadya
sawung ulêsira langking
buntutipun mubal pêthak
kinon mahas ardi Mrapi

Benjing tartamtu kapangguh
nêmbah mêsat kang sinung ling
mangkya kocap Prabu Baka
wus panggya lawan rêtna di
tansah mangun karasikan
nèng sajroning têpas wingit

Inggaling cariyos sampun
garbini têkaning wanci
ambabar mijil wanodya
warni jalma yu linuwih
ramèbu suka kalintang
sinung ran Rara Nawangsih

Nanging Sri Baka kalangkung
miminta atmaja malih
priya ginadhang narendra
nimbali rêkyana patih
dhinawuhan angupaya
panglipuring tyas prihatin

Kyana patih nêmbah matur
pun bapa manawi bangkit
nulya utusan wus mentar
tan dangu prapta ngarsa ji
Sakèli wus dhinawuhan
gya mundur saking ngarsa ji

Panggya lan raka sang wiku
Baèksi winartan gati
kang dadya karsèng narendra
kadugèng tyas nulya ngambil
klangênannya satawana
dipudyamantra wus warni

Sawung abrit ulêsipun
rêspati tan nguciwani
nora nana kang cineda
pun Sasab namanirèki
kinèn ngaturkên sang nata
kalawan matura yayi

Ngadêgkên kalangan sawung
kang dadya botohirèki
sutantasi Ditya Rota
Sakèli nuwun wus pamit
ingiring pulunanira
sarwi bopong sawung abrit

Prapta ing pura wus pangguh
kalawan sang yaksa-aji
wawêling katur sadaya
kapanudyèng tyas narpati
ngrakit kalangan wus dadya
undhang-undhang wus waradin

Sabên ari sang aprabu
ngabên sawung lawan dasih
sasat sabên ari mênang
punggawa mantri barindhil
wontên wadu botoh kawak
kakalih mung kari kulit

Mandangjaplak namanipun
kalih Bandawasa nami
putêking tyas samya kesah
Mandangjaplak anjog wukir
Palawangan sukunira
kang kidul ardi Marapi

Manungku tapa sirèku
Bandawasa mring wanadri
karyanira ambêbegal
balandhong warananèki
wuwusên Ki Mandangjaplak
pinanggihan kêthèk putih

Balabudha kang pitêkur
nèng tlaga Muncar udani
mring Mandang kalangkung wêlas
tinanya sêdyanirèki
Ki Japlak matur pasaja
suka risang kapi putih

Klangênannya kuwuk pingul
cinipta sawung wus dadi
ulêsipun mulus pêthak
bagus datan nguciwani
sinungan nama pun Muncar
sadhengah kang miyat kingkin

Lah kaki gawanên aglis
Mandangjaplak langkung suka
sawung pêthak wus tinampèn
manêmbah amit kalilan
sapraptanirèng wisma
angaso sakêdhap laju
mring kalangan bopong Muncar

Tinandhing lan sawung aji
pun Sasap lawan pun Muncar
kalangkung rame tarunge
Sasap kapilis wus pêjah
sang Prabu nulya bayar
mangsulakên darbèkipun
Ki Mandangjaplak sadaya

Nalika kawon ing nguni
tinambahan arta kathah
Ki Mandang wus pulih-gêtèh
sabên ari mring kalangan
sawungira binêkta
tinandhing sabên cul payu
mungsuhira gundam-gundam

Kaog kabur ngucir kadi
uning kuwuk ayun mangsa
Japlak kathah pamênange
nanging mangkya pinacuhan
tan parêng bêkta Muncar
kalamun ngantiya ngadu
jinarah sadarbèkira

Punika purwane nguni
sawung pêthak mulus datan
kenging mêdal kalangane
ila-ilane ing kuna
bibarkên pakalangan
nanging Ki Japlak tan keguh
sabên ari mring kalangan

Ambêkta sawung sayêkti
prandene tan nate kalah
margi pun Muncar sawabe
mangkana sang yaksa Baka
nimbali Ditya Rota
binobot ngupaya sawung
ingkang kathah cacahira

Mêsat saking ngarsa aji
panggih lan sudarmanira
ngaturkên dhawuhing katong
ngunguning tyas wus anduga
kang dadya karsa nata
mimba mring wisma andulu
taksaka kalih nuju prang

Cinandhak cinipta dadi
sawung kalih kang sajuga
kulawu cêmêng sukune
têrus lawan cucukira
winastanan pun Sura
balorok satunggalipun
suku cucuk samya krêsna

Pun Wira namanirèki
nulya angupaya sima
pinudya dadya sawunge
wulu lurik abang branang
lonthèng suku kalihnya
pun Bêncorèng namanipun
Ditya Rota lan namanya

Sumiwi ngarsa narpati
ngaturkên sawung titiga
sang prabu mundhut jangkêpe
sadaya kang warna-warna
Baèksi tur sandika
dipangganira sang prabu
pinudyamantra wus dadya

Sawung krêsna ulêsnèki
sinungan nama Gajaksa
nulya nyuwun gaman pupoh
gandhi dadya Widosana
pun Gandhu namanira
gada wido klobot pingul
sinungan sangkur gundhala

Dhuwung dadya sawung lurik
Panyorèh panêngranira
warastra wido kwaline
sinungan nama pun Sahak
papiling wiring driya
Candhiraras arannipun
puthon dadya wiring jênar

Jaliwatu namanèki
prabu-yaksa sukarêna
jangkêp sadasa sawunge
nulya iyasa kalangan
anèng ing wukir Arka
kidul praja prênahipun
rinakit lir purantara

Mangkana sang dayinta ji
nyuwun kanang kalangênan
kang mirit kadi sawunge
dadosa sukaning driya
raka panujèng karsa
nimbali kakalih wiku
praptèng ngarsa dhinawuhan

Kang dadya pamintèng sori
wiku kalih matur nêmbah
pantêsipun klangênane
prayogi angabên gêmak
lan rabining punggawa
myang pawongan cèthinipun
cinatur wus kalampahan

Sukarêna pramèswari
sabên ari tansah mênang
lah punika ta purwane
wontênipun ngabên gêmak
sang prabu gya utusan
boyongi Witrita diyu
sinung kamuktèn ing pura

Prabu Baka pindhah maring
ardi Arka wau tansah
dènnya mong ngabên sawunge
langkung kathah pamênangnya
wadyabala kawudan
Ki Mandangjaplak barundhul
kesah mring talaga Muncar

Panggih Balabudha warti
bab suwung katur sadaya
Balabudha lon dêlinge
lamun kaya mangkonoa
luhung angadu jalma
mungsuhe isih apêngkuh
bathêthêt angêpung kutha

Mandangjaplak èsmu ajrih
dahat dènnya anoraga
sang kapi sangêt wêlase
ingagnya kinèn ngupaya
sawung kang wulu krêsna
buntutira mubal pingul
iku kalamun wus angsal

Pilalanên kang abêcik
lawan jênêngna si Muwar
iku bangkit ngasorake
kabèh jagone yaksendra
dene dununge sata
ana ing Mêrapi gunung
Ki Mandang wus minggah arga

Praptèng imbanging Marapi
ing Gumulung ranning dhêkah
nulya kampir mring wismane
Buyut Tampura rannira
lagyarsa bêrsih desa
Japlak ingancaran gupuh
kalawan binujakrama

Ki Buyut awas ningali
kang prapta sêmu sungkawa
pinurih sipêng tamune
ing wanci sirêping jalma
ayam ayun pinragat
raosan lan kancanipun
sawiji kang ulês krêsna

Buntutira mubal putih
tan rênèng tyas yèn palastra
mung kinarya bêrsih dhukoh
yèn jawata nglilanana
utama matiaprang
babon mangsuli yèn ingsun
suka lampus kanggo boga

Babon sulaya lan mami
lah ta sapa ingkang bisa
amurungkên patiningngong
sanggêm asung sukarêna
tinêmpuhkên babaya
mangkana karsèng Dewa Gung
Ki Japlak sinungan wikan

Saking salu marêpêki
ngintip-intip kandhang ayam
wus cêtha ing pandulune
ayam kang sanggêm babaya
sawung ulêse krêsna
buntutira mubal pingul
tan siwah kadi wasita

Ki Japlak tatanya aris
èh jago kasaguhanta
kang wus sira wahyakake
apa kêna ingantêpan
dhuh jalma ywa sumêlang
gugunên saujaringsun
eca tyase Kyai Mandang

Sandayèng tyas mung manawi
Kyai Buyut datan angsal
wangsul maring paturone
gya enjing nulya pamitan
sarwi anyuwun ayam
ulês cêmêng buntut pingul
Ki Buyut mèsêm lingira

Lah suwawi dika ambil
puniku sawung nanêka
saking ing Mrapi pucake
Ki Japlak kalangkung suka
binopong ponang sata
sarwi awacana arum
dhusun Gumuling punika

Nama prayogi dènêlih
samangkê dhusun Kajiwan
daruna wurung sawunge
pinragat samangke arja
Buyut manadukara
katêlah lajêng kasêbut
aran ing dhusun Kajiwan

Mandangjaplak tandya pamit
nèng marga datan winarna
wus sinung aran sawunge
pun Muwar sapraptanira
ing wisma tan kêna sah
lèngkèt agêng trêsnanipun
binêkta byantarèng nata

Sang nata tatanya aris
saka ngêndi iku Japlak
saking Marapi sang katong
payo kono tatandhingan
kalawan si Gajaksa
Muwar kawon gung ngaluhur
Japlak ajrih yèn mopoa

Sawung Muwar abibisik
asal sawunge sang nata
sarta ywa sandeyèng tyase
têka ndhèrèka kewala
kakalih uwus tinoya
cul payu Muwar tinutuh
kapilis wus sinadasa

Muwar malêsnya bêt jiling
pun Gajaksa kapisanan
dadya dirada wangkene
suka kang samya totohan
kang kawon babayaran
sang prabu langkung gêgêtun
dhawuh tinutuh lan Sura

Mandhangjaplak langkung ajrih
manêmbah sumanggèng karsa
saya agêng totohane
wus tarung Sura sinampar
ing jalu gumalimpang
pêjah dadya naga agung
sawusira babayaran

Anulya tinandhing malih
kalawan sawung pun Wira
kalangkung rame tarunge
Wira pêjah kapisanan
wangke dadya taksaka
kang kawon bayaran sampun
kasaput ratri bibaran

Ki Japlak sukanya ngênting
kawonnya mantuk sadaya
pamênange kinuruhke
sapraptanira ing wisma
Muwar sinungga-sungga
ing dalu tansah pitutur
Ki Mandang dahat narima

Enjingipun sowan malih
lajêng kewala tandhingan
kalawan kagungan katong
pun Pancorèng namanira
tanglêt lawan pun Muwar
Pancorèng sinangga lampus
wangkenipun dados sima

Anulya tinêtah aglis
lawan pun sangku Gundhala
datan adangu tanglête
Gundhala ginêbag pêjah
wangkenya dadya gada
pinanjêl tandhing pun Gandhu
cul payu rame kalintang

Gandhu tiwas dadya gandhi
tinêtah malih kalawan
pun Manyorèh tarung rame
pun Manyorèh kapisanan
wangke dadya curiga
anêtah malih sang prabu
sawung nama Candhiraras

Rame dènnya mangun jurit
Candhiraras pinaranggal
mak sêg dadya warastrane
kabaranang sri narendra
tinêtah lan pun Sabak
langkung rame wus kinabruk
pun Sahak pêjah jêrbabah

Kuwandane dadya piling
tinêtah malih kalawan
pun Jaliseta namane
kêtogan sagung totohan
rukêt rame tarungnya
Jaliseta wus ingêmbun
mak sêg tan mangga puliya

Dadya astra puthon rukmi
kèndêl sêraping baskara
sangprabu kathah kawonne
botoh kathah kawudanan
de kang anut Ki Japlak
ambêntoyong antukipun
wus kalilan abubaran

Ing ratri sang yaksa aji
dahat dènnira sungkawa
Baèksi tansèng ngarsane
dhinawuhan angupaya
sawung kang ngasorêna
lawan pun Muwar puniku
Baèksi umatur nêmbah

Bilih sang prabu marêngi
pun Ditya Rota kewala
pinudya dadya sawunge
sang nata kalangkung suka
Ditya Rota pinudya
sakala wus dadya sawung
wulu klawu nama Brama

Enjing sang prabu miyosi
Ki Japlak wus ingandikan
kalawan bekta sawunge
pun Muwar tandhing lan Brama
kalangkung ramenira
sarosa gantya kapupu
temah Brama kawatgata

Maripatira kang kering
kawus kabur wus anggeblas
sang Baèksi dupi anon
nututi lampahing sata
tumekèng kidul arga
panggyarsa binêktèng wangsul
nulya na swara kapyarsa

Baèksi ruwatên aglis
yèn wus nulya agnyanana
amanggon ing tanah kulon
dumunung desa Gadhungan
benjang dadya mulyanya
yèn sirarsa golèk sawung
kang ngasorakên si Muwar

Mangetana dipun aglis
maranga ing Kêlut arga
pan kono ana wujude
ulês putih lancur krêsna
sêmu saplak lan Muwar
sawung elok bisa muwus
satata kadi manungsa

Pilutanên ing mamanis
lamun wus sambadèng karsa
jênêngna Gutukmênur-e
Baèksi mituhyèng swara
suta sinidhikara
wus waluya sinung tuduh
kadya wangsit kang kapyarsa

Ditya Rota wus lumaris
Baèksi wangsul ing pura
prapta ngabyantara katong
matur sawung tan kapanggya
taksih panggah ngupaya
sang prabu lêjar ing kalbu
dhawuh êpur wus bubaran

Baèksi amit narpati
kalilan anulya mentar
datan cinatur lampahe
wus prapta ing Kêlut arga
nalasak angupaya
tan antara dangu pangguh
mamanising pangupaya

Sawung pêthak lancur mubal langking
kawistara lir manungku puja
Baèksi eram ing tyase
sang wiku makidhupuh
mangênjali mamalating sih
sawung mèsêm sajarwa
linut ing sabda rum
sawusing titi carita
atatanya marang ing rêsi Baèksi
paran gatining karya

Sang Baèksi matur mamalat sih
saliring rèh tan na kaliwatan
kalamun kaparêng mangke
ing karsa sang linuhung
binêkta mring Prambanan nagri
katur sang natayaksa
myang sinung jujuluk
Gutukmênur Sang Hyang Sata
tan lênggana binopong binêkta aglis
praptèng byantara nata

Sawung katur guguk sang yaksa-ji
Mandangjaplak tandya tinimbalan
kinèn ambêkta sawunge
sapraptanirèng ngayun
Muwar mulat sawung narpati
bibisik mring Ki Japlak
sawunge sang prabu
arinira tunggal yayah
samya sang Hyang Indra ingkang asisiwi
wus winêdhar sadaya

Kang sinung ling ngungun langkung ajrih
wêwah sungkêm maring sawungira
sang prabu parentah age
mring Japlak sawungipun
tinandhingkên lan sawung putih
kagungan sri narendra
sumangga turipun
wus campuh madyèng kalangan
Gutukmênur Muwar pagut ing pangèksi
tan pangling kalihira

Kawistara sru gitik-ginitik
sajatine pan imbal-wacana
Muwar alon andikane
dhuh yayi kadangingsun
wus alami ingsun-ulati
lagi samangke panggya
matur Gutukmênur
ulun anèng Kêlut arga
yèn mangkono payo yayi padha mulih
kang rayi sru lênggana

Dadya dangu wawan-winawan ngling
lah ta yayi iki wus antara
ing aprang ngalaha bae
kang kinèn datan purun
matur aris sarèhning mami
sinaènan ing jalma
langkung merang ulun
wontên lukitèng babasan
asih iku timbang wawalêse gêtih
kang raka angandika

Êmpan papan kang mangkono yayi
dhihin amung walês jrih kewala
pindho pêrih lan panase
têlu wutahing marus
tumrapingkang sliranta yayi
maksih tangèh malêsa
wutahing kang marus
dêstun lagya jrih kewala
lah sumangga yèn ulun ngawona isin
sabab ulun wus sagah

Ngawonakên sawung kang dimurti
darbèkipun Ki Mandangjaplak
kang raka lon andikane
ywa mangkono riningsun
inggih kakang kadi punapi
paran lamun kawuryan
ing jalma kang ngruruh
gya ulun mangejawantah
wus sajarwa atmaja Hyang Endrapati
mèsêm kang raka myarsa

Kawistara agantya kapilis
alok-alok surak batarêbah
kang samya non sru sukane
amung Ki Mandang kang wruh
wicarane sawung kakalih
dangu awawan-sabda
kongsi mumbul-mumbul
tumitah pucaking arga
amangalèr ngayuh pucaking Marapi
anulya pipisaban

Ingkang rayi kinèn kantun awit
dumugèkkên èsthining wardaya
raka wangsul kayangane
Muwar mincok wit randhu
Gutukmênur mangetan aglis
anapak jumantara
prapta luhuripun
padhusunan Sokawatya
uning sata èstri mulus wulu putih
Gutukmênur kasmaran

Cumalorot tumulya ngrakêti
tan saranta pinurwèng asmara
satata ayam carane
sawusnya amonglulut
mibêr kadi nguni tan bangkit
ngunthul sru merang ing tyas
tantara muksa wus
wangsul sarira bathara
pan katêlah ing nguni prapta samangkin
sawung ing Sokawatya

Nora daya cêpak apêsnèki
gantya kocap kang anèng kalangan
sang prabu utusan age
angruruh Gutukmênur
Mandangjaplak asru nututi
lan Muwar wus kapanggya
nèng pucaking randhu
Ki Mandang mènèk wus pêrak
mangênjali umatur angasih-asih
mugi panujèng karsa

Kaparênga ulun êmong malih
èh ta Japlak samangke wruhanta
ingsun mring kayangan manèh
amung ta wêkasingsun
raga kita candhinên benjing
lan manèh wêkasingwang
yèn anggawa sawung
ywa aso sor randhuwana
yèn lumaris parêg lan randhu dèn aglis
kang bopong kalurukan

Sukur sarta yèn kluruk pribadi
yêkti jaya tuntas ing pamêkas
Muwar ngracut sarirane
wangsul kayanganipun
raganing kang sawung tumuli
binêkta mantuk sigra
cinandhi di luhung
katlah nama Candhiraga
kang ngulari Gutukmênur tan kapanggih
Baka langkung sungkawa

Gya parentah angupaya malih
bên-abênan mrih lipuring driya
punggawa ngaturi age
kaparêng tyasing prabu
ngabên jangkrik myang ngabên miri
pidak mawi dènolah
niku purwanipun
ngabên sawung miri pidak
lawan jangkrik mila sawung kang prayogi
wêdalan arga Mrapya

Mas Cêbolang miwah catur santri
langkung suka myarsakkên carita
sinambi alèlèh-lèlèh
jênggèlèk lon lingipun
amêmêlas natèng Salêmbi
lêrês nganyut palastra
rumaos pêsipun
labane kurang titika
ing tyas limut kêni rinancanèng ngeblis
satêmah jamah putra

Pawêlèhe puputra rasêksi
Citrasena puputra wanara
kadiparan ta pêrnahe
pakèwêt kramanipun
Ki Harsana lingira aris
nyumanggakkên ing karsa
mila kula galur
cariyos sru pados têrang
lawan kenging kaanggo têpa-palupi
lampahan kina-kina

Amangsuli cariyosing nguni
radyan Bandung wus dungkap diwasa
tansah tanya sudarmane
rinapu datan lipur
wus sajarwa dyah Rarasati
Dyan Bandung duk miyarsa
tanpa pamit ibu
pribadi tandya umêsat
saking puri sapraptanira wanadri
kapanggih Bandawasa

Aprang rame Bandawasa kuntit
dyan cinandhak arsa pinêjahan
Bandawasa lon ature
gêsangana wong bagus
nama ulun sumanggèng kapti
mêwahana paparab
inguculkên sampun
nêmbah anungkêmi pada
saha matur samangke paduka nami
Dyan Bandung Bandawasa

Bandung mêsat praptèng têpis-wiring
Parambanan gantya kang winarni
Radyan Darmamaya mangke
panggya lan ari prabu
Citrasena umatur aris
mèh lalu ing pangantya
kangraka lingnya rum
mêdhar ing purwa wasana
ari ngungun wasana sukur ing Widdhi
tandya nêmbang têngara

Samya inggar kirap wadya Pêngging
gugup prabu yaksa wus miyarsa
Dyan Darmamaya praptane
sinêngguh lajêng lampus
Dyan parentah miyosi jurit
wus campuh rame aprang
Sri Baka umagut
pinapag ing Darmamaya
Radyan Bandung prapta rananggana aglis
Darmamaya cinandhak

Sangking wingking duk arsa binanting
myarsa swara èh Bandung wruhanta
iku ramanta yêktine
Darmamaya yayahmu
Bandung kagyat sinèlèh ririh
rahap mangraup pada
dhuh wong tuwaningsun
ulun Bandung atmajanta
Radyan Darmamaya gupuh ngrangkul siwi
babo atmajaningwang

Eyang miwah ibunira kaki
apa padha basuki sadaya
Bandung nêmbah lon ature
inggih sami rahayu
mugi rama ywa walanggalih
pun yaksaprabu Baka
ulun kang umagut
tandya majêng rananggana
wus acampuh lawan raksasa narpati
angêtog kasudiran

Sèlèh gaman kuwêl ing ngajurit
mila wontên dhusun Kuwêlan rannya
sayah prang sami aripe
milanya wontên dhusun
ing Koripan dènnira jurit
mangidul kang katrajang
lusah-lusah mawut
mila karan dhusun Lusah
lajêng sawur-sinawur mila samangkin
wontên Wêdhi ran desa

Praptèng kidul Prambanan yaksa-ji
dyan cinandhak pinêtêlkên kisma
amblong trus Laut Kidule
praptèng samangkenipun
dados tlaga Miniyan nami
umbule saking kisma
katon sirahipun
jinênggit remanya têlas
gya binucal mangilèn tibanya têbih
mila na dhusun Ngrema

Mripat kalih cinuplêk wus kêni
gya binucal ngidul ngilèn mila
wontên dhusun ing Mataèk
purus binêthot gupuh
pan mangilên pambucalnèki
mila wontên ran desa
Pagêlèn puniku
sirah dènêntêpkên kisma
dadosipun samangke ing ardi Gamping
badane lajêng sirna

Sasirnane Baka narapati
Radyan Bandung gya malêbêt pura
dyah Jonggrang lawan putrine
pinarak jro kadhatun
Bandung prapta nir tahèng ati
dyan Jonggrang pinarpêgan
linuting pangungrum
sang dyah kawal ing wacana
ababana kalangênan sèwu candhi
sawêngi paripurna

Radyan Bandung sagah gya umijil
amanêgês ngêningakên cipta
nênêdha mring Pangerane
katrimah pujanipun
candhi dadya sarêng sawêngi
sèwu kirang satunggal
mirêng tiyang nutu
prênahe dhusun Katangga
Bandung kagyat sinêngguh wus bangun enjing
luwar dènnya mumuja

Aningali dalu dèrèng lingsir
Radyan Bandung lajêng angandika
dak-tatêdha salawase
marang Dewa Linuhung
wong Katangga jalu lan èstri
yèn parawan dadiya
iya prawan sêpuh
jaka dadi jaka tuwa
pan katêlah ngantos dumugi samangkin
parawan jaka tuwa

Radyan Bandung malbèng pura malih
asung uning Candhi Sèwu dadya
minta sih kalêksanane
patêmbayèng sang ngayu
linunturan sabda mamanis
sang dyah dahat lênggana
kaslêpêk ing ngatur
sigra lumajêng lan putra
Bandung krodba binujung saparannèki
dupi ayun kacandhak

Sang dyah Jonggrang mêlêng ing sêmadi
nyipta luhung dados sela-tama
jlêg warni arca anggane
èstri astane catur
jangkêp sèwu nama lêstari
cuthêl namung punika
criyose tyang sêpuh
kaol kadwi kalanira
jamanipun karaton ing Majapahit
Brawijaya pamêkas

Ingkang damêl namanipun sami
inggih Bandung atmajaning ngajar
saking pinuja dadose
rampung sami sadalu
lampahane mèmpêr ing ngarsi
punapi linajêngna
Mas Cêbolang matur
sampun samantên kewala
sakalangkung gung-gunging panuwunmami
rèhning wus wanci pajar

Kalilana ulun minta pamit
dumungèkkên lampah saha miyat
tlaga myang patilasane
Sri Baka yaksaprabu
Ki Harsana lingira aris
bagus bok-jêngandika
lah punika sampun
klêthêkan yun godog wedang
prayogine ingêntosan sawatawis
sêdhêng pajaring surya

Mas Cêbolang dhêku lingira ris
adhuh kyai ywa cuwèng wardaya
rèhning bujêng sakecane
ing lampah milanipun
ulun botên mawi ngêntosi
pasihan sasarapan
kyai wisma manthuk
rèhning dèrèng samya wikan
prênahipun ingkang badhe dèntingali
kula ngatêr ing lampah

Sru sukèng tyas Cêbolang gugahi
mring santrine kang misih anendra
wus samêkta sadayane
mintar saking ing dhusun
Ki Harsana kang anèng ngarsi
byar praptèng pèrèng dhêkah
Miniyan jinujug
sawusira myat talaga
laju miyat tilas kadhaton yaksa-ji
nagri ing Parambanan

Wusing miyat Cêbolang lingnya ris
kyai ulun nyuwun sarêrêpan
Kajoran pundi prênahe
Harsana lingira rum
ngalèr ngetan saking ing ngriki
manawi wontên krajan
anggamêng lir mêndhung
ngêngrêng labête kanggenan
ngulama di kakasihipun narpati
Jêng Sultan Ngèksiganda

Sampun ênggèr samyandum basuki
sasalaman gantya jawat tangan
Cêbolang laju lampahe
Cêbolang myating dhusun
sing mandrawa kawuryan asri
pring wulung gêng-gêng papak
papagêring dhusun
kalapane abên papah
turut pinggir jroning pagêr tharik-tharik
we mili wêning numpang

Sabin blêbêg kumêmping ngubêningi
anaracak bêntêt lêma-lêma
têgal kalawan sêtrènne
otèk jèpèn myang jagung
canthèl wijèn gudhe kaspèi
katela dhudha-nginang
sêmangka bêstêru
ceme timun myang dhêkêman
lombok terong kacang pêndhêm kacang ruji
buncis kara mawarna

Samya nêdhêng woh sadaya dadi
ascaryambêg sadaya kang miyat
baya ta iki bêrkahe
ngulama mukmin luhung
kinasihan kang murbèng gaib
sudibya martotama
têntrêm tyas rahayu
anyawabi samubarang
lagi anon kitrine wus martandhani
kinacèk ing sasama

Ngajêngngakên ing waktu Mahribi
Mas Cêbolang lawan rencangira
lumêbêt jro karajane
gasik kêncêng marga gung
pala kêpêl ing kanan kering
masjid agêng katingal
ing sajawinipun
capuri prênah duksina
kilèn regol kidul masjid wismanèki
naibNgabdulmartaka

Lagya ayun ngambil toyastuti
miyat ana dhatêngan lêlima
nèng plataran masjid gêdhe
nulya pinaran gupuh
sasalaman tatanya aris
kula anilakrama
dhumatêng mas-putu
lah sintên ingkang sinambat
miwah asli tanapi sinêdyèng galih
Salisir nêmbe miyat

Mas Cêbolang lon lingira
kawula santri balaka
saking Kêdhu Margaima
pun Cêbolang nama kula

Rencang sakawan punika
pun Nurwitri Ki Saloka
Palakarti Kartipala
pramila kadara-dara

Wit kasok karoban warta
ngambar lir wrêksa candhana
Jêng Pangran ingkang minulya
parab Panêmbahan Rama

Manawi pinudyèng karsa
ulun badhe ngèstupada
nyuwun barkah sang minulya
panyirêping mudha harda

Ki naib dupi miyarsa
sukèng tyas alon wacana
puniku langkung utama
ing benjing-enjing kewala

Kula ingkang angaturna
mangke dalu kaparênga
sipêng ing wismakawula
bilih sampun bakda Ngisa

Sadayane kula bêkta
Cêbolang sumanggèng karsa
sawusnya wulu anulya
minggah masjid Alahuma

Santri gêng alit kacaryan
marang kang nêmbe kawuryan
Mas Cêbolang nulya adan
tan sarêng Mahrib sunatan

Manjing ing wêktu Mahribi
Ki Nurwitri kang ngamadi
kaliye swarane adi
kasmaran ingkang miyarsi

Mahrib tumêkane Ngisa
kang ngimani Ki Martaka
paragat sasunatira
pupujiyan mawa donga

Bakda donga sasalaman
santri gung alit bubaran
samya mantuk sowang-sowangan
myang lagon puji-pijiyan

Allah Nabi palu alim
Allah Nabi palu alim
Allah Nabiya nabebe
ya Nabi Nabi Muhkamad

Iya iman taohid-i
iya iman taohid-i
ya makripat ya Islami
ya makripat ya Islami

Ya Ibrahim kalilolah
Ya Ibrahim kalilolah
ya Muhkamat kabibulah
ya Muhkamat kabibulah

Iya Musa kalamolah
iya Musa kalamolah
ya Umisa ya rohollah
ya Umisa ya rohollah

Iya Adam Abubasan
iya Adam Abubasan
ya Muhkamad Arbu Arwan
ya Muhkamad Arbu Arwan

Nahên kimas sarowangnya
kerit kimas Ngabdultaka
sapraptanira ing wisma
pinarnah salu pandhapa

Ki Ngabdul malêbèng wisma
rubiyah lah sudhiyaa
sugata saananira
nanging kang rada misrama

Aku katamuan santri
lilima nanging priyayi
kang siji amêrakati
pantês darahing têtèki

Nyi wisma matur sandika
wus samêkta sadayanya
ki wisma maring pandhapa
myang ngirit sasêgahira

Wedang ronning kanang kahwa
linalapan gêndhis klapa
nyamikan bêntul binêsta
gorengan linjik katela

Sumangga gèr sawontênnya
sasêgahe kaum desa
tartamtu botên misrama
muhung panambaking lapa

Kang sinung ngling samya dhêku
sasêgahira lumintu
nulya lumados kang bucu
magana sêdhêp kang bumbu

Sate gule ulam menda
majêr kathah gajihira
samya angêt sadayanya
sambêl lalaban mawarna

Suwawi gèr awawanting
bucu gya tinrapan lading
dèniris tigan gumlinting
samya kokoh gule kambing

Nutug dènnira abukti
cinarikan sadayèki
wowohan lumadyèng ngarsi
dhuku kêpêl lan kêcapi

Cêmêngipun alus lumêr
raosipun anglêg sêgêr
kang katêmbèn uning jêngêr
wus samya nêdha anglênyêr

Nutug anadhah wowohan
tamunira binejanan
prayogine sasareyan
punapa alêlênggahan

Mas Cêbolang aturira
tilêman mangke kewala
ki wisma manadukara
angêmong mring tamunira

Ki wisma ngling bilih karsa
sambèn maos sawontênnya
sêrat kang mawa surasa
dènmirêngakên sakeca

Cêbolang mangayubagya
ki wisma ngambil nawala
kakang Nurwitri kewala
payo kakang lêkasana

Ki Nurwitri wus atampi
srat pegon Suluk Hartati
mêdharkên rahsa sajati
buka Pangkur têmbangnèki

Ki Hartati mêdhar sabda
sadurunge kaki sira dumadi
anèng pundi dunungipun
yêktine saking ora
bapa biyung dadi lantaran tumuwuh
tan nêdya yoga mring sira
mung nêkakkên hardèng kapti

Tibaning kang rahsa mulya
nèng manikêm urip lawan pribadi
bundêr samrica binubut
kumêdut salaminya
sumrambah ing ngangga bisa dadi wujud
bayi lair sing wêtêngan
dadi manungsa sajati

Sadurunge pancadriya
pamiyarsa pangganda lan pangèksi
pangucap lawan cipta-nung
nanging durung tetela
awit durung kadunungan rahsa tuhu
ri wusnyantuk rahsa tama
mundhak-mundhak sabên ari

Nganti prapta ing diwasa
pancadriya jumênêng lawan titi
bisa angambu angrungu
wêruh lawan pangucap
tampa saka Isbatu-jait liripun
yèku warah saking liyan
mula jimatun wus tampi

Aran têtêp tinêtêpan
luwih elok dayaning sanubari
beda-beda ciptanipun
kang aran joharngalam
lamun sira nyipta barang kang durung wruh
joharparid lamun sira
nyipta barang kang wus uning

Lawan Datu-maolana
lamun sira nyipta angganta kaki
pininta mlaku lan lungguh
anèng panggonan liyan
sakêclapan ing kene sayêkti suwung
katon ngalih anèng kana
byaring tyas wus krasa ngalih

Jêbèng padha piyarsakna
ingsun karya gita pralambang jati
supadi nênangi sagung
kang dahat punggung-mudha
purwaning kang pralambang mangkya winuwus
isining kang wuluh wungwang
suwung obah kênèng angin

Tapaking kuntul anglayang
manuk mibêr muluk ngungkuli langit
kalawan gigiring punglu
kuda ngrap ing pandêngan
wêkasane langit lan jaladri agung
tanggal pisan kapurnaman
sêntèg pisan anigasi

Kabèh dayaning budaya
anganakkên cipta lan siring ati
pinindha na watêsipun
lan ana tilasira
apadene kinira sapisan tundhuk
kalawan pancêring nala
rampunge babarpisani

Pralambang bumi pinêtak
duhkitèng tyas lumèngkèt tan ngindhani
kanang pawana tiniyup
yèku bantêring manah
ciptèng nala lumaku rosaning bayu
amèt gêni adêdamar
wong ngangsu pikulan warih

Yèku padhanging tyas tama
gung ngupadi undhaking kawruhnèki
atanapi banyu kinum

angungkuli adhême kang tirta salju
dahana murub binakar
ya iku panasing ati

Luwih panasing dahana
lan srêngenge pine padhanging ati
sumêblak nora kabêndung
dening ima manampak
lawan malih pralambang galihing kangkung
iku hawa datan obah
ngêndhêm sajroning ginaib

Susuh angin ngêndi gènnya
upadinên ing dalil Kur'an muni
wa ladahu wa karibun
min kabaril wa rita
Gusti Allah rarakêtan dunungipun
lan rahsa nikmat mupangat
anèng gon rahsa winadi

Kusuma anjrah ing tawang
pindha kumbang angajap talèng sêpi
iku tirtaning kêmumu
lamun têdhuh kawuryan
lir angganing kapuk kataman ing banyu
mratani madyaning jagad
rasakna tumêkèng ati

Sambunge kang wus kawêdhar
sinukarta rinambahakên malih
kodhok ngêmuli lèngipun
raga mangka canthuka
anèng ngêrong yèku nyawa isbatipun
karsane kang karya gita
raga angêmuli urip

Kang rangka manjing curiga
munggèng jiwa isbate punang ragi
yèku anglungguhi suwung
mangka lamun supêna
antuk jaman sayêktine nora mêtu
upama bisa umahya
murut marang têpêt sukci

Randhu-alas nut sèmbukan
randhu-alas isbate punang ragi
sèmbukan nyawa liripun
kalamun raganira
pisah lawan jiwanta sayêkti layu
bali marang ananira
yèku sampurnaning pati

Ana manuk bango buthak
lamun ngêndhog nèng ngênthak-ênthak sêpi
dene kalamun jinupuk
juga obah sadaya
kang kadyèku awang-awang uwung-uwung
kang dinumuk nora kêna
anèng jagad anglimputi

Suwunge amêngku ana
kang winêngku udara lawan angin
udara nora lumaku
angin katon lumampah
angin saka kasorotan Sang Hyang Bayu
bisa nangèkakên panas
udara obah dadya ngin

Cublak suwêng suwêngira
sigêlèntèr mambu ketundhung mundhing
êmpak-êmpong lira-liru
iyèku swasananta
mlêbu mêtu ingaranan lira-liru
ing suwung kang mêngku ana
mungguh sajroning ngaurip

Cebol arsa gayuh lintang
jalma lumpuh bisa ngidêri bumi
angên-angên jatinipun
lan manèh ingkang wisma
kang tan mambu gagaman apa liripun
iyèku ciptaning manah
nganakkên rupaning panti

Beda ingkang aran wisma
dudu wisma yêktine suwungnèki
lawan malih suwalipun
êndi guru sanyata
tan lyan angin-anginira wit amêngku
pangadilan amongraga
jaksa patih pangulu ji

Lan manèh ki bale-atma
êmoh lara kalawan êmoh mati
mangka raga kang katêmpuh
kêna ing lara pêjah
marma kakidènawas tibaning sêmu
nanggulang karsa murbèngrat
wit raganta kang nglakoni

Anadene kang udara
jagat gêdhe kalawan jagat cilik
yakti tan na bedanipun
napas mêtu ing grana
nupus mêtu tutuk abab yêktinipun
tanapas mêtu ing karna
anpas ing netra umijil

Anpussakum mêtyèng raga
rênggangane kanang swanita mijil
wuta duduh marga tuhu
pangambu antuk ganda
katampan ing ati wêruh dunungipun
sinidikkên datan cidra
yêkti gandaning mamanis

Kang aran talining gêsang
swasananta tan kandhêg rina wêngi
tanpa pakon lampahipun
iyèku aran nyawa
balik sapa iya ingkang ngajak turu
lawan ingkang ngajak gêsang
tunggale kang ngajak mati

Sapa kang karya ambêgan
wit udara mênêng datan lumaris
obahe iku kêtundhung
dening maujud liyan
iya iku tunggale kang ngajak lampus
nêbut ênênging udara
dadyambêkan manjing mijil

Lira-liru tan apêgat
tuhu manjing Allah wêdalirèki
apan Daim arannipun
puji tan kênèng pêgat
cêdhak lawan susuh angin dunungipun
yèku marga parapatan
kumpuling rahsa sakalir

Sigêg ing pamaosira
pangkur barang tumbuk rarasing gêndhing
têtangga èstri myang jalu
ingkang samya miyarsa
sru karênan kang radi têbih angruruh
labêt katêmbèn miyarsa
swara rum amuluh rujit

Lawan lagu jroning praja
titih cêtha rèntès tatas dumêling
kathah kang samyarsa dulu
marang kang darbe swara
ana kandhêg ing plataran ana laju
mring dhapa tumut linggihan
èstri jalu maring panti

Panglocitaning wardaya
timbang têmên swara lan warnanèki
ki santri dhasare bagus
bêsuse manut sarak
ana ingkang kawêtu pangalêmipun
rencange nambungi sabda
iku durung animbangi

Lawan kae ingkang ana
lore cakêt kang gigit jambe wangi
e e iya kalah bagus
lawan kalah guwaya
mau sore adan ana masjid agung
swara rum rênyah ngumandhang
cèngkêt-cèngkêt amantêsi

Sing maca iku kang kamad
ora bêsus lagune anyantrèni
nahan pra dyah kèh kayungyun
mumuji lêstarinya
nèng Kajoran dumadya kêmbanging kidung
wus kèndêl dènnira maca
kang miyat wus samya mulih

Mas Cêbolang lon lingira
ulun uning Sêrat Suluk Hartati
dèrèng mêningi satuhu
ingkang kados punika
sintên ingkang mêdharkên suraosipun
ênggèr ing saèstunira
inggih Panêmbahan ngriki

Manthuk-manthuk Mas Cêbolang
e lah kados murad raosnya mathis
kalamun dèrèng linuhung
sok kaduk kadhang kirang
sanès ingkang kula aturkên puniku
wontên ciri etang Bangas
lawan etange kang ari

Winastanan dintên gêsang
dintên sêdhêng kalawan dintên lalis
kadiparan etangipun
sawêg nêmbe punika
ulun uning etangan kadi puniku
ki wisma mèsêm lingira
sêkar Lonthange gumanti

