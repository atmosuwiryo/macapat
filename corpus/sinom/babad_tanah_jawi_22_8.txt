kunêng ganti winursita
rahadèn rêkyana patih
ngungun mangu-mangun ing tyas
kaledhon dènira mikir
Madura tan tinari
apan bupati gêgêdhug
prajurit tanah Jawa
ing prang tate nanggulangi
Cakraningrat wijil rèh môngka manggala

pinikir yèn sinuwêngna
tinambah nora tinari
sanadyan silih kasèpa
sayêkti bêcik tinari
kang surat sampun dadi
Gôndasuli kang ingutus
pangajêng Wirakrama
wus mêsat saking nagari
tan winarna ing marga praptèng Madura

wus panggih lan Cakraningrat
dutane radèn apatih
kang sêrat sampun tinampan
binuka sinuksmèng galih
wus nira apêpuji
pèngêt bêbukaning têmbung
radèn patih dhawuha
kang salam ing sira yayi
Cakraningrat kang pilungguh ing Madura

sawuse dhawuh kang salam
ingsun yayi wèh udani
marang jênêng pakênira
iya dene waktu iki
sira kalawan mami
wong Jawa katêmpuh sêpuh
nora kêna suminggah
prakara ruwêding bumi
yèn bêcike sira panggiha lan ingwang

angudhonana prakara
amangun arjaning pikir
ingkang dadi dhadhak sêngkan
ing Kartasura mangkyadhi
rêruwêd malêtiki
pantês sira lawan ingsun
ingkang nampurnakêna
bot repot ing Jawa iki
nora kêna sira dhimas yèn lumuha

panêdha manirèng suksma
aja kaya dhingin-dhingin
yèn adhi duwe panêdha
pun kakang masthi nanggupi
matur ing sri bupati
aja sira walang kalbu
kaya yèn kalampahan
panuwunira ing nguni
yèn pun kakang misih momong sri narendra

wus titi pamaosira
sêrat sinèlèh ing lampit
Adipati Cakraningrat
apan wus miyarsa lami
saobahing nagari
Kartasura putranipun
Radèn Sidayu ingkang
kirim layang tur pawarti
sarêmbuge rèh ing praja wus kawruhan

nimbali pêpatihira
Radèn Mangundara prapti
lan sagung para gunungan
santana mantri prajurit
Rahadèn Wangsèngsari
Radèn Panji Jurudêmung
Panji Adinagara
Radèn Panji Kartasari
prapta Radèn Apanji Dipanagara

myang Panji Sumanagara
lan Panji Mêndhungkumitir
Radèn Panji Tirtasôngka
Rahadèn Truna tan gingsir
lan Radèn Pulangsari
Panji Purwadisurèku
lan Radèn Jayèngrana
Radèn Purbarana sami
para ipe putra ing Nusakambangan

Ki Dêmang Jayasudira
Prabakesa Gardhapati
Sumirang Tirtamênggala
Diramênggala wus prapti
Ki Bôngsa Pudhakmiring
Prabasêca Kêbolawung
Radèn Carangcintaka
Caranggadhing Brajapati
miwah sira Radèn Carangmôndhalika

Rahadèn Jayaprameya
myang Radèn Jayapramèsthi
Ki Rôngga Jayamênggala
Radèn Sindugalba prapti
Radèn Puspa rannèki
miwah para putranipun
Radèn Ranadiningrat
Radèn Sasranagarèki
Radèn Gêrah lawan Radèn Ujungpakar

Kartarêja Darmawôngsa
aglar ing ngarsanirèki
Adipati Cakraningrat
ngandika mring duta kalih
pan ingsun tan ngaturi
iya layang angsul-angsul
matura gustinira
dèn eling ajana lali
sauniku iya kabèh aturêna

ingsun kabèh wus kaduga
kawitan wêkasannèki
sakarsane wus kawruhan
obah osik kang pinikir
lamun sêdya atari
ki lurah marang ing ingsun
aja dèn sêndhal gila
cinêthut sambi lumaris
nora sotah dèn paringi rêmbug sisa

ingsun ulua kasêlak
amangkêl gorokan mami
dene ta nora kajamak
uwong dèn padhakkên kucing
katujua tinari
ing prakara pan mèh putus
apa alaning ala
iya Cakraningrat iki
têka nora kandêl suwitèng narendra

andik sêmutên kang jaja
sarwi netrane gumilir
angucap sêgu agarap
dhompo tumpangso dènyangling
pratôndha sêmu runtik
idune pating kalêpyur
poma duta dèn têka
sakèhe wuwusku iki
salawasedene ingong ngarsa-arsa

marang ki lurah kakang mas
radèn rêkyana apatih
sun aubi yèn kênaa
mundur têka nyakuthaki
tinari têmu kari
ngudêr nênisani rêmbug
lah sapa duwe nalar
kang matur sri narapati
kudu buwang Kumpêni angukup Cina

lah iku asile apa
wong Cinarêp dèn tulungi
apa ngundhakkên darajad
Kumpêni yèn dèn tulungi
pasthi yèn nêmu asil
kêna pêthil janjinipun
sayêkti kapotangan
ilang bageyan ngingoni
olèh babah alah bêbakali marga

sakèhe lêladènira
yèn ora mangkono uwis
karo pisan binuwanga
lamun arsa aprang sabil
sêsukêr anèng Jawi
binirat sadayanipun
lah iya ngêndi ana
buwang cèlèng ngêmpit gênjik
pan wong Cina kirik gudhig andêdilat

anèng Jawa ngupa-upa
Kumpêni praptaning Jawi
marga dèn suruhi aprang
dandanan gawa pribadi
alabuh akèh mati
nungkêmi karyaning ratu
liwat dene tan asat
agawe nistha kapati
yèn sang nata sida têtulung wong Cina

lamat kudu karusakan
satriya lan pra dipati
bobote wong Kartasura
sun takêr dadi sapithi
ana ing tangan mami
ngong rêmêd dadi bêkatul
môngsa dadak gawêra
yèn Cinane dèn tulungi
eling-eling dèn eling wong Kartasura

wong Madura dadi lawan
iya saking nora sudi
aprang anganthi wong Cina
suka nistha awak mami
yèn tulung wong Kumpêni
ya wong Cina kang dèn mungsuh
kabèh wong Kartasura
ajana kang mèlu jurit
mungsuh Cina wong Sampang bae kang aprang

amasthi Si Cakraningrat
budhalan lan saanak rabi
tugur anèng Kartasura
rumêksa ing sri bupati
wong Cina sun tumpêsi
ing êndi pangungsènipun
duta sinangon mêsat
ing marga datan winarni
praptèng Kartasura katur ing apatya

sawuwuse Cakraningrat
katur ing radyan apatih
duk miyarsa langkung duka
kumêdut padoning lathi
jaja lir wora-wari
amundhut Mantri Sidayu
badhe ingkang dinuta
wus dadya akarya tulis
duta mêsat praptane nagri Madura

katur marang Cakraningrat
sêrate radèn apatih
binuka têmbunging surat
pèngêt iki layang mami
Radèn Rêkyana Patih
Natakusuma kang dhawuh
nora talah ya talah
Cakraningrat luwih bêcik
wong tinari têka dadak asêsumbar

iya bok dèn eling mana
kabêcikan dhingin-dhingin
talitine luhur ingwang
kabeh padha luwih bêcik
maring kucing pasisir
binêcikan nora tau
têka kaliwat-liwat
murang kramaning dipati
baya nora nana malih kang prakosa

apa nora bisa mêngkab
Si Natakusuma iki
ana kucing jalalatan
arêp anyolong dhas gêrih
wus sêmpal bau mami
tan bisa nuthuk ing irus
têgêse êntèk pisan
wong lanang ing tanah Jawi
apa kari wong Madura bae lanang

wruhanira Cakraningrat
ing Kartasura saiki
akèh andanu wisesa
padha singat purasani
aja komamangêni
akèh banthèng padha lawung
akèh macan tanaya
sudira angambil bukti
nora susah ngalêthak dhase wong Sampang

wau kalane miyarsa
Cakraningrat Adipati
Madura gumujêng suka
cukakakan ngêntrog wêntis
gusar Jawane iki
baya ta wong agung bingung
nora nyaringi ujar
babo ta dene kumini
gora-godha dadak mêmêdèni bocah

iya mêningane iya
sanadyan padha pêpatih
jêr ingsun trahing Mataram
tan kêna dèn mêjanani
apa bedane ugi
lan darahing Madurèku
padha trah Brawijaya
siya-siya sun arani
apa ulah pikir apa ulah aprang

Adipati Cakraningrat
wusnyangling akèn nênulis
kawrat sakèhing pitungkas
dadya sinungkên dutaglis
caraka mêsat nuli
ing marga datan kawuwus
prapta ing Kartasura
katur ing radèn apatih
wus tinampan sêrat sigra tinupiksa

bêbuka sêmbah kawula
pun Cakraningrat Dipati
Madura inggih katura
mring kakang mas kyana patih
kawula sampun tampi
ing dêduka langkung nuhun
lawan malih punika
kawula botên ngoncati
sakathahe wuwus kang sampun kawêdal

yèn dhahar atur kawula
lêbura dèn kadi siti
bêbalunge Cakraningrat
ambantêni tanahJawi
nora gingsir sanyari
lamun dhahar atur ingsun
balikan lamun nora
kangge atur ingsun nguni
môngsa wande wong Madura dadi lawan

ngingua macan sayuta
lawan banthènge sakêthi
kabèh padha gêgambula
nora wurung sun kêluhi
kêriga kaki-kaki
kang wus padha kêmpong pikun
kabèh dèn bagasêna
cawêta têkan pawèstri
bêbayine kang dèn lethok kang dèn dulang

kabèh dèn cêcawêtana
nadyan godhonging waringin
kabêh dadia manungsa
milua amangun jurit
môngsa nêdyaa miris
amuk amrawasèng mungsuh
pasthi yèn ingsun mamah
tan wurung ingsun brak-abrik
yêkti dadi prajane sun dadi karang

têkan gununge rubuha
Marbabu lawan Marapi
môngsa wong Sampang kalaha
tandhinga siji sakêthi
lamun parentah sisip
apêse prang nora wurung
hèh kang êmas ki lurah
Natakusuma Pêpatih
eling-eling besuk bala Kartasura

wong wadone dadi tawan
jêr tiwas ing pamugari
gumunggung tiru wong Sampang
kumalungkung kari waris
jêr nora molar-malir
puguh ing prakara bakuh
panggawe wus tumindak
wong Sampang tan mandhêk nolih
ajur mumur rêmak rêmpu wus anêmah

Adipati Cakraningrat
anuduh mantri prajurit
Gardhapati Prabasêtya
Prabakesa Pudhakmiring
kapat saos sasami
mring Kartasura ngong utus
gawaa wong prang kasab
rongatus kalawan malih
truna lawung rongatus iku ngatêrna

yèn sang nata mungsuh Cina
besuk sun kirimi malih
nêmatus wong singasura
si kacung warahên nuli
lamun mungsuh Kumpêni
dèn akêbat inggatipun
wong nora itung nalar
apa gawe dèn iloni
pasthi lumuh anunut wong bakal rusak

mantri sakawan tur sêmbah
kawan atus kang dèn irid
prajurit dinulang mangap
kunêng ganti kang winarni
Kapitan Langpèl nênggih
ubêkan awayang-wuyung
dene duta kang prapta
yèn saking nagri Samawis
pan anyilib angedan anganggo gombal

saungkure barisira
Jayaningrat Adipati
sakancane pra ditya
wong Cina prapta abaris
Lêmahbang amêpêti
ing margi pangajêngipun
kang baris ing Barêgas
mudha Cupyan Senapati
wontên sèwu kumpule prajurit Cina

kunêng malih winursita
Jayaningrat Adipati
lan sagung pra adipatya
lan kumêndur wus apanggih
langkung dipun urmati
apamit panglurugipun
mukul Tanjung Wêlahan
gêgamane wus miranti
saking loji undure lajêng têngara

sigra budhal Adipati Jayaningrat
lan sagung pra dipati
gumuruh swaranya
kumêndur wus utusan
angaturi obat mimis
kalawan arak
wau lampahing baris

anjog bumi Dêmak prapta wetan kitha
kèndêl sagunging baris
Adipati Dêmak
Tumênggung Wirasastra
sakancane wus amanggil
samya rêrangkah
pakuwon pra dipati

Radèn Martapura wus nampèni sêrat
saking radèn apatih
mangsit ing pratingkah
maring Singsèh Kapitan
yèn ing lampah dèn agêngi
kang ngirid lampah
wadananing pasisir

kawuwusa ing baris Tanjung Wêlahan
sampun miyarsa warwi
praptaning suraya
Dipati Jayaningrat
ngirid sagung pra dipati
agêng barisnya
lawan dutane prapti

Martapura kang amangsit dhêdhêmitan
Kapitan Singsèh aglis
kumpul kang punggawa
Sabukalu Cik Macan
Cik Êpo lawan Cik Êpi
Singsèh angucap
lah iki sanak mami

dutèng nata kang pra dipati wus prapta
sêdhênge dhèwèk iki
nuli apratôndha
gêcak loji Samarang
payo padha rêbut kardi
angirid bala
pinaro baris iki

iki Radèn Martapura wus ambalang
layang parentah batin
yèn ora tôndhaa
sira tan pinarcaya
binubuh kang duwe bumi
satêmah rusak
langit kang angrubuhi

Êcik Êpo alon wau wuwusira
puniki yèn suwawi
pangiriding lampah
Dipati Jayaningrat
inggih tinonjok ing tulis
lamun wong Cina
pakone sri bupati

gya Kapitan Singsèh asru dènnya mojar
sirèku kêcil ati
bupati kèh prapta
sayêkti prang têmênan
wus mundura dadi koki
aja mèlu prang
atimu duwe wêdi

apan iku lakune kang pra dipatya
kang para ngirid baris
parentahing raja
môngsa tan winangsita
Radèn Martapura muni
layange mringwang
yèn iku pra dipati

senapati Adipati Jayaningrat
kang wus anandhang wangsit
Cik amerang ing tyas
luput pikir sakêcap
asupata kudu mati
têngahing aprang
dadia tawur jurit

pêparentah Singsèh mring punggawanira
Sabukalu sirèki
mêtua nglautan
Si Êtik lan Si Macan
anjoga ing Lèpèntangi
ing Karanganyar
mingêr anjog Samawis

kang saparo gawanên prajurit Cina
saparo milu mami
Ping Bulung kewala
ingkang tunggal lan ingwang
sun anjog wetan Samawis
barêng umangsah
ing rêmbug sampun dadi

sigra dandan palwa kang mêdal lautan
panjajap lawan konthing
wontên pitung dasa
kawot kapraboning prang
wus samya numpak ing konthing
prajurit Cina
Sabukalu nindhihi

Êcik Macan Mudhatik sami manggala
gumuruh nèng jaladri
sami surak-surak
angrèp konthing panjajap
ing laut datan kawarni
sadaya mêntas
muwara Lèpèntangi

mingsêr ngetan baris anèng Karanganyar
Singsèh ingkang winarni
budhal saha bala
kadya hèrnawa bêna
gamêng gumulung kang baris
gumrah swaranya
têngara kênthung bèri

Cina paranakan Pathi kang kinarya
panganjuring ajurit
wantêr tur taruna
mêmpêng ingkang sudira
bagus tur wani ngêmasi
pinacak nama
Ping Bulung Angabèi

angêndhanu nêdhêng barise wong Cina
elur-elur anggili
anggung surak-surak
kênthung bèri wurahan
gumuruh samargi-margi
Singsèh balanya
tigang èwu pan luwih

kawarnaa sira Radèn Martapura
saking kidul wus prapti
wadya kang turôngga
tigang atus binêkta
marêk ing sang adipati
wus bêbisikan
Martapura ngabêkti

andum lujêng lan Dipati Jayaningrat
salaman pra dipati
wadya Cina prapta
sigra uluk sanjata
bubare Sang Adipati
Janingrat lawan
barise pra dipati

pan anglurug kinodhol lawan wong Cina
Martapura wus panggih
lan Singsèh Kapitan
mingsêr nindhihi wuntat
angêdhangkrang songsong putih
Radèn Paridan
wus dèn suwurkên balik

pan anglarug kutha Dêmak linangkungan
barise pra dipati
mring Lampèr sadaya
Dipati Jayaningrat
anuduh satunggil mantri
kinèn lajênga
mring kumêndur tur uning

bêkta rencang têtiga kang bêkta kuda
kêkalih dèn tatoni
ing bokong lêlima
ngurêng tatu sanjata
rahing tatu anggubrasi
mantri punika
kulambi dèn usari

ing balêthok katon agulaput lêmah
tumrêcêp amantêsi
kaburu ing aprang
lajêng sang mantri duta
wuwusên ingkang angusir
prajurit Cina
kèndêl pakuwon sami

maju kalih baris anèng Gênuk Sela
kidul Manangèng baris
munggèng padhusunan
ing Manangèng kèbêkan
gègèr talatah Samawis
sampun ubêkan
yèn mungsuh Cina prapti

kontrag ing rèh kuwur nagari Samarang
Alpisêr Natanahil
wus miyarsa warta
yèn musuh Cina prapta
dene kang para dipati
prange kasoran
ingamuk Cina ngisis

wuyang-wuyung kumêndur pamirsanira
Alpisêr Natanahil
jag-jog udhunira
saking panggung angungak
wontên turôngga kang prapti
kang saking wetan
têtiga gubras gêtih

pan kumêpyur kumêndur ing manahira
mêdhun mring latar loji
panggih mantri duta
gupuh dènnya têtanya
dutane sapa sirèki
saking payudan
caraka matur aglis

inggih duta Adipati Jayaningrat
ingutus tur upaksi
yèn kasoran ing prang
balane kathah risak
awit cinidra ing jurit
prange wong Cina
anyupit anyidrani

sami mêndhêm anyilêm ing padhusunan
sudara sang dipati
prang gêdhe yèn adat
tan ana laku cidra
kumêndur sigra nauri
jêr orang gila
Cina pra setan jurit

ki dipati durung wruh lakuning Cina
culika ing ajurit
dèn rewang balaka
ewamangkono iya
jangan susah ki dipati
kasoran ing prang
aja ta kêcil ati

iya besuk yèn aprang sapisan êngkas
iku dèn ngati-ati
duta mantri mojar
mila sudara tuwan
botên lumajêng mariki
manawi Cina
ngusir manjing nagari

yèn sudara Tuwan Dipati Janingrat
barise wontên jawi
mungsuh Cina taha
nadyan purun anunjang
tinapuk saking ing wuri
kang pra dipatya
anggitik saking keri

lon nauri kumêndur iya matura
sudara ki dipati
trima kasih ingwang
lan ingsun kirim arak
sanjata alus rong rakit
poma besuk prang
aja kaya kang dhingin

duta mundur saking loji lampahira
barisan Lampèr prapti
suka Sang Dipatya
Jayaningrat miyarsa
ature dutanirèki
kang kawarnaa
kumêndur dèrèng linggih

nuntên wontên kang matur atur uninga
yèn mêngsah Cina prapti
kang saking lautan
sampun mêntas sadaya
anjog bumi Lèpèntangi
ing Karanganyar
mingêr ngetan kang baris

praptèng Tugu Kalibanthèng badhenira
anggêcak ing Samawis
kumêndur miyarsa
langkung kuwur ing nata
ing dalu angati-ati
sampun utusan
marang Sang Adipati

Jayaningrat pukul wolu praptanira
wusnya tabenirèki
anêdha panêkar
bupati saking gangsal
binêkta anglarag inggih
ing benjang-enjang
Kumpêni sa-Kumpêni

mungsuh Cina kang saking lautan prapta
nèng Kalibanthèng baris
lawan sang dipatya
paduka ingaturan
inggih anunggila baris
sudara tuwan
botên keron ing pikir

angandika Sang Dipati Jayaningrat
wajidan mulih aglis
sira umatura
maring kumêndur ingwang
prakara anunggil baris
lagi kongkonan
nuwun parentah mami

ya marang gusti sang nata kalah ingwang
saking Dêmak ing nguni
lajêng ngong utusan
mring nagri Kartasura
nuwun parentah ing gusti
apa nunggala
baris lawan Kumpêni

kaya mêngko bêngi prapta dutaningwang
saking Kartasurèki
esuk sun kongkonan
yèn wis antuk parentah
kumêndur aja prihatin
nora sumêlang
lakune pra dipati

tabeningsun mring kumêndur aturêna
duta wajidan pamit
ing loji wus prapta
katur sawêlingira
Jayaningrat Adipati
angrês miyarsa
Alpisêr Natanahil

kawuwusa Adipati Jayaningrat
nimbali pra dipati
ngiras abojana
ing dalu pêparentah
bupati ingkang tinuding
tumut anglarag
enjing tumut Kumpêni

ki tumênggung ing Batang lawan Pamalang
ing Kêndhal Lèpèntangi
kalimane ika
Bupati Surabaya
kang kari lan Ki Dipati
Barêbês Dêmak
kalawan ing Têtêgil

pinitungkas ing wangsit rèh pêpingitan
marang sang adipati
dalu tan winarna
enjing sami sayaga
barise sampun miranti
têngara budhal
baris wêdal ing loji

wontên kalih èwu karang ing gêgaman
dharat lawan turanggi
pra dipati prapta
kumêndur langkung suka
pra tumênggung ngirid baris
sigra pinapag
sarwi nganti i wuri

bupati panggih sadaya
lan Kumêndur Alpisêr Natanahil
langkung dènira sêsugun
mulat gunging gêgaman
wus amatah kang wadya Kumpêni satus
pangirid satu Kapitan
Wilêm Yanis kang lumaris

kang kinarya mata pita
juru basa Kolor ngiras têtindhih
wau kang para tumênggung
nêmbungkên tabenira
Adipati Jayaningrat wêlingipun
yèn sampun tampi parentah
saking kangjêng sri bupati

barise kinèn nunggila
nora beda pakaryaning Kumpêni
pan iya karsaning ratu
kumêndur langkung suka
duk miyarsa ing sarèh pitungkasipun
Adipati Jayaningrat
baris budhal saking loji

Kumpêni lan pra dipatya
lawan para Kapitan Bali Bugis
Makasar Kapitan Buyung
miwah Kapitan Awang
lan Kapitan Kasang wontên kalih atus
Bugis Bali lan Makasar
kalih èwu baris Jawi

Ki Adipati Samarang
anèng alun-alun baris miranti
sagung mariyêm ing laut
samya binêktèng dharat
tuwin mriyêm ing kèci pragota sêlup
sadaya binêkta mêntas
pinasang nèng margi-margi

wau ta kang kawuwusa
baris ngilèn prapta ing Sumurbacin
kèndêl sadaya wadyagung
katon barising Cina
wus tinata Kumpêni kang munggèng ngayun
ing wuri baris Makasar
pra dipati kanan keri

prajurit Cina katingal
saking Kalibanthèng mêdhun anggili
sarta bèri lan kêkênthung
baris Kumpêni obah
pan sadaya miwah kang para tumênggung
anata prajuritira
anata angati-ati

nuli baris Cina ical
tan katingal nusup patêbon sami
sirêp bèri lan kêkênthung
eram kang pra dipatya
myang Kumpêni maring êndi Cina mau
juru basa Kolor mojar
Cina kaduwung si anjing

nora nyana yèn pinapag
mêngko minggat mulat bala Kumpêni
tanpa guna Si Dodoun
wong Cina salawe prah
ingsun siji môngsa ngalahna maringsun
wau kang prajurit Cina
kang nusup patêbon sami

angrèh ngrampid pinggir marga
majêng ngalèr dhêdhêp andhêpès sami
Kumpêni angajak laju
mangilèn lampahira
juru basa Kolor anggagrak nèng ngayun
watara tigang pamanah
wau lampah ingkang baris

Cina bêdhil sarwi giyak
munya kênthung bèri angamuk wani
Kumpêni tatane gugup
miwah kang pra dipatya
sami kuwur Cina ngamuk saking kidul
Sabukalu Tik lan Macan
angamuk lan pêdhang abir

dadya marêp ngidul samya
baris Jawi tuwin baris Kumpêni
angamuk angrok manêmpuh
Kumpêni kathah pêjah
pangamuke kang prajurit Cina wuru
amung Bugis lan Makasar
apêngkuh dènnya nadhahi

lan Pêpatih Surabaya
Sawunggaling bakuh tan wruh ing wangsit
wong Cina angidak purun
Sawunggaling picondhang
wêntis kiwa binayang binêkta mundur
mundur baris Surabaya
angungsi kang pra dipati

juru basa Kolor prangnya
nêmbêlas tatune arontang-ranting
sarirane dadi marus
mêtu ngungsi wong Jawa
Radèn Surèngrana jinalukan tulung
radèn kula aturêna
mulih marang ing nagari

têmua lan bojoningwang
juru basa Kolor sawusnya angling
pêjah miris tatunipun
wau ta kang ayuda
langkung rame mati drèl pating kalêpruk
brak-bruk prak pating kalêprak
Kumpêni ingkang ngêmasi

satus kantun kalih dasa
wolung dasa kang mati ing ajurit
kang kantun sami lumayu
miwah Bugis kèh pêjah
nadyan Cina baris Jawa kang tinêmpuh
akuwur-kuwur wurahan
wong Cina lali ing wangsit

wong Jawa kasêlak gila
datan ana baris ingkang ngukuhi
Kumpêni pangungsinipun
wurine baris Jawa
tan kelangan saking kras pangamukipun
kadya wre wuru rudira
duk mungsuh rêksasa pati

satêngah kang pra dipatya
lali wangsit dènnya ngadu wadyèki
kontal asingsal akiwul
Tumênggung Cakrajaya
pan kasêlut kalêbèng bêlbawatipun
mèh binandhang mring wong Cina
kasêlak wontên udani

ingkang kemutan ing tingkah
dadya kèndêl rungak wong Cina bali
ngidul mangsuli margagung
Kumpêni kalih dasa
kang lumayu tinut kang anèng lêlurung
Kumpêni palayunira
mariyêm kang urut margi

ingkang sami kinèndêlan
tigang pangkat gène mariyêm sami
sinumêdan mungsuhipun
Cina satunggil kêna
ingkang wuri anunjang angidak purun
sabên mariyêm ing marga
sinumêd antuk pêpati

nanging tan kèndêl wong Cina
pambujunge Kumpêni dèn kêkinthil
wau kang para tumênggung
barise amalawang
nèng wurine wong Cina adoh kadulu
Kumpêni kang kalih dasa
lumayu glis praptèng loji

gègèr kumêndur parentah
mariyêm kang munggèng palatar sami
sinumêdan kadya guntur
mungsuh Cina katulak
mriyêm agung saking palatar gumludhug
obang-abing mimis awat
adrês tibane kang mimis

wong Cina datan kawawa
anadhahi sayah aprang sakenjing
nulak angilèn angidul
sagung prajurit Cina
nèng Panggiling tanah Pragota angumpul
barise kang pra dipatya
bêdhah angetan lumaris

prasamya asêsandêran
tinon kadya kaburu ing ajurit
Sawunggaling kang wus tatu
undure pan binêkta
mêdal ngarsaning loji lajêng mangidul
kumpul sagung pra dipatya
lawan wadanane sami

Adipati Jayaningrat
anèng Lampèr lajêng ngetan kang baris
saengga lajêng amagut
maring barising Cina
nèng Panggiling tanah Pragota angumpul
sangsaya agung wongCina
andina-dina kang prapti

Singsèh ingkang saking wetan
saha bala wus majêngakên baris
prajurit Cina gumulung
lir cakraning gilingan
nora bayak ulur asêlur ya ulur
kadya bêdhahing bêndungan
golong mili nut ing kali

anut ing marga pêpanthan
surak-surak atri kêkênthung bèri
ingkang nindhihi ing pungkur
Tumênggung Martapura
payung putih ginarbêg prajuritipun
Singsèh kèndêl Padurungan
gènira apacak baris

lawan Radèn Martapura
wus misuwur manggih rêruntik balik
sira Ngabèi Ping Bulung
wus angancik Trabaya
pangirid ulu-ulu sawadyanipun
pitung atus balanira
pangarsa anguswa wèni

Adipati Jayaningrat
parentah ing pra dipati
amisah ing pamondhokan
ngilèn kalih wetan kalih
kadya cucuking baris
pangarsa nadhahi mungsuh
sampun akarya surat
kang badhe katur sang aji
lan kang katur rahadèn rêkyana patya

Ki Dipati Jayaningrat
dutane sampun lumaris
ing marga datan winarna
prapta ing Surakartenjing
katur rahadèn patih
kang surat binuka sampun
dèniratur uninga
yèn sampun rame kang jurit
kang wong Cina ngrabasèng loji Samarang

mangsah saking kilèn wetan
Kumpêni prange kalindhih
akathah ingkang palastra
kinêmput loji Samawis
radèn rêkyana patih
mèsêm ing tyas duk angrungu
lajêng sowan ing pura
katursurat ingkang prapti
surat saking Adipati Jayaningrat

tinupiksa ing sang nata
kadriya têmbunging tulis
yèn Cina sampun pratôndha
anggêcak loji Samawis
unggul dènira jurit
Kumpêni kathah kang lampus
lan Radèn Martapura
kang sampun anunggil baris
lan wong Cina korak ing pambalikira

apatih wus kinèn mêdal
sandi bilang ing Kumpêni
sapraptanira ing jaba
lajêng mampir praptèng loji
lan kapitan wus panggih
agupuh wusnya alungguh
wontên kang surat wantah
atur kasor ing ajurit
sami saking Adipati Jayaningrat

winaca ing juru basa
yèn sagung kang pra dipati
kasor binujung ing Cina
Cinanglud marang Samawis
aprang gêcak Samawis
pranging unggul wus angêpung
miris kapitan mirsa
lan baris kang ngalang margi
Mudha Cupyan baris Barêgas Bahrawa

Kapitan Langpèl turira
punika radèn apatih
Cina kang baris Bahrawa
tuwan kèn gêcak tumuli
langkung amakèwêdi
damêl kuwatiring batur
alon ing saurira
rahadèn rêkyana patih
gih manira sampun atampi parentah

lamun Arya Pringgalaya
kêrig sapanêkarnèki
lawan Ki Suryadiningrat
Sidayu manira tuding
dene môncanagari
kang urun patang tumênggung
kalima lan wadana
Mataun ing Jipang nênggih
benjing-enjing gèh manira kèn lumampah

kapitan suka miyarsa
gih bêtul radèn apatih
batur kang wontên Samarang
tinarombol saking wuri
yèn botên nuntên aglis
ginêcak Cina puniku
kang baris ing Barêgas
rahadèn patih wus pamit
gya kapitan angatêr jabaning lawang

ing dalu tan winursita
ya ta kawuwusa enjing
Radèn Arya Pringgalaya
busana sawadyanèki
kêrig panêkar sami
pra mantri kaliwonipun
Radèn Suryadiningrat
Sidayu wadya miranti
apadene Tumênggung Mataun Jipang

bêkta panêkar sêkawan
ing Jipang Kartasanèki
ing Warung lan Kamagêtan
budhal sawadyanira sri
Arya Pringgalayèki
môngka pangiriding laku
gêgaman abrasinang
wus prapta ngarsaning loji
bupatine manjing loji wus pinapag

jawi kori têtabean
wus tata binêkta linggih
kapitan suka tumingal
gêgamane pra dipati
kathah dinulu asri
langkung saking urmatipun
anyangoni minuman
ambêktani obat mimis
Radèn Arya Pringgalaya pamit budhal

tigang èwu winatara
gêgaman ingkang lumaris
kadya panjrahing puspita
busana tulya mawarni
ingkang môngka pangarsi
sira Tumênggung Mataun
wadya môncanagara
prajurit nunggèng turanggi
kadya gora gumuruh reh gara-gara

ing marga tan winursita
ing Salatiga wus prapti
Radèn Arya Pringgalaya
lan Suryadiningrat nunggil
makuwon Kalicacing
dene Tumênggung Mataun
lawan sakancanira
makuwon anèng Lopait
munggèng ngarsa bupati môncanagara

Maha Prabu Kartasura
parentah ing pra dipati
sadaya amakajangan
nayaka santana mantri
amung radèn apatih
kang maksih nèng dalêmipun
apan sadina-dina
sayaga kaprabon jurit
kawuwusa Cina kang baris Bahrawa

Senapati Mudha Cupyan
ngumpul pagunêman sami
tari mring juru tulis Mam
Cina ing Kartasurèki
kang minggat sami ngungsi
nèng Saroja mangke ngumpul
tinari maring Cupyan
hèh sira Ham juru tulis
iki para dipati ing Kartasura

prapta nglurugi ing sira
kapriye akalmu iki
sira nguni wus alawas
nèng Kartasura nagari
apa wus wuwuh bêcik
sira lan para tumênggung
angling juru tulis Ham
sadaya wus sami bêcik
pra dipati kang tuwa wus kadi bapa

kang anom kadi sudara
sanadyan radèn apatih
mila kula minggat ngiwa
wangsit saking radèn patih
Mudha Cupyan sru angling
bêcike sira têtêmu
lan Arya Pringgalaya
amrih enggaling prakawis
Pringgalaya jakên mêcah lêlampahan

wus sanggup juru tulis Ham
lah inggih ing benjing-enjing
kula bêkta Cina rolas
manggihi Pringgalayèki
Suryadiningrat malih
miwah Tumênggung Mataun
nadyan inggih kathaha
para tumênggung kang prapti
mung têtiga ingkang bupati manggala

Senapati Mudha Cupyan
langkung sukane miyarsi
atêgêl juru tulis Ham
ngarani kang pra dipati
ing pikir sampun dadi
kunêng malih kang winuwus
prapta Dêmang Salukat
têlike Pringgalayèki
maspadakkên obah osike wong Cina

katur Radyan Pringgalaya
sigra dènira ngaturi
mring Radèn Suryadiningrat
Tumênggung Mataun prapti
miwah kaliwonnèki
prapta Radèn Singaranu
ling Arya Pringgalaya
lah paman Mataun mangkin
wontên pikir lan adhi Suryadiningrat

Cina kang baris Bahrawa
dutane arsa dhatêngi
ngajak mêcah lêlampahan
praptane ing benjing-enjing
utusane mariki
pun Êham ingkang lumaku
punapa tinampanan
inggih punapa tinampik
Ki Tumênggung Mataun alon saurnya

dene kagungan sampeyan
yêkti kangjêng sri bupati
lawan raka jêngandika
rahadèn rêkyana patih
ing rèh maksih piningit
kawula tan kêni tumut
sumôngga ing parentah
cêkak landhunging prakawis
yèn amêksa wong Cina sumanggèng karsa

Rahadèn Suryadiningrat
asugal dènnya nambungi
wong Cina tan wruh lukita
apa baya gêdhe cilik
padha wruh ing wêwadi
si bundhêl talotok asu
cacak Si Mudha Cupyan
wruh panggawe kang piningit
nora pantês milua ngingêr nagara

kakang Arya Pringgalaya
paman Mataun yèn mami
Si Kucir yèn sida prapta
kawula tumpês ing margi
dosane jêjaruhi
kêkêrane ratuningsun
angundhuh maksih mêntah
sayêkti tinumpês wajib
asu Cina dêstun tan wruh ing wêweka

Radèn Arya Pringgalaya
tari kaliwonirèki
paman Singaranu paran
iki rêmbuge si adhi
jêr nora bêbêciki
praptaa wong Cina iku
Singaranu turira
lamun pikir kang sayêkti
inggih lêrês ing karsa rayi paduka

Tumênggung Mataun Jipang
rêmpêging pikir wus dadi
angling Radèn Pringgalaya
uwa Singaranu benjing
inggih dika jênêngi
prajurit wong macan bawuk
wolung dasa kewala
Tumênggung Sidayu angling
uwa Singaranu urun wong manira

bocah Sidayu caosa
milu si uwa dèn enjing
trunalanang wolung dasa
lan ana Madura prapti
jêng rama ambantoni
kang têka ing winginipun
têlung atus prang kasap
salawe saosa benjing
milu ngadhang wong Cina ing kali Tuntang

Tumênggung Mataun sigra
dalu wangsul mring Lopait
enjing sigra pêparentah
mêndhêm kiwa têngên margi
sagung wadya prajurit
winitawis kawan atus
kiwa têngêning marga
prajurit sampun miranti
kawarnaa juru tulis Ham lumampah

bêkta Cina kalih wêlas
Cupyan mitungkas angênting
sakawan kang mawi kuda
wêwolu kang jalan kaki
kuda nèng ngarsa siji
kang têtiga anèng pungkur
sanga kang sampun nyabrang
sakidul karêtêg prapti
tan kawruhan yèn kang têlu durung nabrang

sakidul karêtêg Tuntang
Singaranu angabani
prajurit sarêng umangsah
mêdal saking gène sami
rinampog Cina sami
pating caruwit wus mampus
ingkang têtiga nulak
gagal anandêr wus têbih
ingkang pêjah sadaya wus kinêthokan

binêkta mring Salatiga
katur sasolahirèki
sapraptaning Salatiga
kumpul kang para bupati
amangun pikir malih
sirahing Cina puniku
apa pantês katura
wus rêmbag kature sami
pra dipati sadaya ngutus acungan

wus lumaku duta bêkta sirah sampun
praptèng Kartasura
katur ing radèn apatih
pinariksa sirahe juru tulis Ham

langkung ngungun lajêng sowan mring kadhatun
prapta ing ngayunan
tur sêmbah radèn apatih
ngaturakên lamun Arya Pringgalaya

sadaya wus katur mula bunipun
ngungun sri narendra
ngandika ing radèn patih
kayapriye kang mangkono iku paman

nêmbah matur môngsa boronga pukulun
nanging susah suka
yèn mênggah kawula gusti
sapunika môngsa borong padukendra

ingsun milu ya paman kaya ciptamu
anututi paman
katalangsone kang pikir
amirapêt pakolèh dandanan rênggang

lawan iku angombèrake budimu
kobêr angrêrata
pikir kang pating caluwik
nuli wèha layang marang Si Paridan

manawèku ana takon bangsanipun
sira tindhihana
luputebangsane sami
êndhas iku pracayakna si kapitan

nêmbah mundur sapraptane jawi sampun
amundhut kang sirah
sasanga binêktèng loji
langkung gupuh kapitan dènira mapag

sawusira tutur Pringgalaya campuh
lan prajurit Cina
nèng Tuntang rame ajurit
prange unggul antuk pêpati wong Cina

duk angrungu kapitan suka kalangkung
sami amariksa
sirahing Cina kang prapti
juru tulis sirahe inguthik rotan

suka muwus kapitan suka umatur
puniki kang sirah
inggih pun Ham juru tulis
kudu minggat iki kacandhak ing pêrang

sirahipun paran sumôngga ing kayun
alon saurira
rahadèn rêkyana patih
pinanjêra sira anjing tanpa guna

sru gumuyu kapitan malih umatur
yèn tuwan utusan
dhatêng Salatiga malih
kula kintun minuman lan mimis obat

besuk-esuk carakane wangsulipun
mangke sore duta
yêktine pamit mariki
sigra radèn apatih kondur pamitan

praptanipun ing dalêm sigra angutus
surat pêpingitan
mring Radèn Martapurèki
kang pitungkas kawot caraka umêsat

tan winuwus lampahe duta wus rawuh
baris Padurungan
surate rêkyana patih
wus katampèn dhawuhing Radèn Paridan

kadriya wus caraka tinulak sampun
kunêng kawuwusa
Kapitan Singsèh nupèksi
ing surate putusane Mudha Cupyan

langkung bêndu Singsèh balane angrungu
yèn juru tulis Ham
pinatèn Pringgalayèki
lan Tumênggung Mataun Suryadiningrat

sigra ngrasuk busana ing aprang pupuh
Cina pitung dasa
pêpilihan wus lumaris
prapta pakuwone Radèn Martapura

kagyat dulu pinapag binêkta lungguh
bapak ana karya
Singsèh pamuwuse bêcik
ana pisan iki Arya Pringgalaya

Si Mataun myang Si Tumênggung Sidayu
anumpês wong Cina
Cina prapta nêdya bêcik
pinatenan sasanga nèng kali Tuntang

priye iku apana ingkang anuduh
apa ta wong Jawa
sida ala sida bêcik
yèn sidala karuhane apan sira

wakilipun sira piyandêling ratu
jênêngi maringwang
payo prang atakêr gêtih
pan wong Cina tan nêdya mungsuh wong Jawa

têka nglampus pitênah ing têgêsipun
angling Martapura
dèn rèrèh bapa kariyin
rungokêna iki ana layang têka

dhawuhipun hèh Martapura sirèku
sira têtakona
marang Singsèh dèn abêcik
ing rèh iki pingitane ratuningwang

apa iku sok Cina apadha ngrungu
kang durung pinêdhar
kêkêrane sri bupati
pamêdhare yèn ora sarta parentah

Cina ngundhuh woh mêntah-mêntah ingundhuh
dosa ing nagara
yèn Singsèh nora ngakoni
lah pundhutên êndhase Si Mudha Cupyan

duk angrungu Singsèh miris kêtêripun
wus angrasa salah
lupute bangsanirèki
angrêrêpa Singsèh minta pangapura

dèn agupuh sira utusane matur
anjaluk ngapura
ing gusti rahadèn patih
panuwunku ngapuraa Mudha Cupyan

dene besuk yèn kapindho luputipun
pasthi potong ayam
êndhase aturna benjing
dene mêngko anuwun saduka-duka

lon amuwus Rahadèn Martapurèku
bapak aja susah
nanging aja malih-malih
sok Cinaa kudu mêcah lêlampahan

bangêt luput mung sira dhewe kang patut
nganggo pasêmayan
lan radèn rêkyana patih
lamun nora mangkono pan nora kêna

sampunipun sami dhadharan anutug
sarwi pagunêman
sarêmbug-rêmbuge gilig
mudha Singsèh lawan Radèn Martapura

kang winuwus malih ing Kartasurèku
akathah rêrasan
adon-adon angadoni
saking alit angabên-abêni rasa

dadya katur rasa marang ing wong agung
saking Kaselongan
panthêring warta mratani
nora wingit Pangeran Wiramênggala

sok kawêtu magang-magang kang tinantun
angiras dèn êbang
dèn bêcik donganirèki
yèn narêngi lêlakon sira sun angkat

sun aturkên sira marangbêndaramu
dhimas Têpasana
besuk jumênênga aji
sira besuk sayêkti dadi wadana

kang malênthuk atine munthuk mathuthuk
madhêdhêg wadhuknya
yèn nora nuli kawijil
nora kamot angaru-aru pawarta

mila mawur warta sangsaya sumawur
kababar sumêbar
katula katuli-tuli
katalangso adawa dadi dêdalan

wuwus iku kinarya rêruba atur
atutur pawarta
amrih kasatmatèng gusti
mila têtêp tinutup-tutup tan kêna

pangran sêpuh Wiramênggala puniku
kang angura warta
malah beya gadhe pêthi
pan sakawan kunci pati isi bata

bilangipun isi rajabrana agung
pan sami gotongan
panggawanira ing wêngi
malah nginêp kang lumaku Puspadirja

mantunipun Pangeran Têpasanèku
kadange taruna
Tumênggung Batang kang mari
Puspadirja mantri anome wong Batang

sampun katur ing radèn patih angungun
nanging sinabaran
ing warta kang nuli-nuli
ciptanira tan beda momonganira

sabên dalu ana dasih kang umatur
bêbahing tyasira
rahadèn rêkyana patih
nitik-nitik tan antuk yêktining warta

nulya wau Lurah Jayantaka matur
antuk warta nyata
yèn jarumane lumaris
maring loji tan liya mung Puspadirja

wau dalu lumampah pukul sapuluh
bêkta pêthi papat
mèyèk-mèyèk gotong kalih
malah sipêng ing loji Ki Puspadirja

sakalangkung kumêjot gègèr tyasipun
dene amiyarsa
dutane sipêng ing loji
enjing seba Ki patih praptèng jro pura

nêmbah matur kulatur tiwas pukulun
kawula miyarsa
nanging pawarti sayêkti
pratingkahe pun kakang ing Têpasana

lamun èstu ing karsa tuwan pukulun
atulung wong Cina
atêmah mêngsah Kumpêni
winadulkên rèh punika mring kapitan

badhe ambyuk Kumpêni yèn aprang besuk
ngangkah ing karajan
mèsêm ngandika narpati
ingsun lawas paman wus miyarsa warta

kaya iku ing mêngko ingsun angrungu
mêtu saking sira
sun gawe warta wus yakin
ing sèdhènge kakang êmas Têpasana

kang anuntun prakara sakadangipun
Si Tumênggung Batang
Tumênggung Batang kang mari
kang amondhok iku nèng Suraprameyan

wus sun sadu kaponakane sun utus
kang dadi saosan
manggih Si Timbêl sun tuding
wus katêmu têtela buke Si Batang

lah dèn gupuh cêkêlan wong roro iku
Si Dhongkol Si Batang
lawan Si Puspadirjèki
yèn wus kêna wong loro nuli sun lunas

langkung dhêku rahadèn patih angrungu
pangandika nata
graita wêweka kari
kalancangan panganjur sarining brôngta

rahadèn rêkyana patih
nêmbah mijil saking pura
sapraptanirèng dalême
kêkasihe tinimbalan
Lêlurah Jayantaka
matêng pasanakanipun
lawan Puspadirja Batang

pan sampun dèn bêbisiki
Lurah Jayantaka mentar
bêkta kêmiri sakanthong
praptèng wismèng Puspadirja
wus tan basan-binasan
ngabên kêmiri sadalu
pan kinalahan sadaya

tiga bêlas kalahnèki
lêlurah wong Jayantaka
binalèkakên saparo
suka lajêng pagujêngan
lajêng sami dhadharan
Lurah Jayantaka muwus
Si Goplêm tutur pawarta

kakang bêndara ing wingi
ngandika mring Surajaya
andangu prang Balibanthèng
Kyai Cakrajaya Batang
bawate mèh kabandhang
têka dèn tinggal lumayu
bupati mêmirang jagat

ingsun iki kakang jawil
iya karsane bêndara
sira ingangkat badhene
dene sira misih tigas
lan barèk tiningalan
môngsa tinggala palayu
nora nglungsiti nagara

lamun sira dèn timbali
esuk maring Surajaya
dèn enggal aja têlangke
prakarane iku uga
kakang dèn eling uga
tininggalan praja iku
ing Batang mring swargi uwa

èh kowe adhi dalêming
Goplêm mucicil supata
mèsêm angandêl batine
pamit Lurah Jayantaka
enjing Ki Surajaya
wus tampi parentah lamun
anyêkêla Puspadirja

pangipuke wus nêkani
badhe prapta tinimbalan
dene kang tinuduh malèh
anyêkêl Puspatanaya
Batang dhongkol gènira
Suraprameya puniku
Lêlurah Jayamênggala

radèn Martatarunèki
lurah wong Jayamênggala
lan dèn patih misanane
kinêpung Suraprameyan
namur adhêdhêmitan
kang mardhayoh wong têtêlu
sakesuk awêwedangan

Puspadirja kang winarni
tinimbalan sampun prapta
cinêkêl ing pasebane
Ki Ngabei Surajaya
nulya Puspatanaya
Batang dhongkol wus kapikut
anèng Kasuraprameyan

kalih kinunjara sami
katur ature mring nata
yèn wus kapikut kalihe
langkung suka sri narendra
nimbali Wirajaya
pinitungkas kang ingutus
aprasabên mring kapitan

Ki Wirajaya lumaris
kang dinuta mring sang nata
wus panggih Kapitan Langpèl
angiwa abêbisikan
tuwan kula dinuta
tabenipun sang aprabu
dhawuha ing pakênira

pindhone paring udani
tuwan marang pakênira
sampun salah cipta kagèt
sang nata sampun anglunas
maring wong jêjahilan
ambênggangakên sadulur
angêcrahkên pawong sanak

akarya wutahing gêtih
lamun nora kêbênêran
ing praja karya rusake
animpangakên pawarta
bêcik dèn gawe ala
lamun wontêna anggugu
gawe prang botên karuwan

kapitan têtanya aris
hèh bapak iku ta sapa
Ki Wirajaya saure
puniku Ki Puspadirja
kapitan duk miyarsa
gumêtêr ulate acum
angrasa yèn kacênthikan

angrêrêpa dènirangling
bapak ingsun wus angrasa
yèn iku ujar kastorèn
singa kang tutura warta
ingsun ngrungu kewala
nanging ta nora sun gugu
ingong wruh ujar pra setan

bapak sun balaka mangkin
ature marang sang nata
aja karungu liyan wong
Pangeran Wiramênggala
titip pêthi sakawan
nanging têmbunge maringsun
asamar nèng wismanira

lan kagungane kang rayi
pangeran ing Têpasana
kèh maling anèng dalême
tinilar amakajangan
angling Ki Wirajaya
lah punika dede laku
têka titip marang dika

tuwan puniku tan bêcik
bênêre titip mring kula
inggih yèn botên pêtados
inggih titipa ki lurah
radèn patih santosa
dika wangsulna puniku
sampun kawruhan parentah

kula sasat radèn patih
kêni sikuning nagara
dene ta kang ngatêrake
puniku Ki Puspadirja
pan sampun kinunjara
mring dyan patih wau esuk
lan Ki Batang Dhongkol samya

sangsaya gêtêr ing galih
hèh bapak lamun mangkana
payo tinitèn isine
iki kagunganing raja
kasiku ing nagara
winêdalkên wus winadung
kang pêthi sakawan pisan

kapitan graitanèki
bêbilas bok ana layang
pingit winor jro pêthine
sawiji kang sampun mênga
amung isine bata
ingkang têtêlu winadung
kabeh mung isine bata

anjêngêr dangu tan angling
Ki Ngabèi Wirajaya
anjêtung Kapitan Langpèl
priye akale wong Jawa
bapak sun tan kaduga
akal kang mangkana iku
Wirajaya kadi dika

puniki paekan drêngki
dede paekan raharja
amrih susahe wong akèh
Kapitan Langpèl anulya
mêdalkên surat warta
saking Pangran Selong pitu
kang ginawa Puspadirja

sawusnya winaca sami
lan Kiyai Wirajaya
kang maca juru basane
Kapitan Langpèl angucap
bapak puniki layang
pra setan angadu-adu
kula lamine tan gêga

lidok makotên ing mangkin
tan luput cipta kawula
dawêg surate dèn obong
pracumah datanpa guna
rasane wus kawruhan
ingobar surat pêpitu
Wirajaya lan kapitan

kêkalih kinèn nglunasi
Ki Wirajaya wus mêdal
mundhut lalaran kalihe
ing Batang lan Puspadirja
saking ing kapatihan
sapraptaning alun-alun
kalihe sampun dèn lunas

pinocok sirahe kalih
murda pinanjêr galadhag
orêg sanagara kabeh
tan ana kang wruhing purwa
gupita ginupita
ting kalêsik ting palinguk
gung alit wong sanagara

mangkana radèn apatih
tinimbalan marang pura
prapta ngarsane sang katong
sri narendra angandika
lah paman kayaparan
wus sun lunas kalihipun
Si Batang lan Puspadirja

balik kalilip kang kari
kakang êmas Têpasana
paman kayaparan kowe
sakadange wus kawruhan
tan wruh ing kabêcikan
dadi lalaran kinukup
têka ngakali nagara

têtela amakewuhi
kakang êmas Têpasana
iya sarirane dhewe
kang agawe lara pêjah
poma paman dèn enggal
môngsa bodhoa akalmu
sapa kanthinên prakara

radèn patih nêmbah matur
sumanggèng karsa narpati
yèn sampun têrang ing karsa
kawula darmi nglampahi
sri narendra angandika
paman wus têrang tyas mami

lamun nêngna ta puniku
paman sayêkti malêdi
mungguh pakewuhing lampah
umatur rêkyana patih
lêrês karsa padukendra
upami satru kinêmpit

munggèng cangklakan pakewuh
kya patih tur sêmbah mijil
sapraptanira ing jaba
sigra dènira nimbali
Radèn Malayakusuma
binêkta ngiwa wus panggih

radèn patih ngandikarum
radèn dika kula tari
mungguh wawrating agêsang
inggih radèn abot pundi
sanak ingkang kadagingan
lan parentahing narpati

Malayakusuma matur
punika pan dede tandhing
nadyan anak lawan bapa
awrat parentahing gusti
kang amêngku lara pêjah
lawan ingkang angingoni

rahadèn patih gumuyu
radèn puniku kang pasthi
anggon-anggoning suwita
ingkang kaprah sanagari
anulya mêdhar pingitan
nglairkên karsa sang aji

dèn bisa radèn puniku
dika kang kula pasrahi
dèn eling lawan dèn yitna
aja tolih kulit daging
Malayakusuma nêmbah
paman sampun kalih kardi

kyana patih malih muwus
karya api rapêt dhingin
pangipuk amrih santosa
aja kasulak ing budi
radèn dika ilangêna
graita salah ciptèki

Malayakusuma sampun
tur sêmbah anulya mijil
wau ta kang kawuwusa
Pangeran Têpasanèki
langkung kagèt tan miyarsa
lunase mantunirèki

ing purwa wasananipun
dosane kang dadi pati
sêtun têmên tan miyarsa
kang raka pakaryannèki
Pangeran Wiramênggala
julig bangêt tur adrêngki

tan pati wruh ing pakewuh
lagyantuk pikir samênir
nuli maloto anuntak
durung nitik ngathik-athik
pikir mamak ngenak-enak
kasusu têkaning kapti

Pangeran Têpasanèku
agung wagugên ing galih
gêlah-gêlah kabarubah
kadhudhah kadhêdhês sêdhih
dènnya kasupit ing môngsa
apês tan sande kaplipis

kunêng kang manggung mangungkung
Pangeran Têpasanèki
kapêjêng nèng pakajangan
tan kajujud dènnya rujit
rêmpu-rupêk tyase rêmak
lupute dene kapipit

wontên surat ingkang rawuh
saking nagari samawis
Adipati Jayaningrat
ingkang ngaturi upaksi
yèn sampun pacak graita
Kumpêni angati-ati

yèn kala prang Cina nêmpuh
baris Jawi dèn kawruhi
tan wontên kenging marêpak
abdi dalêm pun dipati
Samawis sampun umêdal
wantêr wus atilar loji

kumpêni lajêng amikut
binêkta malêbèng loji
mila abdi dalêm oncad
dene ta dèrèng atampi
parentah saking paduka
ing mangke sampun anunggil

lawan kônca pra tumênggung
lawan inggih kaping kalih
rama paduka jêng tuwan
Sayid Ngulu Wiba Pêkih
punika sampun karêmbat
Kumpêni ingkang ngrawati

satunggil datan karêbut
Sayid Ngumar nèng Kumpêni
tinunggilan para nyonyah
miyarsa radèn apatih
lah iku nora ngapaa
ing kene wus sugih sayid

iki nênêm sayid ingsun
aja susah ki dipati
dene kang uwis karêbat
Sayid Ngulu Wiba Pêkih
ya têka dèn rawatana
ing kana ingkang abêcik

wus pinaringan sul-angsul
surate sang adipati
praptane nagri Samarang
Sayid Ngulu Wiba Pêkih
nandhang kanin duk rinêmbat
wong Jawa lawan Kumpêni

kumpêni kêdah angukup
binêkta malêbèng loji
parêng baris jawi prapta
campuh kang rinêbut kanin
apan kêni pasêr tuwan
Sayid Ngulu Wiba Pêkih

rangu-rangu kang angrungu
sagung bupati pasisir
anênutuh kabatinan
ing radèn rêkyana patih
nêdya mungsuh ing Walônda
Walandane antuk sayid

rinêngkuh pangangkuhipun
langkung dènira ngurmati
nêdya angrata agama
trah rasul tan dèn kawruhi
sami angraos sumêlang
tyase punggawèng pasisir

pijêr kaworan têkabur
rahadèn rêkyana patih
sapikir-pikir prakosa
kuwawa kambonan êdir
pikir saokah brêgagah
tan kêna kongkih dèn ungkih

mangkana malih winuwus
kang kawangkung among kingkin
pangeran ing Têpasana
yèn dalu tan antuk guling
yèn siyang pan awis dhahar
langkung dènira prihatin

ing dalu pukul sapuluh
wontên dasih tur upaksi
punika rayi sampeyan
radèn arya wontên jawi
nênggih Malayakusuma
gupuh dènira nêdhaki

kadingarèn ariningsun
cinandhak astaniraglis
binêkta manjing pondhokan
wus tata sami alinggih
kangmas kasêpèn kawula
mila asônja mariki

kawula ing wau dalu
kangmas botên ngraos urip
tinêtêr tan mawi kônca
inggih kangmas katanggêlis
kalangkung sangêt bramatya
pun paman rêkyana patih

kang môngka purwaning bêndu
dhawuhe pangandikaji
duk anyêkêl Puspadirja
sapa kang matur sang aji
lanyo-lanyo nora sarta
pêpikiran lawan mami

sapa duwe akal iku
mokal wania wong cilik
sayêkti iku wadana
nadyan wadana upami
yèn ora mambu santana
pasthi tan wani nglampahi

kawula tinarka wêruh
kang umatur ing sang aji
kula dèn antêp adêgan
hèh Malayakusumèki
lah sêmpalên bauningwang
yèn sira arsa ngayoni

iya maring bobotingsun
Si Natakusuma iki
apa wus karuwan tiwas
angingêrkên tanah Jawi
kula kangmas langkung maras
inggih manawi binanting

saking sangêt dukanipun
sarirane dadi gêtih
kawula tobat ping satak
saking yêktos tan miyarsi
kang umatur ing sang nata
tan ngangge tari ing mami

mirsa-mirsa sarêng dhawuh
kakang mas paman dipati
milane ngantos sêsumbar
anglairkên ujar sirik
apa ratune kang salah
apa kang cilik panyakit

Pangeran Têpasanèku
tumungkul waspanya mijil
saparo susahe ilang
wruh lupute kang nagari
alon dènira ngandika
yayi mas lêrês kang runtik

paman dipati puniku
dede timbang yèn tinandhing
kalawan Tirtawiguna
parandene inggih yayi
angangge Tirtawiguna
ature marang sang aji

Malayakusuma matur
mila kangmas wau latri
kula mèh dadi têtiban
dukane paman dipati
yèn sampun kula sumpaha
kadi dukane dhatêngi

binantinga badan ajur
asèkèng kalangkung ringkih
paman wong gung kadi Boma
kangmas pun paman dipati
gumujêng susahe lêjar
Pangeran Têpasanèki

asangêt pangandêlipun
pangeran dhatêng kang rayi
Arya Malayakusuma
alômba tampinirèki
hèh yayi lamun ngandikan
dhatêng paman adipati

dika oleh-oleh tutur
yèn saking paman dipati
marang pun adhi atrêsna
sêmune paman dipati
ala bêcik ingkang karsa
linairkên ing pun adhi

Malayakusuma matur
inggih kangmas kadipundi
bilih angraos katêmpah
kangmas lola kawulèki
saengga kadi sampeyan
sayêkti wajib amardi

prasamya dhadharan nutug
bubaran ing pukul kalih
Arya Malayakusuma
marang pakajangannèki
Pangran Arya Têpasana
mêndha dènnya sêdih kingkin

