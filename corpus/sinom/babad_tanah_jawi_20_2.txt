ing dalu kang kawursita
ya ta kawuwusa enjing
Kyana Patih Danurêja
sowan marang jroning puri
prapta ing srimanganti
sampun nyanthèlakên atur
wus katur ingandikan
lumêbêt rêkyana patih
sapraptane ing ngarsanira sang nata

kyana patih matur nêmbah
pukulun sri narapati
raka paduka Pangeran
Arya Amangkunagari
wau dalu nêdhaki
wisma kawula pukulun
aturipun pun kakang
paduka lamun tinangkil
mila datan arsa lênggah ing amparan

sangêt turipun pun kakang
tampinên andarajati
ratu wontêna tinaha
pan kalipah ing Hyang Widi
dene yèn tan tinangkil
taklima ing kadang sêpuh
yèn wontên jroning pura
pun kakang botên mangêni
yèn tinangkil saru wontêna tinaha

lan malih kang para kadang
sadaya ingkang jalwèstri
nuntên pinakramakêna
pinacak satriya sami
miwah kang èstri-èstri
pun kakang sangêt turipun
nuntên katarimakna
bupati ingkang prayogi
sri narendra miyarsa mèsêm ngandika

wa patih ingsun ing benjang
amêng-amêng têdhak mami
mring dalême kangmas Arya
undhangna kang pra dipati
kya patih nêmbah mijil
sapraptaning jawi ngutus
sigra mring Pangran Arya
tur tupiksa yèn kang rayi
sri narendra têdhak dalême kang raka

lan bupati ingundhangan
kêbayane wus lumaris
anggili ambêkta kajang
ing kariyan dèn tarubi
wit galedhegan jawi
prapta palataranipun
sadalu nulya rumat
ginarap wong sanagari
ing enjinge têdhake sri naranata

kya patih lan pra dipatya
wus panggih kariyan sami
wadana macapat samya
kang umiring saking puri
wadya kaparak sami
lan gêdhong umiring prabu
prapta dalêm kariyan
kang raka mêthuk ing jawi
sapraptane kalangkung sinungga-sungga

sinêngkalan nênggih rupa
pandhawa kawayang janmi
samana Pangeran Arya
ginêlar kagunganèki
sanadyan jroning pêthi
binuka sadayanipun
supaya kinarsakna
marang kang rayi narpati
tiningalan kabèh jro dalêm kariyan

nanging tan ana ngandika
dangune sri narapati
anèng dalême kang raka
pukul wolupraptanèki
sadintên ki apatih
naoskên padhayanipun
ing pukul satêngah pat
kondure sri narapati
Pangran Arya sawarnine kang kagêngan

ingkang tilas tiningalan
wau mring ari narpati
sinaosakên sadaya
anggili manjing jro puri
kathah awarni-warni
turôngga lan gangsanipun
kang sami tiningalan
sanjata lus lan jêmparing
akalihan kuda wêwinih sêsanga

tumbak lulut tuwin samya
kawan dasa miwah malih
tumbak pèlèt kawan dasa
tuwin kang sajroning pêthi
kang sami dèn tingali
sinaoskên sadaya wus
kunêng ing pêndhak dina
saking kariyan sang aji
para kadang sadaya jinunjung lênggah

Radèn Mas Sandeya nama
nênggih Pangeran Ngabèi
Radèn Mas Rêgu anama
Pangeran Danupayèki
pan Radèn Ajêng Dèwi
tinarimakakên sampun
Barêbês Suralaya
Dèn Ajêng Aminah nuli
pinaringkên Lèpèntangi Kyai Rôngga

Pangeran Ngabèi krama
lan ari sang pramèswari
sami putri Purubayan
Dèn Ajêng Gelang namèki
Pangran Danupayèki
dènira akrama antuk
putri Adipasanan
Dèn Mas Utara wus nami
Pangran Martasana sampun katariman

mapan sami arinira
pramèswarinira aji
Dèn Ajêng Jèmblêm namanya
Dèn Ajêng Siti Sundari
pinaringkên Dipati
Cakraningrat Madurèku
Dèn Mas Subêkti nama
Pangran Arya Pamot nênggih
ngambil garwa sutanira Natayuda

nênggih wadana Bumija
dène ta Dèn Ajêng Brangti
krama tuk sanaking-sanak
sutane Mangkuyudèki
ingkang patutan putri
Radèn Sukrama ranipun
Dèn Mas Sêkti anama
Pangeran Buminatèki
wus akrama lan putri ing Kablitaran

Dèn Ajêng Tambêlèk nama
kang rayi Dèn Ayu Sasi
kang kagarwa Pangran Arya
Dèn Mas Sujana kang nami
Pangeran Mangkubumi
antuk putri ing Madiun
Dèn Ajêng Manik nama
kang kaboyong duk ing nguni
jalu kalih kang pawèstri mung satunggal

kang jalu Radèn Sudarma
Radèn Sawaka satunggil
sami wontên jroning pura
winor panakawan alit
namung Dèn Ajêng Manik
diwasa pinundhut mantu
antuk Dèn Mas Sujana
Pangeran Amangkubumi
liya ingkang punika kang pra santana

sami dèrèng cinarita
nênggih dènira akrami
wontên kang sêlir dèn ningkah
dènnya sami dèn langkahi
karsaning sri bupati
kang rayi èstri puniku
tinarimakkên nulya
Dèn Ajêng Tajêm wus panggih
lawan Radèn Ratmaja pulunanira

adipati ing Santênan
Dyan Arya Pamêgatsari
Dèn Ajêng Umik punika
tinarimakakên inggih
wiji ing Dêmak nguni
Radèn Hèrmaya ranipun
lajêng jinunjung lênggah
pinaring Dêmak sapalih
sinung nama Dèn Tumênggung Suranata

samana sri naranata
utusan marang Batawi
akathah pasungsungira
sutane Rêkyana Patih
Danurja kang tinuding
pan mantri pawingkingipun
ran Rôngga Wirakrama
ing nguni ran Cakrakrêti
pan ingakên mantrinira sri narendra

alami tan wontên prapta
mèh pinaido ing batin
nulya malih sinusulan
mantri dalêm kang tinuding
Jayasônta Ngabèi
lawan malih kanthinipun
Radèn Suraprameya
prandene mêksa tan prapti
duk samana kêna ingèsêm-èsêman

pangeran ing Cakraningrat
lan Jayaningrat ngèsêmi
lah iku Ki Danurêja
Ki Besan Kasandhungtêki
gawe ratu putraji
têka amilih kang timur
têgêse batin uga
pan dadi ratu pribadi
Ratu Timur dèn obat-abitkên kêna

dadya tyase pra dipatya
de sami duta tan prapti
mangkana ki adipatya
pra santana wus binagi
sabin Pangran Ngabèi
Pangran Buminata nyèwu
dèrèng pacak wadana
mung Pangeran Arya maksih
pangidhêpanira sagunging santana

praptèng Rôngga Wirakrama
saking nagari Batawi
lan Ngabèi Jayasônta
Radèn Suraprameyèki
praptane antuk kardi
pan ambêkta layonipun
Panêmbahan Purbaya
sarayatipun tan kari
ing praptane sarêng ing asmarèng laga

anuju Ki Adipati
Danurêja mring Samarang
pan kadya sabên lampahe
antukira pan sarêngan
pan saking Batawiyah
ing Kartasura wus rawuh
Adipati Danurêja

langkung katrima ing aji
sira Rôngga Wirakrama
sampun jinunjung lênggahe
dadya wadana macapat
wontên ing gêdhong kiwa
Sumabrata kang jinabut
kagyat wadana jro samya

Dêmang Urawan lan malih
Ki Ngabèi Wirajaya
tuwin Mangunnagarane
tan wontên sinungan rêmbag
pocote Sumabrata
dene kang kinarya iku
sawingkinge ki apatya

lawan sinungan kêkasih
Tumênggung Nitinagara
gêdhong kiwa wadanane
sêmbah tinata kawayang
bumi sangkalanira
parêng lawan sedanipun
inggih Pangran Buminata

kang ginêntosakên linggih
kang rayi panênggakira
nênggih Radèn Mas Karaton
nama Pangran Buminata
kang rayi sinung nama
Dèn Mas Pamade puniku
Pangeran Arya Mataram

Dèn Mas Surata ingaksi
anama Pangeran Rôngga
Dèn Mas Yadi kêkasihe
Pangran Silarong punika
Dèn Mas Subrôngta nama
Pangran Balatèr apagut
dene Radèn Mas Sunaka

nama Pangran Singasari
Radèn Mas Langkir sinungan
Pangran Prangwadana rane
radèn mas ing Kurawanan
Dèn Mas Sardin punika
sampun sinungan jêjuluk
pangeran ing Dipasônta

Radèn Mas Gêntêr namèki
Pangeran Arya Panular
wus têlas kadang sang katong
nama pangeran sadaya
ing nguni cinarita
duk sang nata ibunipun
duk lagya kalih patutnya

kalawan sri narapati
susunan prabu anulya
kang garwa lajêng kinêbon
arining ratu wanodya
kinarsakên samana
dadya manjing Ngarangulu
ratu kadipatèn nama

sakawan putranirèki
tur sami priya sadaya
pêkik warnane kinaot
Radèn Mas Sêkti kang tuwa
dene ingkang panênggak
Dèn Mas Karaton winuwus
Dèn Mas Pamade rinira

Dèn Mas Sunaka wuragil
kalangan sang nata seda
mila ratu kadipatèn
tanggung atilar ing priya
wau ta putranira
Panêmbahan Purbayèku
kêkalih kang sami priya

Dèn Mas Umbaran namèki
Radèn Mas Kêtug arinya
kang sêpuh sinung namane
Rahadèn Purwakusuma
Dèn Mas Kêtug anama
Radèn Purwawijayèku
winor lan para santana

sadaya wus sinung linggih
nigangatus pra santana
mung Pangeran Arya Pamot
kang kawan atus priyôngga
lan Pangran Danupaya
kang sami angawan atus
kang limang atus sakawan

Pangeran Martasanèki
Pangeran Arya Mataram
Pangeran Mangkubumine
lan Pangeran Singasêkar
santana kang sakawan
punika anglimang atus
sadaya tri atus samya

mangkana arjaning bumi
prajadi ing Kartasura
langkung wingit narpatine
dene akondhang santana
sami pêkik utama
tuwin santana kang sêpuh
bagus aruruh jatmika

eram sagung pra dipati
pasisir môncanagara
durung tumon salamine
kang rama miwah kang eyang
maksih asri ing mangkya
kathahe santananipun
pangungune pra dipatya

lamun tulusa sang aji
pamêngkune mring santana
iya ta sapa tandhinge
lamun punggawane bisa
mirapêt ing santana
Balambangan botên wurung
kakukup mring Kartasura

lir panjrahing puspitasri
amrabani diwangkara
lir sari sataman abyor
yèn sang nata miyos watang
tuhu kadya rinêngga
kumala ing ngalun-alun
naput sunaring baskara

pira-pira pra dipati
pasisir môncanagara
miwah ing praja mantrine
ing byantara kèh winarna
ingkang munggèng turôngga
sadaya tinon pan koyup
ing pêkike pra santana

tan mantrèng madyapadèki
lir yangyang mara bawana
prabaning santana tinon
pantês langlang endraloka
mangunêng janaloka
êla-êla kang andulu
anglir patah patêmbayan

ujwala mrabangkaradi
warti kadi bangun kapat
kang pra santana kang tinon
môngka dêdipaning praja
sêngkanging ôntariksa
rêsmining môndra mandanu
asmara ing tri buwana

ingkang kawuwusa malih
anênggih Pangeran Arya
Mangkunagara putrane
cinatur sampun akathah
pêpitu cinarita
ingkang saking garwanipun
garwane kang sami kadang

apan Radèn Ayu Sasi
apêputra tiga priya
Dèn Mas Umar pambayune
pinundhut mring ari nata
pan kinarya lanjaran
pan pinutra putra dhanu
rinaja praja manggala

dene kang panênggak sami
jalu sami sinung parab
Radèn Mas Said namane
punika duk kala babar
nuju gêrah kang eyang
kang pra dipatya atugur
myang patih santana putra

Pangeran Arya ing nguni
duk kala amakajangan
undur babare garwane
miwah sagung pra dipatya
kathah saos kariyan
tuwin prasamya tur-atur
saos saking pakajangan

sagarwa kang pra dipati
praptaning dalêm kariyan
winuni kala babare
Ngahad Manis wulan Arwah
parêng tanggal kaping pat
Jimakir wuku Wrigagung
ingaran sêngganing praba

artine gêrah ing nguni
sinuhun prabu kang eyang
sampun ginantung wahyune
ratu grah sangêt nora sah
yèn nindakna parentah
mila kang wahyu ginantung
sêndhul wontên kang ambabar

kang darah jêng sri narpati
marma ran sêngganing praba
yèku musthikaning wêton
marma kathah kang ambatang
dadya prajurit mukya
ibnu surayaning ratu
môngka manggalaning aprang

langkung sukane tan sipi
Pangeran Arya samana
kang putra samya binadhe
dening para adipatya
tuwa-tuwa kang mêca
mangkana malih winuwus
sawusnya puput kang putra

wangsul makajangan malih
pra santana tuwin putra
ing pagêlaran makuwon
dening sagung pra dipatya
ing pasowane samya
kubêng munggèng alun-alun
winangsulan kang carita

Jêng Pangeran Arya nênggih
Mangkunagara kang putra
saking garwa Madurane
Radèn Ayu Ragasmara
suta Cakradiningrat
kang pêjah nèng kapal ngamuk
kêkalih ingkang patutan

kang sêpuh Radèn Mas Ali
kang rayi lêt kang wadonnya
Dèn Ajêng Dhoplang namane
kalih kang saking ampeyan
nama Dèn Mas Ambiya
ingkang rayi malih jalu
kang nama Radèn Mas Sabar

malih mijil saking padmi
Radèn Mas Sakadi nama
kalangan seda ibune
Dèn Ayu Wulan konduran
kang putra tumut seda
Dèn Mas Sakadi waruju
orêg tyas Pangeran Arya

dening kang garwa pinadmi
tur kadang atilar putra
sungkawa pra santanane
miyat rêntênge kang raka
layon sampun pinarnah
ing Magiri kang lumaku
Ngabèi Asmaradana

kaliwon kaparak kering
lan Dêmang Jayasamodra
ingkang sami dhèrèk layon
kaliwon jawi têtiga
ngungun ingkang miyarsa
tuwin kang êmbah wêtu luh
Jêng Ratu Pakubuwana

apan ta maksih mêningi
Jêng Ratu Pakubuwana
duk punika pamundhute
putrane ingkang sapihan
Radèn Mas Pêksi nama
binêkta marang kadhatun
tinunggilakên kang raka

kang sampun pinundhut nguni
kang ayuswa tigang warsa
Dèn Mas Umar nèng kadhaton
mangkana duk praptanira
ingkang amundhut putra
nênggih Nyai Buratsantun
sang nata nuju alênggah

lawan ingkang êmbah nênggih
Jêng Ratu Pakubuwana
nuju mangku sang akatong
ing putra Radèn Mas Umar
ing keri garwanira
ing wuri manggung katanggung
ing ngarsa angraras driya

angandika alon sri bupati
ing kono sutèngong
kayaparan kang êmas tingkahe
matur nêmbah Nyai Buratwangi
botên anauri
nênggak waspa dhêku

sun tandhinge iki bagus êndi
pêpulunan ingong
nulya kang êmbah anyandhak age
kaki prabu kang tuwa sirabil
ingsun kang taruni
dhêku sarwi nuhun

aturira mring eyang sang aji
sumôngga kemawon
ingkang eyang alon andikane
ingkang anom bae anèng mami
kang tuwa pan uwis
anèng kaki prabu

ingkang wayah buyut pan liningling
sarwi munggèng pangkon
wus binêkta kondur mring dalême
sri narendra gupuh anêdhaki
sagarwa myang cèthi
gumrubyug tumurun

ri wus tabah kang eyang anuli
wangsul sang akatong
gènnya wau munggèng dalêm gêdhe
kawuwusa kang kataman kingkin
rontog tyase kadi
rinêmpak marêmpu

tanpa jêjêt rujit lir jinait
tyas kakênan kepon
rangu-rangu tan ruruh arongèh
kadya kapingkêl mangkêl ing galih
anglês garwa lalis
putra tan kadulu

wibuh kambah rudah amimbuhi
barubah tanpandon
kadya rantas kentas raras rume
Pangeran Arya Mangkunagari
tyasira tan aring
mirong amirangu

kapiranguning wardaya kadi
umiring kang layon
anon mamringe padalêmane
datan kêna pinancas tyasnèki
kadya lêlananis
ngênês miyat sunu

sanalika èngêt maring wingit
yèn karsa Hyang Manon
tan ana kang kasupèn sipate
sapa luputa wêkasing pati
sirik yèn saksêrik
tan suka kasiku

èngêt lamun kadange narpati
sinatriya kaot
tanpa ugêr gugur ing garwane
emut ing titah rêna ing takdir
yèn pati lan urip
kagungan Hyang Agung

dadya tan purun dhahar sang pêkik
nênggih cinariyos
sawusira ing kawan dasane
nulya tapak sowan Sênèn Kêmis
pawatangan mijil
apan sabên Saptu

duk samana ing alami-lami
panjanging cariyos
Jêng Pangeran Ariya dhudhane
garwa kêkalih sami ngêmasi
arsa krami jawi
tan antuk panuju

apan wontên têlêngirèng galih
nanging jro kadhaton
têtilasan kang rayi garwane
pêpundhutan saking ing Samawis
Karang wijilnèki
Lampèr wetanipun

Dêmang Kramayuda kang siniwi
pinundhut sang katong
paranakan Cina biyangane
mila kuning-kuning nêmu giring
wus dadya kêkasih
dènira sang prabu

mangkya kinubon marang sang aji
lami tan winawoh
pan punika dèn suwun badhene
pêpantaran kawêntar kang warti
tinarka wus jangji
bisaning wêwadul

kintun-kinintunan kathah warti
sinjang lan kêkonyoh
dadya atur mangkana cature
tur kaliru ingkang amastani
pan sinjang ing nguni
ingkang akêkintun

panêmbahan duk dèrèng ngêmasi
lurik Bantên kaot
maksih ana ngalang-alang bètèng
kinintunkên sakêbar kang lurik
saking ing Batawi
mring Kartasurèku

marang Ratu Kancana satunggil
dene kang sawiyos
mring kang putra Pangeran Aryane
tan angrasa pulunanirèki
putrane sayêkti
ing panganggêpipun

kala kanggêpipun bok Samawis
sinihan ing katong
Ratu Kancana ngambil manahe
pinaringkên sinjangira lurik
tan wontên udani
wong dalêm kadhatun

juru têlike sri narapati
ngawag tan waspaos
atur lamun wus urup sinjange
ingaturkên dènnya wanuh lami
sinjang kang tinitik
têlik aturipun

nuju marêk ngangge sinjang lurik
sang nata duk anon
nêtêpakên juru têlik ture
nanging ginêgêt sinamar wingit
tan antara lami
nuntên canthèl atur

ingkang raka anuhun pawèstri
mring ari sang katong
winastanan punika wastane
dadya mêcah dukaning narpati
kadya raup gêtih
jaja sumung-sumung

kêjot kumitir padoning lathi
tyasira lir kobong
lamun ugi katingala mangke
lali kadang tuwa anêkani
ing asta pribadi
winot nuntên emut

lamun awawrat garwanirèki
milanipun alon
wayang-wuyung langkung prihatine
kapiyarsa marang ki apatih
yèn nata prihatin
ngantêp dukanipun

ingampêt-ampêt yayah kadya gring
jaja lir malêdhos
kyana patih angontog runtike
arsa kinasap siku nagari
dadya maekani
animbali gupuh

Adipati Cakraningrat prapti
ki patih lingnyalon
pangran benjing enjing Kêmis Wage
dika sandhing Pangran Arya linggih
andika dhawuhi
dhuwunge pinundhut

Radèn Natawijaya winêling
akarya pirantos
kunêng dalu wuwusên enjinge
praptèng loji wus kacêpêng nênggih
ginusah wadyèki
pangeran tinukup

ing kariyan sampun dèn jarahi
wus sami binoyong
putra-putri kalawan cèthine
kabèh sampun manjing jroning puri
kagyat sanagari
prasamya angungun

gara-gara pôncawora tarik
sindhungriwut awor
prakampita udaya gora rèh
gêtêr-patêr dhèdhèt erawati
kadya ruging wukir
agranya gumuntur

sanagara akèh kang wiyadi
karsaning sang katong
kayaparan sagung punggawane
nora bisa angambêng-ambêngi
susah sanagari
mangkana winuwus

pawèstrine sampun dèn pêjahi
pangeran wus kinon
binucala kinèn nabrangake
wus binêkta marang ing Samawis
bupati kêkalih
kang angirid laku

Radèn Natawijaya satunggil
lan wadana gêdhong
Ki Tumênggung Nitinagarane
binêktanan sêlire kêkalih
pawongane katri
satunggil kang sunu

panakawan sakawan lit-alit
katri kang wus uwong
sakawane lawan pêpatihe
Ki Mas Sumawijaya namèki
praptaning Samawis
linajêngkên sampun

sapraptane nagari Batawi
Kumpêni pakewoh
sumêlange tan tinêbihake
kinèndêlakên nagri Batawi
manawi sang aji
duk kaburu nêpsu

benjing emut sampun kongsi têbih
pamundhut sang katong
sêdhêng lêjar marang ing kadange
têtêp maksih kèndêl ing Batawi
mangkana winarni
ing sapungkuripun

kang raka Pangeran Arya
Jêng Ratu Mas ambabar miyos èstri
Jumuwah Kaliwonipun
Sawal kaping sawêlas
taun Ehe parêng ki patih ingutus
akathah bêbêktanira
Danurêja mring Batawi

punggawa ing Kartasura
tan ambêkta amung lêlurah carik
Kyai Tirtawigunèku
pasisir kang ginawa
kaliwone kang pra dipati ing Kudus
Ki Arya Jayasantika
miwah kaliwon kang kèri

Tumênggung Batang binêkta
budhal saking nagari dina Kêmis
Sura kaping pitulikur
salin taun Jimawal
langkung kathah ki patih bêbêktanipun
duk samana sinangkalan
mantri gangsal ngrasa wani

pitung dina nèng Samarang
lajêng layar marang nagri Batawi
kêras pamukuling timur
lampahe kyana patya
antuk angin patang dina praptanipun
muara Batawi mirsa
pratôndha mariyêm muni

Jendrale Matius Daham
akèn mêthuk duta rajèng Matawis
pêpatihe kang lumaku
Amral ingkang lumampah
Jakup Bèlêm Pan Drèn lawan kanthinipun
Kumisaris Mênir Patras
lan Mayor Pagêr tut wuri

Petor Ukman Ondêr lawan
Mayor Simun ing Kartasura nguni
duk kala kapitanipun
miwah Kapitan Timah
Têsir Jongkok lawan Mayor Ondêrdiprus
kapitan lumayu ngarsa
wus panggih lan ki apatih

minggah ing baitanira
langkung urmat binêkta kyai patih
umêntas sabalanipun
sapraptaning dharatan
ingaturan makuwon suguh kèh rawuh
mêntah matêng sami prapta
kang mêthuk wus sami mulih

winangênan tigang dina
ki dipati wus mari sayahnèki
pinanggil lawan Gurnadur
Jendral Matius Daham
marang kutha Intên sêrat kang pinêthuk
songsong kuning lan tala mas
pinêthuk reta ki patih

ing kitha Intên wus prapta
tundhuk tabe sira rêkyana patih
ngaturakên sêratipun
tinampan tinupiksa
urmat surat raja mariyêm gumuntur
tata malih palênggahan
Matius Daham lingnyaris

hèh ki patih ungkur dika
tuwan sunan inggih sami basuki
Danurêja lon sumaur
inggih basuki tuwan
angling malih wetan paran wartinipun
Ibrahim Wiranagara
mangke panggenane pundi

sumaur ki adipatya
inggih wontên Dhumpul ingkang pawarti
nanging parêng lampahipun
tuwan lawan kawula
kang angutus anggitik Brahim puniku
bupati môncanagara
bang wetan lawan pasisir

wontên bupati sadasa
wong pasisir mung sakawan bupati
kadi punika wus cakup
kônca bupati kathah
bok manawi manggih arsa aprang pupuh
ki dipati wus ingajak
angiwa ing kantor wuri

mung juru basa tut wuntat
ki dipati prapta tata alinggih
atur yatra kalih èwu
sarwi prasêtyanira
kathah-kathah dènnya among mring sang prabu
yèn sèdhènga miwah cidra
sampun amanggih basuki

kagyat ling Matius Daham
wontên paran puniku ki apatih
andika adarbe têmbung
kang makatên punika
dika panggih lan kula puniki sampun
naur sagunging rêrasan
sampun dika walangati

wus cinandhak astanira
wus ginawa wangsul lênggah ing jawi
tan adangu gya tinundhung
benjing tigang dina kas
Ki Dipati Danurêja dika wangsul
wus mundur ki adipatya
ing pakuwonira prapti

kundure ki adipatya
cêlak marga nênggih panggenanèki
pangeran samya andulu
Arya Mangkunagara
tyase kadi sinusuk dadya rawat luh
riris sakala ki patya
lampahe linut ing baris

wus prapta ing pintu bêsar
pakuwone wau rêkyana patih
ing wuri ingkang winuwus
nagari Kartasura
pra wadana amangun masigit agung
Sênèn Sapar tanggal pisan
apan maksih ing taun Jim

sarêng Tumênggung Santênan
Mangunonêng bupati dèn marèni
numpês Cina dosanipun
lawan Jayawinata
ing Mataram pinundhut gadhuhanipun
mung kantun sèwu kewala
lan Pangran Martasanèki

pisah dènnya palakrama
lan kang rayi Ratu Kancana nguni
sampun katur ing kadhatun
lajêng pinacang-pacang
lawan Radèn Natawijaya Tumênggung
benjang prapta ki dipatya
panggihe dèn ayu nuli

lawan Dèn Ajêng Aminah
ingkang angsal Ki Rôngga Lèpèntangi
pinisah pan sampun katur
ing kangjêng sri narendra
kunêng malih Batawi ingkang winuwus
Adipati Danurêja
kaping tigane duk prapti

panggihe kalawan jendral
abicara nênggih ki adipati
kèh prakara wowor sambu
wis adate wong Jawa
wus parigêl yèn anjagal kancanipun
pan Jendral Matius Daham
kambon para wadul kêdhik

samana dupi lênggahan
anèng gêdhong bicara ki dipati
tan wontên ing kanthinipun
munggèng kantor bicara
Walônda mung juru basa lan dhirèktur
punika dêlèr pamungkas
nênggih Ardiyan Pan Kênir

ngling Jendral Matius Daham
ki dipati kula têtakèn warti
Kumpêni pamirsanipun
lamun Dipati Sampang
Cakraningrat pinaringan badhenipun
nagari ing Pasêdhahan
Prabalingga lan ing Bangil

punapa wus kalampahan
anauri wau ki adipati
inggih rumiyin sang prabu
sampun agadhah karsa
kèndêlipun ing mangke karsaning ratu
kula tuwan tan uninga
Matius Daham ling malih

punika yèn pinaringna
Pasuruan Prabalingga lan Bangil
andika pikir satuhu
punapa dadi cacad
lan botêne Danurêja lon sumaur
tuwan botêne punika
Cakraningrat pan ing mangkin

wus kaipe mring sang nata
yêkti enggal arjaning punang bumi
karèhing santana prabu
Dipati Cakraningrat
pasthi eca wong cili ing manahipun
dene tumut ing santana
kang dadi cacad manawi

pangeran ing Cakraningrat
wuwuh bala siniwèng pra dipati
bilih agêng manahipun
sugal Matius Daham
alah pikir punapa kang dika wuwus
ajêjangkah anggiyagah
balik mangke kadipundi

pangeran ing Cakraningrat
punapa wus ala angrêrusuhi
wani marang sang aprabu
ngrêrubêdi parentah
anauri Dipati Danurêjèku
ing samangke botên tuwan
inggih manawi ing benjing

abêngis Matius Daham
dede ujar dede budi kang bêcik
kang jamak panganggêpipun
kang sampun kalampahan
sapa wêruh yèn duwe ala ing besuk
Adipati Cakraningrat
ing samangke bêcak-bêcik

pangeran ing Cakraningrat
yèn wurunga pinaringan nagari
mêsthi sakit manahipun
yèn sakita kang manah
yêkti dadi rêngkaning praja puniku
yèn sêmbada lan andika
mijia ngriki pribadi

sampun karèhing andika
lah punika sayêkti dadi bêcik
rêkyana patih umatur
alim puniku tuwan
kula ajrih umatura ing sang prabu
abêngis gurnadur jendral
pan luwih dika pribadi

sri narendra maksih mudha
barang tindak anut marang sirèki
ki adipati sumaur
tuan liya punika
ruwêt rêntênging praja kula katêmpuh
yèn punika dede tuwan
botên kuwasa wak mami

ing mangke dèrèng diwasa
lamun inggih sampun diwasa benjing
sayêkti puniku wêruh
yèn kagungane praja
Pasuruan Prabalingga Bangilipun
kang mèwèhakên kawula
pasthi kula dèn lunasi

sayêkti dinamêl lesan
ngicalakên kagunganing nagari
binêdhilan ngalun-alun
murda lajêng katigas
anak putu ing wuntat najis ing ratu
musakat kapunthal-punthal
tan wontên angakên dasih

tuwin yèn adating raja
ingkang anggêr amung kalih prakawis
inggih yèn sadumuk bathuk
sanyari bumi tuwan
botên kenging ginagampang yèn ing ratu
luhung arta lan busana
kenging ugi ginagampil

ling malih Gurnadur Jendral
Amatius Daham hèh ki dipati
nênggih wontên mantri agung
aran Dêmang Urawan
Wirajaya Mangunnagara ranipun
Danurêja saurira
inggih tuwan wontên ugi

punapa kasalamêtan
inggih tuwan sawingking kula nguni
pan inggih sami rahayu
Matius Daham mojar
kang bupati sakawan wênang puniku
lamun sukêr sakit dika
kang kalilan anambungi

nanging dika ki dipatya
liwat saking lêga tyas dika mangkin
ing sakarêp dika tutug
wontêna warta jaba
dika wêruh bupati jro botên wêruh
yèn warta saking jro dika
sayêkti aglis miyarsi

anjêngèk ki adipatya
gih puniku tuwan wontên punapi
têngik wiraos karungu
kula botên angrasa
saking paran gih tuwan pinangkanipun
ling Jendral Matius Daham
dika èpèh tan kinanthi

andika wong boya patut
bocah andika ing wuri
têka jinunjung wadana
kang kêkancan pasthi sêdhih
môngsa kurang wong kang layak
kang abdine sri bupati

Nitinagara puniku
pan bocah dika pribadi
têka ginawe wadana
kang tunggil inggih asêdhih
Danurêja garagapan
kamithotholên nauri

inggih tuwan yèn puniku
nanging pinundhut sang aji
kinarsakakên kinarya
dadya wadana jro nguni
kula pan botên kuwasa
tuwan akarya bupati

jendral kèndêl asmu rêngu
pan adangu datan angling
nulyangling mring juru basa
konên mondhok ki apatih
juru basa nulya mojar
dika mundur ki dipati

sigra tabe pamit sampun
wus mijil ki adipati
praptaning pakuwonira
Mênir Patras nulya prapti
wus sami lênggah atata
Mênir Patras angling aris

tuwan wêlinge gurnadur
lawan Dhirèktur Pan Kênir
prakawis Pangeran Arya
Mangkunagara wus lami
pintên prayogi andika
dhahare wontên ing ngriki

ki adipati sumaur
dika pêpantês pribadi
kawula bayar kewala
inggih sapisan sawarsi
nêmpuhi balanja dika
Mênir Patras lingiraris

inggih tuwan tigang atus
Kumpêni maksih ngalahi
inuman botên kaetang
tuwin ngêt-angêt jêjampi
Adipati Danurêja
anganyang mêksa pinardi

malih ki dipati muwus
Pangeran Arya puniki
luwung nuntên sinabrangna
sampun lami nèng Batawi
kula inggih pinitungkas
ing gusti kajawi tulis

Kumisaris Patras muwus
sampun dika salah kardi
nêmbungkên jabaning layang
kadya wêlinge sang aji
dika ingkang antuk cacad
gurnadur anênêngêri

sayêktine wuwuh rêngu
têtela tuwan pribadi
gawe rêngating santana
ciyut samodranirèki
trima kasih ki dipatya
ana angeman anjawil

wus sah rèk wis kang rinêmbug
Mênir Patras pamit mulih
mangkana ki adipatya
wus lami dèn pitambuhi
mring Jendral Matius Daham
tan tinundhung tan pinanggil

kasangsaran sakalangkung
susah tyasira ki patih
ngundhangan nguji lamtara
sawadyanira ki patih
sinarik ing Widhiwasa
rinêngu solahirèki

luput kaluputanipun
lêlumpate kang lêlêmpit
tatkala Pangeran Arya
Mangkunagara rinuntik
kurang saguh kurang gagah
jurungi wong lagi runtik

upama pawaka murub
sinung alang-alang aking
sayêkti mubal kewala
nora sinandhingan warih
tiwase ki adipatya
rumêksa ing sri bupati

ngicalakên kadangipun
akarya rêngkaning bumi
durung sumurup ing dosa
dosa pantês ngapurèki
yèn kaluwihên siyasat
mungguh santana tan kêni

pan ana wilalatipun
sêmu ewuh ki dipati
pan ora bantalan warsa
nuli kasandhung ing têki
iku ta anuli babak
môngsa wurunga nêmahi

nora tinimbang ing wahyu
kusuma lawan wong cili
yèn kaluwihên tatrapan
sayêkti andarajati
mangkana ki adipatya
lampahe sampun sawarsi

lan sawulan punjulipun
mangkana ingkang winarni
Gurnadur Matius Daham
prapta ngajal angêmasi
pasthining watêsan prapta
ngungun kang sami miyarsi

ingkang anggêntèni lungguh
Drèktur Ardiyan Pan Kênir
ki adipatya wus prapta
samana wus apêpanggih
lan jendral kang madêg anyar
Jendral Ardiyan Pan Kênir

wus umêsat dutanipun
marang nagari Samawis
sarta pakêkintun kathah
pèni-pèni ing Batawi
lajêng maring Kartasura
surat katur ing narpati

wus katur marang sang prabu
sêrat kang saking Batawi
ngungun sang nata nupiksa
Matius Daham ngêmasi
ingkang akintun punika
kang anyar Jendral Pan Kênir

urmat mariyêm jumêglug
têmbunge kang surat benjing
antuke duta sang nata
yèn angsul-angsul wus prapti
ingkang saking sri narendra
suka sang nata miyarsi

dinadèkkên wus lumaku
kang sul-angsul mring Batawi
mangkana ki adipatya
kang anèng nagri Batawi
bicara Pangeran Arya
Mangkunagara ing mangkin

atêmbung marang gurnadur
bok dinangu mring sang aji
tuwan paran tur kawula
kang raka maksih nèng ngriki
sadaya-daya têbiha
angling Ardiyan Pan Kênir

andika mênêng puniku
Kumpêni ingkang mriyogi
patih angarah punapa
wus anèng tangan Kumpêni
nadyan adoh aparêka
nênggih kadanging narpati

Kumpêni kang wus anyukup
kèndêl wau ki apatih
alon dènira ngandika
Jendral Ardiyan Pan Kênir
punika sêrat wus prapta
sul-angsule sri bupati

dika mulih benjing Saptu
mangkata saking ing ngriki
cumêmplong ki adipatya
egar tabean wus pamit
praptane pakuwonira
wadyane wus dèn undhangi

yèn mangkat ing dina Saptu
angsul-angsul sampun tampi
kang badhe katur sang nata
saking Ardiyan Pan Kênir
ing antara tan winarna
ing ari Saptu wus prapti

anumpakirèng parau
gamêlanira ngrêrangin
egar kadya mênang aprang
sawadyane ki dipati
bêdhol jangkar babar layar
saking nagari Batawi

akêras marutanipun
ing laut datan kawarni
prapta nagari Samarang
amung kèndêl tigang latri
langkung sangêt urmatira
kumêndur suka tan sipi

lajêng wau lampahipun
mring Kartasura nagari
orêg ngungun sanagara
saksana ki adipati
prapta nagri Kartasura
lajêng sumiwèng narpati

angabêkti nguswa suku
ki dipati sru anangis
akathah ing aturira
sang nata suka miyarsi
wus tata ngaturkên surat
binuka têmbunge manis

ki dipati wus kinèn umijil
Kapitan Upag sapraptanira
sugun-sugun pratingkahe
tan dangu lajêng mantuk
têntrêm aring ingkang pawarti
wus lami antaranya
ing sapraptanipun
saking nagri Batawiyah
Danurêja amangun arjaning bumi
bupati tinariman

Dyan Tumênggung Natawijayèki
pinaringan Dèn Ajêng Salamah
Dèn Ajêng Jèmbêm parabe
pinanggihakên sampun
nèng dalême ki adipati
tunggil wulan samana
nênggih panggihipun
wau Dèn Ajêng Aminah
pinaringkên mring Arya Pringgalayèki
panggih Kadanurêjan

sangkalanira apan anunggil
lan praptane Dipati Danurja
Kartiwisaya etange
lan rata tunggalipun
Ki Tumênggung Nitinagari
saking gêdhong pinêcat
anggêntèni lungguh
Ngabèi Tirtawiguna
wus anama tumênggung nèng gêdhong kèri
nênggih Tirtawiguna

sira Dêmang Urawan ngêmasi
sutanira Ki Sutawijaya
nora gantyani lungguhe
ika wadananipun
mung kinarya bupati miji
nèng jawi tunggilira
Nitinagarèku
ya dadi panèwu jaba
kurawanan wadanane kang gumanti
anèng kaparak kanan

êmbanira kangjêng sri bupati
sira Ki Dêmang Côndramênggala
sampun ingalih namane
apan nama Tumênggung
Kya Côndranagara nênggih
gêdhe wadananira
kang satunggil suwung
kang Mangkubumèn punika
kang kinarya misananira narpati
Radèn Tirtakusuma

kang wayah Pangran Arya Matawis
sutanira Dèn Suryataruna
Mas Surata pêparabe
duk tumpês eyangipun
pan binoyong anèng jro puri
wus kinarya wadana
sinungan jêjuluk
Arya Malaya Kusuma
asisihan lan Arya Pringgalayèki
nguni Mêrtakusuma

Pringgalaya gêlis asêsiwi
Mas Giyota nama Pringgalaya
Wirapratignya eyange
Wirapratignyaiku
Dèn Kuwangsan ingkang sêsiwi
ya ta malih winarna
sang nata angutus
marang nagari Madura
ingkang rayi Dèn Ayu Siti Sundari
mangkya pinaring nama

Ratu Madurêtna wus anami
langkung sukane Dipati Sampang
anama ratu garwane
ya ta malih winuwus
Pangran Martasana ingalih
Arya Dipanagara
ing kêkasihipun
pangran ngabèi wadana
ing santana kiwa kaliwonirèki
Pangran Dipanagara

Pangran Buminata têngênèki
kaliwonira santana kanan
Pangeran Mangkubumine
lênggahe sami wuwuh
ampas saking kariyan sami
Ngabèi Loringpasar
wuwuh gangsal atus
pangeran ing Buminata
kawan atus kariyan rongèwu nênggih
kang sami pinarutah

wuwuh satus Pangran Mangkubumi
miwah Pangeran Dipanagara
sami anyatus wuwuhe
kliwon têngên nêmatus
wadanane santana kèri
Ngabèi Loringpasar
sèwu gangsal atus
pangeran ing Buminata
sèwu kawan atus mangkana winarni
langkung arjaning praja

pandhawa sami angoyak bumi
duk sang nata arêmên bêbêksan
lan punggawa pra mantrine
gôngsa pating carêngklung
sanagara amaratani
amangun kawibawan
lumrah galaganjur
para mantri myang santana
ngeca-eca tan nyana tan dèn walêsi
arjane nêmu rusak

Ki Tumênggung Cakranagarèki
duk pinêcat saking ing kaparak
dene kang ginêntosake
Dyan Purwakusumèku
ipenira sri narapati
sarta sinungan nama
dènira sang prabu
Rahadèn Dêmang Urawan
dening Côndranagara muliha miji
sabine têlu bêlah

Ratu Kancana ingkang winarni
babar malih putra mijil priya
Rêspati ing Kaliwone
nuju Dal taunipun
ing sadasa Jumadilakir
langkung pêkik ing warna
suka sang aprabu
sangkala endra lêlima
udan adrês sampun sinungan wêwangi
Radèn Mas Priyêmbada

Radèn Ajêng Tajêm angêmasi
garwanira Radèn Wiratmêja
parêng tinarimakake
Dèn Ajêng Intên iku
kang ginadhuh ing ki dipati
Radèn Dêmang Urawan
tinariman wau
ningkah nèng Kadanurêjan
pra dipati sadaya pêpakan sami
nèng dalêm kapatihan

lan Dèn Ajêng Jumantên anuli
pinaringkên Radèn Wiratmêja
pan kinarang ulokake
parêng lan sedanipun
Pangeran Dipasantèki
gêrah awêh samana
malih kang winuwus
kang putra sri naranata
Radèn Êmas Priyêmbada angêmasi
tan panjang yuswanira

orêm wau wong sajroning puri
Ratu Kancana langkung sungkawa
putrane pêkik warnane
tuwin ta sang aprabu
lintang saking rêncakèng galih
lir satmatèng triloka
miwah eyang buyut
Jêng Ratu Pakubuwana
anayuti ing wayah sri narapati
mupus karsaning Suksma

dadya rêrêm tyasira narpati
kaèngêtan titahing Hyang Suksma
kang wus akarya pêpêsthèn
landhung cêkaking umur
pan kawula tan kêna milih
duraka yèn susaha
tinilar ing sunu
têmah anarimèng titah
cacad agêng iya jênênging aurip
katulak baran sêdya

ya ta kênthêling tyas sri bupati
sihira marang kang putra angkat
Dèn Mas Umar pulunane
sinungga-sungga langkung
duk samana dèn mas putraji
bêntèr ingkang sarira
kumêpyur sang prabu
ubêkan wong sajro pura
gupuh-gupuh parentahira sang aji
kang ngupaya usada

langkung maras wagugên ing galih
tyasira wau sang anarendra
kang putra mêlak gêrahe
pinasthi ajalipun
datan kêna dèn usadani
seda Radèn Mas Umar
jro pura gumuruh
datan bisa angandika
sri bupati amêkak rêntênging budi
biru èrêm kang cahya

kang ampilan curiga tinêbih
panakawane ingkang ngandikan
Dèn Mas Umar gêgawane
saking jawi rumuhun
mung puniku kang dèn kasihi
kang rama sri narendra
tumut asih lulut
mring bocahe ingkang putra
Ki Mas Gêrot Kajiwan sutanirèki
Radèn Rôngga Tanpulas

dyan cinandhak gêgithokirèki
mring sang nata binêkta angiwa
Mas Gêrot gêro tangise
mring panêpèn sang prabu
rawat waspa sri narapati
gêruwung kang wardaya
ôngga lir pêpusuh
seda grah awêh kang putra
kunarpane apan samêkta rinukti
pinarnah kadi saban

sri narendra tan kêni tinangkil
pungun-pungun mangunêng ing nala
dene sirna lanjarane
kambuh wibuh kabubuh
datan dhahar tan arsa guling
mirangrong lir kataman
mentar tanpa tutur
Mas Gêrot tan kêna pisah
timbalane sira aja lunga mijil
patine gustinira

dadi sira anggèra ing mami
wus pinaringakên tunggilira
panakawan katha-kathe
lan Jayalêmburèku
duk samana sri narapati
tan kêna pinarêka
mring manggung katanggung
miwah pra yayi tan kêna
ngatingala tuwin Ratu Kancanèki
tan kêna ngatingalan

mung satunggil pra yayi kang kêni
Dèn Ayu Gêdhong saba ngajêngan
wuyung-wuyung salamine
Dipati Danurjèku
duk miyarsa susah kang ati
dene sri naranata
ing tyas kadi liwung
datan arsa siniwaka
nèng jro pura mring Ratu Kancana têbih
langkung dènnya asmara

mangkana Ki Adipati
Danurêja pakumpulan
pra dipati sakathahe
pasisir môncanagara
wadanane kewala
sadaya sami sinung wruh
yèn mangke sri naranata

mila lami tan tinangkil
awit sedane kang putra
Radèn Mas Priyêmbadane
kabubuh malih kang putra
seda Radèn Mas Umar
dadya tyase kabarubuh
rêbah kang dadi lanjaran

marma saput tyasiraji
tan kêni siniwèng garwa
amung sawiji bok gêdhong
tan kêna saba ngajêngan
liyane datan kêna
kongsi kang cahya abiru
jêng gusti sangêt sungkawa

duk miyarsa pra dipati
pra sami susah sadaya
ki dipati muwus alon
puniki pikir manira
hèh kakang Citrasoma
Jayaningrat lan Mataun
miwah Radèn Surabrata

miwah wadana jro sami
lamun botên têkiyara
nagara paran dadine
lamun ta nora pêputra
lanang lawan kang garwa
miwah tulusa sang prabu
tyase têbih lawan garwa

ingkang sami tunggil waris
apa ilang kang wirayat
liyaa kang madêg katong
pacak kaprabon punika
babon kapurubayan
tanpa uwit têmahipun
tanpa ugêr tanah Jawa

apa dene sri bupati
yèn kongsia putra lanang
lan kêkasihe bok gêdhong
anake Si Wôngsaprana
yèn adêgna narendra
dadi jagat ara-uru
bawur ilang kang darajat

tulusa têbih sang aji
lan kang garwa Jêng Ratu Mas
mungkasi wiji dadine
kasêngsêm maring wong wijah
sayêkti kêna beka
wirayate kang wus luhung
kang parêk lawan Hyang Suksma

ngupayaa dhukun sami
kang sangêt kasutapannya
padha sak-asikên kabèh
isine alas kang kiwa
wong alul apratapa
lan isining gunung-gunung
kang wus padha tinarima

pan dongane mring Sang Widi
aywana Widi bêbeya
amriha katarimane
lah paran rêmbage padha
liyane kang mangkana
pra dipati aturipun
sampun lêrês mung punika

sanadyan jroning nagari
ulama mukmin kang samya
sugih ngèlmu wus kinaot
sami pinintan usada
ki apatih karyaa
pangulah manjing kadhatun
êmpane kang para donga

bubar kang rinêmbug dadi
wus kathah usada prapta
kang amucak amirangrong
ulama ing praja-praja
têlas ing tanah Jawa
sadaya wus sami mangsuk
kathah jurune ki patya

ingkang nglêbokkên piranti
pan dongane wong atapa
miwah ulama kinaot
dhukun kang jitus lampahnya
kang windon anèng guwa
kang ancik-ancik ing pucuk
wêwukiran kêkarangan

panjurunge sami prapti
kathah warnining usada
kang dadi sarat mangsrude
darapon sang sri narendra
carêma lan kang garwa
Ratu Kancana puniku
lamine datan sinapa

mring raka sri narapati
tan adhahar tan anendra
mung babakan pêlêm dodol
punika ingkang dhinahar
langkung sakit ing driya
sedane kang putra jalu
lajêng ingewan kang raka

mangkana sri narapati
yèn dalu mubêng jro pura
kinarya namur susahe
anginjên-injên kewala
wismane lurah-lurah
miwah pra yayi tan kantun
apan sami jinêjêpan

mangkana ingkang winarni
Ratu Kancana tan nendra
ing pukul kalih mêmaos
kinarya panglipuring tyas
cèthi wus anggêlasah
kang winaos Kangjêng Ratu
Kancana sêrat maljunah

anuju têmbang pamijil
rêntêk ngirit swaranira
lamat-lamat kang saking doh
lamun pinarêkan untas
baya karsaning Suksma
usada ingkang tumanduk
pan dongane para tapa

saking Pagênthan sang aji
sadalu panjêjêpira
arsa kondur angadhaton
praptèng palataran sira
dalême ingkang garwa
miyarsa swara karungu
wong mêmaca lamat-lamat

untas lamun dèn parêki
tan arsa ngintip sang nata
nanging mrêpêki andhodhok
sapa iki kang mêmaca
mijil satriya kentar
maljunah layangirèku
cengkok ladak mêlas-arsa

têmbunge angasih-asih
mijile satriya kentar
apa ta iku si cebol
dudu pawataraningwang
nuju kang panakawan
têtiga dhèrèk sang prabu
Mas Gêrot ingkang satunggal

tan pisah lawan sang aji
sedane Radèn Mas Umar
kang kinarya panglipure
puniku kang kinasihan
dening Radèn Mas Umar
apan ta bêbêktanipun
saking ing jawi kariyan

katakate kang kêkalih
punika kinèn mariksa
intipên kang maca kuwe
apa dudu apa liya
si cebol kang mêmaca
kang ingutus ngintip matur
pan inggih rayi paduka

awatuk dhaham sang aji
dhahame atundha-tundha
Jêng Ratu Kancana kagèt
ing jawi ana wong dhaham
kèndêl anglangkip layang
alon ngandika sang prabu
pan sarwi amundhut lawang

pagene mênêng sirèki
ingsun tinjo wong mêmaca
jêng ratu têdhak anglosod
kang pintu sampun binuka
manjing sri naradipa
kang garwa lajêng sinambut
pinondhong sarwi ngandika

payo tutugêna yayi
macaa panggonan ingwang
sampun binêkta sêrate
cèthi ginugah satunggal
ingkang ambêkta sêrat
sapraptaning dalêm agung
lajêng binêktèng paprêman

lajêng dènira karonsih
pan kadya kinare rêngga
ing ngriku lajêng carême
sang nata lawan kang garwa
kunêng ingkang antara
lajêng wawrat kangjêng ratu
egar tyase pra dipatya

tuwin sira Ki Apatih
Danurêja langkung suka
dene wus carêm sang katong
lan garwa Ratu Kancana
iya ing lama-lama
Jêng Ratu Kancana wau
wawratan praptèng samana

ing wolung wulan marêngi
kang êmbah buyut duk seda
Jêng Ratu Pakubwanane
dina Saptu sasi Rajab
sagung kang pra santana
ngandikan manjing kadhatun
sami nyirami kang êmbah

wusnya sinare Magiri
Tumênggung Mangunnagara
ingkang angirid lampahe
mangkana wurining wulan
rawuh Kangjêng Ratu Mas
ambabar wawratanipun
Saptu Wage ping sakawan

wuku Môndhasiya nênggih
Ruwah pêkik mijil priya
suka tyasira sang katong
mariyêm ing sitibêntar
munya Sagarawana
Subrata lan Ki Pamêcut
miwah Kumbaanikumba

tuwin ing loji nanduki
kadya kang prabata bêntar
pating balêbêr wong gandhèk
ingkang maringi uninga
marang ki adipatya
tuwin santananesêpuh
sami pinaring uninga

miwah sira ki apatih
paring wruh mring pra wadana
suka sanagara kabèh
taune apan anunggal
ing Be duk sedanira
nênggih ingkang êmbah buyut
Jêng Ratu Pakubuwana

ingkang sangkala anunggil
ing rasa buta winayang
sampun sinungan namane
Dèn Mas Suryadi punika
ragi kalis ing lara
ratwagêng ing nadaripun
anyadran dhatêng Mataram

ing Pasar Gêdhe Magiri
Panitikan Girilaya
ingkang sinadranan kabèh
kang para wayah binêkta
kesah rongpuluh dina
wulan Bêsar bakdanipun
mangkana kang winursita

wontên pangulah adakik
bupati môncanagara
Ki Tôndhamantri Kalangbrèt
matur ing lêlurahira
yèn wong alul mratapa
umatur mring Ki Mataun
lamun wontên wong mêmêca

yèn wontên santana benjing
nagari ing Kartasura
ing aprang pilih bobote
sagêd nyalini parentah
malah ujaring pêca
kongsi sagêd madêg ratu
dene ta ingkang satunggal

dadya prajurit linuwih
anukangi gêlaring prang
Ki Mataun prayitnane
ujume kang duwe pêca
punika tinimbalan
dinangu mring Ki Mataun
aran Ki Sèh Wôngsawana

garêbêg sumiwèng nagri
binêktamring Kartasura
Sèh Wôngsawana andhèrèk
binêkta mring kapatihan
ing dalu dhêdhêmitan
sira Tumênggung Mataun
pinanggihan gêdhong wuntat

Sèh Wôngsawana tan kari
prapta ngarsane Ki Patya
Danurêja lon wuwuse
hèh ta pawong sanak ingwang
kakang Sèh Wôngsawana
kayaparan pandulumu
nagara ing Kartasura

apana kang malangsangit
pra dipati Kartasura
tuwin pra santana kabèh
ana ingkang marojola
ya saking têkêm ingwang
kang nêrak wani anêmpuh
saanane Danurêja

ing pangrasaningsun mangkin
nagara ing Kartasura
isia macan lan banthèng
sakêthi padha mugala
yèn misih Danurêja
sayêkti lamun kacakup
kakukup nèng tangan ingwang

apa dandanane ugi
lamun misih Danurêja
Sèh Wôngsawana ature
ki lurah-lurah ing jagat
alal puntên kawula
yèn ta sampun mangsanipun
dèn pêndhêma Bumisanta

yêkti balêdhag pribadi
yèn wus jangji tan kêna wah
Danurêja ngandikalon
ulun kakang aranana
satriya badhe mungal
sun wêyêde mupung durung
tarekah wajib istiyar

Ki Sèh Wôngsawana angling
kyai paningal kawula
santana wontên arane
inggih Radèn Mas Sujana
dene ingkang satunggal
gih kiyai maksih timur
punapa wontên wastanya

inggih Radèn Êmas Sêksi
ing benjing sintên kang wruha
ngagèt-agèti bobote
kang môngka manggalaning prang
prajurit tanah Jawa
nuragèng jagat dibyanung
wignya kasusrèng ayuda

wondene ingkang satunggil
nênggih Radèn Mas Sujana
bisa anyêmpal lêlakon
awrat sinôngga ngayuda
kasaru praptanira
Bok Sêcawati ingutus
mring Ratu Agêng praptanya

mundur sakala Ki Patih
Mataun Sèh Wôngsawana
misih tinilar ing gêdhong
manggihi dutèng jro pura
Dipati Danurêja
lan Bok Sêcawati tundhuk
ki dipatya binisikan

ing Jumuwah wingi latri
Jêng Ratu Agêng supêna
wulan kesah saking gène
dèn êlokakên wong kathah
ngèmpèr wulan kumleyang
tiba kasangsang wit dhuku
anuntên ingkang katingal

Pangran Arya Mangkubumi
prapta anggawa gêgantar
kang wulan nulya sinènggèt
tiba nèng pangkon cinandhak
wulan sigra dèn dhahar
duk angsal sapalihipun
kang kari lajêng binucal

wangsul panggenane malih
wong ngêlokkên maksih kathah
wulan iki bali manèh
sasigar wau dèn dhahar
marang Dèn Mas Sujana
jêng ratu anuntên wungu
ki dipati duk miyarsa

anjêtung tan kêna angling
Ki Apatih Danurêja
langkung barusah manahe
Bok Sêcawati tumingal
susahe ki dipatya
alon dènira amuwus
kang wêling ibu srinata

môngsa-bodhoa ing tingkah
wakane Danurêjèki
liwat susah kabatinan
dene ta iya kang kèpi
Ki Arya Mangkubumi
paranbaya têgêsipun
angur dèn kapakêna
mupung durung anglakoni
ki apatih alon ing pamuwusira

dèrèng kenging winicara
hèh Bok Ajêng Sêcawati
duraka anatrapêna
anganggêp ujar wong ngimpi
midosa nora takyin
kêni dhêndhaning Hyang Agung
benjing sintên uninga
aib karsaning Hyang Widi
botên kenging niyasat gugu supêna

atur pêjah gêsang kula
ing jêng ratu bokmanawi
kaliru ing panggraita
amit Nyai Sêcawati
nèng natar ki dipati
angatag anitih tandhu
sampun lajêng ki patya
wangsul marang gêdhong wuri
sapraptane dhahan Ki Sèh Wôngsawana

ulate aclum abiyas
wau ta sang adipati
hèh ta kakang Wôngsawana
mungguh ing sarira mami
apa iya mênangi
ing wirayat kang puniku
angling Sèh Wôngsawana
sarwi anggayuh ing wuri
dika badhe kang kula gêgêm punapa

nauri ki adipatya
ki raka boya udani
agiyak Sèh Wôngsawana
ambak-ambak ki dipati
sarwi mêgar astèki
punika wêwinih gadhung
boya badhe andika
sayêkti boten mêningi
ing lêlakon kang gumêdêr awurahan

tumungkul ki adipatya
waspanira adrês mijil
anuntên èngêt ing tingkah
sarèh tyase ki dipati
sampun tinundhung mijil
Sèh Wôngsawana Mataun
mantuka pamondhokan
ki dipati wanti-wanti
milu ngingu marang Ki SèhWôngsawana

ing sabên Mulud binêkta
mring Ki Mataun sumiwi
marang nagri Kartasura
tan arsa dèn pasungsungi
marang ki adipati
namung pelah kang jinaluk
kunêng kang winursita
Jayaningrat angêmasi
kang gumantya anakira kang atuwa

mantunira Ki Dipatya
Jayanagara namèki
wus anama Jayaningrat
wontên kadange taruni
Mas Kutha namanèki
anèng Bahrawa rumuhun
nama Jayakusuma
nuntên tinanêm ing Têgil
nuntên nama Ki Tumênggung Tirtanata

anèng Têgal mung sawarsa
ingamuk dening wong Bumi
nuli magang mring nagara
ing Têgal wong Bumi malih
kang kinarya bupati
Mas Kutha Tirtanatèku
magang Ki Wirajaya
lawan Tirtawigunèki
pan akathah kênane mêmanisira

dadya kamanisên ngêbang
wau kang bupati kalih
purun umatur sang nata
ature Tirtanatèki
ginêmpalakên nuli
ing Pakalongan wong sèwu
nama Suradiningrat
sampun pinacak bupati
sri narendra supe tindak ing nagara

akarya bupati datan
parentah marang apatih
dina Kêmis dadinira
ing dina Sênèn miyarsi
wau rêkyana patih
kadya anuduka gapyuk
mring bupati kang ngangkat
kang umatur mring sang aji
langkung runtik tyasira kadya binakar

tindake nagara krama
ki patih kang dèn kukuhi
supe lamun sri narendra
kang dèn mong maksih taruni
ing manah dèn sêsami
lan kang rama eyangipun
ajêg tindak ing praja
mung kacipta sangêt runtik
wus dèn rayah bawade Suradiningrat

kabèh sampun rinampasan
upacaraning bupati
dadi rah sariranira
muka lir tumètès gêtih
kang anèng pôncaniti
ajrih prasamya tumungkul
mulat ki adipatya
rêrêp panangkilan sami
dhinawuhan pocote Suradiningrat

sang nata sampun miyarsa
wande dènira tinangkil
kalamun Suradiningrat
linorod mring ki apatih
wau bupati kalih
kang enggal matur awadul
sang nata langkung duka
wus ilang trêsnanirèki
marang sira Ki Apatih Danurêja

nimbali Tirtawiguna
lawan Wirajaya prapti
ing abyantara narendra
ngandika sri narapati
Êtir nulisa aglis
layang ingsun mring gurnadur
si uwa Danurêja
wus ilang ing trêsna mami
yèn misiha anyênyukêri maringwang

lungaa têka ing Jawa
sun titipakên Kumpêni
dèn prênahna pulo sabrang
Tirtawiguna nênulis
kang rinèngrèng wus dadi
katur marang sang aprabu
kapanujon ing karsa
iya wis dadèkna iki
mêngko sore nuli tibanana êcap

esuk nuli lakokêna
kalih punggawa wus mijil
ratu agung nulya prapta
ngandika mring putra aji
paran kang dadi runtik
mring kanguwa kaki prabu
paran sampun pinanjang
akèh bêcike wa patih
lan pinasthi matihi karaton Jawa

sang nata asru ngandika
inggih ibu yèn upami
uwa Patih Danurêja
pinasthi dening Hyang Widi
matihi ratu Jawi
kula sampun dadi ratu
dimène golèk liya
yèn kula pasthi narpati
uwa patih aywana nèng tanah Jawa

kondur sarwi nênggak waspa
ratu agêng tan kênangling
ing sontên Tirtawiguna
manjing pura angêcapi
wusnya anuli mijil
lajêng mring loji ingutus
mundhut upas Walônda
bêkta sêrating narpati
surat kalih mring Samarang mring Jakarta

upas sampun lumaksana
nahan praptaning Samawis
dhawuh sêrating narendra
maring kumêndur Samawis
sawiji mring Batawi
mundhut dutaning kumêndur
ing lautan kawarna
prapta nagari Batawi
lampahira lajêng mring kantor bicara

katur ing gurnadur jendral
Jendral Ardiyan Pan Kênir
sêrate rajèng Mataram
tinupiksa langkung wingit
manggil sagung radpêni
Dhirèktur Baron Pan Emup
lan Jakup Musêl prapta
Johan Istèdhèng Alpisis
Idlèr Pandhêr Palaran Idlèr Joharman

lan Idlèr Yakup Indarpal
lan Idlèr Baron Yoharsi
Idlèr Patmatilan Ardha
miwah Irèk Dêlèr Konyit
idlèr anyar tan lami
saking Samarang kumêndur
surat aganti mulat
idlèr rolas rêmpêg sami
anuruti pamundhute sri narendra

ingkang tinuduh ing karya
anyêkêla Idlèr Konyit
numpak saking Batawiyah
pan datan sinungan kanthi
mung pudhake pribadi
sèkêt Bugis tukonipun
ing laut tan winarna
prapta nagari Samawis
kunêng gantya wuwusên ki adipatya

ingutus pan sampun adat
sabên Sura mring Samawis
nampèni bayar têmpuran
têmpurane wong pasisir
budhal ing dina Kêmis
duk saking Kartasuresuk
wulan Sura ping rolas
anuju taun Jimakir
gangsal dina praptane nagri Samarang

prapta ing dina Salasa
pitulas apan kang sasi
kacêkêle ki dipatya
dene Sang Idlèr Èrkonyit
nuju Rêspati Manis
Sura kaping pitulikur
baya wus karsaning Hyang
ngungun kabèh kang miyarsi
dene dosa bara-bara kadi bara

wong tuwa akèh angucap
nora kaya ki dipati
cili tumêkèng awayah
durung cinacad paraji
kang rama eyangnèki
tur padha ratu pinunjul
norana kang midosa
tur ratu dadi pribadi
kang gêgaweane ratu iki sasat

parandene amidosa
baya ta ki patih iki
dosane ing kabatinan
walês amêcah samangkin
kasandhung ing karikil
tiwase momong sang prabu
dene Pangeran Arya
Mangkunagara ing nguni
nora bisa momot mirapêt santana

yèn uga ginagahana
rêmpêgalan pra dipati
ingajak sèlèh curiga
nanggulang dukèng narpati
mokal sida aruntik
pasthi lilih sang aprabu
patih kang gawe panas
ratu tuman bêbuwangi
nora wurung rêngkèng nagarane rusak

kunêng wau dutanira
nênggih Kumêndur Samawis
surat prapta tur uninga
yèn wus cinêkêl ki patih
marang Idlèr Èrkonyit
sigra parentah sang prabu
anjarah Kadanurjan
pawèstrine dèn boyongi
sêlir cèthi sami kadalêm sadaya

sadaya anak rabinya
wus sami manjing jro puri
barana mring gêdhong samya
lêga tyasira narpati
wuwusên Idlèr Konyit
ingkang prapta suratipun
arsa lajêng asowan
nuwun panggih lan sang aji
lan kang mêthuk nuwun praptaning Samarang

sri bupati pêparentah
ingkang tinuduh lumaris
anênggih katri punggawa
wadana lêbêt satunggil
Kyai Wirajayèki
Kartanagara Tumênggung
lan bupati santana
misananira narpati
wadanagêng Radèn Malayakusuma

mangkat saking ing nagara
katiga kang pra dipati
asri busananing bala
ing marga datan kawarni
praptèng nagri Samawis
wus panggih lawan kumêndur
Ekrul Rèktop Duhansah
kalawan Idlèr Èrkonyit
wus tinampan surat saking sri narendra

tinupiksa ingurmatan
kadriya têmbunging tulis
sanega budhal saksana
saking nagari Samawis
kerid ing pra dipati
ing marga datan kawuwus
praptaning Toyadana
amêthuk sri narapati
pra dipatya santana mêmanisira

kêrig samya umiring narpati
wadya kadi girindra kumusa
asri tinon gêgamane
anglir alun gumulung
munggèng rata sri narapati
wus panggih Toyadana
idlèr sampun tundhuk
lawan jêng sri naradipa
rêrangkulan arasan kang jôngga iring
kalangkung kapracaya

Idlèr Konyit marang sri bupati
dene nyirnakkên sêsukêrira
anulya lajêng ngudhale
munggèng cakatha prabu
akalihan lan Idlèr Konyit
sira Tumênggung Tirta-
wiguna gènipun
ingandikan nginggil rata
munggèng andhapira kangjêng sri bupati
kumêndur rowangira

anèng rata lan pangran ngabèi
petor bêsar Pangran Buminata
kang munggèng ing cakathane
prapta ing ngalun-alun
mriyêm kadya gunturing wukir
munggang munya angangkang
munggèng sitiluhur
lajêng tumamèng jro pura
sakalangkung pangubasubanirèki
ingetang praptanira

sasi Sapar ing taun Jimakir
kaping wolulas dina Jumuwah
parêng ing karo mangsane
Dhukut sêngkalanipun
naga lima ngoyagkên bumi
katur pan warna-warna
ingkang pakêkintun
kang sêrat katur binuka
tinupiksa mariyêm gumuntur malih
makuwon sitibêntar

kumêndur kang makuwon ing loji
dina Saptune miyos sang nata
watangan môngka idêlèr
aningali ri Saptu
duk samana kang ngabayani
sirnane Danurêja
santana sang prabu
Rahadèn Natawijaya
binadhenan mangkana lêt kawan ari
nuju ing dina Soma

sri narendra duk miyos tinangkil
aglar sagung pra mônca dipatya
kala parentah dhawuhe
idêlèr lan kumêndur
lan kapitan tumut anangkil
Radèn Tumênggung Nata-
wijaya jinunjung
amatihi tanah Jawa
ing rolikur Sapar taune Jimakir
wuku Selaprawata

sinung juluk anama dipati
nênggih Dipati Natakusuma
apan nunggil sangkalane
lan idlèr praptanipun
pra dipating suyud ngèstrèni
wong pasisir pêpakan
kang pra dipatyagung
tuwin wong môncanagara
miwah dêlèr kumêndur jurung ngèstrèni
Patih Natakusuma

nunggil sasi kadanging Dipati
Danurêja katiga pinêcat
linungsur kabupatène
Tuban Surabayèku
ing Kadhiri wus dèn salini
wong bumi kang kinarya
nênggih turunipun
pan Ki Ôngga Katawêngan
wus pinacak bupati namanirèki
Tumênggung Katawêngan

nagri Tuban ingkang anggêntèni
nênggih Tumênggung Suradiningrat
mring Jayaningrat arine
Surabaya kang lungguh
kadangira radèn apatih
Rahadèn Surèngrana
malih kang winuwus
Kyana Patih Danurêja
pinarèsi arsa binêktèng Batawi
gurnadur parentahnya

yèn wus putus ing karsa sang aji
têka banjurna têka Samarang
lamun ampirna marene
ingong tan bisadulu
ing dosalit gêdhèn bilai
ujêr narendra mudha
barang karsanipun
marêdêng kunêng mangkana
Mênir Patras manggihi maring Samawis
marang Kya Danurêja

Kumisaris Mênir Patras panggih
ki adipati pan tinangisan
alon wau pamuwuse
lidok ta ujar ingsun
tiwas sira lali sakêdhik
yèn ratu aniyasat
mring santananipun
ajana milu micara
yèn milua sira kêna ngukum batin
kêna sêngêring nata

alah êmbuh adate wong Jawi
sun arani ta môngsa bedaa
yèn ratu bangêt dukane
marang ing kadangipun
yèn katlangso ana ngalangi
ing kabatinan suka
ki patih tumungkul
nangis amamrating daya
adhuh anggèr Pangran Aryanata ugi
ing batin apuntêna

langkung lupute pun uwa nguni
Mênir Patras nêmbungakên sigra
gurnadur ing pamulène
kang kantun reyal sèwu
Kumisaris Patras pribadi
awlas mring adipatya
pitung atus batu
yèn sira nèng pulo sabrang
têbasêna kêbon tuk gêdhong kang bêcik
prakara layarira

Idlèr Konyit ika kang winêling
nuwunakên apura mring sira
manawa ana lilihe
dukane sang aprabu
yèn upami tan kêna lilih
Idlèr Konyit kang gawa
parentahing ratu
ing mangke wus patang wulan
Idlèr Konyit nèng nagri Kartasurèki
mêngko baya mèh prapta

Kumisaris Mênir Patras pamit
kari mangunêng ki adipatya
wuwusên wau antuke
idlèr lawan kumêndur
nuju sasi Jumadilakir
tanggalipun ping gangsal
misih tunggil taun
lawan kalane duk prapta
antukipun ing dina Jumuwah enjing
Rahadèn Pringgalaya

Mangunnagara Mangkuyudèki
ingkang tinuduh atêr ing lampah
wong pasisir wadanane
angalih jajaripun
kunêng marga datan kawarni
praptane ing Samarang
kang umatêr wangsul
Idlèr Konyit cinarita
pêparentah marang Kumêndur Samawis
bêkta Ki Danurêja

maring Selong parentah narpati
winangsulan lampahing carita
Pangeran Arya kandhane
apan ing pitung taun
laminira anèng Batawi
malah kongsi pêputra
lajêng layaripun
duk lagya angsal sawulan
palwanira kèndêl têngahing jaladri
lèrèn alabuh jangkar

ya ta wau palwa ing Samawis
kang ambêkta Kyai Danurêja
mung pacalang baitane
sawulan ngêmpêdipun
nanging pokah tiyangirèki
baya wus karsaning Hyang
pamêlèh satuhu
paraunira ki patya
pan anunjang ing kapal kang dèn titihi
dening Pangeran Arya

pukul pitu enjing dènnya bijig
pacalang rêmuk sami sinarah
abêngok-bêngok swarane
acêluk minta tulung
sami mêdal kapitanèki
malah Jêng Pangran Arya
inggih tumut mêtu
sami anguncali sampan
samya mènèk sadaya rowangirèki
angrêp pating karangsang

langkung kagyat dènira ningali
Pangeran Arya Mangkunagara
amijêt-mijêt jajane
si uwa Danurjèku
dene têka mangkene iki
nêmu papa kaliwat
alah susah ingsun
duk prapta minggah ing kapal
kagyat mulat Pangran Arya kang pinanggih
wontên palatar palwa

ki apatih gupuh malayoni
anungkêming mring Pangeran Arya
asru sarwi panangise
pangeran ngandikarum
ya pagene nusul sirèki
uwa kêna ing apa
mêngkono tingkahmu
saurira mêgap-mêgap
adhuh anggèr pun uwa mangke malêsi
duraka ing paduka

mangkya nuwun apuntên sayêkti
kapitan kapal ngungun miyarsa
yèn puniku kang manggawe
mangkya papa alangkung
duk samana lajêng anunggil
paraune wus kalah
nênggih rêmak-rêmpu
pacalang wus datan kalap
awor ênggèn jêng pangran lan Ki Apatih
Danurêja nèng kapal

wus amuwus sirna ingkang runtik
Pangeran Arya Mangkunagara
tan tutug katon warnane
lamine nèng parau
bêdhol jangkar samargi-margi
Kumpêni akasukan
amrih sukanipun
tanayendra nusa Jawa
lamun dalu prasamya mijil manginggil
nèng palataring kapal

katiga putra Radèn Mas Ngali
Danurêja alon aturira
dhuh omong-omongan anggèr
ing nusa Jawa besuk
pan kinêlêm sangêt prihatin
pun uwa jinarwanan
ing wong alul nujum
kang gêntur kasutapanya
kang binadhe kusuma ing tanah Jawi
amung kalih prakara

putra paduka Radèn Mas Said
têmbe kuwawi adamêl raja
ing prang awrat sêsanggane
nuragèng jagat punjul
yèn sirnaa Radèn Mas Said
rêjêki tanah Jawa
sirna bêras pantun
rêjêki nabrang sadaya
pan wong Jawa tan ana bisa abukti
dene ingkang satunggal

kang kalêbêt ing wirayat nênggih
rayi sampeyan Dèn Mas Sujana
têmbe ampuh paprêpane
arang satriya ratu
kang anôngga wawrating jurit
yèn puniku sirnaa
tanah Jawa besuk
tan ana kang bisa nandhang
gih satriya kêkalih kang dèn panuti
ing sandhang lawan pangan

mèsêm sami anggraitèng yêkti
kunêng lampahing palwa wus prapta
nagri Selong pasisire
inginggahakên sampun
sarayate pinarnah sami
jinajar kêbonira
kunêng kang winuwus
rahadèn rêkyana patya
Adipati Natakusuma tinuding
mring nagri Batawiyah

Ki Tumênggung Tirtawigunèki
kanthinira lawan Suralaya
Ki Arya Kudus malihe
sinungga-sungga langkung
marang sagung para ratpêni
tuwin gurnadur jendral
dene ta puniku
patih karabat sang nata
beda jine lan patih kang dhingin-dhingin
barang rèhing asmara

praptane saking Batawi
Dipati Natakusuma
sang nata babar garwane
Tumpak Wage Môndhasiya
maksih Jimakir warsa
Jumadilakir nêmlikur
amijil kang wanudyendah

sampun sinungan kêkasih
dene rama sri narendra
nênggih Dèn Ayu Kadhaton
sangkala ingkang sarira
gumuling wayang janma
sarêng kalawan tinundhung
kadukan Martakusuma

lêlurah karaton nênggih
Rahadèn Martakusuma
kadukan pinurugake
marang wana ing Majênang
èstrine tunggil karya
Ki Rêngganis namanipun
pinêjahan nèng Magêtan

kunêng taunipun malih
Dipati Natakusuma
wangsule malih kinèngkèn
mring Batawi amundhuta
santana Mangkuratan
sadaya kang para sunu
Sunan Kendhang Mangkuratan

pamrihira sri bupati
pusaka ing tanah Jawa
mantuka mring Jawa kabèh
waos dhuwung lan rasukan
bêndhe Kiyai Bicak
binêktèng Selong rumuhun
mring Sunan Mangkurat Êmas

anuju ing taun Alip
Rabingulakir kang wulan
tanggal ping wolu angkate
parêng ingkang dina Soma
dene ta kanthinira
kang sami tumut rumuhun
winangsulakên sadaya

Ki Arya Kudus lan malih
ing Barêbês Suralaya
lawan Tirtawigunane
ing marga tan winursita
praptane ing Samarang
sadaya numpak ing laut
gumuruh swaraning bala

kêras timur kang anggitik
sapraptaning tawiyah
langkung amanggih urmate
alami dènnya bicara
pamundhute sang nata
gurnadur sampun angutus
mring Selong kang pra santana

sadaya praptèng Batawi
santana Kamangkuratan
kang sami wontên ing Selong
Pangeran Mangkunagara
Pangeran Mangkuningrat
Radèn Jayakusumèku
wuragil Pangeran Êmas

sarayate jalu èstri
gung alit nênggih sadaya
wong kalih atus cacahe
wus panggih lan ki apatya
lir pêjah manggih gêsang
sami langkung sukanipun
mangkana sah ing bicara

kyana patih sampun pamit
mancal saking Batawiyah
ambêkta Pangeran Selong
sapraptanira Samarang
utusan tur uninga
langkung suka sang aprabu
pêparentah kang mapaga

wadana kalih lumaris
Tumênggung Mangunnagara
Tumênggung Mangkuyudane
bêkta sikêp lan turôngga
tandhu praptèng Samarang
lan radèn patih wus pangguh
dhawuh timbalan sang nata

inginggalakên tumuli
wus budhal saking Samarang
gumuntur mriyêm urmate
ing marga tan kawursita
praptaning Kartasura
akathah kang wong dêdulu
marang ing gustine lama

titip atap turut margi
wus prapta ing kapatihan
nulya ing pêndhak enjinge
binêkta sowan ing pura
sakadange sadaya
nèng panangkilan andulu
sadaya kang bêbasahan

sami têkuk kônca sami
kagyat sami atêtanya
paman punapa ing mangke
têkuk kônca wong kampuhan
angling rêkyana patya
inggih anggèr karsanipun
rayi paduka sang nata

anulya gandhèk nimbali
kerid ing rêkyana patya
miwah kapitan andhèrèk
sapraptanira jro pura
prasamya sêsalaman
lajêng lênggah sang aprabu
satata munggèng ing kasah

tan mawi amparan malih
sawontênira kang raka
nulya pra santana kabèh
ingandikan manjing pura
sami kinon pranata
maring kakang anyar rawuh
amrih patut akêkadang

sangkalanira duk prapti
anênggih janma kawayang
karêngèng bumi nulyage
mêdalinèn amrênahna
panggenane kang raka
ywa pêgat sugatanipun
wus mêdal mring kapatihan

wismane Ki Sêcapati
tinundhung ingkang kinarya
ing pangeran saosane
duk prapta ing dina Ngahad
ing dina Rêbo nulya
babrêkatan katuripun
sadaya wus anèng pura

sawusing antara lami
angalih malih kang wisma
Kasêcapatèn tan amot
nulya Anjayaningratan
samêkta bagus jêmbar
angalih jêjulukipun
wau kang raka sadaya

nênggih kang sêpuh pribadi
Pangeran Mangkunagara
ingalihakên ing mangke
Pangeran Wiramênggala
Pangeran Mangkuningrat
angalihkên namanipun
pangeran ing Têpasana

kang wontên ing Selong nênggih
Rahadèn Jayakusuma
nora angalih namane
Pangeran Êmas punika
ingkang wuragil pisan
mangkana ipe sang prabu
Rahadèn Dêmang Urawan

Jêng Ratu Kancara mèri
misihradèn kadangira
nulya angalih namane
Pangran Arya Purubaya
wong agung Kaselongan
dhongkol kewala kang sêpuh
Pangeran Wiramênggala

panênggak purun ing kardi
pangeran ing Têpasana
sèwu rongatus sabine
Pangeran Wiramênggala
rongatus pinancenan
Radèn Jayakusumèku
kawan atus pinancenan

kang wuragil satus nênggih
kang anama Pangeran Mas
Pangeran Têpasanane
ingkang ngiringakên bawat
lan pinaringan garwa
ing nguni pan randhanipun
Jêng Pangeran Buminata

Dèn Ayu Tambêlèk nênggih
putrane Sultan Balitar
langkung pinarapêtake
ingalap-alap kang manah
Pangeran Têpasana
tan towong pasowanipun
mêlas-asih tur jatmika

sêmana ingkang winuni
pangeran ing Purubaya
langkung sihira sang katong
ipe tur bisa ngawula
kêkês wong sanagara
tan kêna pisah sang prabu
kadhahar saaturira

para mantri pra dipati
ajrih asêdhih sadaya
alanas pamanahane
lair batine sêmbada
ragi mudhêng prakara
yèn ana wong tanpa kusur
nora duwe pangapura

miwah wong tan pangrasèki
alalèn luput sakêdhap
nora nana apurane
kinêras adu arêpan
nadyan mantri bituwah
ingkang rama eyangipun
Sinuhun Pakubuwana

pinoyok tur dèn tatrapi
mila giris kabatinan
sagung wong lumaku gawe
pasisir môncanagara
bupatine yèn kala
seba ing Garêbêg Mulud
tan angrasa duwe nyawa

nora ngawati pêpatih
mung sami karya panulak
pêpatih kinarèkake
amung ajrihe kewala
mring Pangeran Purbaya
akarya wong patang puluh
kajinêman satru tawa

wong kang sami angluwihi
gêdhene kang sami gagah
prakosa ingkang rong uwong
miwah kang bêcik kanthètnya
kang sami pinilihan
sinaosakên sang prabu
kajinêman kawan dasa

pangarahira adhêmit
nanging sagung pra dipatya
pasisir rungak manahe
tuwin wong môncanagara
miwah wong Kartasura
wêdi maras ing tyasipun
maring Pangeran Purbaya

akathah rucat pra mantri
sanadyan mantri bituwah
lamun wulune taledhor
sinalinan kang abagas
sanadyan mantri jaba
miwah baturing tumênggung
yèn pantês pratingkahira

sarta ulêse abêcik
sarêgêp ing karyanira
prayoga salir barange
nora wahyu pan ingangkat
rikate yèn dinuta
tan antara gya pinundhut
ingaturakên sang nata

sri narendra anuruti
pundhutan kang saking jaba
ana pinacak kaliwon
miwah mantri jro kewala
kathahyèn winarnaa
lorodan jungjunganipun
Pangran Arya Purubaya

mangkana ngalami-lami
wontên duta saking jendral
angaturakên layone
Pangran Ngabèi Lorpasar
nênggih Dèn Mas Sudira
kang binucal ari prabu
pinarnah anèng pulo Kap

kang tinunggilakên nguni
lan Pangeran Hèrucakra
pangran ngabèi sedane
tilar garwa lawan suta
miwah sarayatira
wus katur marang sang prabu
kêkalih atmaja pria

Radèn Mas Gunung satunggil
Radèn Mas Guntur arinya
apan wus ginadhuhake
mring Radèn Natakusuma
dadya nèng kapatihan
wau ta ingkang winuwus
Katêpasanan wijilnya

gangsal putranira jalu kalih
katiga kang wadon
Radèn Wiratmêja sêpuh dhewe
bagus dhêdhampak dêdêg rêspati
pan arsa dèn ambil
mantu mring sang prabu

pinanggihkên pambayun putraji
wanodya kinaot
ingkang sampun jinunjung namane
Ratu Alit kapalang sakêdhik
dèrèng diwasèki
Ratmêja wus sêpuh

dadya nganti diwasaning putri
alami ingantos
Radèn Wiratmêja pan arine
putri Radèn Ajêng Banowati
pan sampun akrami
nèng Selong rumuhun

miwah Wiratmêja krama sêlir
duk samya nèng Selong
ingkang rayi tinarimakake
anaking wong kadipatèn lami
kang eyang suwargi
aran Wirakabluk

Wirakabluk wong saking ing Ruki
kanggêp ing sang katong
Sunan Kendhang tan pisah lamine
mangkya Wirakabluk asêsiwi
jalu mung satunggil
dhapure awidhung

tinariman putri Banowati
doh sungsate tinon
nanging ketang tumut sakit bae
Bagus Gangsar jinunjung namèki
radèn akêkasih
Ônggakusumèku

lami elik dening wijil Ruki
ulêse bêrongkol
dhusun Ruki sakidul Katipès
lami-lami wus patut ing krami
patutan satunggil
nèng Selong rumuhun

mangkya anèng ing Kartasurèki
wontên mantri anom
dinutèng nata mêmaringake
mring Pangeran Têpasana nênggih
warnane prayogi
Puspadirja Bagus

Tumênggung Batang ingkang duwèni
Radèn Mantri Anom
Puspadirja kaprênah anake
Batang Puspanagara kang dhingin
Batang kang samangkin
pan kadange sêpuh

duk ingutus Puspadirja nguni
nuju sang lir sinom
ngadhêp ing rama pagut tingale
Puspadirja wantu dutèng aji
ladak tan pakering
mulat wantu-wantu

sawusira ingutus narpati
gung seba tan towong
pan ingaku ingutus kadange
Tumênggung Batang ngatur-aturi
dadya lami-lami
Puspadirja wanuh

radèn ayu wus mancal ing laki
kang dhapure awon
praptèng idah wus pinanggihake
Pangran Têpasana anjurungi
mring kang putra èstri
akrama binagus

tur asugih anak ki dipati
ambêlarak tinon
Ônggakusuma sakit manahe
anggung anangis raina wêngi
lajêng dèniranis
mring samodra kidul

ing pangan turu pan sampun lali
amung ingkang katon
rabine lawan kang ngawin mangke
kang tinêdha aja nutug nuli
manggiha bilai
ing samarganipun

nuntên arine malih pawèstri
kinarsan sang katong
Dèn Ajêng Sumilah nanging sande
siyos angsal kang rayi narpati
Buminata nênggih
pangeran pinangguh

ari jalu Radèn Mas Garêndi
abagus kinaot
ingkang pinêca dados ing têmbe
madêg prabu nanging tan alami
wontên ratu bali
lire Kendhang wangsul

kathah ngabdi wong Kartasurèki
kapyarsa sang katong
dadya narendra kabatinane
anyigèni mring kang raka kêdhik
Jayakusumèki
satunggil kang sunu

Dèn Mas Surada namanirèki
pan Pangeran Selong
ingkang sêpuh Wiramanggalane
datan pêputra mung pulunèki
kang samya dèn ambil
malih kang winuwus

Radèn Irmaya kang rabi putri
kang wus sinung lunggoh
ing nagari Dêmak sapalihe
nama Tumênggung Suranatèki
ing mangke ngêmasi
dene putrinipun

dèrèng patutan Dèn Ajêng Umik
nênggih kang wiraos
Radèn Martakusuma ing mangke
nèng Majênang sampun dèn luwari
tinariman putri
lan nagarinipun

sinung nama Sujanapurèki
ing Dêmak pilunggoh
Dèn Ajêng Umik pinaringake
atut dènira apalakrami
nèng Dêmak sapalih
Sujanapura wus

